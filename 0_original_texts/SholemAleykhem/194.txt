<body dir="rtl" style='font-family:"Times New Roman",Ariel,FreeSerif;'>
<h1>דער בלוטיקער שפּאַס: 55: װען װעט שױן װערן טאָג?</h1>
<h2>שלום עליכם</h2>
<h3>פֿון <a href="https://www.cs.uky.edu/~raphael/yiddish/sholemAleykhem/contents.html">
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
דאָס פֿינף־און־פֿופֿציקסטע קאַפּיטל
</p><p></p><p>
װ ע ן  װ ע ט  ש ױ ן  װ ע ר ן  ט אָ ג ?
</p><p></p><p>
― מאַמע! װען װעט שױן זײַן טאָג? װען װעט מען אױפֿהערן
קלינגען? װען װעלן מיר שױן פֿאָרן?...
</p><p></p><p>
מיט די װערטער האָט זיך אױפֿגעכאַפּט דער קלײנער סיאָמקע,
אױפֿגעהױבן דאָס קעפּל און אײַנגעקוקט זיך אין דער פֿינצטערער
נאַכט.
</p><p></p><p>
― שלאָף־שלאָף, ― זאָגט אים שׂרה און דעקט אים אײַן מיט
איר פֿאַרטעך. ― עס װעט אם־ירצה־שם זײַן טאָג. הלװאַי זאָלן מיר
שױן אַזױ אױפֿגעריכט װערן פֿון גלות, װי עס װעט זײַן טאָג...
</p><p></p><p>
סיאָמקע װערט באַלד צוריק אַנטשלאָפֿן, און שׂרה הערט נישט
אױף אײַנצוקוקן זיך אין דער פֿינצטערניש פֿון דער נאַכט און צו
זוכן איר טאָכטער: „אַ מכּה איז איר אַ גרױסע! אַ דונער האָט זי
דערשלאָגן, װוּ קאָן עס זײַן איר בעטי?“ און איר בעטי
האָט זיך אַזױ פֿאַראינטערעסירט מיט דעם נײַעם באַקאַנטן, װאָס האָט
זיך פֿאָרגעשטעלט אױף ייִדיש מיט זײַן ייִדישן נאָמען „בעני הורװיטש
פֿון פּינסק“, און איבערהױפּט מיט דעם, װי ער האַלט זיך מיט
ראַבינאָװיטשן און װי ער רעדט מיט אים, אַז זי האָט זיך גאָר פֿאַרגעסן,
אַז זי האָט זיך אָפּגעבעטן בײַ דער מאַמע נאָר אױף אַ װײַלע, און
איז געגאַנגען מיט בײדע קאַװאַלירן װײַטער און װײַטער צום
װאָקזאַל צו און זיך צוגעהערט צו זײַער געשפּרעך. אינטערעסאַנט איז
געװען דער געשפּרעך, נאָר נאָך מער אינטערעסאַנט איז געװען אָט
דער מענטש, װאָס האָט זיך אָנגערופֿן מיטן נאָמען „בעני הורװיטש
פֿון פּינסק“. װאָרעם אין דער צײַט, װען ראַבינאָװיטש איז געװען
העכסט אױפֿגערעגט מיט דער גאַנצער געשיכטע פֿון זײַער אַנטלױפֿן,
געקאָכט זיך און געטענהט, אַז ס'איז אַ בזיון, װי הײבט זיך עס אױף
אַ גאַנצע שטאָט מיט אַזױ פֿיל ייִדן און לױפֿט װוּהין די אױגן
טראָגן, און נאָר איבער דעם, װאָס עטלעכע אינטריגאַנטן האָט זיך
פֿאַרװאָלט אָנשרעקן מיט אַ פּאָגראָם? ― בעט זיך אָט דער מענטש, װאָס
הײסט הורװיטש, געהאַלטן אַזױ רויִק, גלײַך װי ער װאָלט געמאַכט
אַ פֿאַרגעניגן־שפּאַציר הינטער די שטאָט אַרױס ― און דאָס האָט
אונדזער ראַבינאָװיטשן שיִער נישט געמאַכט משוגע. נאָר װאָס מער
ראַבינאָװיטש האָט זיך געהיצט, אַלץ מער האָט זיך זײַן פּינסקער חבֿר
געװערטלט און גערעדט אַזעלכע זאַכן, װאָס ראַבינאָװיטש איז
געשפּרונגען פֿון דער הױט.
</p><p></p><p>
― הערט זיך אײַן, װאָס מאָרדעװעט איר זיך אַזױ? און װאָס
באַװײנט איר אַזױ דאָס ייִדישע פֿאָלק? ― האָט דער פּינסקער בחור
פּלוצעם אַ זאָג געגעבן צו זײַן חבֿר, צו ראַבינאָװיטשן, און האָט זיך
שטאַרק אײַנגעקוקט אין אים ― װײסט איר, װאָס איך װעל אײַך
זאָגן? עס װאָלט כ'לעבן גאָר נישט געשאַט, מען זאָל אײַך און נאָך
אַזעלכע האַלבע ייִדן װי איר, װײַסע הענטלעך, גאָלדענע קעשענקעס,
זאַטע בײַכלעך, אַ ביסל דורכלופֿטערן דאָס מעבל און טאַקע אין
אײנװעגס דורכברעכן די בײנער אױך, װאָרעם צוליב אײַך, הערט
זיך אײַן, מיט אײַער נאָכטאַנצן און אַריבערטאַנצן די גױים, געניסן
שױן מיר אױך דעם זכות פֿון די זיסע אַנטיסעמיטישע רדיפֿות און
עקצעסן.
</p><p></p><p>
אָפּגעזאָגט די װערטער, האָט ער זיך אַ װײַלע אָפּגעשטעלט, גלײַך
װי ער װאָלט חרטה געקראָגן, און גענומען זוכן אין אַלע קעשענעס
אױף צו פֿאַררױכערן.
</p><p></p><p>
― נײן. איך האָב באַטראַכט, הערט זיך אײַן, אַז ס'איז נישט
קײן פּלאַן. אױב מע װעט שלאָגן, װעט מען שלאָגן אָרעמע לײַט
נעבעך, די כּפּרה־הינדלעך, און אײַך און אײַער גאָלדענער משפּחה,
זײַט זיכער, װעט עס חלילה ניט שאַטן.  יאָ, װאָס מאַכט עפּעס
אײַער „באַטקאַ [батька: טאַטע]“ דער באַנקיר? און װי הױך שטײען זײַנע אַקציעס?...
</p><p></p><p>
ראַבינאָװיטש האָט זיך געפֿילט נישט גוט, און דערהױפּט װאָס
בעטי איז דערבײַ, און ער האָט געװאָלט אַריבערטראָגן דעם שמועס
אױף אַן אַנדער ענין, רופֿט ער זיך אָן צו זײַן חבֿר פֿון פּינסק:
</p><p></p><p>
― אַ טשודאַק זענט איר געװען און אַ טשודאַק װעט איר
בלײַבן. איך װוּנדער מיך גאָר אַפֿילו ניט אױף אײַך. איך האָב מיך
דערמאַנט, װי אַזױ איר האָט אײַך געהאַלטן דעמאָלט אין געפֿענקעניש.
געדענקט איר יענע נאַכט אין דער גרוב?
</p><p></p><p>
― כע־כע ― אױב איך געדענק? איך קאָן אײַך אָפּגעבן אַ
גרוס. איך בין שױן דאָרטן געװען נאָך אַ מאָל, ― מאַכט ער צו
ראַבינאָװיטשן מיט אַזאַ טאָן, גלײַך װי מען װאָלט גערעדט פֿון זײער
אַ פֿרײלעכן מקום.
</p><p></p><p>
― נו, זעט איר? - כאַפּט אונטער ראַבינאָװיטש און קוקט אױף
בעטין. - װיבאַלד אַז איר קאָנט ניט פֿאַרלירן זיך בײַ אײַערע אײגענע
צרות, הײַנט װי אַזױ זאָלט איר רעאַגירן אױף דעם בזיון פֿון אַ
גאַנץ פֿאָלק, װאָס לױפֿט װי פֿון אַ שׂריפֿה, װי פֿון אַ מגפֿה, און
װאַלגערט זיך אָט אין דרױסן אַ גאַנצע נאַכט מיט אַלע בעבעכעס...
</p><p></p><p>
ראַבינאָװיטש האָט באַװיזן מיט דער האַנט אױף דער הושטשע
ייִדן, װײַבער און קינדער, װאָס האָבן פֿאַרפֿלײצט די גאַס אַרום
װאָקזאַל, און אַלע דרײַ יונגע מענטשן זענען געשטאַנען אין דער
הושטשע אין דער דאָזיקער נאַכט פֿאַרהילכט פֿונעם קלינגען, װאָס האָט זיך
געטראָגן אַהער פֿון אַלע קלױסטער־גלעקער. בעטי האָט געװאַרט, װאָס
װעט ראַבינאָװיטשעס חבֿר ענטפֿערן אים אױף זײַנע װערטער. יענער
האָט זי נישט געלאָזט לאַנג װאַרטן. ער האָט אַרױפֿגעלײגט די הענט
אױף זײַן חבֿרס ברײטע פּלײצע.
</p><p></p><p>
― פּאַני ראַבינאָװיטש, אײַך קומט, הערט זיך אײן, אַ קניפּ אין
בעקל ― איר האָט מיך גוט פֿאַרשטאַנען, אױסגעצײכנט, איר זאָגט
דער בזיון פֿון אַ פֿאָלק, װאָס װאַלגערט זיך אין דרױסן? איך װײס
ניט פֿאַר װעמען דאָס איז אַ בזיון. צי פֿאַרן פֿאָלק, װאָס װאַלגערט
זיך אָט דאָ אין דרױסן, צי פֿאַר יענע, װעלכע האָבן געבראַכט צו
דעם דאָזיקן בזיון, כאַ־כאַ־כאַ?...
</p><p></p><p>
חידושים! פּונקט דאָס אײגענע, װאָס אים האָט נאָר־װאָס בעטי
געװאָלט זאָגן. גלײַך װי פֿונעם מױל בײַ איר די װערטער
אַרױסגעריסן! נאָר נאָכגעבן אינגאַנצן דעם פּינסקער הורװיטש װילט זיך
איר אױך נישט. עס איז איר ניט זײער אַנגענעמען, װאָס עס
קומט אױס, אַז יענער איז גערעכט און איר ראַבינאָװיטש איז
אומגערעכט, װיל זי אים װי פֿאַרענטפֿערן און שטעלט אַרײַן איר װאָרט:
</p><p></p><p>
― אָט דער ראַבינאָװיטש, װי איר קוקט אים אָן, איז אַ
מאָדנער מענטש, נאָר ער איז ניט שולדיק, ער איז אױסגעװאַקסן אין אַ
גױיִשער שטאָט און קײנמאָל נישט געװען צװישן ייִדן, דעריבער
קומט אױס בײַ אים אַלצדינג װילד, גלײַך װי ער װאָלט געװען...
איך האָב מורא זאָגן... גלײַך װי אין זײַנע אָדערן װאָלט פֿליסן
נישט קײן ייִדיש בלוט...
</p><p></p><p>
דערבײַ װערט געװאָרפֿן פֿון איר זײַט אױף ראַבינאָװיטשן אַ
קוק פֿון אַ פֿאַרליבטער, און הורװיטש פֿון פּינסק כאַפּט איבער דעם
קוק און פֿאַרשטײט דעם קוק, נאָר ער לאָזט איר רעדן װײַטער.
</p><p></p><p>
― איר פֿאַרשטײט? אַ ייִד, װאָס איז אױסגעװאַקסן צװישן
קריסטן?... פֿילן פֿילט ער װי אַ ייִד, נאָר דענקען דענקט ער װי
אַ גױ... מיר קױלען זיך דעריבער מיט אים פֿון זינט מיר קענען זיך
(װידער אַ פֿרײלעכער קוק אױף ראַבינאָװיטשן). אָט האָט איר
געהערט פֿון אים אַ טענה. „סטײַטש װי רױבט זיך עס אױף אַ גאַנצע
שטאָט מיט אַזױ פֿיל ייִדן און לױפֿט װוּהין די אױגן טראָגן?..“
פֿרעגט אים, װוּ איז ער געװען אינעם יאָר נײַנצן־הונדערט פֿינף
בעת דער עולם האָט געאַרבעט, געשלאָגן פֿענצטער, געבראָכן טירן,
געטראָגן פּעק מיט סחורה, און מיר זענען געלעגן אױף די בײדעמער
און האָבן געציטערט פֿון אוממעכטיקן צאָרן און געקריצט מיט די
צײן און געריסן זיך בײַ די האָר, און ברעקלעך קינדער האָבן
געצאַפּלט, און מאַמעס האָבן זײ פֿאַרשטאָפּט די מײַלער, און איך אַלײן
האָב עס אַלצדינג געזען מיט מײַנע אױגן, און איך אַלײן האָב עס
אַלצדינג געהערט מיט מײַנע אױערן, און איך אַלײן האָב עס אַלצדינג
דורכגעפֿילט מיט מײַנע נערװן, - קומט מען צו גײן און מע זאָגט מיר
מוסר, פֿאַרװאָס איך לױף װוּ די אױגן טראָגן?  און װער? ניט
קײן פֿרעמדער, נאָר מײַנער זשע אַ ברודער!!..
</p><p></p><p>
ראַבינאָװיטש איז שױן געװען גרײט צו ענטפֿערן בעטין אױף
איר דרשה, האָט אים אָבער זײַן חבֿר הורװיטש פֿון פּינסק
איבערגעשלאָגן. ער האָט נאָר־װאָס פֿאַרדרײט אַ פּאַפּיראָסל און רופֿט זיך
אָן מיט זײַן שטענדיקן גוטן שמײכל צו זײַן חבֿר:
</p><p></p><p>
― עך, קאָללעגאַ ראַבינאָװיטש, ליבער ברודער! װאָס'ט איר
געװאָלט, הערט זיך אײַן, פֿון אָט דער דאָזיקער, פֿון דער דאָזיקער הושטשע?
גבֿורות? װאָס ט'איר געװאָלט פֿון אָט די דאָזיקע אָרעמע, שװאַכע,
אָפּגעריסענע, אָפּגעשליסענע, דערשלאָגענע, פֿאַרחושכטע, האַלב
הונגעריקע? װער זענען זײ דאָס? גיבורים? העלדן? מכּבײער?
</p><p></p><p>
ער האָט געװאָלט פֿאַררױכערן דאָס פֿאַרדרײטע פּאַפּיראָסל,
נאָר דער װינט האָט נישט דערלאָזט, האָט ער דאָס פּאַפּיראָסל
איבערגעלאָזט אױף שפּעטער און גענומען רעדן װײַטער, נאָך מיט מער
היץ, אָבער אַלץ מיטן זעלבן שמײכעלע.
</p><p></p><p>
― און אַז איר װעט מיך שטאַרק בעטן, הערט זיך אײַן, װעל
איך אײַך זאָגן: יאָ! גיבורים זענען דאָס! העלדן! מכּבײער!...
זעט איר אָט די הושטשע ייִדן, אָרעמע, שװאַכע, אָפּגעריסענע,
אָפּגעשליסענע, דערשלאָגענע, פֿאַרחושכטע, האַלב־הונגעריקע? ― איז יעדער
פֿון זײ אַ גיבור, אַ העלד, אַ מכּבײער!. קוקט נישט אױף מיר, מײַן
ליבער ראַבינאָװיטש, װי אױף אַ דולן, איך בין ניט משוגע; זײ
לױפֿן, זאָגט איר, זײ לױפֿן װוּ די אױגן טראָנען? װוּ דער
שװאַרצער פּעפֿער װאַקסט? ס'איז בײַ זײ ניט דעם ערשטן מאָל,
כאַ־כאַ־כאַ ― און אָט אַזױ לױפֿן זײ אַלע יאָר, אַז עס קומט אין דער
צײַט... אָט אַזױ זענען געלאָפֿן די טאַטעס זײדע, און די טאַטעס
פֿון זײדע טאַטעס, און אָט אַזױ, קאָן זײַן, װעלן נאָך לױפֿן און
לױפֿן זײערע קינדער און קינדסקינדער ― און דאָך בלײַבן דאָס,
װאָס זײ זענען; ביז... ביז עס װעט אױפֿװאַקסן דער געװיסן פֿון
די, װאָס יאָגן אונדז.  װאָס? ס'געפֿעלט אײַך ניט? נאָך אײַער שׂכל
קומט אױס, אַז דאָס זענען ניט קײן העלדן? טרוסן זענען דאָס נאָך
אײַער השׂגה? װאָס דרײט איר מיט דער נאָז, פּאַני ראַבינאָװיטש?...
</p><p></p><p>
„פּאַני ראַבינאָװיטש“ װיל אים אָפּענטפֿערן, נאָך זײַן חבֿר
הורװיטש פֿון פּינסק הערט אים שױן ניט, אַבי ער האָט זיך אָפּגעזאָגט
זײַנס, איז ער צופֿרידן. ער פֿאַררױכערט נאָר דאָס פֿאַרדרײטע
פּאַפּיראָסל און רעדט װײַטער.
</p><p></p><p>
― איך האָב ליב צו האָרכן, װי ייִדן אַלײן לײגן זיך אָרצה,
מאַכן חוזק פֿון זיך, געפֿינען אױס אױף זיך כּל־החסרונות אין דער
װעלט. זײ װילן ניט פֿאַרשטײן, אָט די דאָזיקע האַלבע ייִדן, הערט
זיך אײַן, אַז לױפֿן און אַנטלױפֿן הונדערטער פֿון יאָרן און נישט
פֿאַרלירן זיך אין װעג ― דאָס האָט נאָך דערװײַל קײן אַנדער העלד
אַחוץ אונדז נישט באַװיזן... אַ בזיון, זאָגט איר, איך לױף? הע! מע
יאָגט מיך ― לױף איך, װאָס דען זאָל איך טאָן? מאָרגן װעט מען
אױפֿהערן יאָגן ― קום איך צוריק. מען װעט מיט מיר גאָרנישט
מאַכן, הערט זיך אײַן, מען װעט מיך נישט אײַננעמען! װײסט איר
פֿאַרװאָס? דערפֿאַר, װײַל איך בין ניט קײן לאַנד, ניט קײן מלוכה,
ניט קײן פֿאָלק. איך בין אַ רעיון, איך בין אַ אידעע, מערנישט אַז אַ
אידעע!...  אַ לאַנד קאָן מען חרובֿ מאַכן ― אַ מלוכה קאָן מען
אַראָפּזעצן. אַ פֿאָלק קאָן מען אױסקױלען, פֿאַרניכטן. אָבער אַ אידעע?
גײ מאַך מיט אַ אידעע!...
</p><p></p><p>
און דער פּינסקער בחור, װאָס האָט זיך אָנגערופֿן מיטן נאָמען
בעני הורװיטש, האָט צענומען בײדע הענט, אַרױסגעשטעלט די ברוסט
און דאָס קלוג־ענערגיש־שװאַרצע מיט פּרישטשעס באַדעקטע פּנים האָט
געשמײכלט און געשטראַלט מיט אַזױ פֿיל גדלות, װי בײַ מענטשן,
װאָס פֿילן זיך באמת שטאַרק און גרױס און גליקלעך, אָדער װי בײַ
אַ העלד, װאָס גײט אױף דער מלחמה און איז זיכער אין זײַן נצחון...
נאָר פּלוצעם האָט ער מאָדנע קאָמיש אױסגעצױגן דעם האַלדז,
צונױפֿגעזשמורעט די אױגן און גענומען זיך עפּעס זײער שטאַרק
אײַנצוקוקן אין דער טיפֿעניש פֿון דער נאַכט, און עס האָט זיך
אױסגעװיזן, גלײַך װי ער װאָלט דאָרט עמיצן דערזען עפּעס זײער אַ
באַקאַנטן.
</p><p></p><p>
― אַאַאַ??? הערט זיך אײַן, אונדזער פּראָפֿעסאָר איז אױך דאָ? ―
האָט ער אױסגעצױגן אױף אַ קול, איבערגעלאָזט זײַן חבֿר
ראַבינאָװיטשן מיט בעטין, פֿאַרגעסן אָן זײ, גלײַך װי זײ װאָלטן גאָר
אױף דער װעלט נישט געװען, און האָט זיך אַ לאָז געגעבן צו עפּעס
אַן אַלטיטשקן מיט אַ געקנײטשט, נאָר אַ ליכטיק־שײַנענדיק און
שמײכלענדיק פּנים און מיט אַ לאַנגער באָרד. דער אַלטער איז געזעסן אױף
אַ טומבע דעם קאָפּ אױף אַ זײַט, געקוקט אַרױף אין הימל אַרײַן, גלײַך
װי ער װאָלט דאָרט װעלן עפּעס דערזען...
</p><p></p><p>
― װאָס קוקט איר דאָרט, הער פּראָפֿעסאָר? װאָס זעט איר
דאָרטן?
</p><p></p><p>
דער אַלטיטשקער, װעלכן דער הורװיטש פֿון פּינסק האָט
גערופֿן פּראָפֿעסאָר, האָט אױסגעדרײט צו אים זײַן ליכטיק־לאַכנדיק
פּנים, זיך אַ גלעט געגעבן בײַ דער לאַנגער באָרד:
</p><p></p><p>
― װאָס איך קוק, איך קוק, װען װעט שױן אַמאָל װערן
טאָג.. כאַ־כאַ!...
</p><p></p><p>
און ער האָט זיך צעלאַכט מיט אַ געלעכטער פֿון אַ זקן, און
מיטן זעלבן לאַכנדיקן פּנים, נאָר שױן מיט אַ טרױעריקן טאָן,
האָט ער זיך אַ נעם געגעבן בײַ  דער באָרד:
</p><p></p><p>
― זעט איר אָט די גרױע האָר? האָב איך באַדאַרפֿט
דורכמאַכן צװײ גרױסע פּאָגראָמען, פֿון יאָר אַכצן הונדערט אײן און אַכציק
און פֿון יאָר נײַנצן הונדערט פֿינף, און דערלעבן אַזאַ אַן עלטער,
אַז איך זאָל זען מיט מײַנע אױגן דעם בזיון פֿון מײַן פֿאָלק....
אָט האָט איר אַ מוסטער פֿון אַ פֿאָלק אָן אַ הײם און אָן אַ לאַנד,
כאַ־כאַ!
</p><p></p><p>
ער האָט אָפּגעשװיגן און צוגעלײגט אַלץ מיטן זעלבן
שײַנענדיק־לאַכנדיק פּנים:
</p><p></p><p>
― איך װאָלט נישט אַװעקגעגאַנגען פֿון מײַן שטוב ― לאָז זיך
זײַן װאָס עס װיל זיך! לאָזן זײ קומען! לאָזן זײ מיך נעמען!
לאָזן זײַן טאָן מיט מיר װאָס זײ װילן! האָבן אָבער מײַנע קינדער מיך
מיט גװאַלד געצװוּנגען.. אָט האָט איר אַ מוסטער פֿון אַ פֿאָלק, װאָס
האָט ניט קײן הײם, קײן װינקעלע אַן אײגנס, כאַ־כאַ...
</p><p></p><p>
און ס'איז שװער געװען צו װיסן, צי דער זקן לאַכט, צי ער
װײנט. דאָס פּנים האָט געשמײכלט, און דאָס קול האָט געװײנט...
די אױגן האָבן געלאַכט, און עס זענען געשטאַנען טרערן.
</p><p></p><p>
װער איז אָט דער אַלטער, װאָס איר רופֿט אים אָן
פּראָפֿעסאָר? ― פֿרעגט נאָכדעם ראַבינאָװיטש בײַ זײַן חבֿר פֿון פּינסק, און
יענער ענטפֿערט אים פֿאַרװוּנדערט...
</p><p></p><p>
― איר קענט אים נישט? דאָס איז דאָך אונדזער פּראָפֿעסאָר,
אונדזער באַרימטער אָקוליסט, דער גרעסטער געלערנטער
אױגן־דאָקטאָר אין היגן װינקל, אױב ניט אײנער פֿון די גרעסטע אינעם
גאַנצן לאַנד. יאָ, אונדזער פּראָפֿעסאָר, הערט זיך אײַן, אונדזער אײנציקער
ייִדישער פּראָפֿעסאָר. נאָר נישט פֿון יענע פּראָפֿעסאָרן, װאָס הײַנע
זאָגט..
</p><p></p><p>
     „זעקס אונד זעכציק פּראָפֿעסאָרן ―
</p><p></p><p>
     פֿאַטערלאַנד, דו ביסט פֿערלאָרען...“
</p><p></p><p>
נײן! דאָס איז אײנער פֿון די געצײכנטע געצײלטע קעפּ, װאָס
אין אַן אַנדער לאַנד װאָלט מיט אים געקלונגען די װעלט, און בײַ
אונדז לױפֿט ער װוּ די אױגן טראָגן, כאַ־כאַ!... ער האָט שױן
אַמאָל געלײגט לעקציעס אין דער היגער אוניװערסיטעט, נאָר נישט
לאַנג, װאָרעם אַז ס'איז געקומען צום אױסקלײַבן אים פֿאַר
פּראָפֿעסאָר, מיט עטלעכע און צװאַנציק יאָר פֿריִער אין עס געװען, האָבן
אים די קאָלעגן די פּראָפֿעסאָרן פֿאָרגעלײגט, הערט זיך אײַן, ער
זאָל זיך איבערקערן, האָט ער זײ געענטפֿערט, אַז ער קאָן זײ
לײַדער געבן מער ניט אַז אַ פּראָפֿעסאָר, און אױב זײ װילן דװקא אַ
קריסט, קאָן ער זײ רעקאָמענדירן זײַן קוטשער, אַן עכטער קריסט.
נו, האָבן זײ אים גאַנץ פֿײַן פֿאַרװאָרפֿן מיט שװאַרצע גאַלקעס פֿון
אױבן בין אַראָפּ. װאָרעם װי איז שײך, אַז אַ מענטש, הערט זיך אײַן,
װאָס טרינקט נישט קײן שום משקה, אַחוץ בלוט פֿון קריסטלעכע
קינדער אַז עס קומט פּסח, זאָל ער גאָר לײענען לעקציעס אינעם טעמפּל
פֿון װיסנשאַפֿט? כאַ־כאַ־כאַ...
</p><p></p><p>
משונה־װילד האָט אָפּגעקלונגען דער דאָזיקער הילכיקער
געלעכטער אין דער דאָזיקער אױסטערלישער נאַכט, װאָס האָט אױסגעדאַכט,
אַז זי װעט זיך נאָך ציִען און ציִען און קײנמאָל קײן עק נישט
האָבן... נאָר אָט האָבן אױפֿגעהערט די גלעקער צו קלינגען, און עס
האָט פּלוצעם פֿון ערגעץ געגעבן אַ בלאָז אַ װינטל, װאָס האָט
אָנגעזאָגט אַ בשׂורה צו אָט דער הושטשע ייִדן, אַז די נאַכט האָט
געבראָכן און אַז ס'איז שױן נישט װײַט, גאָר נישט װײַט צו טאָג...
</p><p></p><p>
         דאָס זעקס־און־פֿופֿציקסטע קאַפּיטל
</p><p></p><p>
             נ אָ כ ן  ש ט ו ר ע ם
</p><p></p><p>
און אַז ס'איז געװאָרן טאָג, איז געקומען אױף די
איבערגעבליבענע ייִדן אַ פֿרײד; קאָזאַקן האָבן זיך באַװיזן אױף די
פֿערדלעך, פּאַטראָלן אין אַלע גאַסן, און אױף דער ערשטער זײַט פֿון
די יום־טובֿדיקע צײַטונגען איז געװען אָפּגעדרוקט מיט פֿעטע אותיות
אַ מעלדונג פֿונעם גובערנאַטאָר אין אַזאַ ענערגישן טאָן, אַז די ייִדן
האָבן פֿאַרשטאַנען, אַז דער שטורעם איז פֿאַרבײַ און אַז זײ מעגן
זײַן רויִק און אַז זײ קאָנען גײן אַהײם בשלום און זיך באַזעצן
איטלעכער אונטער זײַן װײַנשטאָק און יעדער אונטער זײַן פֿײַגנבױם.
</p><p></p><p>
אמת, ס'זענען געװען אַ פּאָר בײזע באַגעגענישן און אַפֿילו
עטלעכע געשלעגערײַען אױך. דאָס זענען אָבער אַלץ געװען אַזעלכע
אומשולדיקע געשעענישן, װאָס אַלע ייִדן פֿון דער גאַנצער װעלט
װאָלטן זיך געװוּנטשן, אַז װיפֿל ס'איז אָנגעצײכנט געװאָרן אױף
זײ פֿון גאָט פּאָגראָמען, זאָלן קײן ערגערע פּאָגראָמען ניט זײַן...
</p><p></p><p>
למשל, אין אײן גאַס האָט מען געכאַפּט אַ פּאָר ייִדישע ייִנגלעך
און מע האָט זײ אָנגעשמירט די פּיסקעס מיט חזיר און געלאָזט, זײ
זאָלן גײן. אױף דער צװײטער גאַס האָבן חבֿרה אױסגעבראָכן אַ
פּאָר שױבן, האָט מען זײ געפּאַקט און אָפּגעפֿירט גלײַך אין
קאָטשומענט אַרײַן. נאָר אין אײן געסל אַ זײַטיקס האָט מען דערטאַפּט
אַ סטודענט מיט אַ ייִדישער נאָז און מע האָט אים אַזױ געשלאָגן,
אַז מע האָט אים קױם צוגענומען אַ לעבעדיקן. לאָזט זיך אױס, אַז
דער סטודענט איז סך־הכּל גאָר אָ געשמדטער...
</p><p></p><p>
דאָס דאָזיקע נײַס, אַז דער געשלאָגענער סטודענט איז געװען אַ
משומד, האָט דוד שאַפּיראָ געבראַכט צו טראָגן אַהײם אײנמאָל
</p>
</body>