<body dir="rtl" style='font-family:"Times New Roman",Ariel,FreeSerif;'>
<h1>דער בלוטיקער שפּאַס: 62: די בערזע קאָכט װי אַ גיהנום</h1>
<h2>שלום עליכם</h2>
<h3>פֿון <a href="https://www.cs.uky.edu/~raphael/yiddish/sholemAleykhem/contents.html">
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
דאָס צװײ־און־זעכציקסטע קאַפּיטל
</p><p></p><p>
ד י  ב ע ר ז ע  ק אָ כ ט װ י אַ  ג י ה נ ו ם
</p><p></p><p>
מיט דער גיכקײט פֿון אַ בליץ האָבן די טעלעגראַפֿן־דראָטן
צעטראָגן איבער אַלע עקן פֿון דער װעלט די איבעראַשנדע ידיעה,
אַז „ענדלעך האָט זיך אײַנגעגעבן צו געפֿינען דעם מערדער פֿונעם
געהרגעטן קריסטלעכן ייִנגל װלאַדימיר טשיגירינסקי און אַז דער
מערדער איז אַ ייִד, נאָך גאָר אַ יונגער מאַן, װאָס שטודירט אױף
דאַנטיסט“...
</p><p></p><p>
„דער פֿאַרברעכער ― איז געשטאַנען װײַטער אין דער ידיעה ―
האָט זיך דערװײַל נאָך נישט מודה געװען און זײַנע חבֿרים האָט ער
דערװײַל נאָך נישט אַרױסגעגעבן, נאָר אַלע סימנים זענען קעגן
אים און ס'איז קײן ספֿק נישט, אַז ער האָט געהאַט צו זיך
מינדסטנס נאָך דרײַ מיטהעלפֿער און אַז דער פֿאַרברעכן אין באַגאַנגען
געװאָרן צוליב אַ רעליגיעזן צװעק“...
</p><p></p><p>
דאָס איז געװען די ערשטע באָמבע, די ערשטע טעלעגראַפֿישע
ידיעה אין קורצן, װאָס די בלעטער פֿונעם געװיסן מין האָבן דאָס
אױפֿגעכאַפּט, צעשמירט, צעלײגט אױף טעלערלעך און געמאַכט דערפֿון
אַ גאַנצן צימעס.
</p><p></p><p>
ייִדן פֿון דער גאַנצער װעלט, אָנגעלערנט און געװױנט
געװאָרן צו דעם בילבול נאָך פֿון פֿאַרצײַטן, האָבן זיך כּלומרשט
אױסגעלאַכט דערפֿון, געמאַכט חוזק פֿון דעם גאַנצן ענין, געזאָגט
װערטלעך, אַז דאָס „האָבן גאַזעטן אױסגעטראַכט צוליב פּרנסה“,
נאָר אינװײניק אין האַרצן האָט עס פֿאַרדראָסן. „טאָמער איז קאַרג,
נאַט אײַך אַ רעשטל צו די צרות!“...
</p><p></p><p>
נאָר אױב בײַ די ייִדן פֿון דער גאַנצער װעלט האָט זיך נאָך
געקאָנט געפֿינען אַ װערטל,זענען אָבער די ייִדן פֿון דער שטאָט,
װוּ מען האָט געפֿונען דעם פֿאַרברעכער, אומגעגאַנגען װי צעטומלט,
פֿאַרחושכט פֿון בזיון און מיט אַ פֿאַרבאָרגענעם פּחד אין האַרצן.
און מער װי אומעטום האָט זיך דאָס אָפּגערופֿן אױף דער דאָרטיקער
בערזע. די בערזע האָט דערמיט געװיגט זיך, געקאָכט װי אַ קעסל,
װי דער גיהנום.
</p><p></p><p>
דער זײַטיקער מענטש, װאָס איז װינציק באַקאַנט מיט דער
בערזע און מיט אירע טוערס, אַז ער גײט דורך פֿאַרבײַ דעם דאָזיקן
פּלאַץ און דערזעט די כאַליאַסטרע מעקלערס, װי זײ קאָכען זיך, און
די היציקע ספּעקולאַנטן און סוחרים, װי זײ זיצן מיט פֿאַרדאגהטע
פּנימער אַרום די װײַסע טישלעך, פֿאַרטיפֿט אין אַ שמועס, מאָלט זיך
אים אױס, אַז די דאָזיקע אַלע מענטשן האָבן נישט אין זינען קײן
זאַך און רעדן ניט פֿון קײן זאַך אױסער געלט און אױסער
װעקסעלעך און אױסער אַקציעס, קורסן פֿון פּאַפּירען, מקחים פֿון צוקער,
זאַמד און ראַפֿינאַד, „האָס“ און „בעס“ און „סטעללאַזש“ און נאָך
אַזעלכע זאַכן, און װײַטער מעג זיך איבערקערן די גאַנצע װעלט,
איז נישט זײער עסק.
</p><p></p><p>
אַ טעות, אַ גרױסער טעות! מער װי דרײַ חלקים צײַט גײט
דאָ אַװעק אױף נײַעס. זאָל פּאַסירן אױף דער װעלט אָדער אין
שטאָט עפּעס אַ נײַעס ― מעג עס זײַן אַ מפּלה פֿון אַ גאַנצער עסקאַדרע
בײַ צוסימאַ [די שלאַכט פֿון צושימאַ], אָדער אַ גבֿירישע חתונה; מעג עס זײַן אַ גרױסער
פּאָגראָם אין שעדליץ, אָדער אַ קלײנער אָנזעץ אין שטאָט; מעג עס
זײַן די גרעסטע ערדציטערניש אין מעסינאַ, אָדער אַ פּלאַטשיקע חכמה,
װאָס דער שטאָט־מיליאָנער, דער קעניג פֿון דער בערזע, האָט געזאָגט
װעגן זײַן קעפּסװײַב, ― די דאָזיקע אַלע נײַעסן קומען אָן קודם־כּל
אָדער אױף דער בערזע. דאָ װערט יעדע זאַך איבערגעחזרט און
אױסגעטײַטשט און איבערגעװױגן און אָפּגעשאַצט פּינקטלעך נאָכן
װערט. און װײַל די װעלט איז גרױס און נײַעס קומט פֿאָר כּמעט
יעדע שעה, דעריבער איז נישטאָ דער טאָג, װאָס די בערזע זאָל נישט
קאָכען זיך, ניט האָבן איר העלד, איר „העלד פֿון טאָג“.
</p><p></p><p>
איצטיקס מאָל איז דער העלד פֿון טאָג געװען דער דאַנטיסט
ראַבינאָװיטש. אױף דער בערזע האָט מען קײן אַנדער נאָמען נישט
געהערט, נאָר דעם נאָמען ראַבינאָװיטש. װוּ צװײ, איז ער געװען
אַ דריטער. „ראַבינאָװיטש! ראַבינאָװיטש! װעלכער ראַבינאָװיטש?...
פֿון װאָסערע ראַבינאָװיטשעס?...“ דער האָט געמײנט אַז ער אין אַװדאי
פֿון די אָדעסער ראַבינאָװיטשעס, און דער האָט געמײנט, אַז פֿון די
קרעמענטשוגער; און דער האָט געדרונגען, אַז נישט פֿון די אָדעסער
און נישט פֿון די קרעמענטשוגער, נאָר דװקא אַ באָברױסקער פֿון
באָברױסק, אַ ליטװאַק הײסט עס. האָט זיך אָבער געפֿונען נאָך אײנער,
װאָס האָט אַ זאָג געגעבן, אַז ער װײס אײנעם אַ מעקלער מיטן
נאָמען קאַץ, װעלכער זאָגט, אַז ער קען זיך מיט דעם דאַנטיסט
ראַבינאָװיטשן „ליטשנע“ אַלזאָ גיט נאָר אַהערצו אָט דעם קאַץ!
</p><p></p><p>
קאַץ איז אַ מעקלער נישט פֿון די געהױבענע. אײנער פֿון די,
װאָס רײַבן זיך אַרום די גרעסערע מעקלערס, מעקלערן צװישן
אײן מעקלער מיטן אַנדערן און, װי די פֿײגעלעך, כאַפּן זײ
אונטער די ברעקעלעך, װאָס פֿאַלן אַראָפּ פֿון די שור־הברס מיט די
לװיתנס פֿון דער בערזע... מערסטנטײל זעט איר זײ שפּאַצירן
אַרום אין דרױסן, בײַ דער בערזע, און זעלטן, זײער זעלטן טרעפֿט
איר זײ אין אַ בערזן־קאַפֿע בײַ די װײַסע טישלעך, װוּהין זײ
כאַפּן זיך אַרײַן נאָר אונטער אַ נױט, באין־ברירה, װען דאָס קנעפּל,
װאָס שטײט אין דרױסן אױף דער װאַך, האָט אױף זײ געװאָרפֿן
אַן אױג און מבֿטיח געװען, אַז טאָמער הערן זײ נישט אױף
אַרומצודרײען זיך אױפֿן טראָטואַר, אַזױ פֿירט ער זײ אָפּ ― זײ װײסן
שױן װוּהין... אַלײן איז אָט דער קאַץ אַ קלײניטשקער, מיט
קורצינקע פֿיסעלעך, און דערפֿאַר רופֿט מען אים דאָ נישט קאַץ, נאָר
קעצעלע.
</p><p></p><p>
― זאָגט נאָר, קעצעלע, ס'איז אמת, װאָס מע זאָגט, אַז איר
קענט זיך מיט דעם דאַנטיסט, מיט דעם ראַבינאָװיטשן „ליטשנע“?
</p><p></p><p>
― נאָך אַ מין קענען! נאָך אַ מין „ליטשנע“! ― זאָגט קעצעלע און
איז צופֿרידן, װאָס גרױסע מעקלערס רעדן מיט אים װי מיט זײער
גלײַכן, גאָר זאַ פּאַניבראַטאַ [запанибрата: גוט־ברודעריש]. מען בעט אים גאָר זיצן.
</p><p></p><p>
― װאָס װעט איר טרינקען? טײ אָדער קאַװע?
</p><p></p><p>
― לאָז זײַן טײ, לאָז זײַן קאַװע, ― זאָגט קעצעלע און זעצט זיך
אַװעק גאַנץ ברײטלעך, גלעט זיך אױס כּלומרשט דאָס בערדל מיט
די װאָנצעס און לאָזט אַרױס אַ קלײן הוסטעלע.
</p><p></p><p>
ער איז אױפֿן זיבעטן הימל. ער פֿילט, אַז איצט, אין דער
מינוט, איז דער העלד פֿון טאָג אָט דאָ ער, קאַץ.
</p><p></p><p>
― זאָגט־זשע נאָר, פּאַני קאַץ (אױף אַ מינוט װערט ער אױס
קעצעלע, נאָר קאַץ), שױן עפּעס לאַנג, אַז איר קענט זיך מיט דעם
דאָזיקן דאַנטיסט, מיט דעם ראַבינאָװיטשן? װער אין ער? פֿון
װאַנען איז ער? טרינקט, פֿאַרװאָס טרינקט איר נישט?
</p><p></p><p>
― האָט צײַט! אַלצדינג אױף אַמאָל? ― זאָגט קאַץ און װאַרפֿט
אַרײַן אַלע פֿיר שטיקלעך צוקער אין דעם גלעזל קאַװע, װי אַ
מענטש, װאָס איז אַנדערש נישט געװױנט געװאָרן צו טרינקען נאָר
זיס, ― קענען קען איך זיך מיט אים שױן לאַנג, ס'איז רעכט צו
זאָגן, נאָך פֿון אָנהײב װינטער אָן. נאָר נאָענט האָבן מיר זיך מיט
אים באַקענט ערשט אַרום חנוכּה־צײַט (פּלוצלינג צעלאַכט זיך
קעצעלע, דערמאַנט זיך עפּעס זײער אַ לעכעריקס) כע־כע־כע! װיפֿל מאָל,
מײנט איר, כּדומה למשל, האָבן מיר מיט אים געשפּילט
אינאײנעם אין „סטוקלקע [стукалка]“, אין „באַנטשאָק [банчик: Faro]“ און אין „טערטל־מערטל“,
נײן װיפֿל אַן ערך? זענט איר זיך משער?...
</p><p></p><p>
קעצעלע קוקט אַרום די גאַנצע כאַליאַסטרע מעקלערס און
ספּעקולאַנטן, װאָס פֿאַר אַן אײַנדרוק דאָס האָט אױף זײ געמאַכט, און
פֿאַרזופּנדיק מיט דער זיסע קאַװע, דערצײלט ער װײַטער:
</p><p></p><p>
מיט אים שפּילן אין קאָרטן, הערט איר, איז מסוכּן
נפֿש! אין „סטוקלקע“, למשל, קלאַפּט ער אײַך אַלע מאָל „טיאָמנע“.
אין „באַנטשאָק“, אַז מע שפּילט מעג זײַן אַ פֿולע שיסל מיט געלט,
איז נישט זײַן עסק. „װאַבאַנק [вабанк: אַלץ אַרײַן]“ ― און רופֿט מיך קנאַקניסל! און אין
„טערטל־מערטל“ איז גאָר אַן אומגליק: װינציקער װי אַ קאַרב אַ קאָרט
װײסט ער נישט. און אַמאָל איז רעכט צו זאָגן צװײ קאַרבן אַ
קאָרט! און דרײַ קאַרבן אַ קאָרט! און אַ פֿינפֿערל אַ קאָרט איז אױך
אַ מטבע! ― אַז מע שמועסט געלט איז - טפֿו!
</p><p></p><p>
קעצעלע איז גאַנץ צופֿרידן מיטן עפֿעקט, װאָס זײַנע װערטער
מאַכן אױף דער בערזע און װיל דערצײלן נאָך גרעסערע װוּנדער
פֿון דעם, װי אַזױ דער דאַנטיסט ראַבינאָװיטש שפּילט אין קאָרטן,
האַקט מען אים איבער:
</p><p></p><p>
― גוט, גוט. נאָר װוּ נעמט ער עס אַזױ פֿיל געלט?
</p><p></p><p>
קעצעלע צעלאַכט זיך מיט אַ צעשאָטן געלעכטערל װי אַרבעסלעך:
כע־כע־כע!
</p><p></p><p>
― גוט געזאָגט, װי איך בין אַ ייִד. װוּ נעמט ער געלט?
יענער איז אַ גבֿיר, אַן אַדיר, אַ מיליאָנער! דאָס הײסט, ער אַלײן קײן סך
געלט האָט נישט. ער האָט זײַן אײגנס אַ מומע אַ מיליאָנערשע, װאָס
פֿאַרמאָגט, ס'איז רעכט צו זאָגן, גוטע דריטהאַלבן מיליאָן, אין סיביר...
</p><p></p><p>
― אין סיביר?
</p><p></p><p>
― ס'רעדט זיך אַזױ אין סיביר. מײנען מײנט מען אין די טיף
רוסישע גובערניעס. פֿון דאָרטן שטאַמט ער און דערפֿאַר טאַקע רעדט
ער נאָר אױף רוסיש און נישט אַ װאָרט ייִדיש. ס'איז רעכט צו זאָגן,
אַז אױף ייִדיש פֿאַרשטײט ער גאָרנישט. אָבער װאָס גאָרנישט הײסט!
װי זאָגט איר, נישט אַ לעק. פֿונדעסטװעגן, אײנס צום אַנדערן
געהער זיך נישט אָן. אַ יונגערמאַן, אױף מיר אַזאַ יאָר! געענדיקט
מיט אַ גאָלדענעם מעדאַל און שטודירט אױף דאַנטיסט און איז
פֿאַרליבט אין דעם בעל־הביתס טעכטערל, שאַפּיראָ רופֿט מען אים, ער
איז, אָט דער שאַפּיראָ הײסט עס, אַלײן אַ סלוזשעשטשי [служащий: באַאַמטער], אַ בוכהאַלטער
און נישט קײן איבעריקער קײן איבערגעשפּיצטער. אַזױ זיך אַ ייִד
אַ מיטלמעסיקער, דאָס הײסט, נישט קײן גרױסער חכם און נישט קײן
קלײנער נאַר, כע־כע־כע! דערפֿאַר אָבער האָט ער אַ טעכטערל ― איר
זאָלט זען אַ מױד ― נו, נו!
</p><p></p><p>
אַזױ לאָזט אױס קעצעלע, מוט זיך אַ קוש די שפּיץ פֿינגער,
פֿאַרזופּט מיט דעם לעצטן ביסל קאַװע און באַלעקט זיך די
פֿאַרנעצטע װאָנצעס מיט דער צונג פֿון אונטן אַרױף.
</p><p></p><p>
די בערזע־לײַט האָבן ליב אױסהערן אַ זאַך דװקא מיט קאָפּ.
זײ האָבן אָבער ליב אַרײַנצוגריבלען זיך אַ ביסל טיפֿער,
באַטראַכטן עס פֿון אַלע זײַטן און צוגלידערן װי עס געהער צו זײַן. עפּעס
האָט אַרױסגעזען בײַ זײ די גאַנצע געשיכטע, װאָס קעצעלע
דערצײלט, משונה װילד און נישט געלײגט זיך אױפֿן מוח. נאָך אַ מאָל:
אַ ייִד קומט פֿון סיביר, האָט אַ מומע פֿון דריטהאַלבן מיליאָן ―
לאָמיר פֿון זײ האַלב אַװעקשענקען דער װאַנט און אַ דריטל
אַרײַנװאַרפֿן אין װאַסער, װעט אױך בלײַבן גענוג. קומט ער צו פֿאָרן אַהער
מיט אַ גאָלדענעם מעדאַל און שטודירט אױף דאַנטיסט, און שפּילט
מיט קעצעלען אין „סטוקלקע“ און אין „טערטל־מערטל“! און צו
די זײַדענע קלײדער פֿאַרליבט ער זיך אין אַן אָרעם מײדל פֿון אַ
סלוזשעשטשי, ― זאָגט אײַך װאָס איר װילט, ס'איז עפּעס צו... צו...
צו...
</p><p></p><p>
צו װאָס ― זאָגן זײ נישט. נאָר פֿון זײער שמועס שטױסט זיך
קעצעלע, אַז דער עולם איז נישט אינגאַנצן צופֿרידן. זײַן פּנים
באַקומט אַזאַ אַן אױסזען, װי אין דער צײַט, װען ער לײגט פֿאָר
אָ געשעפֿט און עס װערט נישט אָנגענומען; די אױגן קוקן מאָדנע
הינטיש. ער װיל צורעכט מאַכן דעם אײַנדרוק און זאָגט צו זײ װי
מיט אַ געבעט.
</p><p></p><p>
― איך װײס נישט, װאָס אײַך קװעטשט אײגנטלעך. איר האָט
מיך נישט װאָס חושד צו זײַן. װי זאָגט איר: „זאַ טשטאָ קופּיל זאַ
טאָ פּראָדאַל [за что купил за то продал: דאָס װאָס איך האָב געקױפֿט האָב איך פֿאַרקױפֿט]“.
איך גיב אײַך איבער נאָר דאָס, װאָס איך װײס, װאָס
א י ך האָב געהערט, און װײַטער ― צוקאָפּנס בײַ אים בין איך, װי
זאָגט איר, נישט געשטאַנען און זײַן געלט האָב איך נישט געצײלט,
הײַנט װאָס האָט איר מיך דאָ חושד צו זײַן?
</p><p></p><p>
אומזיסט פֿאַרענטפֿערט זיך קעצעלע. אַרױסגעװאָרפֿן זײַנע רײד:
קײנער הערט אים נישט. דער עולם רעדט שױן גאָר צװישן זיך.
און נישט מע רעדט, נאָר מע אַמפּערט זיך, מע קריגט זיך און מע
װאַרפֿט זיך דורך מיט שטעכװערטער. עס לאָזט זיך אױס, אַז אַ סך
פֿון זײ קענען זיך אױך „ליטשנע“ מיט דעם ראַבינאָװיטשן. דאָס
הײסט, קענען זיך קענען זײ נישט, נאָר געזען האָט מען אים
װיפֿל מאָל מיט אָט דעם מײדל, שאַפּיראָס טאָכטער, אין טעאַטער,
אין צירק און אין קינעמאַטאָגראַף, און גלאַט אױף דער גאַס
שפּאַצירן. און דעם מײדלס פֿאָטער, שאַפּיראָן, קענען אַלע. אַ סימן, שלמה
פֿאַמיליאַנט איז זײַנער אַ נאָענטער קרובֿ, טאַקע אַן אײגענער שװאָגער.
דאָס הײסט, אָט דעם שאַפּיראָס װײַב און שלמה פֿאַמיליאַנט זענען
שװעסטער און ברודער.
</p><p></p><p>
― איר קערט װעלן זאָגן קאַפּױר מיט די פֿיס אַרױף: אָט
דער שאַפּיראָ מיט שלמה פֿאַמיליאַנטס װײַב זענען ברידער און שװעסטער.
</p><p></p><p>
― לאָז זײַן אַזױ. אָבער װאָס געהער זיך עס אָן מיטן דאַנטיסט
ראַבינאָװיטש?
</p><p></p><p>
― הערט איר דאָך אַ מעשׂה: אַז אָט דער דאַנטיסט
ראַבינאָװיטש איז אַ קװאַרטיראַנט פֿון דעם שאַפּיראָ דעם פֿאָטער פֿונעם מײדל
דער קראַסאַװיצע, און דער שאַפּיראָ, דער פֿאָטער פֿון דער
קראַסאַװיצע, װױנט נישט װײַט פֿון דעם שטשיגירינסקיס מוטער, קירילעכע
רופֿט מען זי. און אָט דער שאַפּיראָ, דער פֿאָטער פֿון דער
קראַסאַװיצע, האָט אַ זונדל אַ גימנאַזיסטל פֿון דריטע קלאַס פֿון אַ יאָר
צװעלף־דרײַצן, װאָס איז געװען באַקאַנט און פֿלעגט שפּילן אין
פֿערדלעך מיט קיריליכעס זונדל װאָלאָדי שטשיגירינסקי. הײַנט
פֿאַרשטײט איר שױן, װי דאָ קײטלט זיך?
― דעריבער אין װאָס? דעריבער גײען קאַטשקעס באָרװעס? ―
האַקט אים איבער אײנער.
</p><p></p><p>
― און גענדז אָן אַרבע־כּנפֿותן? לײגט צו נאָך אײנער.
</p><p></p><p>
― שיבֿעה דבֿרים בגולם, אַז איר לאָזט נישט אױסרעדן ביזן
סוף,― זאָגט װײַטער יענער, װאָס גיט צו פֿאַרשטײן דעם שׂכל. ― הערט
נאָר װי עס קײטלט זיך דאָ. באַדאַרף אָט דער דאַנטיסט
ראַבינאָװיטש לערנען מיט דעם שאַפּיראָס גימנאַזיסטל. און אָט דעם שאַפּיראָס
גימנאַזיסטל, װאָס איז באַקאַנט מיט דעם װאָלאָדקען און שפּילט מיט
אים אין פֿערדלעך, באַדאַרף קומען אײנמאָל אַהײם און בעטן בײַ
זײַן לערער, בײַם דאַנטיסט ראַבינאָװיטש הײסט עס, אַזױ װי אָט
דער װאָלאָדקע איז אַן אָרעם ייִנגל, האָט נישט קײן לערער, און דער
שטיפֿטאַטע זײַנער, דער גױ קיריל כמאַראַ, הרגעט אים און שלאָגט
אים בעת ער, קיריל, שיכּורט זיך אָן; על־כּן זאָל דער דאַנטיסט
ראַבינאָװיטש לערנען מיט זײַן חבֿר װאָלאָדקען אָן געלט. איר
פֿאַרשטײט דעם שׂכל?
</p><p></p><p>
דעם שׂכל פֿאַרשטײט די בערזע. נאָר צי זי איז צופֿרידן ־
דאָס זעט מען נישט. פֿאַרקערט, מען האָט איר נאָר צערײצט דעם
אַפּעטיט, נישט מער. אַדרבה, אַז אָט דער דאַנטיסט ראַבינאָװיטש איז
אַזאַ װױלער און אַזאַ גוטער, אַז ער נעמט זיך אונטער לערנען מיט
אַן אָרעם שגצל אָן געלט, נאָר פֿאַר רחמנות אַלײן, ― דעריבער איז
געדרונגען, אַז ער האָט דאָס אים געהרגעט? דעריבער דאַרף מען
כאַפּן אַ ייִדן און אײַנזעצן אים אין געפֿענקעניש? שטראַם־גראַם
מאַך מיר אַ האַרמידער!
</p><p></p><p>
― צו װעמען האָט איר טענות, צו מיר? רופֿט זיך אָפּ אַ ייִד
אַ מעקלער מיט אַ ממזרשן קוק און מיט זײער געדיכטע ברעמען.
</p><p></p><p>
― טשעפּעט זיך אָפּ, איך ראָב אײַך אַפֿילו נישט אין זינען! ―
ענטפֿערט אים דער אַנדערער מעקלער, אַ יונגערמאַן אַן אָנכאַפּער
מיט אַ הײזעריקלעך קול און מיט אַ רױט פּנים.
</p><p></p><p>
― אַז איר האָט מיך ניט אין זינען, ― מאַכט צו אים יענער
װאָס מיט די געדיכטע ברעמען, ― הײַנט װאָס־זשע האָט איר צו
מײַנע קנעפּלעך?
</p><p></p><p>
― ייִדן צאַפּט זיך בלוט ― רופֿט זיך אָפּ אַ דריטער, שױן נישט
קײן מעקלער, נאָר אַ ספּעקולאַנט מיט געלע הענטשקעלעך און האַלט
דעם קאָפּ אַ ביסל אױף אַ זײַט ― ייִדן צאַפּט זיך בלוט, און אײַך
ליגט אין זינען װערטלען זיך.
</p><p></p><p>
בײדע מעקלערס, דער יונגערמאַן דער אָנכאַפּער און דער װאָס
מיט די געדיכטע ברעמען, קערעװען זיך אױס אײנער צום אַנדערן
מיט יענער זײַט, װאָס מע באַדאַרף בעטן מחילה...
</p><p></p><p>
הכּלל, װוּ־זשע האַלטן מיר מיט אונדזער ראַבינאָװיטשן?
</p><p></p><p>
און דער שמועס ציט זיך װײַטער מיט נאָך מער היץ און
מיט נאָך מער פֿײַער.
</p><p></p><p>
דער גיהנום קאָכט ― די בערזע װיגט זיך.
</p><p></p><p>
 דאָס דרײַ־און־זעכציקסטע קאַפּיטל
</p><p></p><p>
 דער „פֿ אַ ר ב ר ע כ ע ר“ א ױ פֿ ן פֿ אַ ר ה ע ר
</p><p></p><p>
צװישן אַלע, װאָס האָבן אײַנגעלײגט די װעלט און געקאָכט
זיך איבער דעם „פֿאַרברעכער“, װאָס מע האָט געפֿונען, איז געװען
גאָר אײנער, װאָס האָט ניט אַרױסבאַװיזן קײן סימן אַפֿילו, אַז ער
איז אױפֿגערעגט אָדער אומרויִק. דאָס איז געװען דער „פֿאַרברעכער“
אַלײן.
</p><p></p><p>
צו באַװוּנדערן, װי רויִק און נישט געצװוּנגען דער דאַנטיסט
ראַבינאָװיטש האָט זיך געהאַלטן, אַז מע האָט אים, נאָכדעם װי ער
האָט זיך גוט אױסגעשלאָפֿן און רעכט איבערגעביסן, אַרײַנגעפֿירט
און אַװעקגעשטעלט פֿאַר דער אױספֿאָרשונג און גענומען נאָך אַ מאָל
אױפֿן פֿאַרהער, ― ער זאָל זאָגן, װאָס װײס ער װעגן דעם
געהרגעטן ייִנגל װלאַדימיר טשיגירינסקי?
</p><p></p><p>
אָ! ער װײס אַ סך, זײער אַ סך װעגן דעם דאָזיקן
טרױעריקן פֿאַקט: און ער חזרט איבער נאָך אַ מאָל דאָס, װאָס ער האָט
שױן אין דער פֿרי געזאָגט: אַז ער האָט אַלײן אין זינען געהאַט
אַרױסצוטרעטן מיט זײַן מעלדונג, נאָר ער האָט זיך אָפּגעהאַלטן ביז
אַהער פֿון אַרײַנרײַסן זיך נישט־גערופֿענערהײט אין דער
אױספֿאָרשונג, איבער אַ סך טעמים. ערשטנס, האָט ער נישט געװאָלט זײַן
קײן ממזר, שפּילן אַ ראָל פֿון אַ שפּיאָן... צװײטנס, האָט ער
גערעכנט, װי ער האָט שױן אין דער פֿרי באַמערקט, אַז די
אױספֿאָרשונג װעט שױן אַלײן אַרױפֿפֿירן אױפֿן ריכטיקן װעג איצט,
װיבאַלד ער זעט, אַז מע האָט די עלטערן פֿונעם געהרגעטן באַפֿרײַט
און מע האָט אַרײַנגעצױגן אַהער מענטשן זײַטיקע, צום בײַשפּיל,
דעם ייִדן שאַפּיראָ מיט זײַנע קינדער, װאָס זענען גאָט די נשמה
</p>
</body>