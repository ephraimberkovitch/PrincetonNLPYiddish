אַ לאַנגע נאַכט
אונטערװעגנס זענען אַלע ― גלײַכע מיוחסים.
 דוד שאַפּיראָ (איר מעגט אים גלױבן בנאמנות) װאָלט בײַ זיך אין דער הײם קײנמאָל זיך ניט צונױפֿגעקומען מיט אַ נחות־דרגא, מיט אַ בעל־מלאָכה.
 װאָס פֿאַר אַ מחותּן איז ער, דוד שאַפּיראָ, פֿון די אמתע, פֿון די סלאַװיטער שאַפּיראָס, מיט אַ ייִדן אַן אײַנבינדער?
 און דאָ, ליגנדיק אין דרױסן בײַ דער באַן און װאַרטנדיק אױף דער רײע, האָבן זיך בײדע געזינדלעך, די משפּחה שאַפּיראָ מיט דער משפּחה פֿונעם פּינסקער בחורס שװאָגער, באַקענט אַ ביסל נעענטער און שיִער ניט געװאָרן חבֿר.
 גוט, װאָס דוד האָט זיך באַצײַטנס אַ ביסעלע אָפּגערוקט, געהאַלטן זיך פֿון דער װײַטן, װי אײנער רעדט.
 „באַקאַנט מהיכא־תּיתי, פֿאַרװאָס ניט?
 נאָר חבֿר־לאַפּ ― אַזאַס!...
“ דער אײַנבינדער האָט דאָס גיך דערפֿילט און האָט זיך באַנומען מיט זײַן נײַעם באַקאַנטן מיט גרױס דרך־ארץ, מורא געהאַט אַרױסרעדן אַן איבעריק װאָרט, זיך געהיט מיטן פּאַפּיראָסל, אױסגעדרײט אַלע מינוט דעם קאָפּ און געבלאָזן אױף אַ זײַט, און אַז ער האָט באַדאַרפֿט הוסטן, האָט ער געהוסט אין קולאַק אַרײַן, און אַפֿילו, אַז ער האָט באַדאַרפֿט לאַכן האָט ער געזען, ער זאָל ניט לאַכן מיטן גאַנצן מױל.
ניט אַזױ האָט עס אָבער געהאַלטן מיט זײערע װײַבער.
 װײַבער זענען איבערהױפּט אַן אַנדער פֿאָלק.
 ובפֿרט נאָך בײַ אַן אומגליק.
 װאָס בײַ דער אײַנבינדערין איז געװען אױפֿן האַרצן, האָט זי דאָס אַרױסגעגעבן פֿאַר איר נײַער באַקאַנטער, פֿאַר דער שאַפּיראָכן.
 און שׂרה שאַפּיראָ פֿון איר זײַט האָט אַנטפּלעקט איר נשמה און אױסגעגאָסן איר האַרץ פֿאַר דער אײַנבינדערין װי פֿאַר אַן אײגענער שװעסטער.
 די אײַנבינדערין, כאָטש זי איז אַ ליטװעטשקע פֿון סאַמע פּינסק און כאָטש זי האָט אַ פּנים פֿון אַן אמתער מצה, װאָלט שׂרה פֿונדעסטװעגן מיט פֿאַרגעניגן זי פֿאַרביטן אױף איר רײַכע שװיגערין די מיוחסת טױבע פֿאַמיליאַנט און װאָלט נאָך אפֿשר צוגעצאָלט עפּעס...
 שטעלט אײַך פֿאָר אַ השׂגה פֿון אַ נגידית: זיך אױפֿגעהױבן, װי עס װײַזט אױס, נאָך פֿון פֿאַר שבת אָן, און איז אַנטלאָפֿן מיט אירע קינדער פֿון שטאָט, אַפֿילו נישט געגעבן צו װיסן דערפֿון זײער אײגענעם ברודער! ― און האַלט זיך נאָך פֿאַר אַ צדקת...
― הערט איר, מײַן מאַן איז טאַקע אַ חכם.
 ער זאָגט, זאָגט ער, אַז אַ חסיד איז ערגער פֿון אַ הולטײַ (דאָס מײנט ער דעם שװאָגער), און אױף דער שװעסטער זאָגט ער, אַז כאָטש זי אין אים, זאָגט ער, אַן אײגענע שװעסטער, פֿונדעסטװעגן, זאָגט ער, איז זי פֿאָרט, זאָגט ער, אַ „וצדקתך“.
 די װעלט זאָגט אַ װערטל: „מיט װאָס מע קאָכט דעם טאָפּ, מיט דעם שמעקט ער“...
 אַז אַ װעלט זאָגט, איז אמת.
אָט אַזױ רעדט זיך אױס דאָס האַרץ שׂרה פֿאַר איר נײַער באַקאַנטער דער אײַנבינדערין.
 און די אײַנבינדערין פֿון איר זײַט דערצײלט פֿאַר שׂרהן, װער זי איז און פֿון װאַנען זי איז ― אַז בסך־הכּל, דאַרפֿט איר װיסן, איז זי גאָר אַ מלמדס אַ טאָכטער.
 דאָס הײסט, איר פֿאָטער איז געװען כּל־ימיו, אױב איר װילט װיסן, אַ מלמד אין פּינסק, און נישט נאָך גלאַט אַזױ עפּעס אַ מלמדל, נאָר טאַקע אַ גמרא־מלמד, פֿאַרשטײט איר מיך, און זי האָט אַזױ באַדאַרפֿט זײַן אַ בעל־מלאָכהס אַ װײַב, פּונקט אַזױ װי מיר, ייִדן, למשל, האָבן באַדאַרפֿט האָבן אױף זיך דאָס פּעקל...
― װאָסער פּעקל?
 ־ פֿרעגט שׂרה.
― פּטור! װאָס הײסט װאָסער פּעקל?
 ― ענטפֿערט איר די אײַנבינדערין, ― אָט דאָס פּעקל מיטן ממזר, װאָס דער גױ דער שטיפֿפֿאָטער האָט עס אומגעבראַכט און אונטערגעװאָרפֿן זײַנעם אַ שכן אַ ייִדן, בכדי מע זאָל מײנען, ― אַז דאָס איז דעם ייִדנס אַרבעט, װעט מען קאָנען מאַכן אַ פּאָגראָם.
 סטײַטש, מיר איז אַ חידוש, איר זאָלט ניט װיסן, װי קומט עס?
 אַ סבֿרה גאָר, אַז מע האָט שױן בײַ יענעם ייִדן געמאַכט אַן אָביסק ערבֿ־פּסח, נאָר מע האָט גאָרניט געפֿונען.
„אַזױ?
 װײסן שױן אַלע פֿונעם אָביסק?
 אַלע, די גאַנצע װעלט?
 אַז די גאַנצע װעלט װײס, נאָר מיר ניט, אַז עס האָט אַ שײַכות צו קיריליכעס זונדל, פֿאַרפֿינצטערט בין איך געװאָרן! איז דאָך טאַקע דוד נעבעך גערעכט געװען, אַז מיר האָבן ניט באַדאַרפֿט האָבן קײן שום מגע־ומשׂא ניט מיט קיריליכען, ניט מיט איר קדיש, װאָרעם יעדער באַדאַרף װיסן זײַן גלײַכן...“
אַזױ טראַכט זיך שׂרה, מאַכט זיך, װי זי הערט איטלעכס װאָרט, װאָס די אײַנבינדערין דערצײלט איר, נאָר באמת הערט זי זיך אײַן אין אירע אײגענע געדאַנקען, װאָס פּלאָנטען זיך און פּלאָנטען זיך און גיסן זיך צונױף אינאײנעם מיטן קלינגען פֿון די גלעקער.
 פֿון האַלבע נאַכט אָן האָבן אַלע גלעקער פֿון אַלע קלױסטערס, װיפֿל ס'איז דאָ אין שטאָט, ניט אױפֿגעהערט צו קלינגען.
 איבערן קלינגערײַ האָט מען כּמעט נישט געקאָנט הערן, װאָס מע רעדט.
 די אײַנבינדערין האָט זיך אָבער ניט געפֿױלט, געהעכערט איר קול און גערעדט און גערעדט אָן אַן אױפֿהער.
 זי האָט דערצײלט זײער אַ סך שײנע זאַכן פֿון זיך און פֿון איר מאַן דעם אײַנבינדער און פֿון איר טאַטן דעם גמרא־מלמד און פֿון איר ברודער, דעם בחור דעם סטודענט.
― זעט איר אָט דעם בחורעץ?
 ― האָט זי אָנגעװיזן אױף איר ברודער, אױפֿן פּינסקער בחור, ― אַיאָ, דאַכט זיך אַ גאַנצער יאַ־טעבע־דאַם, אַ סטודענט, װאָס?
 איר מײנט טאַקע ― אַ סטודענט?
 פּטור, עס רעדט זיך נאָר אַזױ אַ סטודענט.
 דאָס הײסט על־פּי־יושר װאָלט אים שױן לאַנג צײַט געװען צו זײַן אַ סטודענט, װאָרעם בסך־הכּל האָט ער דאָך געענדיקט מיט אַ „מענדאַל“, מחמת ער האָט אַ קעפּעלע, איר זעט אַ קאָפּ?
 אַ גאַנצער לאָקשנטאָפּ! פּטור! װאָס דען?
 אומזיסט גיט מען אַ „מענדאל“?
 אין דער הײם, װאָלט איר זען, זײַנע אַלע לערערס געװען נאָך אים די כּפּרה.
 דער „דרעקטער“ אַלײן פֿלעגט אײַננעמען אַ מיתה־משונה! ער האָט געשיקט רופֿן צו זיך אײנמאָל דעם טאַטן און מאַכט צו אים אַזױ: „װילסט, זאָגט ער, אַז פֿון דײַן בענין (בעני רופֿט מען אים, דעם ברודער הײסט דאָס), װילסט, זאָגט ער, אַז פֿון דײַן בענין זאָל זײַן אַ לײַט, װאָס אַ לײַט הײסט, טאַקע אַ גאַנצער פּראָפֿעסאָר?
“ זאָגט אים דער טאַטע.
 „פּטור! צו װאָס אַ פּראָפֿעסאָר?
 װאָס קאָן איך ניט באַשטײן, אַז ער זאָל זײַן אַ דאָקטאָר?
“ זאָגט צו עם דער „דרעקטער“ „פּטור! אַז איך זאָג אַ פּראָפֿעסאָר, איז אַ פּראָפֿעסאָר! נאָר װאָס דען זאָגט ער, אײן זאַך ― זאָלסט אים פֿריִער, זאָגט ער, אַ בישינקע אונטערשמדן...“
― נו?
 ― מאַכט צו דער אײַנבינדערין שׂרה, װאָס האָט פֿון דער גאַנצער מעשׂה געהערט מער נישט די װערטער: „אַ בישינקע אונטערשמדן“, און די אײַנבינדערין ענטפֿערט איר:
― פּטור! מער האָט מען נישט באַדאַרפֿט! װי נאָר דער טאַטע איז געקומען אַהײם און דערצײלט דעם „דרעקטערס“ װערטער, הײבט זיך אױף מײַן בעני, כאַפּט דאָס היטל און לאָזט זיך גײן.
 „װוּהין איז?
“ „צום דרעקטער!“ ― „װאָס'טו טאָן בײַם דרעקטער?
“ - „איכ'ל אים זאָגן, זאָגט ער, אַן פֿאַר דער עצה קומט אים אַ מכּה אין פּלײצע“...
 פּטור! אַ יונגאַטש טוט זיך אַ זאָג!...
 קױם געפּועלט בײַ אים דער טאַטע, ער זאָל זיך ניט אָנהײבן מיטן „דרעקטער“, װאָרעם טאָמער הײבט ער זיך אָן מיטן „דרעקטער“, האָט ער קדחת, ניט קײן „מענדאַל“ און װאָס איז מישטײנס געזאָגט אַ ייִד הײַנטיקע צײַטן אָן אַ „מענדאַל“?...
― נו?
 ― פֿרעגט װידער שׂרה, װאָס האָט מער נישט געהערט װי דאָס לעצטע װאָרט „מענדאַל“.
― פּטור! ― ענטפֿערט װידער די אײַנבינדערין ― האָט אים גאָט געהאָלפֿן, ער האָט שײַס אַ „מענדאַל“, און העלפֿט מײַן מאַן בינדן ספֿרים און מיר העלפֿט ער װיגן די קינדער, אַבי ער זאָל האָבן אַ װינקעלע ― אַװוּ דעם קאָפּ אָנצושפּאַרן, און קאָנען פֿאַרברענגען גאַנצענע נעכט איבער אַזעלכע גראָבע ביכער, װאָס מיט יעדן פֿון זײ קאָן מען פּלעטן דעם מוח דעם גרעסטן „כאַליגאַן“...
― מאַמע! מיר גײען אַ װײַלע אָט דאָ ניט װײַט און קומען באַלד צוריק, ― זאָגט בעטי צו דער מוטער, װעלכע האָט נאָך רעכט ניט צעקײט, װאָס די טאָכטער מײנט דערמיט.
 צעקײט האָט זי דאָס ערשט נאָכדעם, אַן בעטי איז מיטן קװאַרטיראַנט און מיטן פּינסקער בחור אָפּגעטראָטן אַ ביסל אױף אַ זײַט, נעענטער צום װאָקזאַל צו.
 שׂרה װאָלט זי בשום אופֿן נישט אָפּגעלאָזט פֿון זיך אַצינד.
 װאָרעם װי האָט זי געקאָנט דאָס דערלאָזן אין אַזאַ צײַט אָפּלאָזן פֿון זיך איר טאָכטער, איר אױג פֿון קאָפּ, אױף אײן טריט אַפֿילו?
 שׂרה איז אָבער געװען אַזױ צעטומלט פֿון דער נאַכט און פֿון דעם קלינגען אין די קלױסטערס און פֿון די פּחדים, און איבערהױפּט פֿון די פּאָר װערטער װעגן „אָביסק“, װאָס די אײַנבינדערין האָט דאָ אַרײַנגעװאָרפֿן, אַז זי האָט גאָר ניט געװוּסט, אױף װאָס פֿאַר אַ װעלט זי איז.
 און דערצו האָט זי זיך ניט געקאָנט רירן פֿונעם אָרט, װאָרעם איר מיזיניקל סיאָמקע, װאָס איז געזעסן די גאַנצע צײַט נעבן דער מוטער אױף דער ערד, האָט געקוקט דער אײַנבינדערין אין מױל ― אַרײַן, װי זי רעדט אױף איר ליטװיש לשון „פּטור!“ און װי זי מאַכט מיט די ליפּן, עפּעס טאַקע נאָר װי צום טאַקט פֿון די גלעקער, װאָס הערן ניט אױף צו קלינגען.
 גלין־גלין־גלאָן, גלין־גלין־גלאָן! אַזױ לאַנג, ביז די אױגלעך האָבן זיך אים אָנגעהױבן צו קלעפּן, האָט ער זיך צוגערוקט צו דער מאַמע נאָך נעענטער, צוגעשפּאַרט זײַן קעפּל צו איר שױס און סוף־כּל־סוף איז ער אונטערן רעדן פֿון דער אײַנבינדערין און אונטערן קלינגען פֿון די גלעקער ― אַנטשלאָפֿן געװאָרן גאַנץ געשמאַק, װי מע קאָן נאָר אַנטשלאָפֿן װערן, אַז מע ליגט בײַ דער מאַמע אױפֿן שױס...
 און עס חלומען זיך אים װײַבער, אַ סך ― אַ סך װײַבער, און אַלע לױפֿן זײ צו דער באַן, שפּרינגען אונטער און קלינגען מיט די ליפּן װי מיט גלעקער.
 גלין־גלין־גלאָן! גלין־גלין־גלאָן!...
 „מיר זאָל זײַן פֿאַר זײַן קאָפּ!“ ― זאָגט שׂרה שטילערהײט צו זיך אַלײן, טוליעט צו דאָס קינד צום האַרצן, און זוכט מיט די אױגן בעטין און קאָן זי ניט געפֿינען.
 „אַ מכּה איז איר אַ גרױסע! אַ דונער האָט זי דערשלאָגן.
 װוּ קאָן עס זײַן איר טאָכטער?...“
― איר װײסט ניט, װאָס זײ האָבן זיך אַזױ צעקלונגען?
אַזױ פֿרעגט די ― אײַנבינדערין בײַ שׂרה שאַפּיראָ און זעענדיק, אַז יענע שװײַגט, ענטפֿערט זי זיך אַלײן מיט אַ זיפֿץ:
― פּטור! הײַנטיקע נאַכט איז דאָך אַזאַ נאַכט.
די גלעקער האָבן געקלונגען.
 נאָר נישט פֿאַר אַלעמען האָבן די גלעקער ג ל ײַ ך געקלונגען.
 נישט פֿאַר אַלעמען האָט אָט דאָס קלינגען געהאַט אײן באַדײַטונג.
 אין אונדזער העלד ראַבינאָװיטשן, למשל, דאָס הײסט, אין דעם קריסט פּאָפּאָװ, האָט דאָס קלינגען אַרױסגערופֿן גאַנץ אַנדערע געפֿילן, געװעקט גאַנץ אַנדערע געדאַנקען, אױפֿגעפֿרישט זכרונות פֿון אַמאָל, װען ער איז נאָך אַ קינד געװעזן.
 די דאָזיקע נאַכט ― געדענקט זיך אים ― איז ער מיט דער שװעסטער װיעראַ אין סאָבאָר אױף די פֿיס כּמעט ביז טאָג אױסגעשטאַנען, נישט געפֿילט, נישט אָנגעהױבן צו פֿילן, אַז ער איז אײַנגעמידט.
 און די גלעקער האָבן געקלונגען.
 און דער פּראָטאָיערײ [протоієрей: הױפּט־גלח] האָט גאָט געדינט.
 און דער כאָר האָט געזונגען.
 און דער עולם האָט געדאַװענט, געשמאַק געדאַװענט.
 און ער האָט אױך געדאַװענט ― געדענקט זיך אים ― אפֿשר ניט אַזױ פֿיל, אפֿשר ניט אַזױ װאַרעם, װי זײַן שװעסטער װיעראַ, דאָך איז זײַן נשמה געװען דאָרטן, אין דער הײך, װוּהין דאָס קלינגען גײט אַװעק, דאָרט, װוּ די נשמה פֿון זײַן פֿרי פֿאַרלױרענער מוטער איז אַרױף און קוקט אַראָפּ צו אים אַהער מיט אירע מוטערלעכע אױגן פֿול מיט טרױער און מיט ליבשאַפֿט און מיט בענקעניש אָן אַן עק.
 און ער האָט זיך צוגערוקט ― געדענקט זיך אים ― צו זײַן שװעסטער װיעראַ אַלץ נעענטער און נעענטער, װאָרעם נאָענט נעבן איר, האָט זיך אים געדאַכט, איז דער, װאָס האָט געפֿלאַנצט ליבשאַפֿט צװישן מענטשן אױף דער ערד, דער, װאָס האָט געפּרעדיקט ברידערלעכקײט און רחמנות צו אַלע מענטשן אױף דער ערד.
 און נאָכדעם ― געדענקט זיך אים ― װי ס'איז שױן גרױסער טאָג געװען, אַז ער איז מיט דער שװעסטער װיעראַ געקומען אַהײם, בײדע נישט נאָר װאַכנדיקע און פֿרישע, נאָר גאָר איבער אַ נײַס אױפֿגעפֿרישטע און פֿון דער דאָזיקער נאַכט װי נײַ־געבױרענע, און געטראָפֿן דעם טיש געגרײט מיט אַלדאָס גוטס און דער פֿאָטער, תּמיד אַ שטרענגער און אַן ערנסטער, אַ קאַפּריזנער, גײט זײ איצט אַקעגן מיט אַ פֿרײלעך פּנים און מיט אַ װײכן קוק, צענעמט די הענט, צעקושט זיך פֿריִער מיט דער שװעסטער, דערנאָך מיט אים.
 נאָכן פֿאָטער ― געדענקט זיך אים ― כאַפּט אים אַרום קושן די אַלטע אַפֿאַנאַסיעװנאַ, זײער געקנײטשטע אױסגעבױגענע ניאַניושקאַ, אױך אַ נײַ־געבױרענע נאָך דער דאָזיקער נאַכט.
 און ניקיטיטש, אַן אַלטער דינער בײַ זײ מיט געגאָלטע װאָנצעס און מיט באַקנבאָרדן, װאָס שמעקט טאַבאַקע בסוד, דער פֿאָטער זאָל ניט זען.
 און אַגאַפֿיאַ, דאָס שטוב־מײדל מיטן צו־רױטן פּנים און מיט דער צו־הױכער ברוסט.
 און די קעכין אַלעקסאַנדראַ מיט איר צװײ־גאָרנדיקן גױדער, און די שעמעװדיקע פֿימקאַ, װאָס װאַשט דאָס געפֿעס, און טרישקאַ, דאָס שגצל מיט די װײַסע קײַלעכיק אונטערגעשאָרענע האָר, ― אַלע האָבן זיך צעקושט מיט אַלעמען און אַלע ― געדענקט זיך אים ― זעען זײ אױס װי נײַ־געבױרענע נאָך דער דאָזיקער נאַכט, אַזױ װי ער, אַזױ װי זײַן שװעסטער װיעראַ, אַזױ װי זײַן פֿאָטער איװאַן איװאַנאָװיטש, אַזױ װי זײַנע צװײ פֿעטערס ניקאָלײַ איװאַנאָװיטש און אַנדרײ איװאַנאָװיטש, און אַזױ װי זײער גאַנצע משפּחה די פּאָפּאָװס, װאָס זענען זיך צונױפֿגעקומען צוליבן הײליקן יום־טובֿ, און אַזױ װי די גאַנצע
שטאָט ט־, און אַזױ װי דאָס גאַנצע גרױסע קריסטלעכע רוסישע לאַנד.
 און װעמען װעט דאָס קומען אױפֿן זינען נאָך אַזאַ נאַכט אױפֿצוהײבן אַ האַנט, אָנצורירן מיט אַ פֿינגער אומשולדיקע מענטשן מיט װײַבער און קינדער נאָר דערפֿאַר, װאָס זײ רעדן נישט מיט אונדז אױף אײן שפּראַך און דאַװענען מיט אונדז ניט אין אײן קלױסטער?...
 װיבאַלד אַזױ, פֿרעגט זיך, װאָס טוט אָט דאָ אָט די הושטשע מענטשן, אָרעמע, נאַקעטע, הונגעריקע, װאָס לױפֿן װוּהין די אױגן טראָגן װי פֿון אַ שׂריפֿה, אָדער אַ מגפֿה?
 פֿאַר װעמען האָבן זײ מורא?
 פֿאַר אונדז האָבן זײ מורא?
 אין דער ד אָ ז י ק ע ר נאַכט?
אָט דאָס זענען געװען די געדאַנקען, געפֿילן און זכרונות, װאָס האָט געװעקט אין אונדזער העלד דאָס קלינגען פֿון די גלעקער אין דער דאָזיקער נאַכט.