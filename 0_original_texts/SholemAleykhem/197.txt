<body dir="rtl" style='font-family:"Times New Roman",Ariel,FreeSerif;'>
<h1>דער בלוטיקער שפּאַס: 58: סיאָמקע אַן עדות</h1>
<h2>שלום עליכם</h2>
<h3>פֿון <a href="https://www.cs.uky.edu/~raphael/yiddish/sholemAleykhem/contents.html">
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
 דאָס אַכט־און־פֿופֿציקסטע קאַפּיטל
</p><p></p><p>
 ס י אָ מ ק ע  אַ ן   ע ד ו ת
</p><p></p><p>
דעם ערשטן האָט מען אומגעקערט סיאָמקען. מיט כּבֿוד, אױף
אַ איזװאָזטשיק, האָט מען אים געבראַכט צו פֿירן, און נישט אַלײן,
נאָר מיט אַ גאָראָדאָװאָי. שׂרה, אַז זי האָט דערזען איר קינד מיט
אַ גאָראָדאָװאָי, און די איבעריקע זענען ניטאָ, איז זי שױן שיִער נישט
געשטאָרבן.
</p><p></p><p>
― סיאָמעניו! סיאָמעטשקע! סיאָמעניונטשיקל! מיר פֿאַר דײַנע
בײנער!  װוּ־זשע איז דער טאַטע? װוּ איז בעטי? װוּ איז דער
קװאַרטיראַנט?
</p><p></p><p>
נאָך יעדן װאָרט איז געגאַנגען אַ קוש אָדער אין בעקל, אָדער
אין מױל, אָדער אין די אױגן אַרײַן. דאָס קינד האָט זיך געריסן
פֿון דער מוטערס הענט:
</p><p></p><p>
― נו, גענוג שױן, מאַמע, לאָז מיך אָפּ, אױ, דו װעסט מיך
דערשטיקן!
</p><p></p><p>
און סיאָמקע האָט דערצײלט פֿאַר דער מאַמע, װי אַזױ מען
האָט אים געפֿירט און װי אַזױ מען האָט אים געבראַכט און װאָס
מען האָט אים געפֿרעגט און װאָס ער האָט געזאָגט. אַלצדינג האָט
איר סיאָמקע איבערגעגעבן און געמאַכט מיט די הענט בעת־מעשׂה
װי אַן אַלטער.
</p><p></p><p>
אַז מע האָט זײ אױפֿגעזעצט ― דערצײלט סיאָמקע נסים־וניפֿלאָות ―
האָט מען זײ אױפֿגעזעצט אױף דרײַ פֿורן: דעם טאַטן באַזונדער,
דעם קװאַרטיראַנט באַזונדער און אים מיט בעטין באַזונדער אױף אַ
פֿור.  יענער װאָס מיט די בלױע ברילן און בעטי זענען געזעסן
אױבנאָן, און ער מיט צװײ אָקאָלאָדאָטשניקעס האָט מען באַזעצט
אַקעגן, און אָט אַזױ זענען זײ געפֿאָרן און געפֿאָרן, געפֿאָרן
און געפֿאָרן. דערנאָך האָט מען זיך אָפּגעשטעלט און מע האָט
גענומען אַ איזװאָזטשיק, און ער מיט אײן אָקאָלאָדאָטשניק האָבן זיך
אױפֿגעזעצט אױפֿן איזװאָזטשיק, און דער אַנדערער אָקאָלאָדאָטשניק
און יענער װאָס מיט די בלױע ברילן און די שװעסטער זענען
אַװעקגעפֿאָרן אין אײן זײַט, און ער מיטן ערשטן אָקאָלאָדאָטשניק
זענען אַװעקגעפֿאָרן אין דער אַנדער זײַט. און מע איז װידער
געפֿאָרן און געפֿאָרן, געפֿאָרן און געפֿאָרן. דערנאָך האָט מען
אים געבראַכט צו פֿירן צו אַ גרױסן מױער, באַלײַכט מיט אַ סך
לאַמטערנעס, און מע האָט אים אַרײַנגעפֿירט אין אַ באַזונדער חדרל,
און מע האָט אים אַװעקגעזעצט אױף אַ לאַנגער באַנק, אַ גלאַטע, נאָר
אַ האַרטע, און מע האָט אים איבערגעלאָזט אײנעם אַלײן און
אָנגעזאָגט אים, ער זאָל זיך לײגן אױף דער באַנק, און געהײסן
שלאָפֿן. נאָר װי קאָן מען שלאָפֿן אָן קישנס? פֿונדעסטװעגן האָט
ער זיך אַװעקגעלײגט אױף דער באַנק און געלעגן און געלעגן,
געלעגן און געלעגן, אַזױ לאַנג, ביז ער איז אַ פּנים אַנטשלאָפֿן
געװאָרן, װאָרעם אַז ער האָט זיך אױפֿגעכאַפּט, איז שױן געװען גרױסער
טאָג, און נעבן אים איז געשטאַנען אַ אָקאָלאָדאָטשניק, שױן נישט
יענער, נאָר אַן אַנדערער,  און האָט אים גענומען און האָט אים
אַרײַנגעפֿירט אין אַ גרױס חדר מיטן קיסרס פּאָרטרעט. דאָרט איז
געזעסן אײנער מיט גרױסע װאָנצעס און מיט עפּאָלעטן און אײנער
גאָר אָן װאָנצעס, נאָר מיט אַ גרױסן טשוב אױפֿן קאָפּ, װאָס הענגט
אים אַראָפּ און שאָקלט זיך, בשעת ער שרײַבט. דער װאָס מיט די
עפּאָלעטן האָט אים אױסגעפֿרעגט, און דער װאָס מיטן טשוב
האָט פֿאַרשריבן איטלעכס װאָרט, און בײַ איטלעכס װאָרט, װאָס ער
פֿאַרשרײַבט, שאָקלט זיך אים דער טשוב. און אױסגעפֿרעגט האָט
אים יענער פֿון אַלצדינג. װי אַזױ ער הײסט, און װיפֿל ער איז
אַלט, און װוּ ער לערנט, און װי דער טאַטע הײסט, און װי די
מאַמע הײסט, און די שװעסטער און דער קװאַרטיראַנט, אַלצדינג,
אַלצדינג, און נאָכדעם האָט ער אים גענומען אױספֿרעגן, צי קען ער
קיריליכען, און איר מאַן, און זײער װאָלאָדקען צי האָט ער געקענט,
און װי אַזױ האָט ער זיך געשפּילט מיט װאָלאָדקען, און װען האָט
ער זיך געשפּילט מיט אים דאָס לעצטע מאָל, און צי פֿלעגט
װאָלאָדקע קומען אַמאָל צו זײ אין שטוב אַרײַן, און װאָס האָט אים
דער טאַטע אָדער די מאַמע געגעבן עסן אָדער טרינקען אָדער אַ
שפּילכל, און נאָך און נאָך אַזעלכע זאַכן.
</p><p></p><p>
― נו, און װאָס האָסט דו געזאָגט? ― פֿרעגט אים די מוטער,
ברעכט די הענט און װינטשט זיך בשעת־מעשׂה אַזאַ יאָר, װאָס
פֿאַר אַ קינד דאָס איז, רעדט װי אַן אַלטער, דער טאַטע מיט די בײנער!...
</p><p></p><p>
― װאָס זאָל איך זאָגן? ― ענטפֿערט איר סיאָמקע און מאַכט
מיט די הענט,― איך האָב זײ געזאָגט דעם גאַנצן אמת: װי אַזױ איך
הײס, און װיפֿל יאָר איך בין אַלט, און װוּ איך לערן, און אַז
קירילעכע מיט איר מאַן קען איך גאַנץ גוט, און װאָלאָדקען האָב
איך גאָר גוט געקענט, געװען חבֿרים, נאָר אין שטוב בײַ זײ בין איך
קײנמאָל נישט געװעזן, און שפּילן פֿלעגן מיר אין פֿערדלעך און
אין מיאַטש, און דאָס לעצטע מאָל האָבן מיר זיך געשפּילט מיט
אים אַרום פֿאַר פּורים־צײַט, און בײַ אונדז אין שטוב איז װאָלאָדקע
אױך קײנמאָל נישט געװעזן, און דער טאַטע האָט אים קײנמאָל
נישט געזען, נאָר דער קװאַרטיראַנט האָט אים געקענט מער פֿון
אַלע, װײַל ער האָט מיט אים געלערנט... נו, האָבן זײ מיך
גענומען אױספֿרעגן, שױן אױפֿן קװאַרטיראַנט, װי און װאָס און װען.
</p><p></p><p>
― נו־נו?
</p><p></p><p>
― נו, גאָרנישט. האָב איך זײ דערצײלט דעם גאַנצן אמת, אַז
דער קװאַרטיראַנט האָט אים אױך נישט געקענט, און ער װאָלט מיט
אים קײנמאָל נישט געלערנט, װען ניט איך װאָלט געװען דערצײלט
מײַן שװעסטער, אַז בײַ קיריליכען איז פֿאַראַן אַ שגצל, װאָס מע
רופֿט אים װאָלאָדקע, האָט ער אַ שטיפֿטאַטן, װאָס אַז ער שיכּורט
זיך אָן, הרגעט ער אים און שלאָגט אים. און אַז דער װאָלאָדקע
לערנט אין אַ שקאָלע, נאָר ער האָט נישט, װער ס'זאָל אים מאַכן די
אוראָקן ― אַלצדינג, אַלצדינג. און נאָכדעם װי אַזױ איך און די
שװעסטער האָבן דערצײלט דעם קװאַרטיראַנט פֿון דעם װאָלאָדקען, װאָס
װיל לערנען און האָט ניט, װער עס זאָל מיט אים מאַכן די
אוראָקן, און זײַן שטיפֿטאַטע שלאָגט אים, האָט דער קװאַרטיראַנט
אָנגעהױבן אַרײַנצוגײן אַהין מאַכן מיט אים די אוראָקן...
</p><p></p><p>
― דאָס איז גאָר?
</p><p></p><p>
― װאָס נאָך האָסטו געװאָלט? דערנאָך האָט מען גענומען מיך
אױספֿרעגן שױן װעגן קװאַרטיראַנט נאָך אַ מאָל, װאָס ער האָט
געזאָגט און װאָס ער האָט גערעדט װעגן װאָלאָדקען?           .
</p><p></p><p>
― נו־נו?
</p><p></p><p>
― נו, האָב איך זײ געזאָגט אַקוראַט, דעם גאַנצן אמת, אַז דער
קװאַרטיראַנט האָט זײער געלױבט װאָלאָדקען, אַז ער איז אַ װױל
שגצל און אַז ער האָט אַ ייִדיש קעפּל אױף זיך...
</p><p></p><p>
שׂרה, װי זי איז נישט געװען פֿאַרזאָרגט און פֿאַרװיסט, האָט
זיך נישט געקאָנט אײַנהאַלטן, זי זאָל נישט אַ שמײכל טאָן.
</p><p></p><p>
― אָט אַזױ טאַקע מיט די װערטער האָסטו זײ געזאָגט: „אַ
ייִדיש קעפּל“?
</p><p></p><p>
― װאָס־זשע? איך װעל אױסטראַכטן פֿונעם קאָפּ? ― זאָגט
סיאָמקע מיט גדלות, װי דער טאַטע זײַנער. ― דערנאָך האָט מען מיך
גענומען אױספֿרעגן, װעגן װאָס האָט זיך דער קװאַרטיראַנט געסודעט
מיטן טאַטן ערבֿ־פּסח, און װאָס האָט ער געטאָן אין פּאָדריאַד [подряд: געדונגענע אַרבעט], דאָרט
װוּ מען באַקט מצה? און בײַם סדר װאָס האָט מען געגעסן?
</p><p></p><p>
― װאָס מען האָט געגעסן? ― כאַפּט זיך אױף שׂרה
פֿאַרװוּנדערט.
</p><p></p><p>
― אַלצדינג האָט מען מיך אױסגעפֿרעגט, און איך האָב געזאָגט
אַלצדינג װאָס איך װײס, דעם גאַנצן אמת: אַז דער קװאַרטיראַנט
זאָל זיך סודען מיטן טאַטן, זאָג איך, דאָס װײס איך נישט, און
אַז דער קװאַרטיראַנט איז געװען, זאָג איך, אין פּאָדריאַד, געהאָלפֿן
באַקען מצות, דאָס װײס איך, און פּסח צום סדר, זאָג איך, האָבן
מיר געגעסן אַ סך גומע זאַכן. מיר האָבן געגעסן, זאָג איך, מצה,
מרור און חרוסת, און קאַרטאָפֿליעס, און אײער, און פֿיש, און פֿלײש,
און לאַטקעס, און קנײדלעך, און כרעמזלעך...
</p><p></p><p>
נײן, שׂרה קאָן זיך נישט אײַנהאַלטן מער און כאַפּט אַרום
דאָס קינד קושן און האַלדזן: „איך זאָל זײַן פֿאַר זײַן פּיסק!“
</p><p></p><p>
סיאָמקע װײַזט אױס, איז אַלײן אױך צופֿרידן מיט זיך װי
שײן ער האָט גערעדט. ער דערמאַנט זיך אַלע מאָל אַן אַנדער זאַך
און שלאָגט זיך אַלײן איבער און גיט עס איבער דער מאַמע, זי זאָל
װיסן.
</p><p></p><p>
― שאַ, הײַנט האָב איך דיר פֿאַרגעסן דערצײלן, מאַמע, פֿון
בלוט, װאָס זײ האָבן בײַ מיר געפֿרעגט.
</p><p></p><p>
― פֿון בלוט, װײ איז מיר? ― פֿרעגט שׂרה מיט שרעק.
</p><p></p><p>
― יאָ, פֿון בלוט; װאָס מיר האָבן געטאָן פּסח אָדער ערבֿ־פּסח
מיטן בלוט?
</p><p></p><p>
― מיט װאָסער בלוט? ― פֿרעגט שׂרה און ברעכט די הענט.
</p><p></p><p>
― איך װײס װאָסער בלוט? איך פֿרעג דיך װאָסער בלוט, ―
מאַכט סיאָמקע און צענעמט די הענט װי אַן אַלטער.
</p><p></p><p>
― נו, װאָס־זשע האָסטו זײ געזאָגט?
</p><p></p><p>
― װאָס זאָל איך זײ זאָגן? איך האָב זײ געזאָגט, אַז איך
װײס נישט פֿון קײן בלוט.
</p><p></p><p>
― נו, און זײ װאָס האָבן געזאָגט?
</p><p></p><p>
― װאָס זאָלן זײ זאָגן? האָב קײן מורא נישט, זאָגן זײ צו
מיר, דערצײל, דערצײל, מיר װעלן קײנעם נישט אױסזאָגן.
</p><p></p><p>
― נו, װאָס־זשע האָסטו זײ געזאָגט?
</p><p></p><p>
― װאָס זאָל איך זײ זאָגן? איך װײס נישט, זאָג איך, פֿון װאָס
צו זאָגן.
</p><p></p><p>
― נו, װאָס־זשע האָבן זײ געזאָגט?
</p><p></p><p>
סיאָמקע װערט שױן אין כּעס, װי דער טאַטע זײַנער, און אַגבֿ
איז ער נעבעך הונגעריק. ער האָט פֿון נעכטן אױפֿדערנאַכט אָן אין
זײַן מױל נישט געהאַט. צעשרײַט ער זיך, װי זײַן טאַטע שרײַט, אַז
ער װערט אין כּעס אױף דער מאַמע:
</p><p></p><p>
― האָבן זײ געזאָגט! האָסטו געזאָגט! ― אַ מעשׂה אָן אַן עק!
און איך װיל גאָר עסן.
</p><p></p><p>
― אַ דונער האָט מיך דערשלאָגן! ― טוט זיך שׂרה אַ כאַפּ און
לױפֿט צו דער שאַפֿע זוכן עפּעס עסן דעם קינד. קומט אָן אין דער
מינוט דוד, װײס שױן שׂרה גאָר נישט, װאָס זי זאָל טאָן: צי זי זאָל
געבן פֿריִער דעם קינד עסן? צי זי זאָל זיך פֿרײען און דאַנקען
גאָט, װאָס איר מאַן איז שױן אױך באַפֿרײַט? צי זי זאָל זיך
זאָרגן װאָס די טאָכטער איז נאָך נישטאָ? און קױם װאָס זי רעדט
אַרױס:
</p><p></p><p>
― און װוּ אין בעטי? און װוּ איז דער קװאַרטיראַנט?
</p><p></p><p>
― װאָס הײסט? זײ זענען דען ניטאָ נאָך? ― פֿרעגט דוד און
זוכט מיט די אױגן ― און איך האָב געמײנט, אַז זײ זענען שױן לאַנג
אין דער הײם...
</p><p></p><p>
* * *
</p><p></p><p>
אַן עבֿירה! דוד איז געקומען צו לױפֿן אַהײם אַזאַ פֿרײלעכער,
אַזאַ לעבעדיקער, גלײַך װי ער װאָלט געטראָגן מיט זיך מי־יודע װאָס
פֿאַר אַ גוטע בשׂורה. און נישט אײן גוטע בשׂורה, נאָר אַ סך גוטע
בשׂורות... נאָר דאָס, װאָס די קינדער זענען נאָך נישטאָ ― דאָס האָט
אים דעם קאָפּ אַראָפּגענומען!
</p><p></p><p>
און שׂרה קוקט אױף אים און דאַנקט גאָט אין האַרצן, װאָס
איר מאַן איז כאָטש צוריקגעקומען אַזױ פֿרײלעך... זאָל זי אים
דערצײלן, װאָס פֿאַר אַ נאַכט און װאָס פֿאַר אַ פֿרימאָרגן זי האָט
געהאַט? צי זי זאָל אים אױספֿרעגן פֿריִער, װאָס ער האָט געהאַט?...
</p><p></p><p>
נאָר ער לאָזט איר צופֿיל נישט טראַכטן. ער װאַשט זיך אי
די הענט, אי דאָס פּנים, גלײַך װי ער װאָלט געקומען פֿון אַ שׂריפֿה,
אָדער פֿונעם הײליקן אָרט, פֿון אַ לװיה...
</p><p></p><p>
― נו, אַ נאַכט! נו, אַ פֿרימאָרגן! נאַ דיר אַזאַ מין שלאַק! אַ
װאָלאָדקע!  אַ שטשיגירינסקי! אַפֿילו נישט געחלומט!
</p><p></p><p>
און דוד הײבט אָן צו דערצײלן, װאָס ער האָט איבערגעלעבט
אין דער דאָזיקער נאַכט... „נו, אַ נאַכט! נו, אַ פֿרימאָרגן!“... ס'איז
נאָר אַ שאָד, װאָס בעטי איז נאָך נישטאָ און װאָס דער קװאַרטיראַנט
איז נאָך נישטאָ. זײ זאָלן זײַן, װאָלט ער עס אַלצדינג געקאָנט
דערצײלן אין פֿרײדן און באַריכות. און אַז אַזױ, מאַכט ער עס בקיצור.
ער דערצײלט, נאָר ער כאַפּט זיך אױף אַלע מינוט, רײַסט איבער,
טוט אַ קוק אין פֿענצטער ―  און דערצײלט װײַטער.
</p><p></p><p>
     דאָס נײן־און־פֿופֿציקסטע קאַפּיטל
</p><p></p><p>
      ד ו ד  ש אַ פּ י ר אָ  ―  אַ   ה ע ל ד
</p><p></p><p>
פֿון דער ערשטער מינוט, װאָס מע האָט אים גענומען - אַזױ
דערצײלט שאַפּיראָ אַלײן און מע מעג אים גלױבן (פֿאַר װעמען
דאַרף ער זיך דאָ באַרימען? פֿאַר זײַן װײַב?) ― האָט עס אים אַזױ
געאַרט, װי דער פֿאַראַיאָריקער שנײ, אַפֿילו אױף אָט אַזױ פֿיל אױך
נישט! װאָרעם ער האָט געװוּסט, זאָגט ער, אַז ס'איז גאָרניט, ס'איז
חוזק, ס'איז בלאָטע שבבלאָטע, ניט װערט אַ שאָס פּולװער, „זאָלסט
זאָגן, אַפֿילו אַ שמעק טאַביקע!“
</p><p></p><p>
מיר געדענקען נאָך פֿונעם ערשטן „אָביסק“, װאָס איז געװען
אום ערבֿ־פּסח, און די גאַנצע צײַט נאָכדעם, אַז שאַפּיראָ האָט זיך
געהאַלטן װי אַ העלד, װי אַן אמתער העלד. װאָרעם דוד שאַפּיראָ גײט,
פֿאַרשטײט איר מיך, מיט זײַן גאַנג, אַז הײַנט איז נישט דאָס, װאָס
אַמאָל. „אַמאָל איז געװען אַ ייִד הפֿקר און הײַנט איז דאָ „אַ זאַקאָן,
מיט אַ מישפּט מיט גערעכטיקײט מיט אַ דומע מיט צײַטונגען ― זאָגט
אײַך, װאָס איר װילט, ס'איז פֿאָרט נישט דאָס װאָס אַמאָל, װאָס
פֿאַרצײַטן“. און אַגבֿ, װען ער זאָל אַפֿילו זײַן אַ „טרוס
בכאַראַקטער“, באַדאַרף ער אױך ניט מורא האָבן, װאָרעם װאָס האָט ער
מורא צו האָבן, אַז ער װײס בײַ זיך, אַז ער איז רײן װי
קרישטאָל?... לאָז מען בײַ אים מאַכן זיבעצן „אָביסקן“, לאָז מען
אים „אַרעשטעװען“ אַכצן מאָל, לאָזן די גאַזעטן שרײַבן
צעזעצטערהײט, לאָזן הינט בילן „ריטואַל“ און „ריטואַל“, - װעמען הערט
ער? „נישט געגעסן קײן קנאָבל, װעט ניט שמעקן פֿונעם מױל“...
װאָס? אפֿשר ניט אַזױ?
</p><p></p><p>
דאָס אײגענע האָט ער געזאָגט זײ אױך. אַזױ טאַקע, מיט די
</p>
</body>