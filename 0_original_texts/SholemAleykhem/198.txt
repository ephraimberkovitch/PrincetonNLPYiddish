<body dir="rtl" style='font-family:"Times New Roman",Ariel,FreeSerif;'>
<h1>דער בלוטיקער שפּאַס: 59: דוד שאַפּיראָ ― אַ העלד</h1>
<h2>שלום עליכם</h2>
<h3>פֿון <a href="https://www.cs.uky.edu/~raphael/yiddish/sholemAleykhem/contents.html">
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
 דאָס נײן־און־פֿופֿציקסטע קאַפּיטל
</p><p></p><p>
  ד ו ד  ש אַ פּ י ר אָ ― אַ  ה ע ל ד
</p><p></p><p>
פֿון דער ערשטער מינוט, װאָס מע האָט אים גענומען - אַזױ
דערצײלט שאַפּיראָ אַלײן און מע מעג אים גלױבן (פֿאַר װעמען
דאַרף ער זיך דאָ באַרימען? פֿאַר זײַן װײַב?) ― האָט עס אים אַזױ
געאַרט, װי דער פֿאַראַיאָריקער שנײ, אַפֿילו אױף אָט אַזױ פֿיל אױך
נישט! װאָרעם ער האָט געװוּסט, זאָגט ער, אַז ס'איז גאָרניט, ס'איז
חוזק, ס'איז בלאָטע שבבלאָטע, ניט װערט אַ שאָס פּולװער, „זאָלסט
זאָגן, אַפֿילו אַ שמעק טאַביקע!“
</p><p></p><p>
מיר געדענקען נאָך פֿונעם ערשטן „אָביסק“, װאָס איז געװען
אום ערבֿ־פּסח, און די גאַנצע צײַט נאָכדעם, אַז שאַפּיראָ האָט זיך
געהאַלטן װי אַ העלד, װי אַן אמתער העלד. װאָרעם דוד שאַפּיראָ גײט,
פֿאַרשטײט איר מיך, מיט זײַן גאַנג, אַז הײַנט איז נישט דאָס, װאָס
אַמאָל. „אַמאָל איז געװען אַ ייִד הפֿקר און הײַנט איז דאָ „אַ זאַקאָן,
מיט אַ מישפּט מיט גערעכטיקײט מיט אַ דומע מיט צײַטונגען ― זאָגט
אײַך, װאָס איר װילט, ס'איז פֿאָרט נישט דאָס װאָס אַמאָל, װאָס
פֿאַרצײַטן“. און אַגבֿ, װען ער זאָל אַפֿילו זײַן אַ „טרוס
בכאַראַקטער“, באַדאַרף ער אױך ניט מורא האָבן, װאָרעם װאָס האָט ער
מורא צו האָבן, אַז ער װײס בײַ זיך, אַז ער איז רײן װי
קרישטאָל?... לאָז מען בײַ אים מאַכן זיבעצן „אָביסקן“, לאָז מען
אים „אַרעשטעװען“ אַכצן מאָל, לאָזן די גאַזעטן שרײַבן
צעזעצטערהײט, לאָזן הינט בילן „ריטואַל“ און „ריטואַל“, - װעמען הערט
ער? „נישט געגעסן קײן קנאָבל, װעט ניט שמעקן פֿונעם מױל“...
װאָס? אפֿשר ניט אַזױ?
</p><p></p><p>
דאָס אײגענע האָט ער געזאָגט זײ אױך. אַזױ טאַקע, מיט די
װערטער, האָט זײ שאַפּיראָ געזאָגט, בעת מע האָט אים אַ נעם
געגעבן אױפֿן „דאָפּראָס“. נישט נאָר ער האָט ניט אַרױסבאַװיזן קײן
רמז, אַז ער האָט פֿאַר עפּעס אָדער פֿאַר עמיצן מורא צו האָבן, ―
אַדרבה, ער האָט זיך אַװעקגעשטעלט מיט אַזאַ שטאַרקײט, און ער
האָט אַזױ גערעדט, און ער האָט אַזױ געמאַכט מיט די הענט, און ער
האָט אַזױ געבײזערט זיך, גלײַך װי ער באַשולדיקט, ניט װי מע
באַשולדיקט  א י ם .
</p><p></p><p>
― װאָס װילט איר? ― האָט ער זיך צעשריגן, נאָכדעם װי מע
האָט אים געגעבן צו װיסן, אין װאָס אײגנטלעך מע איז אים
חושד, ― אײַך װילט זיך דװקא אַ „ריטואַל“? בלאָטע, עס װעט אײַך
גיט געראָטן! ערשטנס איז ניטאָ קײן ריטואַלן בײַ אונדז. דאָס האָט
איר אַלײן אױסגעטראַכט! והשנית איז אַן עבֿירה אײַער טירחה: ס'איז
ניט אַמאָליקע צײַטן. הײַנט װעט איר מיך ניט נײטן, אַז איך זאָל
אײַך זאָגן דאָס װאָס  א י ר  װילט, און אַז איך זאָל אײַך חתמענען
דאָס, װאָס  א י ר  װעט אָנשרײַבן... דאָס אַלץ איז געװען מעגלעך
מיט הונדערט יאָר צוריק, ניט אַצינד. איצט איז דאָ אַ זאַקאָן מיט אַ
מישפּט מיט אַ פּראָקוראָר.
</p><p></p><p>
― לאָז איבער דעם זאַקאָן מיטן פּראָקוראָר אױף שפּעטער, ―
האַקט מען אים איבער אין מיטן, ― דו זאָג אונדז בעסער, װען און
װוּ און װי אַזױ איז געהרגעט געװאָרן דײַן שכנס שטיפֿייִנגל ―
װאָלאָדי שטשיגירינסקי?
</p><p></p><p>
װאָסערע שכנים? װאָסערע שטיפֿייִנגלעך? ― האָט זיך שאַפּיראָ
אױף זײ נאָך שטאַרקער צעשריגן ― איך קען ניט קײן שום
װאָלאָדקעס! איך װײס ניט פֿון קײן שום שטשיגירינסקיס און לאָזט מיך
צו רו! איר װילט מיך אײַנזעצן אין טורמע? ― זעצט מיך אײַן. איר
װילט מיר מאַכן אַ „דיעלע“? ― מאַכט! איך האָב קײן מורא ניט,
װאָרעם איך בין רײן, רײן װי גאָלד! איך זאָג אײַך נאָך אַ מאָל און
װעל אײַך איבערחזרן נאָך צען טױזנט מאָל, אַז װאָלאָדקע
שטשיגירינסקין האָב איך קײנמאָל אין מײַנע אױגן ניט אָנגעקוקט! איך
װײס נאָר, אַז בײַ מיר איז דאָ אַ שכן, װאָס הײסט קיריל, און אַז
דער קיריל האָט געהאַט אַ שטיפֿזון װאָלאָדקע.
</p><p></p><p>
― אַהאַ! װײסטו שױן יאָ, אַז ס'איז געװען אַ װאָלאָדקע אױף
דער װעלט? ― שלאָגט מען אים איבער און זײ מײנען, אַז דאָ
האָבן זײ געכאַפּט אַ העכט.
</p><p></p><p>
― אַװדאי װײס איך, פֿאַרװאָס זאָל איך ניט װיסן? ― ענטפֿערט
זײ שאַפּיראָ מיט אַ געלעכטער, ― אַ גרױסער ייִחוס? איך װײס, זאָגט
שאַפּיראָ, איך װײס, אַז דער קיריל האָט געהאַט אַ שטיפֿזון װאָלאָדקע,
װאָס ער פֿלעגט אים הרגענען שלאָגן; נישט אַלע מאָל, נאָר
דעמאָלט, װען ער פֿלעגט זיך גוט אָנשיכּורן. און װײַטער װײס איך
גאָרנישט. אָבער ג―אָ―ר―נ―י―ש―ט!―
</p><p></p><p>
דוד שאַפּיראָ האָט דערבײַ אַ מאַך געגעבן מיט דער האַנט, װי
אָפּגעשניטן מיט אַ מעסער, און איז געװען זיכער, אַז נאָר װײַל ער,
שאַפּיראָ, האָט זיך מיט זײ באַגאַנגען אַזױ שטרענג, האָט מען אים
דעריבער געלאָזט צו רו... ער האָט נישט געװוּסט, אַז אַ ביסל האָט
ער צו פֿאַרדאַנקען דעם „קלײנעם װעװריק“, דאָס הײסט זײַן
סיאָמקען, װאָס האָט אים אַזױ נאַיִװ אַרױסגעפּלאָנטעט, געזאָגט עטלעכע
מאָל, אַז דער טאַטע זײַנער האָט זיך מיט קיריליכעס זונדל ניט
אָנגעקערט גאָרניט און אַז דער טאַטע האָט װאָלאָדקען אַפֿילו נישט
געקענט. געקענט האָט אים נאָר ער, סיאָמקע, און דער לערער,
דאָס הײסט זײער קװאַרטיראַנט, גריגאָרי מאָיסעיעװיטש ראַבינאָװיטש.
</p><p></p><p>
און אַ ביסל האָט ער געהאַט צו פֿאַרדאַנקען טאַקע דער
קיריליכען אַלײן און אױך איר מאַן, װאָס האָבן בײדע זיך מודה
געװען, אַז דער ייִד שאַפּיראָ האָט זיך מיט זײער װאָלאָדקען טאַקע נישט
אָנגעקערט גאָרנישט ניט, און ס'איז מעגלעך, אַז שאַפּיראָ האָט אים
אַפֿילו נישט געקענט. דערפֿאַר האָט אים געקענט זײער גוט די
שאַפּיראָכע און ניט אַזױ נאָך די שאַפּיראָכע ― למאַי זאָלן זײ זאָגן? ― װי
שאַפּיראָכעס קינדער. און ניט אַזױ נאָך שאַפּיראָכעס קינדער, װי זײער
לערער, „אָט טאָט מאָלאָדײ, טשאָרנײ זשידעק, (אָט אַיעדער יונגער,
שװאַרצער ייִדל...), װאָס האָט געלערנט מיט זײער װאָלאָדקען
אומזיסט...
</p><p></p><p>
אָט אַזױ האָבן קירילעכע מיט איר מאַן באַגראָבן שאַפּיראָס
קװאַרטיראַנט, זײער װאָלאָדקעס אומזיסטיקן לערער, נײַן אײלן, און
דערמיט אַרױסגעראַטעװעט די שאַפּיראָס מיט זײערע קינדער פֿון אַן
אומגליק.
</p><p></p><p>
נאָך מער אָבער האָט שאַפּיראָ געהאַט צו פֿאַרדאַנקען טאַקע דעם
קװאַרטיראַנט אַלײן. אונדזער ראַבינאָװיטש, װיבאַלד ער האָט זיך נאָר
דערלעבט, אַז מע האָט אים שױן אַרײַנגעפֿירט און אַ נעם געגעבן
צום אױספֿרעגן, אױף װעלכן ער האָט שױן לאַנג אַרױסגעקוקט, האָט
ער בײַ די ערשטע צװײ־דרײַ פֿראַגן באַלד אַרױסגעזען, אין װאָס
דאָ האַנדלט זיך, און האָט גערעכנט, אַז איבערהױפּט באַשולדיקט
מען דאָ מסתּמא זײַן בעל־הבית שאַפּיראָן, האָט ער נישט געװאָלט
װאַרטן, ביז מע װעט אים שטעלן נאָך פֿראַגן, און האָט אָפּגעגעבן
זײער אַ װיכטיקע דערקלערונג. ער האָט געלאָזט װיסן דעם סודיעבנע
סליעדאָװאַטעל, אַז
א ױ ב מ ע ב אַ ש ו ל ד י ק ט  ש אַ פּ י ר אָ ן אָ ד ע ר  ז ײַ נ ע
ב נ י ־ ב י ת  א י ן  ש ט ש י ג י ר י נ ס ק י ס  ט ױ ט ,  ג ײ ט  מ ע ן  א ױ ף
אַ פֿ אַ ל ש ן  װ ע ג  ...  װ ע ר  ד ע ר  א מ ת ע ר  מ ע ר ד ע ר  א י ז  ―
װ ײ ס  ע ר ,  ר אַ ב י נ אָ װ י ט ש ,  א ו ן  װ ײַ ט ע ר  ק ײ נ ע ר  נ י ט  ...
ער װײס עס שױן פֿון לאַנג: ער האָט אַפֿילו געװאָלט אַלײן פֿון זיך
אײַנגעבן אַ מעלדונג און קלאָר מאַכן די זאַך אַקוראַט, האָט ער
אָפּגעװאַרט, טאָמער װעט די אױספֿאָרשונג אַלײן אַרױף אױפֿן אמתן
װעג. איצט, אַז ער זעט, אַז עס האַלט גאָר ניט דערבײַ, רעכנט ער,
אַ ז ע ר  א י ז  מ ח ױ בֿ צ ו ז אָ ג ן אַ ל ע ס ,  װ אָ ס ע ר  װ ײ ס ...
נאָר װאָס דען? אַזױ װי ער איז אַ גאַנצע נאַכט נישט געשלאָפֿן און פֿילט
זיך אױפֿגערעגט, בעט ער, מע זאָל אים געבן די מעגלעכקײט, ער
זאָל זיך אױסשלאָפֿן, אױסרוען די נערװן, װעט ער נאָכדעם מיט
אַ לױטערן קאָפּ און מיט אַ רויִקן געמיט א ױ פֿ ד ע ק ן  אַ ז ע ל כ ס ,
װ אָ ס אַ ל ע  װ ע ל ן  ש ט ױ נ ע ן ...
</p><p></p><p>
דער סליעדאָװאַטעל, װאָס האָט אױפֿגענומען און פֿאַרשריבן די
דאָזיקע װערטער, האָט זיך געריבן אַ האַנט אָן אַ האַנט פֿאַר תּענוג.
דאָס פּנים האָט אים געשײַנט און די אױגן האָבן אים אַ גלאַנץ
געגעבן מיט אַ באַזונדער דאַנקבאַרקײט צו דעם יונגן מענטשן, װאָס
האַלט זיך אַזױ פֿײַן און קלוג, און האָט באַלד געגעבן אַ באַפֿױל, מע
זאָל ראַבינאָװיטשן אָפּפֿירן אין אַ באַזונדער רײן חדרל און לאָזן
דעם גאַנצן טאָג זיך אױסרוען, װיפֿל זײַן האַרץ גלוסט. אױך
עסן און טרינקען זאָל מען אים געבן אױפֿן בעסטן אַרט, ― מיט
אײנעם װאָרט, מע זאָל זיך באַגײן מיט דעם יונגן מאַן ניט װי מיט
אַ געװײנלעכן אַרעסטאַנט. און בײַ שאַפּיראָן האָט מען נאָר גענומען
אַן אונטערשריפֿט, אַז ער װעט ניט אַרױספֿאָרן פֿון שטאָט.
</p><p></p><p>
― איך װעל אײַך געבן טױזנט אונטערשריפֿטן ― האָט שאַפּיראָ
געזאָגט מיט אַ שׂימחה, װאָס ער איז פֿרײַ, און מיט אַ גדלות, װאָס נאָר
אַזאַ מענטש װי ער, דוד שאַפּיראָ, מיט אַזאַ מױל, װי בײַ אים, קאָן
זיך אַזױ גיך אַרױסרײַסן פֿון זײערע הענט...
</p><p></p><p>
― אַן אַנדערער אױף מײַן אָרט ― האָט ער זיך באַרימט פֿאַר זײַן
װײַב ― װאָלט זיך אַ ביסל אָנגעזעסן פֿריִער, ביז ער װאָלט
דערלעבט הערן דאָס גוטע װאָרט „סטופּאַיטיע!“... און דאָס אין נאָר
דערפֿאַר, װאָס בײַ אים איז נישטאָ קײן שרעקן זיך מיט קײן
ציטערן מיט קײן מורא האָבן פֿאַר פּאָליציע.
</p><p></p><p>
― װאָרעם ממה־נפֿשך, װיבאַלד אַן איך װײס, אַז איך בין רײן,
הײַנט װאָס האָב איך מורא צו האָבן? װאָס? אפֿשר ניט אַזױ?
</p><p></p><p>
― אַזױ, אַזױ, ― ענטפֿערט אים שׂרה און הערט נישט אױף גלײַך
מיט אים צו קוקן אין פֿענצטער און קנאַקן זיך די פֿינגער, װי
איר שטײגער איז, ― ביסט אַװדאי גערעכט, װאָס איז צו זאָגן? ביסט
אַװדאי גערעכט. נאָר װאָס אין די מעשׂה, װאָס בעטי איז נאָך
נישטאָ? און דעם קװאַרטיראַנט װאָס האָלט מען אַזױ לאַנג?
</p><p></p><p>
װער האָט דיר געזאָגט, אַז מע האַלט אים? ― זאָגט דוד
װי אַ העלד און דאָס האַרץ קלאַפּט אים ניט אַזױ אױפֿן
קװאַרטיראַנט, װי אױף דער טאָכטער ― איך װעל דיר זאָגן אַקוראַט, װעסטו
זען, ― אַז איך גײ, דאַנק גאָט, מיט אַ גלײַכן װעג. דאָס, װאָס איז
שײך צום קװאַרטיראַנט, איז גלאַט נישטאָ װאָס איבערצוטראַכטן.
ראַבינאָװיטש איז אַ יונגערמאַן מיט גלאַטע לונג־און־לעבער. ער האָט
געקאָנט, גלױב־זשע מיר, פֿון דאָרטן אַװעקגײן צו זיך אין דער
„זובאָװראַטשעבנע“, אָדער באַגעגענען זיך מיט אַכצן חבֿרים און
פֿאַררעדן זיך װעגן נעכטיקע טעג, אױפֿן הימל אַ יאַריד...
</p><p></p><p>
― יאָ, אָבער בעטי, װײ איז מיר און װינד!
</p><p></p><p>
― שױן! הײב שױן אָן אפֿשר אױסלײגן? ― האַלט איר דוד,
פֿיר, און אַלײן קױם װאָס ער האַלט זיך אײַן אין שטוב.
</p><p></p><p>
― װי מײנסטו? ― זאָגט ער צו שׂרהן שפּעטער אַ ביסל שױן
גאָר מיט אַן אַנדער קול, ― אפֿשר װאָלט איך אַ לױף געגעבן צו דער
שװעסטער? טאָמער איז זי דאָרטן?
</p><p></p><p>
― משוגע איז זי מײַנע שׂונאים? ― ענטפֿערט אים שׂרה, נישט
אױף צו דעררגזנען, חלילה, דעם מאַן, נאָר פּשוט װײַל איר
מענטשלעכער פֿאַרשטאַנד זאָגט איר אונטער, אַז נאָך אַזאַ נאַכט, װען די
טאָכטער קומט ניט אַהײם, נאָר צו דער מומע טױבע, „באַדאַרף מען
אַ משוגענעם אױסמעקן און זי אַרײַנשטעלן“. דוד קאָן אָבער נישט
לײדן, למאַי זאָל אַ װײַב האָבן אַ טבֿע זאָגן אַלצדינג קאַפּױר, מיטן
קאָפּ אַראָפּ? אָט אױף צו להכעיס איר נײט ער זיך דורך צו דער
שװעסטער און אָט װעט זי זען, װי ער קומט צוריק מיט דער
טאָכטער.
</p><p></p><p>
― װאָס װעסטו דעמאָלט זאָגן?
</p><p></p><p>
― װאָס זאָל איך זאָגן? הלװאַי, רבונו של עולם, פֿון דײַן מױל
אין גאָטס אױערן! ― זאָגט אים שׂרה, און דוד לױפֿט אַװעק ער
װײסט אַלײן ניט װוּהין. און נאָך אים לױפֿט אױך שׂרה און װײסט
אױך ניט װוּהין. און אָט אַזױ לױפֿן אַרום דעם גאַנצן טאָג די
אָרעמע פֿאָטער־און־מוטער נעבעך פֿון אײנעם צום אַנדערן, װענדן
אָן זכות־אָבֿות, פּראָטעקציעס, באַקאַנטשאַפֿטן, שלאָגן אָפּ די טירן
אין אַזעלכע ערטער, װוּ זײער באָבעס באָבע איז ניט געװען
קײנמאָל, און רעדן מיט מענטשן אַזעלכע, װאָס זײ האָבן ניט געזען
אַפֿילו אין חלום. זײ זענען שױן געבליבן אָן כּוחות. שׂרה איז אַזש
הײזעריק געװאָרן אַזױ װי די װאַנט, מע הערט נישט פֿון איר קײן קול.
עס איז בײַ זײ אַװעקגעגאַנגען אַ טאָג אין זוכענישן און אין
לױפֿענישן פֿון אײן אוטשאַסטאָק אינעם אַנדערן, פֿון אײן קאַנצעלאַריע אין
דער אַנדערער. אָט־אָט אָקאָרשט װי מע זעט ניט הײבט אָן װערן
נאַכט ― און װאָס זענען זײ דערגאַנגען? זײ זענען דערגאַנגען, אַז
זײער קװאַרטיראַנט האָט מען נאָר־װאָס אַריבערגעפֿירט אונטער אַ
שטאַרקן קאָנװױ אין טורמע אַרײַן... און פֿון זײער טאָכטער ― װײס
קײנער ניט װאָס צו זאָגן. האָט איר געהערט אַזעלכס? ― קײנער קאָן
זײ נישט זאָגן אַקוראַט, װאָס איז מיט זײער טאָכטער און װוּ זי איז.
. . . . . . .
</p><p></p><p>
װוּ־זשע איז געװען בעטי?
</p><p></p><p>
 דאָס זעכציקסטע קאַפּיטל
</p><p></p><p>
  ב י י ם  װ אָ ל ף  א י ן  די צ ײ ן
</p><p></p><p>
― אָט זענען מיר גע―קו―מען...
</p><p></p><p>
― אַזױ האָט זיך אָנגערופֿן מיט אַ ניגון, אױסגעצױגן דאָס װאָרט
„גע―קו―מען“, דער נפֿש, װאָס מיט די טונקל־בלױע ברילן און מיט
די גראָבע תּאװהדיקע ליפּן, צו בעטי שאַפּיראָ, נאָכדעם װי ער האָט זי
נאָך אַ לאַנגער געפּלאָנטערטער נסיעה איבער אַ סך גאַסן און געסלעך
געבראַכט אַרײַנצופֿירן אין אַ האַלב־באַלױכטענעם חדר, פֿאַרשלאָסן
די טיר פֿון אינװײניק און באַהאַלטן דעם שליסל אין קעשענע.
</p><p></p><p>
מאָדנע אָפּגעפֿרעגט און פֿאַרדעכטיק איז איר געװען אָט דאָס
חדר... זי האָט פֿאַרשטאַנען, אַז זײ זענען געקומען ניט אַהין װוּהין
ער האָט איר געזאָגט ― און עס איז איר פֿאַרשטאָרבן געװאָרן
יעדער אבֿר...
</p><p></p><p>
אָפּגעפֿרעגט איז איר געװען פֿון דער ערשטער מינוט, װאָס זי
האָט דערזען, אַן זי זיצט אָט מיט דעם נפֿש אין קאַרעטע. נאָך
מער אָפּגעפֿרעגט און פֿאַרדעכטיק איז איר געװאָרן, אַז מע האָט
אַרױסגעטראָגן אין מיטן װעג סיאָמקען און איבערגעזעצט אין אַן
אַנדער קאַרעטע.
</p><p></p><p>
„װוּהין איז?“ האָט זי אױסגעצױגן די הענט אין דער פֿינצטער.
נאָך דער נפֿש מיט די טונקעלע ברילן האָט זי באַרויִקט, אַז אָט
באַלד קומען זײ זיך צונױף אַלע אינאײנעם... און דערנאָך, אַז בײדע
נאַדזיראַטעלעס, װאָס זענען געהאַט געזעסן אַקעגן אין קאַרעטע,
זענען אײנס נאָכ'ס אַנדערע נעלם געװאָרן, זי װײסט ניט װי אַזױ,
האָט זי געװאָלט מאַכן אַ גװאַלד, האָט ער זי װידעראַמאָל באַרויִקט,
געבעטן, זי זאָל אַרױס פֿון דער קאַרעטע, װאָרעם זײ זענען שױן
</p>
</body>