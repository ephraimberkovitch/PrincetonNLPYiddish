<body dir="rtl" style='font-family:"Times New Roman",Ariel,FreeSerif;'>
<h1>דער בלוטיקער שפּאַס: 56: נאָכן שטורעם</h1>
<h2>שלום עליכם</h2>
<h3>פֿון <a href="https://www.cs.uky.edu/~raphael/yiddish/sholemAleykhem/contents.html">
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
         דאָס זעקס־און־פֿופֿציקסטע קאַפּיטל
</p><p></p><p>
             נ אָ כ ן  ש ט ו ר ע ם
</p><p></p><p>
און אַז ס'איז געװאָרן טאָג, איז געקומען אױף די
איבערגעבליבענע ייִדן אַ פֿרײד; קאָזאַקן האָבן זיך באַװיזן אױף די
פֿערדלעך, פּאַטראָלן אין אַלע גאַסן, און אױף דער ערשטער זײַט פֿון
די יום־טובֿדיקע צײַטונגען איז געװען אָפּגעדרוקט מיט פֿעטע אותיות
אַ מעלדונג פֿונעם גובערנאַטאָר אין אַזאַ ענערגישן טאָן, אַז די ייִדן
האָבן פֿאַרשטאַנען, אַז דער שטורעם איז פֿאַרבײַ און אַז זײ מעגן
זײַן רויִק און אַז זײ קאָנען גײן אַהײם בשלום און זיך באַזעצן
איטלעכער אונטער זײַן װײַנשטאָק און יעדער אונטער זײַן פֿײַגנבױם.
</p><p></p><p>
אמת, ס'זענען געװען אַ פּאָר בײזע באַגעגענישן און אַפֿילו
עטלעכע געשלעגערײַען אױך. דאָס זענען אָבער אַלץ געװען אַזעלכע
אומשולדיקע געשעענישן, װאָס אַלע ייִדן פֿון דער גאַנצער װעלט
װאָלטן זיך געװוּנטשן, אַז װיפֿל ס'איז אָנגעצײכנט געװאָרן אױף
זײ פֿון גאָט פּאָגראָמען, זאָלן קײן ערגערע פּאָגראָמען ניט זײַן...
</p><p></p><p>
למשל, אין אײן גאַס האָט מען געכאַפּט אַ פּאָר ייִדישע ייִנגלעך
און מע האָט זײ אָנגעשמירט די פּיסקעס מיט חזיר און געלאָזט, זײ
זאָלן גײן. אױף דער צװײטער גאַס האָבן חבֿרה אױסגעבראָכן אַ
פּאָר שױבן, האָט מען זײ געפּאַקט און אָפּגעפֿירט גלײַך אין
קאָטשומענט אַרײַן. נאָר אין אײן געסל אַ זײַטיקס האָט מען דערטאַפּט
אַ סטודענט מיט אַ ייִדישער נאָז און מע האָט אים אַזױ געשלאָגן,
אַז מע האָט אים קױם צוגענומען אַ לעבעדיקן. לאָזט זיך אױס, אַז
דער סטודענט איז סך־הכּל גאָר אָ געשמדטער...
</p><p></p><p>
דאָס דאָזיקע נײַס, אַז דער געשלאָגענער סטודענט איז געװען אַ
משומד, האָט דוד שאַפּיראָ געבראַכט צו טראָגן אַהײם אײנמאָל
אױפֿדערנאַכט, שױן נאָך אַלע יום־טובֿים, שױן אַז מען האָט געעפֿנט
אַלע געשעפֿטן און ייִדן האָבן געהאַנדלט „פֿראַנק און פֿרײַ“ און
האָבן זיך געפֿילט אין דער דאָזיקער שטאָט „װי אין ארץ־ישׂראל“.
און אַ סימן האָט דוד געזאָגט און געװאַשן זיך צום עסן, אַז דעם
געשלאָגענעם סטודענט רופֿט מען מיט אַ ייִדישן נאָמען לאַפּידוס.
</p><p></p><p>
― לאַפּידוס?! ― האָבן בײדע מיט אַ מאָל, בעטי און דער
קװאַרטיראַנט, אױסגערופֿן און אױפֿגעשפּרונגען פֿון די ערטער, און אױך
בײדע איז אָנגעפֿאַלן אַזאַ געלעכטער, אַז אױף זײ קוקנדיק האָבן
דוד מיט שׂרהן אױך אָנגעהױבן לאַכן.
</p><p></p><p>
דאָס איז געװען דער ערשטער געלעכטער אין דער דאָזיקער
שטוב פֿון פֿאַר פּסח אָן, און װער שמועסט פֿון זינט מע איז געקומען
צוריק פֿון דער באַן נאָך יענער נאַכט, װאָס ניט די שאַפּיראָס ניט
דער קװאַרטיראַנט װעלן עס פֿאַרגעסן װײַל זײ װעלן לעבן, האָט
מען אין דער דאָזיקער שטוב נישט געזען קײן פֿרײלעכע מינע פֿון
קײנעם, נישט געהערט קײן לעבעדיק װאָרט. מע האָט זיך װי געשעמט
קוקן אײנס דאָס אַנדערע אין די אױגן אַרײַן, גלײַך װי אַלע
אינאײנעם װאָלטן אָפּגעטאָן עפּעס זײער אַ מיאוסן עסק, װאָס איז אָ
חרפּה צו דערמאַנען זיך.
</p><p></p><p>
פֿאַרשטײט זיך, אַז אין דער געשיכטע פֿון זײער אַנטלױפֿן פֿון
דער הײם האָט מען אַרױפֿגעלײגט די באָד אײנער אױפֿן אַנדערן.
דער ערשטער איז געװען דוד. ער האָט געזאָגט, אַז אינגאַנצן איז
געװען שולדיק זי, שׂרה הײסט עס. װאָרעם ער, דוד, האָט באַלד
געזאָגט, אַז ס'איז בלאָטע, ס'װעט גאָרניט זײַן. האָט שׂרה מסתּמא זיך
דערלאַנגט אַ זעץ מיט בײדע הענט איבער די קלײדער: „זי װעט עס,
הערט איר, גאָר ניט אױסהאַלטן! װי האָט עס אַ מענטש אַזעלכע
פֿאַרשטאָכענע אױגן? בעטי, װאָס שװײַגסטו?“ און דער פֿאָטער פֿון
זײַן זײַט האָט אױך גערופֿן בעטין פֿאַר אַן עדות: „נו? װאָס זאָגסטו
דערױף אַ שטײגער, בעטי?“
</p><p></p><p>
― װאָס בעטי? װער בעטי? לאָזט צורו בעטין! בעטי װײסט
גאָרניט!  גאָרנישט ניט!
</p><p></p><p>
אַזױ האָט זײ אָפּגעשניטן בעטי, װאָרעם ס'איז איר אױפֿן
האַרצן געװען אַזױ אױך גענוג ביטער: דער יום־טובֿ האָט זיך
אָנגעהױבן פֿאַר איר אַזױ גוט, און אױסגעלאָזט האָט ער זיך אַזױ
טרױעריק, נאַריש טרױעריק!...
</p><p></p><p>
נאָר אױב די שאַפּיראָס איז געװען אָנגעזאָליעט אױפֿן האַרצן,
איז זײער  קװאַרטיראַנט ראַבינאָװיטשן געװען נאָך טױזנט מאָל
מער. דער איז געװען מלא רציחה אױף זיך אַלײן - ער זאָל זיך
קאָנען צערײַסן! אַחוץ װאָס ער איז געװען אש־להבֿה אױף זיך און
נישט געקאָנט זיך מוחל זײַן, למאַי ער האָט זיך געלאָזט איבעררעדן
פֿון מענטשן־פֿליגן, װאָס ציטערן פֿאַר יעדן װינטל און האָט זיך
אױפֿגעפֿירט װי דער ערגסטער טרוס; אַחוץ װאָס ער האָט
געטראָגן אַ פֿײַער אין האַרצן אױף זײַנע אײגענע ברידער, װאָס
פֿאַרשװעכן זײערע אײגענע הײליקײטן, װאַרפֿן אָן אַ שאָטן אױף זײער
אײגענעם גלױבן און דערנידעריקן זײער אײגענע אומה דערמיט,
װאָס זײ דערלאָזן, אַז עטלעכע הונדערט אָדער עטלעכע טױזנט
נידעריקע שפּעקולאַטאָרעס זאָלן עקספּלואַטירן דעם נאָמען פֿון גאָט
אין זײערע נידעריקע אינטערעסן, - אױסער די דאָזיקע אַלע זאַכן,
איז ער געװען נאָך מער צעקאָכט פֿון דעם, װאָס ער האָט געזען,
אַז די, װעלכע ער האָט אַזױ ליב, װערט װאָס אַ טאָג פֿון אים אַלץ
װײַטער און װײַטער, און דער אָפּגרונט, װאָס אין צװישן זײ, װערט
װאָס אַ שעה אַלץ גרעסער און טיפֿער... ער האָט אַרױסגעזען
באַשײַמפּערלעך, אַז ניט נאָר זי װעט קײנמאָל ניט אײַנגײן דערױף, אַז
זי זאָל אױף אַ מינוט אַפֿילו אַװעקבײגן צוליב אים איר
ייִדישקײט אױף אַ זײַט; ער האָט מורא, אַז אַפֿילו, װען ס'זאָל קומען
דערצו, אַז ער זאָל שױן צוליב איר ברעכן דאָס גאַנצע פֿאַרגאַנגענע
זײַנס און זיך אָנטאָן אַ כּוח און אַריבערגײן אינגאַנצן צום ייִדנטום,
װעלכעס איז אַזױ שװער װי אַריבערטראָגן אַ גאַנצע שטוב אױף די
פּלײצעס, װעט זי אים אױך, דאַכט זיך, קײנמאָל ניט מוחל זײַן, װאָס
ער האָט געהערט צו יענעם פֿאָלק, װעלכעס האָט זײ פֿאַרשאַפֿט פֿון
הונדערטער יאָרן און אױך איצט אַזױ פֿיל צרות און בזיונות. נאָר
אָט האָט בעטי געגעבן דעם ערשטן לאַך, אָט האָבן זיך באַװיזן
אירע שײנע װײַסע צײן, אָט האָבן זיך אירע שײנע קלוגע קאַרע
סאַמעטענע אױגן באַלײַכט מיט איר שטענדיקן שמײכל, מיט
יענעם שעלמיש שמײכעלע, װעלכעס ער האָט דערזען אױף אירע
אױגן דאָס ערשטע מאָל, װען ער איז אַהער געקומען דינגען אַ
קװאַרטיר ― און אַלע װאָלקנס האָבן זיך צעזײט און אַלע טונקעלע
געדאַנקען און טרױעריקע מחשבֿות זענען אַװעק, גלײַך װי ניט געװען,
און ער איז גרײט געװען אין דער מינוט צו פֿאַרגעסן אַלעס אױף
דער װעלט און איבערקערן בערג. ס'איז גאָר נישטאָ אַזאַ זאַך אױף
דער װעלט, װאָס זאָל אים זײַן שװער צוליב איר. ניטאָ אַזאַ זאַך
אױף דער װעלט, װאָס זאָל אים אָפּהאַלטן ― און הײַנט מוז עס
געשען. ביז װאַנען װעט ער זיך אַרומטראָגן מיט זײַן סוד? דער
שפּאַס מוז האָבן אַמאָל אַ סוף. הײַנט אױפֿדערנאַכט װעט עס
האָבן אַ סוף!
</p><p></p><p>
הײַנט אױפֿדערנאַכט נאָך רעדט ער מיט איר. נײן, ער װעט
פּרוּװן אַ רעד טאָן מיט דער מוטער, אָדער מיטן פֿאָטער. שענער אַזױ.
פֿריִער װעט ער איבעררעדן מיט פֿאָטער און מוטער. ער װעט זײ
אױפֿדעקן, אַז ער איז פֿאַרליבט אין זײער טאָכטער. און דערנאָך
שױן, אַז זײ װעלן אים זאָגן, ער זאָל איבעררעדן מיט זײער
טאָכטער (געװיס װעלן זײ אים אַזױ זאָגן), װעט ער דעמאָלט
אױסזאָגן בעטין, אונטער פֿיר אױגן, דעם גאַנצן אמת, און בײדע
װעלן זײ זיך האַלטן אַן עצה, װאָס צו טאָן... אָט װאָס עס קומט
אַרױס אַ מאָל דערפֿון, װאָס אַ מענטש טוט אַ לאַך!
</p><p></p><p>
נײן. עס איז שױן לאַנג נישט געװען אַזױ לעבעדיק בײַ די
שאַפּיראָס אין שטוב, װי אין דעם דאָזיקן אָװנט. שױן לאַנג נישט
געװען בײַ זײ אַזאַ פֿרײלעכע װעטשערע. אַלע האָבן גערעדט, אַלע
האָבן געלאַכט, און מער פֿון אַלעמען בעטי מיטן קװאַרטיראַנט. זײ
בײדע האָבן דערצײלט, װער דער לאַפּידוס איז, און פֿון זײער
באַגעגעניש מיט אים אין טעאַטער און פֿון זײער געשפּרעך און פֿון
אַלעס, װאָס מע האָט איבערגעלעבט אין די לעצטע טעג. אַלעס, װאָס
האָט פֿריִער אױסגעװיזן זיך אַזױ טרױעריק, האָט איצט אױסגעזען
אַזױ קאָמיש, אַז ס'האָט ניט־װילנדיק אַרױסגערופֿן אַ געלעכטער.
</p><p></p><p>
― דאַנקען גאָט ― האָט שׂרה זיך װי פֿאַרענטפֿערט ― דאַנקען
גאָט, װאָס מע קאָן לאַכן. הלװאַי זאָל גאָט געבן, מע זאָל
אַלצדינג קאָנען דערצײלן אין פֿרײדן.
</p><p></p><p>
די שאַפּיראָס האָבן שױן לאַנג אָפּגעגעסן װעטשערע, און דאָס
דאָזיקע געזינדל האָט נאָך אַלץ פֿאַרבראַכט אין פֿרײלעכע שמועסן.
און אַז דער בעל־הבית איז מיטן קאָפּ אױף אַ זײַט, מיט
האַלב־שלעפֿעריקע אױגן, האַלטנדיק אײן האַנט אין בוזעם, אױפֿגעשטאַנען אױף
צו גײן אין זײַן רו אַרײַן, האָט אים דער קװאַרטיראַנט פּלוצעם,
גאָר אומגעריכט אָפּגעשטעלט און איבערראַשט:
</p><p></p><p>
― גאָספּאָדין שאַפּיראָ! ― האָט זיך ראַבינאָװיטש אָנגערופֿן צום
בעל־הבית און האָט אָבער באַלד דערפֿילט, אַז די צונג איז אים
אין גלות, האָט ער אַ הוסט געגעבן, ― גאָספּאָדין שאַפּיראָ... איך בעט
אײַך, דאָס הײסט, איך האָב אײַך געװאָלט בעטן, אױב איר װילט,
דאָס הײסט, אױב איר האָט צײַט, זיך מטריח זײַן צו מיר, דאָס
הײסט, איר זאָלט זיך מטריח זײַן מיט מיר צו מיר אױף עטלעכע
מינוט: איך דאַרף אײַך עפּעס זאָגן, מײן איך איך דאַרף מיט אײַך
עפּעס רעדן זײער אַ װיכטיקע און אַן ערנסטע זאַך...
</p><p></p><p>
דאָס שלעפֿעריקע פּנים פֿון שאַפּיראָן איז אין אײן מינוט געװאָרן
װאַכנדיק און שײַנענדיק. ער האָט אַרױסגענומען די האַנט פֿון בוזעם
און אַרײַנגעשטעקט זי אין קעשענע אַרײַן און, קוקנדיק אױפֿן
קװאַרטיראַנט פֿון אױבן אַראָפּ, האָט ער אַ זאָג געגעבן צו אים כּלומרשט
גאַנץ קאַלטבלוטיק:
</p><p></p><p>
― ס'איז אַפֿילו שפּעטלעך שױן. נאָר אַז איר זאָגט אַ װיכטיקע
זאַך און אַן ערנסטע, איז מהיכא־תּיתי, קומט װעלן מיר האָרכן.
</p><p></p><p>
פֿאַרשטײט זיך, אַז דוד שאַפּיראָ האָט גאַנץ גוט געװוּסט, װאָס
דאָס איז פֿאַר אַ „װיכטיקע און אַן ערנסטע זאַך“. ער האָט דערױף
אַרױסגעקוקט שױן פֿון לאַנג, נאָר דער װיסטער פּסח האָט
איבערגעשלאָגן.
</p><p></p><p>
אַחוץ דעם װאָס דער דאָזיקער גליקלעכער פֿאָטער איז געװען
צופֿרידן, װאָס גאָט האָט אים באַשערט אַזאַ פֿײַנעם געראָטענעם
חתן פֿאַר זײַן טאָכטער, איז דוד שאַפּיראָ געװען צופֿרידן דערמיט,
װאָס ראַבינאָװיטש האָט זיך געװענדט צו אים פֿריִער װי צו
אַלעמען. „אַ טאַטנס אַ קינד לאָזט זיך באַלד דערקענען...“ האָט זיך
געטראַכט שאַפּיראָ און אַראָפּגעלאָזט דעם קאָפּ אַראָפּ, װי אַ מענטש, װאָס
איז אָנגעלאָדן מיט װיכטיקע געדאַנקען, און מאַכנדיק גרױסע שפּאַן,
האָט ער זיך געלאָזט מיטן קװאַרטיראַנט, אַ צופֿרידענער, אַ
גליקלעכער, אַ שײַנענדיקער, צו אים אין חדרל אַרײַן.
</p><p></p><p>
נאָר אױב דוד איז געװען אַ צופֿרידענער, אַ גליקלעכער און אַ
שײַנענדיקער, הײַנט װי צופֿרידן, גליקלעך און שײַנענדיק האָט שױן
באַדאַרפֿט זײַן שׂרה, אַז זי האָט שױן סוף־כּל־סוף זיך דערלעבט דעם
דאָזיקן נחת? האָט דען שׂרה נישט פֿאָרױסגעזען שױן פֿון װײס
איך װען אָן, אַז אַזױ װעט דאָס זײַן? האָט זי דען נישט
אַרױסגעזען פֿונעם ערשטן טאָג אָן, אַז ס'איז אַ שידוך, אַ זיװג מן־השמים?
„און נאָך װאָס פֿאַר אַ שידוך! װאָס פֿאַר אַן אױסגעשפּילטער שידוך!
קײן עין־הרע נישט! קײן בײז אױג זאָל נישט שולט זײַן!“
</p><p></p><p>
אַזױ טראַכט זיך שׂרה, נעמט זיך צו סיאָמקען, אים העלפֿן
אױסטאָן צו שלאָפֿן גײן, און האָט מורא אַ קוק צו געבן אױף דער
טאָכטער. און די טאָכטער? נאָר לאָמיר ניט רעדן פֿון דער
טאָכטער.  לאָמיר נעט רעדן גאָרנישט. צו הײליק זענען די דאָזיקע
מינוטן, װען דער געליבטער הײבט אָן פּלאָנטען מיט דער צונג, זאָגט
נישט דאָס, װאָס ער װיל זאָגן, און װי באַנאַל װי נאַריש די
דאָזיקע װערטער זאָלן נישט זײַן, װערטער, װאָס יעדער יונגער מענטש
זאָגט זײ אָפּ אײן מאָל אין זײַן לעבן, קלינגען זײ דאָך פֿאַר דער
געליבטער װי די שענסטע מוזיק און בלײַבן דאָך איבער אױף
שטענדיק אין זכּרון און קאָנען נישט פֿאַרגעסן װערן אײביק און
אײביק.
</p><p></p><p>
תּחילת האָט בעטי גענומען אַ בוך און זיך אַװעקגעזעצט נאָענט
צום לאָמפּ, כּלומרשט לײענען. נאָר דערזען, אָדער בעסער געזאָגט,
ד ע ר פֿ י ל ט , װי די מאַמע װאַרפֿט אױף איר מיט אױגן און
בענטשט זי, קאָן זי עס מסתּמא נישט לײדן. קינדער האָבן נישט
ליב, אַז אַ מאַמע ציטערט איבער זײ צופֿיל און בענטשט זײ אױף
יעדן טריט און שריט ― עס שלאָגט אַזש צו דער גאַל! האָט זיך
בעטי אױפֿגעהױבן און דורך דער נאָז אַ מורקע געגעבן דער מאַמען אַ
גוטע נאַכט און איז אַװעק צו זיך אין איר חדרל אַרײַן ― און װאָס
דאָרטן איז געװען ― דאָס איז שױן, דאַכט זיך, נישט אונדזער עסק.
נאָר דער קלײנער סיאָמקע, װאָס האָט שױן אין זיך אַ סך ייִדישע
גענג און האָט ליב אַרײַנשטעקן זײַן נאָז אומעטום, אַפֿילו דאָרט װוּ
מע דאַרף ניט, האָט אַנדערש נישט געקאָנט גײן שלאָפֿן, ביז די
מאַמע װעט אים נישט קלאָר מאַכן, ערשטנס, אױף װאָס פֿאַר אַ
סוד האָט עס דער רעפּעטיטאָר אַװעקגערופֿן דעם טאַטן צו זיך אין
אַלקער אַרײַן?  איז אײן מאָל אַװעק. צװײטנס: װאָס איז עפּעס בעטי
אַזױ רױט געװאָרן? װידער. װאָס איז זי עפּעס אַװעק װי אַ ברוגזע
צו זיך אין אַלקער?
</p><p></p><p>
― נו, שלאָפֿן, שלאָפֿן! װעסט אַלצדינג װיסן, װעסטו גיך אַלט
װערן... ― זאָגט צו אים שׂרה כּלומרשט מיט כּעס און שלעפּט פֿון
אים די שטיװעלעך. נאָר בלאָטע, סיאָמקען נאַרט מען נישט. ער
זעט גאַנץ גוט נאָך אירע אױגן און נאָך איר זיפֿצן, װאָס זי
זיפֿצט, אַז די מאַמע איז אים הײַנט עפּעס זײער האָפֿערדיק און אַז
מע מעג איר אַרױפֿקריכן אױפֿן קאָפּ, װעט זי אױך גאָרנישט זאָגן:
און ער טראַכט זיך: „װאָס אַ שטײגער בעט מען אַצינד בײַ דער
מאַמע?  אַצינד װעט מען דאָך בײַ איר אַלצדינג פּועלן...“
</p><p>
* * *
</p><p></p><p>
דוד האָט נאָך נישט צײַט געהאַט זיך רעכט אַװעקצוזעצן אױפֿן
אײנציקן בענקל, װאָס בײַם קװאַרטיראַנט אין חדר; דער
קװאַרטיראַנט האָט ערשט אָנגעהױבן צוטרעטן מיט אַ לאַנגער הקדמה
װעגן זײַן װיכטיקן ענין; שׂרה האָט נאָך נישט געענדיקט אױסטאָן
סיאָמקען אינגאַנצן אױף צו שלאָפֿן גײן, ― און עס האָט זיך
דערהערט פֿון אונטן אַ שטאַרקער און אַ לאַנגער קלונג, יענער באַקאַנטער
קלונג, װאָס נאָר פּאָליציע, אי דאָס ניט אומעטום, קאָן זיך דערלױבן
אַזױ ברײט צו קלינגען, ― און ניט שפּעטער װי אין אַ מינוט אַרום,
איז שאַפּיראָס װױנונג געװען פֿול מיט באַקאַנטע און אומבאַקאַנטע געסט.
אָקאָלאָדאָטשניקעס, טשינאָװניקעס און זשאַנדאַרמען ― און עס האָט זיך
אָנגעהױבן װידער אַ זוכעניש, אַן איבערקערעניש, מיט אײנעם װאָרט,
אַ צװײטער „אָביסק“. און ניט אַזױ נאָך דער „ביסק“ װי די
„סליעדסטװיע [следствие: דורכקוק]“, װאָס האָט זיך אָנגעהױבן, אַן אױספֿאָרשונג, אַן
אױספֿרעגעניש איטלעכן באַזונדער פֿון קלײן ביז גרױס: פֿריִער װי אַזױ
ער הײסט, מיט זײַן אמתן ייִדישן נאָמען, און װיפֿל ער איז
אַלט, און מיט װאָסער אַ רעכט ער זיצט אין דער דאָזיקער שטאָט?
דערנאָך האָט מען גענומען נאָכפֿרעגן זיך בײַ זײ, צו װעלכער
סעקטע געהערן זײ: צו די „אַשקענימצעס“, „סעפֿאַרדימצעס“,
„כאַסידימצעס“, אָדער צו די „סיאַפּצעװוּכעס“?.. און ערשט נאָכדעם איז מען
אַרױף אױפֿן רעכטן פּונקט. װאָס האָבן זײ זיך אָנגעקערט מיט
זײער שכן קיריל כמאַראַ? מיט זײַן װײַב קירילעכע? מיט זײער
זונדל װלאַדימיר אָדער װאָלאָדקע שטשיגירינסקי?  װער האָט זיך
געקענט מיט דעם װאָלאָדקען נעענטער פֿון אַלע?  װער האָט זיך מיט
אים געשפּילט און אין װאָס מע האָט זיך מיט אים געשפּילט?
װאָס פֿלעגט מען אים שענקען און װער פֿלעגט אים שענקען? װער
האָט מיט אים געלערנט אָן געלט און צוליב װאָס?  װער האָט אים
געזען צום לעצטן מאָל אינעם טאָג, װאָס ער איז אומגעקומען, און
װי אַזױ איז דאָס געװען און װען איז דאָס געװען און װוּ איז דאָס
געװען? ― אַלצדינג איז אױסגעפֿרעגט געװאָרן, און דער שפּיץ איז
געװען, אַז העט שפּעט, װײַט נאָך האַלבער נאַכט שױן, האָט מען
גאַנץ פֿײַן פֿאַרנומען דעם בעל־הבית, דוד שאַפּיראָ, מיט זײַן טאָכטערל
און מיט זײַן זונדל און מיט זײַן קװאַרטיראַנט דעם שקלאָװער
מעשטשאַנין [мещанин: בירגער], װאָס לערנט זיך אױף דאַנטיסט, הערש מאָװשאָװיטש
ראַבינאָװיטש, אַזױ אַז אין שטוב איז געבליבן נאָר אײן
שׂרה שאַפּיראָ, װאָס האָט זיך געבעטן, געװײנט, אײַנגעלײגט די װעלט, מע זאָל זי
ניט איבערלאָזן אַלײן, מע זאָל זי אױך מיטנעמען מיט זײ, װאָרעם
זי װעט דאָס ניט אױסהאַלטן, זי װעט דאָ משוגע װערן! זי װעט
זיך דאָס לעבן נעמען! ― עס האָט איר אָבער נישט געהאָלפֿן קײן
שמע־ישׂראל.
</p><p></p><p>
אַז אַלע האָבן זיך צעפֿאָרן און שׂרה איז געבליבן אַלײן
מיט די פֿיר װענט, האָט זי פֿאַרבראָכן מיט די הענט,
אַנידערגעפֿאַלן אױפֿן בעט און האָט געחלשט.
</p><p></p><p>
דאָס זיבן־און־פֿופֿציקסטע קאַפּיטל
</p><p></p><p>
 שׂ ר ה  ר ײַ ס ט  ק בֿ ר י ם
</p><p></p><p>
שׂרה שאַפּיראָ האָט טאַקע געהאַט זיך געגעבן דאָס װאָרט, אַז
װאַל זי װעט לעבן, זאָל איר פֿוס נישט אַריבערטרעטן די שװעל
פֿון איר שװיגערין, די צדקת, דערפֿאַר װאָס יענע האָט זיך אין
מיטן חול־המועד פּסח אױפֿגעהױבן און אַנטלאָפֿן מיט אירע קינדער
פֿונעם פּאָגראָם און נישט געגעבן צו װיסן אַן אײגענעם ברודער, אַז
זי אַנטלױפֿט. פֿונדעסטװעגן, אַז זי האָט זיך אױפֿגעכאַפּט פֿונעם חלשן
און דערזען דעם חורבן, אַן מע האָט פֿאַרנומען בײַ איר די גאַנצע
שטוב און איבערגעלאָזט זי אײנע אַלײן מיט די פֿיר װענט, האָט זי
נישט געמאַכט קײן לאַנגע שהיות און, װי נאָר עס איז געװאָרן טאָג,
איז זי אַװעק גלײַך צו איר רײַכן שװאָגער, װאָס איז שױן געהאַט
געקומען פֿונעם רבין. עס איז אָבער געװען נאָך צו פֿרי און שלמה
פֿאַמיליאַנט מיט זײַן גאַנץ הױזגעזינד זענען נאָך געשלאָפֿן און מע
האָט נישט געקאָנט צוטרעטן צו אים אַזױ גלײַך, װי שׂרהן האָט זיך
געװאָלט. אױפֿגעשטאַנען זענען דערװײַל נאָר די דינסטן, װאָס
האָבן גערײניקט און געפּוצט, געבערשטלט און געװעקסלט און געפּרעסט
און געשטעלט סאַמאָװאַרן. שׂרה האָט זיך קױם דערבעטן בײַ זײ,
מען זאָל זי אַרײַנלאָזן, און אַז מע האָט זי אַרײַנגעלאָזט, האָט די אָרעמע
מוטער פֿאַר די פֿאַרװוּנדעטע דינסטן אױפֿגעעפֿנט איר ביטער
האַרץ, געװײנט מיט ביטערע טרערן און געבראָכן די הענט,
איבערגעגעבן זײ דעם גרױסן אומגליק, װאָס איר האָט געטראָפֿן.
האָבן דערהערט פֿאַמיליאַנטס טעכטער, אַז עמיצער װײנט, זענען זײ
אױפֿגעשטאַנען, געכאַפּט אױף זיך עפּעס פֿון אױבן און אַרױסגעגאַנגען
אַ קוק טאָן, װער װײנט דאָרטן.
</p>
</body>