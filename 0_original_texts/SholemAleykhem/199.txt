<body dir="rtl" style='font-family:"Times New Roman",Ariel,FreeSerif;'>
<h1>דער בלוטיקער שפּאַס: 60: בײַם װאָלף אין די צײן</h1>
<h2>שלום עליכם</h2>
<h3>פֿון <a href="https://www.cs.uky.edu/~raphael/yiddish/sholemAleykhem/contents.html">
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
     דאָס זעכציקסטע קאַפּיטל
</p><p></p><p>
     ב י י ם  װ אָ ל ף  א י ן  די צ ײ ן
</p><p></p><p>
― אָט זענען מיר גע―קו―מען...
</p><p></p><p>
― אַזױ האָט זיך אָנגערופֿן מיט אַ ניגון, אױסגעצױגן דאָס װאָרט
„גע―קו―מען“, דער נפֿש, װאָס מיט די טונקל־בלױע ברילן און מיט
די גראָבע תּאװהדיקע ליפּן, צו בעטי שאַפּיראָ, נאָכדעם װי ער האָט זי
נאָך אַ לאַנגער געפּלאָנטערטער נסיעה איבער אַ סך גאַסן און געסלעך
געבראַכט אַרײַנצופֿירן אין אַ האַלב־באַלױכטענעם חדר, פֿאַרשלאָסן
די טיר פֿון אינװײניק און באַהאַלטן דעם שליסל אין קעשענע.
</p><p></p><p>
מאָדנע אָפּגעפֿרעגט און פֿאַרדעכטיק איז איר געװען אָט דאָס
חדר... זי האָט פֿאַרשטאַנען, אַז זײ זענען געקומען ניט אַהין װוּהין
ער האָט איר געזאָגט ― און עס איז איר פֿאַרשטאָרבן געװאָרן
יעדער אבֿר...
</p><p></p><p>
אָפּגעפֿרעגט איז איר געװען פֿון דער ערשטער מינוט, װאָס זי
האָט דערזען, אַן זי זיצט אָט מיט דעם נפֿש אין קאַרעטע. נאָך
מער אָפּגעפֿרעגט און פֿאַרדעכטיק איז איר געװאָרן, אַז מע האָט
אַרױסגעטראָגן אין מיטן װעג סיאָמקען און איבערגעזעצט אין אַן
אַנדער קאַרעטע.
</p><p></p><p>
„װוּהין איז?“ האָט זי אױסגעצױגן די הענט אין דער פֿינצטער.
נאָך דער נפֿש מיט די טונקעלע ברילן האָט זי באַרויִקט, אַז אָט
באַלד קומען זײ זיך צונױף אַלע אינאײנעם...  און דערנאָך, אַז בײדע
נאַדזיראַטעלעס, װאָס זענען געהאַט געזעסן אַקעגן אין קאַרעטע,
זענען אײנס נאָכ'ס אַנדערע נעלם געװאָרן, זי װײסט ניט װי אַזױ,
האָט זי געװאָלט מאַכן אַ גװאַלד, האָט ער זי װידעראַמאָל באַרויִקט,
געבעטן, זי זאָל אַרױס פֿון דער קאַרעטע, װאָרעם זײ זענען שױן
קומען אױפֿן אָרט, און האָט איר אַרײַנגעפֿירט אָט אָדער און איז
געבליבן מיט איר אין צװײען אױג אױף אױג אינעם דאָזיקן חדר ―
אָ! זי איז פֿאַרלױרן! פֿאַרלױרן!...
</p><p></p><p>
מאָדנע מוראדיקע שאָטנס, האָט זיך איר אױסגעװיזן,
דראַפּען זיך און קלעטערן אױף די װענד פֿון אונטן אַרױף, ציטערן
און טאַנצן אױף דער סטעליע. װוּהין האָט מען זי געבראַכט? למאַי
האָט זי זיך געלאָזט פֿירן? פֿאַרװאָס האָט זי נישט געשריגן?...
איצט איז פֿאַרפֿאַלן. זי איז פֿאַרלױרן! פֿאַרלױרן!...
</p><p></p><p>
פּלוצעם, װי דורך אַ כּישוף, װערט באַלױכטן דאָס גאַנצע חדר
פֿון אױבן ביז אַראָפּ און עס באַקומט אַן אַנדער פּנים. די שאָטנס,
װאָס האָבן געקלעטערט אױף די װענד און געטאַנצט אױף דער סטעליע,
זענען אַנטלאָפֿן, און די ליכטיקײט, װאָס איז אַרײַנגעטראָטן, איז
געװען אַ שטאַרק־שרײַענדיקע ליכטיקײט.
</p><p></p><p>
„מײדל, דו ביסט פֿאַרלױרן! דו ביסט פֿאַרלױרן!...“ האָט זיך
איר אױסגעװיזן שרײַט איטלעכס װינקעלע פֿונעם דאָזיקן ליכטיקן
ברײטן חדר.
</p><p></p><p>
מיט אײן קוק האָט זי אַרומגענומען דעם גאַנצן חדר, דאָס
מעבל, די טירן, די פֿענצטער, דעם טעלעפֿאָן װאָס אױף דער װאַנט...
„שרײַען? אָדער נישט שרײַען?“ ― דאָס אין געװען איר ערשטער
געדאַנק.
</p><p></p><p>
דער צװײטער געדאַנק אירער אין געװען. „נישט שרײַען ―
עס װעט נישט העלפֿן“... זי האָט געזען, אַז עס װעט נישט
העלפֿן, נאָר װערן װעט זי זיך. װי אַזױ ― װײסט זי נאָך אַלײן נישט.
נאָר זי װעט זיך װערן...
</p><p></p><p>
איר בליק פֿאַלט אױפֿן טיש. נאָר אױפֿן טיש איז נישטאָ
גאָרנישט, מיט װאָס צו װערן זיך. סײַדן אָט דער שרײַבקרעדענץ מיט
די צװײ שװערע קרישטאָלענע טינטערס? „מיט אײנעם פֿון די דאָזיקע
צװײ טינטערס, אַז מע גיט איבערן קאָפּ, קאָן מען אױך פּלעטן
דעם מוח...“
</p><p></p><p>
― זיצט, ― מאַכט ער צו איר, טראָגט איר אונטער אַ שטול
צום טיש און אַלײן זעצט ער זיך אױך אַװעק אַקעגן איר, טוט
אױס די טונקעלע בלױע ברילן, און זי דערקענט דעם קוק פֿון זײַנע
רױטלעכע, האַלב־פֿאַרשלאָפֿענע אױגן אין יענער נאַכט פֿון דער
„אָבלאַװע“ ― און אַ קעלט נעמט דורך איר לײב...
</p><p></p><p>
נאָר זי נעמט זיך אָן מיט האַרץ, זי װיל אים װײַזן, אַז זי
האָט קײן מורא נישט פֿאַר אים.  אָבער גאָר קײן מורא נישט, קײן
קאַפּ אַפֿילו... און זי קוקט אים גלײַך אין די אױגן און פֿרעגט בײַ
אים װוּ געפֿינט זי זיך? װוּ איז איר פֿאָטער? װוּהין האָט מען
אַװעקגעפֿירט איר ברודער?  און װוּ איז זײער קװאַרטיראַנט?...
פֿאַרװאָס זענען זײ ניט אַלע אינאײנעם?...
</p><p></p><p>
ער קוקט נישט גלײַך אין די אױגן און ענטפֿערט איר דערױף,
אַז „זי זאָל זײַן גאַנץ רויִק ― עס װעט זײ גאָרנישט געשען. מע
װעט זײ נאָר אױספֿרעגן אײנציקװײַז יעדן באַזונדער דאָס, װאָס מען
דאַרף, און דערנאָך װעט מען זען, װער עס איז שולדיק, װעט מען
אים אָפּשיקן אַהין, װוּ ער פֿאַרדינט, און װער ס'איז נישט
שולדיק, װעט מען אים לאָזן פֿרײַ. נאָר דערװײַל, איבער נאַכט, װעלן
זײ אַלע מוזן האָבן געדולד, װעלן זײ אַלע איבערזיצן, יעדער
באַזונדער, בכדי זײ זאָלן זיך נישט אױפֿרעדן..“
</p><p></p><p>
זײ זאָלן זיך נישט אױפֿרעדן? ― נישט שױן־זשע איז דאָס נישט
קײן חלום? נישט שױן־זשע איז דאָס ערנסט? װעמען באַשולדיקט מען
אין אַזאַ שרעקלעכן פֿאַרברעכן? ― נישט שױן־זשע איר פֿאָטער, װאָס
האָט קײנמאָל  װאָלאָדקען אַפֿילו אין די אױגן נישט געזען? צי
זײ אַלע װערן באַשולדיקט אין װאָלאָדקעס טױט? אָט דאָס איז דער
„ריטואַל־מאָרד“, װאָס די גאַזעטן האָבן דערמיט אַזױ צו טאָן?...
און זײ זענען דאָס די ריטואַל־מערדער?!... עס װאָלט געװען פֿון
װאָס צו לאַכן, װען ניט אָט דער סוביעקט, װאָס איז געבליבן
מיט איר אין צװײען אָט דאָ בײַ געשלאָסענע טירן..
</p><p></p><p>
און דער „סוביעקט“ נעמט אַרױס אַ זילבערנעם פּאָרטסיגאַר,
פֿאַררױכערט אַ פּאַפּיראָס, כאַפּט אַ קוק אױף בעטין, זעט, װי זי
ציטערט, באַרויִקט ער זי מיט װערטער; ער װיל זײַן מיט איר
עלעגאַנט, נאָר עס קלײדט אים נישט צו זײַן מגושמדיק באַװאַקסן
פּנים; ער װיל זיך צושמײכלען, נאָר אַ שמײכל קלעפּט זיך נישט מיט
זײַנע גראָבע תּאװהדיקע ליפּן; ער װיל רעדן װײך, נאָר זײַן גראָב
קול, װאָס גײט װי פֿון אַ פֿאַס, האָט נישט אין זיך קײן אײנציקן
װײכן טאָן. ער זאָגט צו איר, אַז כּל־זמן ער איז אין דערמיט,
האָט זי נישט װאָס מורא צו האָבן.  זי באַדאַרף װיסן, אַז נישט
אָט דאָ װאָלט זי איצט געזעסן, װען נישט ער... דאָס האָט זי  א י ם
צו פֿאַרדאַנקען.
</p><p></p><p>
„איר איז אַלץ אײנס ― זאָגט אים בעטי כּלומרשט גאַנץ רויִק,
נאָר דאָס ציטערנדיקע קול גיט זי אַרױס מיט הענט און פֿיס ― איר
איז אַלץ אײנס, װוּ זי זאָל נישט זײַן..“. און מיט די אױגן גיט זי
אַכטונג אױף יעדן ריר, װאָס ער טוט. ער שטײט אױף, גלײַכט
זיך אױס און זעצט זיך באַלד אַװעק צוריק, פֿאַרציט זיך מיטן
פּאַפּיראָס און, נישט קוקנדיק אין די אױגן, װי זײַן שטײגער איז, זאָגט
ער צו איר: „אָ, נײן! װי איז דאָס מעגלעך, אַז אַזאַ װי זי זאָל זיצן
מיט אַלע אַרעסטאַנטן גלײַך? װי קאָן ער דאָס דערלאָזן, אַז אַזאַ...
אַזאַ...“ ― עס פֿעלן אים אױס װערטער. מן־הצד כאַפּט ער אַ קוק
אױף איר, טרײסלט אָפּ מיטן מינדסטן פֿינגער דאָס אַש פֿונעם
פּאַפּיראָס און מאָדנע קאָסע זעט אױס דאָס מגושמדיקע פּנים זײַנס
און אַ מאָדנער קאַסאָקער שמײכל שװעבט אױף זײַנע גראָבע
תּאװהדיקע ליפּן...  ער טוט אַ הוסט, רוקט זיך צו צו איר אַ ביסל
נעענטער און רעדט װײַטער:
</p><p></p><p>
„לאָז זי נישט מײנען, אַז נאָר דאָס קאָן ער פֿאַר איר טון; דאָס
איז אַ קלײניקײט. פֿאַר איר איז ער גרײט צו טאָן אַ סך ־ אַ סך
מער... דאָס, װאָס פֿאַר אַן אַנדערן װאָלט ער נישט טאָן פֿאַר קײן
געלט אין דער װעלט!... ער באַרימט זיך נישט פֿאַר איר, נאָר ער
זאָגט איר דעם אמת, דעם רײנעם אמת. זי באַדאַרף װיסן, אַז אַלע
פֿעדעם פֿונעם דאָזיקן פֿאַרפּלאָנטערטן עסק זענען בײַ אים אין האַנט,
און אַז ער קאָן צוליב איר צו יעדער צײַט פֿאַרבינדן און
אױפֿבינדן, פֿאַרקניפּן און אױפֿקניפּן, אַזױ אַן די גאַנצע „דיעלאָ“ זאָל
נעמען גאָר אַן אַנדער װענדונג...“
</p><p></p><p>
און ער באַװײַזט מיט דער האַנט װי אַזױ, אַז ער װיל, קאָן ער
„פֿאַרבינדן און אױפֿבינדן, פֿאַרקניפּן און אױפֿקניפּן“, און רוקט זיך
צו צו איר נאָך נעענטער...
</p><p></p><p>
שטאַרקער פֿון אײַזן איז בעטי. זי פֿילט, אַז אָט־אָט שפּרינגט
איר אַרױס דאָס האַרץ און עס װילט זיך איר אָנרופֿן אים מיטן
אמתן נאָמען, װאָס ער פֿאַרדינט, נאָר זי האַלט אײַן אין זיך דעם
כּעס און װי װײַט מעגלעך װײך און געלאַסן, נאָר מיט גיפֿט, זאָגט
זי צו אים, אַז זי װײס נישט מיט װעלכן אײגנטלעך האָט זי בײַ
אים פֿאַרדינט, אַז ער זאָל צוליב איר לײגן אַזױ פֿיל מי, װי
ער זאָגט, צ ו  פֿ אַ ר ב י נ ד ן  א ו ן  א ױ פֿ ב י נ ד ן, צ ו  פֿ אַ ר ק נ י פּ ן
א ו ן  א ױ פֿ ק נ י פּ ן ?..
</p><p></p><p>
„פּשוט, װײַל ער איז פֿון איר פֿאַרכּישופֿט!  פּשוט, װײַל פֿון
זינט ער האָט זי דערזען אין יענער נאַכט פֿון דער „אָבלאַװע“ ― זי
דאַרף עס געדענקען ― לעבט ער נישט, ער זעט זי אין חלום און
אױף דער װאָר. ער װײס, אַז זי האָט פֿאַר אים מורא: אַלע
האָבן פֿאַר אים מורא. מען האַסט אים. ער װײס גאַנץ גוט, אַז
אַלע האַסן אים, װײַל ער אין אַ „שפּיק“, אַ „סישטשיק [сыщик: דעטעקטיװ]“... גלײַך װי
אַ „שפּיק“ האָט קײן נשמה נישט, גלײַך װי אַ „סישטשיק“ קאָן נישט
ליב האָבן װי פֿערציק טױזנט ברידער...',
</p><p></p><p>
מיטן פֿינגער קװעטשט ער צו דעם אױסגערױכערטן פּאַפּיראָס
צום טיש און טוט זיך אַ ריר, װי ער װאָלט װעלן אױסקומען נאָך
נעענטער צום מײדל, װאָס לאָזט פֿון אים קײן אױג נישט אַראָפּ
אױף קײן מינוט: מן־הצד װאַרפֿט ער אױף איר אַ קוק ― און זײַנע
אױגן באַגעגענען זיך... דער גאַנצער צאָרן, מיטן גאַנצן האַס, מיטן
גאַנצן עקל, װיפֿל איר האַרץ האָט פֿאַרמאָגט, האָט זיך
אױסגעגאָסן בײַ איר אינעם דאָזיקן קוק... מיט פֿאַרביסנקײט פֿון אַ קאַץ,
װאָס לױערט און מעסט אױס איר שפּרונג. האָט בעטי אָפּגעװאַרט
און אױסגערעכנט, װאָס װעט זײַן, טאָמער װאַרפֿט ער זיך אױף איר?
װאָס װעט זי טאָן? נאָר אפֿשר װעט נישט קומען דערצו?  אפֿשר װעט
זי קאָנען אָפּציִען די צײַט מיט זײַטיקע שמועסן און דערװײַל װעט
אַװעק די נאַכט און עס װעט װערן טאָג?... און זי פֿאַרװאַרפֿט אים
מיט װערטער, אײנס נאָכ'ס אַנדערע: ער זאָל איר זאָגן, ערשטנס,
װאָס פֿאַר אַ „דיעלאָ“ איז דאָס, װאָס ער זאָגט, אַז אַלע פֿעדעם זענען
בײַ אים אין האַנט?... און, צװײטנס, װיבאַלד אַז ער איז
איר יאָ אַזױ געטרײַ און איבערגעגעבן, װי ער זאָגט, װאָלט ער אפֿשר זײַן
אַזױ פֿרײַנדלעך און אױפֿקלערן איר, װי אַזױ קאָן ער דאָס
מאַכן, אַז די גאַנצע „דיעלאָ“ זאָל נעמען אַן אַנדער װענדונג?..
</p><p></p><p>
„אָ! לאָז זי אים גאָר נישט פֿרעגן בעסער ― די „דיעלאָ“ איז
זײער אַ מיאוסע „דיעלאָ“. שמעקט מיט סיביר און אפֿשר נאָך װײַטער
פֿון סיביר... פֿאַר איר און פֿאַר איר פֿאָטער און פֿאַר זײ אַלעמען...
נאָר זאָל זי זיך פֿאַרלאָזן אױף אים...  ער װעט שױן זען געבן
דאָס רעדל אַ דרײ װי מע באַדאַרף...  אַבי זי זאָל אים נאָר
הײסן.“
</p><p></p><p>
ער שטײט אױף פֿון אָרט. בעטי שטײט אױך אױף פֿון איר
אָרט. ער גײט צו צו איר נאָענט, פֿאַרלײגט די הענט אַהינטער,
פֿאַרקוק איר אין די אױגן אַרײַן פֿון אונטן אַרױף מיט זײַן
קאַסאָקע שמײכל. בעטי לאָזט ניט אַראָפּ קײן אױג פֿון אים: „װאָס
הײסט, זי זאָל אים הײסן? װאָס איז זי אים פֿאַר אַ הײסערין?...“
אַזױ זאָגט צו אים בעטי און װיל אָפּטרעטן אײן שריט פֿון אים
װײַטער. נאָר אײדער זי טוט זיך אַ ריר ― איז זי שױן בײַ אים
אין די הענט...
</p><p></p><p>
* * *
</p><p></p><p>
װוּ נעמט מען װערטער און פֿאַרב אױף איבערצוגעבן דאָס,
װאָס אונדזער העלדין האָט איבערגעלעבט אין דער מינוט, אַז זי האָט
דערפֿילט, אַז זי איז אין די הענט פֿונעם דאָזיקן מענטשן? נישט
קײן הענט, האָט זי דערפֿילט, האַלטן זי, נאָר אײַזנס, און נישט אין
איר כּוח איז אַרױסצורײַסן זיך פֿון די דאָזיקע אײַזנס. נישט קײן
פּנים פֿון אַ מענטשן האָט זי איצט געזען פֿאַר זוך, נאָר אַ פּרצוף
פֿון אַ חיה... זי האָט פֿאַרשטאַנען, אַז נישט פֿון דעם איז צו
דערװאַרטן יושר, רחמנות אָדער אַנדערע מענטשלעכע געפֿילן. נישט אים
װעט זיך העלפֿן בעטן. נישט איצט װעט זיך העלפֿן רעדן. נישט
דאָ װעט זיך העלפֿן שרײַען: דאָס האָט זי אַרױסגעזען
באַשײַנפּערלעך פֿון דער ערשטער מינוט אָן. דאָס האָט זי פֿאַרשטאַנען מיטן
קאָפּ און געפֿילט מיט אַלע אירע אבֿרים... זי האָט אָבער געװוּסט
נאָך אַ זאַך. זי האָט געװוּסט, אַז אַ מענטש  ק ע ג ן  אַ  מ ע נ ט ש ן,
א ײ נ ס  א ױ ף  א ײ נ ס , קאָן זיך װערן... פּלוצעם ― װאָס איז
געשען? די ערד האָט זיך געעפֿנט בײַ זײ אונטער די פֿיס און װיל
זײ אײַנשלינגען? די סטעליע האָט זיך צעשפּאָלטן און אָט באַלד נעמט
זיך זי פֿונאַנדער אױף צװײען און צעפֿאַלט אינאײנעם מיט די װענט?
אָדער אַ נס איז געשען: מענטשן האָבן זיך דערװוּסט, אַז דאָ,
צװישן די פֿיר װענט, ראַנגלט זיך אַ יונגע נשמה אין די אומרײנע
הענט פֿון אַן אומרײנעם מענטשן מיט אומרײנע געדאַנקען, זענען זײ
געקומען צו לױפֿן איר צו הילף, כּל־זמן עס איז נאָך צײַט און מע
קאָן זי נאָך אַרױסרײַסן פֿון די דאָזיקע אומרײנע הענט?...
</p><p></p><p>
נײן. נישט די ערד האָט זיך געעפֿנט, נישט די סטעליע האָט
זיך געשפּאָלטן, נישט מענטשן זענען זיך צונױפֿגעלאָפֿן ― קײן נסים
געשען נישט, קײן העלדן זענען נישט פֿאַראַן... פֿון װאַנען־זשע
איז דער רעש מיטן קלינגען, װאָס איר האָט זיך דערהערט? ― דאָס
האָט מען אָנגעקלונגען אינעם טעלעפֿאָן װאָס אױף דער װאַנט. לאַנג
און שטאַרק האָט מען געקלונגען, און דער קלאַנג, װאָס האָט
דורכגעריסן די שטילקײט פֿון דער נאַכט, האָט װי גערופֿן צו הילף, און
דאָס רעדל, װאָס האָט זיך געדרײט אין טעלעפֿאָן, האָט געשריגן
אױף אַ מענטשלעך קול, זי מעג שװערן, אַז זי האָט געהערט קלאָרע
װערטער: „גיכער־גיכער! גיכער־גיכער!“ און אפֿשר האָט זיך עס איר
נאָר אױסגעװיזן אַזױ? אפֿשר האָבן עס איר געזאָגט אירע שױן
צו־שטאַרק אָנגעצױגענע נערװן? יעדנפֿאַלס האָט זי דערפֿילט, װי
די אײַזערנע הענט, װאָס האָבן זי אַזױ שטאַרק געהאַלטן, האָבן װי
פֿון זיך אַלײן צענומען זיך און אָפּגעלאָזט זי אײן שפּרונג ― און ער
איז בײַ דער װאַנט, האַלט דאָס טרײַבל פֿונעם טעלעפֿאָן בײט
אױער:
</p><p></p><p>
― װער איז בײַם טעלעפֿאָן?.... האַ? יאָ!... דאָס בין איך:
איך.. איך פֿאָר. די מינוט! די רגע!...
</p><p></p><p>
דער מענטש האָט זיך אין אײן מינוט אױסגעניכטערט,
איבערגעביטן און באַקומען מיט אַמאָל אַן אַנדער פּנים, זי געלאָזט צורו און
געאײַלט זיך װאָס גיכער „אין  א ו ט ש אַ ס ט אָ ק ! אין אוטשאַסטאָק!“...
</p><p></p><p>
נישט שױן־זשע איז געשען אַ נס און זי איז געראַטעװעט?
װער איז דאָס געװען בײַם טעלעפֿאָן? װאָס איז געשען? ― דאָס
האָט בעטי נישט געװוּסט און נישט געװאָלט װיסן. זי האָט
געװוּסט נאָר אײנס:
</p><p></p><p>
אַ ז  ז י  א י ז  ג ע ר אַ ט ע װ ע ט  .
</p><p></p><p>
 דאָס אײן־אין־זעכציקסטע קאַפּיטל
</p><p></p><p>
 ה ע ל י אָ ט ר אָ פּ  א ו ן  י אָ ד אָ פּ אָ ר ם
</p><p></p><p>
אַ נײַע נשמה איז געקומען אין בעטין, אַז זי האָט דערזען,
אַז דער נפֿש מיט די בלױע ברילן און תּאװהדיקע ליפּן איז נישטאָ
נעבן איר. איצט מעג זיך זײַן װאָס עס װיל זיך. איצט לאָז מען
זי פֿירן װוּהין זײ װילן, אַבי יענער מענטש אין נישט דערבײַ.
</p><p></p><p>
דאָס איז אמת, אַז דאָס חדר, װוּהין מע האָט זי
אַרײַנגעפֿירט און באַזעצט אײנע אַלײן, איז געװען עפּעס נישט אַזױ
פֿױגלדיק. עפּעס האָט דאָרט געשמעקט מיט זױערס און מיט שימל; אַראָפּ
אױף טרעפּ האָט מען זיך באַדאַרפֿט אַראָפּלאָזן; װי אַ מין קעלער
האָט דאָס אױסגעזען. עס איז געשטאַנען אַ גרױ רױכיק
האַלב־פֿינצטערניש. דאָס קלײנע לעמפּעלע, װאָס האָט געלײַכט פֿון יענער זײַט,
איבער דער טיר, האָט קױם־קױם אַרײַנגעשטראַלט אַהער דורך אַ קלײן
פֿענצטערל און באַװיזן, אַז אױסער לאַנגע שמאָלע הילצערנע בענק
האַרט בײַ די װענט איז דאָ נישט פֿאַראַן קײן שום אַנדער מעבל.
פֿון שלאָפֿן איז גאָר קײן רײד ניט געװען. עס זאָל אַפֿילו זײַן װוּ,
װאָלט זי אױך נישט געלענט זיך שלאָפֿן. זי איז געװען גליקלעך,
װאָס מע האָט זי דאָ איבערגעלאָזט אײנע אַלײן, און איז געזעסן, װי
מען זיצט אױף דער װאַך, און נאָר אַרױסגעקוקט, ס'זאָל שױן װערן
טאָג ― דאָס איז געװען איר אײנציקער װוּנטש ― און צוגעהערט זיך
צו יעדן שאָרך. אַ מײַזל איז דורכגעלאָפֿן פֿאַרבײַ, אַ װינטל האָט
אַ בלאָז געגעבן אין דרױסן ― איז זי שױן געװען גרײט, אַז דאָס
גײט מען נאָך איר, און איז שױן געװען אױף די פֿיס. און איז
געװאָרן שטיל ― האָט זי זיך צוריק אַװעקגעזעצט אױף איר אָרט און
</p>
</body>