<body dir="rtl" style='font-family:"Times New Roman",Ariel,FreeSerif;'>
<h1>דער בלוטיקער שפּאַס: 53: שלום אױף דער ערד, מיטװיליקײט אין די מענטשן</h1>
<h2>שלום עליכם</h2>
<h3>פֿון <a href="https://www.cs.uky.edu/~raphael/yiddish/sholemAleykhem/contents.html">
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
דאָס דרײַ־און־פֿופֿציקסטע קאַפּיטל
</p><p></p><p>
ש ל ו ם  א ױ ף  ד ע ר  ע ר ד, מ י ט װ י ל י ק ײ ט  א י ן  ד י  מ ע נ ט ש ן
</p><p>
די שאַפּיראָס זענען געװען נישט די ערשטע, װאָס האָבן זיך
אַװעקגעלאָזט צו דער באַן און פֿון דאָרט ― װוּהין די אױגן װעלן
טראָגן. אַ סבֿרה, אַז דעמזעלבן טאָג שבת האָבן אַ היפּש ביסל
ייִדן נאָך מבעוד־יום זיך צונױפֿגעקליבן אַרום װאָקזאַל, כּלומרשט
אױפֿן שפּאַציר און אָפּגעװאַרט זאָל נאָר װערן נאַכט, אַזױ זעצט
מען זיך אױף אַ פֿולער װאָך ― און זײַט געזונט.
</p><p></p><p>
צוגעפֿאָרן צו דער גאַס, װאָס פֿירט צו דער באַן, האָבן
זײ נאָך פֿון דער װײַטן דערזען פֿאַר זיך אַ מאַסע מענטשן, װער ס'איז
געפֿאָרן און װער ס'איז געגאַנגען צופֿוס, ― און דאָס זענען געװען
לױטער ייִדן, לױטער אױסדערװײלטע, נאָר־װאָס געװעזענע מלכים
און בני מלכים, מײנסטנטײל אָרעמע לײַט, זאָלן לעבן, מיט זײערע
װײַבער, קינדער און בעבעכעס, פּעקלעך, קישעלעך און שמאַטעס, אָן
אַ שיעור שמאַטעס. צװישן זײ האָבן זיך אױך דורכגעװאָרפֿן
בעלי־בתּים פֿאַרמעגלעכע, אינטעליגענטן מיט קאַפּעליושלעך, דאַמען מיט
שטרױס־פֿעדערן, באַרישניעס מיט זאָנטיקלעך, סטודענטן אין
טוזשורקעס, גימנאַזיסטלעך מיט װײַסע קנעפּ, אױסגעמישט מיט ייִדן אָרעמע,
אױסגעהונגערטע, אָדער אַלטע קראַנקע, הוסטנדיקע, מיט װײַבער בלאַסע,
אױסגעמוטשעטע, אָפֿט אָפּגעריסענע־אָפּגעשליסענע, מיט קלײנע עופֿעלעך
נאַקעטע, אין שמאַטעס אײַנגעהילטע, ― אין אײנעם װאָרט די גאַנצע
ייִדישע גאַס, די גאַנצע ייִדישע „טשערטאַ“, דאָס גאַנצע ייִדישע פֿאָלק.
</p><p></p><p>
― קודאַ פּריאָש? (װוּהין שטופּסטו?) אָסאַדי נאַזאַד! (נעם זיך
צוריק!) זשידאָװסקיאַ כאַרי! (ייִדישע פּנימער!) לאַבסערדאַקי
טרעקליאַטעיאַ, (לײַבסערדאַקעס פֿאַרשאָלטענע!) פּאַנטשאָכי פּײסאַטשנעיאַ!
(זאָקן פּסחדיקע!)
</p><p></p><p>
אָט דאָס איז געװען דער ברוך־הבא, מיט װעלכן אַ
באַרעדעװדיקער גאָראָדאָװאָי (городовой: פּאָליציאַנט) אין װײַסע הענטשקעס האָט באַגעגנט די שאַפּיראָס
און אָפּגעשטעלט זײערע איזװאָזטשיקעס, מכבד געװען די פֿערד מיט
אַ קולאַק אין דער מאָרדע. באַקומען אַזאַ ברוך־הבא, איז דער ערשטער
אַראָפּגעשפּרונגען ראַבינאָװיטש און גלײַך צום גאָראָדאָװאָי, געװאָלט
אױסשמועסן זיך מיט אים װעגן פֿילאָלאָגיע ― פֿון װאַנען האָט זיך
גענומען צו אים אַזאַ לשון? האָט עס שׂרה באַצײַטנס באַמערקט און
אױפֿגעהױבן אַ גװאַלד צו דער טאָכטער אױף ייִדיש:
</p><p></p><p>
― בעטי! האַלט אים צו דאָס מױל, בעטי! לאָז אים נישט
רעדן ― ער װעט אױף אונדז, חלילה, אָנרופֿן אַן אומגליק!...
</p><p></p><p>
העלפֿט נישט. מוז מען דאָס איבעריקע גײן צופֿוס. נאָר װאָס
װעט איר גײן, אַז עס שטערט פֿאַר אײַך קײן עין־הרע אַזאַ אַן
עולם? מע מוז אָפּװאַרטן, ביז די ערשטע רײען װעלן זיך
דערשלאָגן צו דער קאַסע, דעמאָלט װעלן אַלע אױפֿגעריכט װערן.
דערװײַל דאַרף מען צוזעצן זיך, עס מעג זײַן אױף דער ערד, אַבי
פֿאַרכאַפּן אַן אָרט װאָס פֿריִער, װאָרעם הינטן קומען צו, ברוך
השם, נאָך און נאָך, דער עולם, קײן עין־הרע, װאַקסט װי נאָך אַ
רעגן.
</p><p></p><p>
― װאָס װעלן מיר טאָן? ― פֿרעגט שׂרה בײַ איר מאַן,
אַרומקוקנדיק זיך אױף אַלע זײַטן און זעענדיק, װי ייִדן מערן זיך.
דוד ענטפֿערט איר בײז װי אַלע מאָל:
</p><p></p><p>
― װאָס װעלן מיר טאָן? מיר װעלן שרײַבן ספֿרים! נאַ דיר
גאָר אַזאַ מין שאלה ― װאָס װעלן מיר טאָן? אַלע װאַרטן, װעלן
מיר אױך װאַרטן. אַלע זיצן, װעלן מיר אױך זיצן.
</p><p></p><p>
און די משפּחה שאַפּיראָ האָט אױסגעזוכט אַן אָרט און צוגעזעצט
זיך אױפֿן טראָטואַר, נעבן אַ טומבע, פֿריִער דוד, דערנאָך שׂרה
מיטן מיזיניק. די טאָכטער מיטן קװאַרטיראַנט זענען נאָך געשטאַנען
אַ װײַלע, חשק געהאַט אַ ביסל זיך דורכגײן, נאָר ס'איז געװען ניט
אַהין און ניט אַהער, סײַדן גײן איבער קעפּ, שפּאַנען איבער קלײנע
קינדער, ― און די האָבן זיך אױך צוגעזעצט, מער ניט אױף אַ
װײַלע, ביז עס װעט װערן שיטערער און, יעדער פֿון זײ האָט זיך
איבערגעגעבן צו זײַנע געדאַנקען.
</p><p></p><p>
אין דער דאָזיקער נאַכט האָט אונדזער ראַבינאָװיטש־פּאָפּאָװ
איבערגעלעבט דאָס, װאָס אַן אַנדערער װעט עס נישט איבערלעבן אין
אַ יאָר, און איבערגעטראַכט מער װי ער האָט איבערגעטראַכט אין
זײַן גאַנצן לעבן, װאָרעם דאָס, װאָס ער האָט זיך דאָ אָנגעזען און
װאָס ער האָט זיך דאָ אָנגעהערט, איז געװען צען טױזנט מאָל מער,
װיפֿל זײַן פֿאַנטאַזיע האָט אים געקאָנט פֿאָרשטעלן. נישט רעדנדיק
שױן פֿון די שרעקלעכע האַרצרײַסנדע סצענעס, װאָס אָרעמע
אָפּגעריסענע מאַמעס מיט אַראָפּגעהאָנגענע ברוסטן האַלטן נאַקעטע אין
שמאַטעס אײַנגעהילטע הונגעריקע קינדער; נישט רעדנדיק שױן פֿון
אַלטע קראַנקע הוסטנדיקע לײַט, ייִדן מיט בלאַסע אױסגעהונגערטע
פּנימער, יונגע לײַט מיט אױסגעבױגענע רוקנס און מיט
איבערגעשראָקענע אױגן, און װאָס די אַלע שלאָגן זיך פֿאַרן לעבן, ציטערן
פֿאַרן מלאך־המות אַ סך מער, װי עס ציטערן די גליקלעכסטע
געצײלטע מיליאַרדערן פֿון דער װעלט, ― דאָס אַלצדינג האָט אים
נישט אַזױ איבערראַשט, װי אים האָט איבערראַשט דאָס, װאָס די
דאָזיקע אַלע מענטשן האַלטן עס פֿאַר אַ גאַנץ געװײנלעכער זאַך, פֿאַר
אַ זאַך, װאָס דאַרף אַזױ צו זײַן: און װען באַדאַרף זיך עס טרעפֿן?
אַקוראַט אין דער נאַכט, װאָס אַקעגן דעם ליכטיקן זונטיק, װען אַלע
גוטע ערלעכע קריסטן זענען אױף די גאַנצע נאַכט, באַגעגענען מיט
פּרײד דעם טאָג פֿון אױפֿלעבונג, נעמען זיך אַרום ברידערלעך און
קושן זיך.
</p><p></p><p>
און זײַנע מחשבֿות הײבן אים אױף און טראָגן אים אַװעק
װײַט־װײַט פֿון דאַנען אַהין, אין זײַן הײם אַרײַן, צװישן זײַניקע.
אַלע יאָר אין דער צײַט איז ער געװען אַ גאַסט אין דער הײם, און
דאָרטן, צוליבן פֿאָטער, און נאָך מער צוליב דער פֿרומער
שװעסטער װיעראַ, האָט ער די נאַכט פֿאַרבראַכט גלײַך מיט אַלע אין
קלױסטער, און די ערשטע, מיט װעמען ער האָט זיך צעקושט, איז געװען
תּמיד די שװעסטער װיעראַ, װאָס האָט אין יענער מינוט אױסגעזען
װי אַ נײַ־געבױרענע, װי אַ הײליקע, װי אַ מענטש, װאָס איז ניט פֿון
ד ע ר װעלט:
</p><p></p><p>
זײַן שװעסטער װיעראַ איז אַ קאָפּיע פֿון איר בילדשײנער מוטער
דער ציגײַנערין, האָט מיט אירע שװאַרצע גרױסע אױגן אױסגעזען
אין דער דאָזיקער נאַכט טאַקע נאָר װי אַ מאַדאָנע. אַלעס האָט גערעדט
אין איר דעמאָלט װעגן ליבע, ליבע אָן אַ ברעג, ליבע צו אַלע
מענטשן און נאָך מער צו די אָרעמע, שװאַכע, באַטריבטע און
דערשלאָגענע, אַלעס האָט דערמאַנט אין איר די הױכע שטימונג פֿונעם
גרױסן יום־טובֿ, װאָס זאָגט אָן די גוטע בשׂורה, אַז מיט דעם דאָזיקן
טאָג טריט אײַן „ ש ל ו ם  א ױ ף  ד ע ר  ע ר ד  א ו ן  מ י ט װ י ל י ק ײ ט
א י ן די  מ ע נ ט ש ן “...
</p><p></p><p>
„אָ, שװעסטער, שװעסטער! ― טראַכט ער זיך, ― װען דו זאָלסט
איצטער זײַן אָט דאָ װוּ איך און צוזען, װאָס פֿאַר אַ פּנים עס
האָבן די װערטער  ש ל ו ם  א ױ ף  ד ע ר  ע ר ד , מ י ט װ י ל י ק ײ ט
א י ן ד י  מ ע נ ש ן !... װען דו זאָלסט זײַן אָט דאָ אַצינד און זען,
װי דאָס בעסטע און דאָס הײליקסטע װערט געטראָטן מיט די פֿיס,
און איבער װאָס? איבער דעם, װאָס מיר װײסן ניט און װילן ניט
װיסן אײנס דאָס אַנדערע... נ אָ ר  א י ב ע ר  ד ע ם, װ אָ ס אַ  ב ר ו ד ע ר
װ י ל ז ײַ ן  ב ר ו ד ע ר  פֿ אַ ר אַ  ב ר ו ד ע ר  נ י ש ט  ד ע ר ק ע נ ע ן...“
</p><p></p><p>
דאָ װערן זײַנע מחשבֿות איבערגעריסן דורך דעם, װאָס דוד
שאַפּיראָ, װעלכער איז געזעסן ביז אַהער שטיל װי אַ קעצעלע, האָט
פּלוצעם אַרױסגערעדט מיט אַ טיפֿן זיפֿץ:
</p><p></p><p>
רבונו של עולם! רבונו של עולם! װאָס װעט זײַן מיט
דײַנע ייִדעלעך?!...
</p><p></p><p>
אַלע האָבן זיך אַ װאָרף געגעבן פֿון די דאָזיקע װערטער.
אַפֿילו די, װאָס זענען געזעסן נעבן די שאַפּיראָס, אױך אַ געזינדל,
האָבן זיך װי דערשראָקן. דאָס דאָזיקע געזינדל איז באַשטאַנען פֿון
אַ צעקאָשמעט ייִדל מיט רױטלעכע, דאַכט זיך, טראַכאָמאַטישע אױגן,
און פֿון אַן אױסגעדאַרט װײַבל מיט אַ פּנים, װאָס האָט שטאַרק
געכאַפּט דעם אָנבליק פֿון אַ מצה, און דרײַ קינדערלעך האָבן זיך
אָנגעהאַלטן בײַ איר פֿאַרטעך, מורא געהאַט אַ פּנים, זי זאָל ניט
אַנטלױפֿן. נעבן װײַבל מיטן מצה־פּנים איז געזעסן אַ שװאַרצער בחור
אין אַ װײסן אַנצוג נאָך פֿון פֿאַראַיאָרן זומער, אױב ניט פֿון פֿאַר
צװײ יאָרן און כאָטש דער דאָזיקער שװאַרצער בחור איז געזעסן
מיט זײַן פּלײצע קעגן דוד שאַפּיראָס פּלײצע, און כאָטש דוד שאַפּיראָ
האָט גערעדט ניט צו אים, פֿונדעסטװעגן האָט ער אָפּגעענטפֿערט
שאַפּיראָן אױף זײַנע װערטער מיט דער ליטװישער אױסשפּראַך:
</p><p></p><p>
― רב ייִד! איר זאָלט אײַך נאָר פֿאַר גאָטס ייִדעלעך ניט
זאָרגן, איז אײנמאָל אַװעק, והשנית װאָלט איך װעלן װיסן, װאָס
איז דאָס פֿאַר אַ מין לשון „ייִדעלעך“? פֿאַרװאָס עפּעס „ייִדעלעך“?
פֿאַרװאָס ניט „ייִדן“?
</p><p></p><p>
דוד שאַפּיראָ איז אױפֿגעזאָטן פֿאַר כּעס און האָט אָפּגעענטפֿערט
דעם יונגנמאַן דעם עזות־פּנים מיטן זעלבן ליטװישן לשון, װאָס
דער יונגערמאַן האָט גערעדט צו אים:
</p><p></p><p>
― יונגערמאַן, איך רעד דאָך ניט צו אײַך, איז אײנמאָל
אַװעק, והשנית, װאָלט איך װעלן װיסן, װער זענט איר, װאָס
איר רעדט צו מיר אױף אַזאַ “ל אָ ש ע ן ?
</p><p></p><p>
― און װער זענט איר, װאָס איר רעדט צו מיר אױף אַזאַ
„ל ו ש ע ן “?
</p><p></p><p>
כאָטש דודן איז געװען נישט אױפֿן האַרצן אין אַזאַ צײַט צו
אױספֿײַנען זיך מיט זײַן ייִחוס, דאָך האָט זיך אים געװאָלט
אײַנטײלן דעם יונגנמאַן דעם ליטװאַק, ער זאָל װיסן, מיט װעמען ער
רעדט.
</p><p></p><p>
― פֿון די סלאַװיטער שאַפּיראָס האָט איר אַמאָל געהערט, צי
װער, װאָס?
</p><p></p><p>
― און איר האָט פֿון ר פּינסקער הורװיטשעס װען געהערט
צי װער, װאָס?
</p><p></p><p>
דאָ האָבן זײ בײדע זיך אױסגעדרײט מיט די פּנימער אײנס
צו דאָס אַנדערע, און ראַבינאָװיטש דערזעט אַ באַקאַנט
ענערגיש־קלוג־פּרישטשעװאַטע פּנים און דערהערט אַ באַקאַנטע פֿרײלעכע שטימע, האָט
זיך געגעבן אַ דרײ אױס צום יונגנמאַן.
</p><p></p><p>
― קאָללעגא! ס'איז איר?
</p><p></p><p>
― באַ! קאָללעגאַ! איר זײַט אױך דאָ? אָחינו אַתּה!
</p><p></p><p>
און בײדע יונגע־לײַט זענען אױפֿגעשטאַנען פֿון דער ערד און
האָבן זיך אַרומגענומען װי אַלטע גוטע ברידער און, צו דער
דערשטױנונג פֿון די שאַפּיראָס, האָבן זײ צעקושט זיך גאָר פֿרײַנדלעך.
</p><p></p><p>
דאָס איז געװען דער פּינסקער בחור, אײנער פֿון די דרײַצן
מעדאַליסטן, מיט װעלכן ראַבינאָװיטש האָט זיך נאָענט באַקענט אין
געפֿענקעניש. דאָס טרוקענע װײַבל מיטן מצה-פּנים ― דאָס אין זײַן
שװעסטער, און דער צעקאָשמעטער יונגערמאַן מיט די רױטלעכע
טראַכאָמאַטישע אױגן ― דאָס איז זײַן שװאָגער דער אײַנבינדער, איך
בעט אײַך, זײַט באַקאַנט...
</p><p></p><p>
― זײער אײַנגענעמען! זײער אײַנגענעמען!
</p><p></p><p>
ראַבינאָװיטש דריקט זײ די האַנט. דערנאָך שטעלט ער פֿאָר זײַן
פֿרײַנד און חבֿר פֿאַר בעטין, דערנאָך פֿאַר די איבעריקע שאַפּיראָס,
און דער פּינסקער בחור פֿון זײַן זײַט האָט זײ פֿאָרגעשטעלט די
שװעסטער מיטן שװאָגער, און אָט אַזױ האָבן צװײ געזינדלעך
געשלאָסן צװישן זיך אײַנגענעמענע באַקאַנטשאַפֿט.
</p><p></p><p>
 דאָס פֿיר־און־פֿופֿציקסטע קאַפּיטל
</p><p></p><p>
 אַ לאַנגע נאַכט
</p><p></p><p>
אונטערװעגנס זענען אַלע ― גלײַכע מיוחסים. דוד שאַפּיראָ (איר
מעגט אים גלױבן בנאמנות) װאָלט בײַ זיך אין דער הײם קײנמאָל
זיך ניט צונױפֿגעקומען מיט אַ נחות־דרגא, מיט אַ בעל־מלאָכה. װאָס
פֿאַר אַ מחותּן איז ער, דוד שאַפּיראָ, פֿון די אמתע, פֿון די סלאַװיטער
שאַפּיראָס, מיט אַ ייִדן אַן אײַנבינדער? און דאָ, ליגנדיק אין דרױסן
בײַ דער באַן און װאַרטנדיק אױף דער רײע, האָבן זיך בײדע
געזינדלעך, די משפּחה שאַפּיראָ מיט דער משפּחה פֿונעם פּינסקער בחורס
שװאָגער, באַקענט אַ ביסל נעענטער און שיִער ניט געװאָרן חבֿר.
גוט, װאָס דוד האָט זיך באַצײַטנס אַ ביסעלע אָפּגערוקט, געהאַלטן
זיך פֿון דער װײַטן, װי אײנער רעדט. „באַקאַנט מהיכא־תּיתי, פֿאַרװאָס
ניט? נאָר חבֿר־לאַפּ ― אַזאַס!...“ דער אײַנבינדער האָט דאָס גיך
דערפֿילט און האָט זיך באַנומען מיט זײַן נײַעם באַקאַנטן מיט גרױס
דרך־ארץ, מורא געהאַט אַרױסרעדן אַן איבעריק װאָרט, זיך געהיט
מיטן פּאַפּיראָסל, אױסגעדרײט אַלע מינוט דעם קאָפּ און געבלאָזן
אױף אַ זײַט, און אַז ער האָט באַדאַרפֿט הוסטן, האָט ער געהוסט אין
קולאַק אַרײַן, און אַפֿילו, אַז ער האָט באַדאַרפֿט לאַכן האָט ער
געזען, ער זאָל ניט לאַכן מיטן גאַנצן מױל.
</p><p></p><p>
ניט אַזױ האָט עס אָבער געהאַלטן מיט זײערע װײַבער.
װײַבער זענען איבערהױפּט אַן אַנדער פֿאָלק. ובפֿרט נאָך בײַ אַן אומגליק.
װאָס בײַ דער אײַנבינדערין איז געװען אױפֿן האַרצן, האָט זי דאָס
אַרױסגעגעבן פֿאַר איר נײַער באַקאַנטער, פֿאַר דער שאַפּיראָכן. און
שׂרה שאַפּיראָ פֿון איר זײַט האָט אַנטפּלעקט איר נשמה און
אױסגעגאָסן איר האַרץ פֿאַר דער אײַנבינדערין װי פֿאַר אַן אײגענער
</p>
</body>