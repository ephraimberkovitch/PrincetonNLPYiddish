<body dir="rtl" style='font-family:"Times New Roman",Ariel,FreeSerif;'>
<h1>דער בלוטיקער שפּאַס: 57: שׂרה רײַסט קבֿרים</h1>
<h2>שלום עליכם</h2>
<h3>פֿון <a href="https://www.cs.uky.edu/~raphael/yiddish/sholemAleykhem/contents.html">
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
דאָס זיבן־און־פֿופֿציקסטע קאַפּיטל
</p><p></p><p>
 שׂ ר ה ר ײַ ס ט ק בֿ ר י ם
</p><p></p><p>
שׂרה שאַפּיראָ האָט טאַקע געהאַט זיך געגעבן דאָס װאָרט, אַז
װאַל זי װעט לעבן, זאָל איר פֿוס נישט אַריבערטרעטן די שװעל
פֿון איר שװיגערין, די צדקת, דערפֿאַר װאָס יענע האָט זיך אין
מיטן חול־המועד פּסח אױפֿגעהױבן און אַנטלאָפֿן מיט אירע קינדער
פֿונעם פּאָגראָם און נישט געגעבן צו װיסן אַן אײגענעם ברודער, אַז
זי אַנטלױפֿט. פֿונדעסטװעגן, אַז זי האָט זיך אױפֿגעכאַפּט פֿונעם חלשן
און דערזען דעם חורבן, אַן מע האָט פֿאַרנומען בײַ איר די גאַנצע
שטוב און איבערגעלאָזט זי אײנע אַלײן מיט די פֿיר װענט, האָט זי
נישט געמאַכט קײן לאַנגע שהיות און, װי נאָר עס איז געװאָרן טאָג,
איז זי אַװעק גלײַך צו איר רײַכן שװאָגער, װאָס איז שױן געהאַט
געקומען פֿונעם רבין. עס איז אָבער געװען נאָך צו פֿרי און שלמה
פֿאַמיליאַנט מיט זײַן גאַנץ הױזגעזינד זענען נאָך געשלאָפֿן און מע
האָט נישט געקאָנט צוטרעטן צו אים אַזױ גלײַך, װי שׂרהן האָט זיך
געװאָלט. אױפֿגעשטאַנען זענען דערװײַל נאָר די דינסטן, װאָס
האָבן גערײניקט און געפּוצט, געבערשטלט און געװעקסלט און געפּרעסט
און געשטעלט סאַמאָװאַרן. שׂרה האָט זיך קױם דערבעטן בײַ זײ,
מען זאָל זי אַרײַנלאָזן, און אַז מע האָט זי אַרײַנגעלאָזט, האָט די אָרעמע
מוטער פֿאַר די פֿאַרװוּנדעטע דינסטן אױפֿגעעפֿנט איר ביטער
האַרץ, געװײנט מיט ביטערע טרערן און געבראָכן די הענט,
איבערגעגעבן זײ דעם גרױסן אומגליק, װאָס איר האָט געטראָפֿן.
האָבן דערהערט פֿאַמיליאַנטס טעכטער, אַז עמיצער װײנט, זענען זײ
אױפֿגעשטאַנען, געכאַפּט אױף זיך עפּעס פֿון אױבן און אַרױסגעגאַנגען
אַ קוק טאָן, װער װײנט דאָרטן.
</p><p></p><p>
― אױ! זע נאָר ― די מומע שׂרה?! װאָס שטײט איר אין קיך?
קומט אַרײַן אין שטוב אַרײַן. װאָס איז מיט אײַך? װאָס איז געשען?
</p><p></p><p>
― אױ, ס'איז געשען! ― האָט שׂרה אױסגעבראָכן נאָך אין אַ
גרעסער געװײן, ― מע האָט אונדז געקױלעט, װײ איז מיר, אַלעמען.
דעם פֿעטער און בעטין און סיאָמקען און דעם קװאַרטיראַנט, װיסט
אין מיר!
</p><p></p><p>
דערהערט דאָס װאָרט  ג ע ק ױ ל ע ט , האָבן בײדע מאַמזעלן
פֿאַמיליאַנט זיך געגעבן אַ װאָרף אײנע איבער דער אַנדערער, 
אױפֿגעװעקט די פֿאָטער־און־מוטער מיט אַ גװאַלד:
</p><p></p><p>
― גיכערט! שטײט אױף. אַן אומגליק האָט געטראָפֿן ― מע האָט
געקױלעט דעם פֿעטער דודן מיט זײַער בעטין מיט סיאָמקען מיטן
קװאַרטיראַנט!...
</p><p></p><p>
― װוּ? װען? װער? שמע ישׂראל!...
</p><p></p><p>
מע מעג זאָגן, אַז זינט די צנועה טױבע פֿאַמיליאַנט האָט חתונה
געהאַט (שױן אַ שײן ביסל יאָרן), האָט זי נאָך קײן מענטש נישט 
געזען אָן אַ פּאַרוק. איצט איז זי אַרױסגעשפּרונגען פֿון בעט מחילה
אין אירע אײגענע האָר, פֿאַרגעסן אָנצוטאָן, איך בעט איבער אײַער
כּבֿוד, די אַרײַנגעשטעלטע צײן, געכאַפּט אױף זיך אַ שאַל און 
אַרױסגעלאָפֿן צו דער שװיגערין מיט אַ שרעק און מיט אַ ניגון פֿון 
תּחינה־לשון האָט זי אױסגעבראָכן אין אַ געװײן.
</p><p></p><p>
― װײ איז מיר! מײַן ברודער! מײַן דודן האָט מען 
געקױלעט? אַזאַ ברודער! אַזאַ ברודער האָט מען מיר געקױלעט?!...
</p><p></p><p>
װער זאָגט אײַך דען געקױלעט? ― איז שׂרה צוגעפֿאַלן צו
איר, ― טױבעניו, נשמהניו, גאָט איז מיט אײַך! נישט אים האָט מען
געקױלעט!  מ י ך  האָט מען געקױלעט! מע האָט אים צוגענומען, ― אײַער
ברודער, אין פּאָליציע האָט מען אים צוגענומען! אים און די קינדער
בײדע און דעם קװאַרטיראַנט ― פֿאַרפֿינצטערט בין איך געװאָרן!...
</p><p></p><p>
שלמה פֿאַמיליאַנט, װאָס איז ניט אַזאַ כאַפּנדיקער פּאַרשױן, האָט
גאַנץ פֿײַן אַרױפֿגעצױגן אױף זיך דעם כאַלאַט, אָנגעטאָן די שטעקשיך
און מיט ברײטקײט אַרױסגעקומען צו שׂרהן, פֿאַרשטעלט מיט דער
האַנט די קורצזיכטיקע אױגן.
</p><p></p><p>
― װאָס־װאָס־װאָס? װאָס טוט זיך דאָ? ― איז ער
אַרױסגעטראָטן ברײט, װי זײַן שטײגער איז, אַרױסגעשטעלט דעם בױך און נישט
געקוקט גלײַך אין די אױגן אַרײַן. און אַז ער אין געװאָר געװאָרן
פֿון דער גאַנצער מעשׂה, איז ער קודם אָנגעפֿאַלן אױף זײַן אָרעמער
שװיגערין איר ― אַװעקגעגעבן אַ גאָב, װי געװײנלעך אַ ייִד אַ
גבֿיר, אַז ער רעדט מיט אַן אָרעמען קרובֿ.
</p><p></p><p>
― אײַערע עסקים! ― האָט שלמה פֿאַמיליאַנט געשפּריצט מיט
פֿײַער און אַרומגעגאַנגען הין און צוריק, די הענט אַהינטער, און זיך
צוגעהערט צו זײַן אײגענער שטימע, װאָס האָט אים געקלונגען אױפֿן
ניכטערן האַרצן זײער אַנגענעמען, ― אַ ײַ ע ר ע  געשעפֿטן!
גימנאַזיעס! פּאָליציעס! שרצים! חבֿרים! טאָװאַרישטשעס! נ־ננע!
</p><p></p><p>
קײנמאָל האָט נאָך שׂרה נישט געפֿילט אױף זיך אַזױ דעם
גלות פֿון געלט בכלל און פֿון רײַכע קרובֿים בפֿרט, װי אין דעם
דאָזיקן פֿרימאָרגן. איר איז אױסגעקומען אױסצוהערן פֿון איר
שװאָגער, צװישן אַ סך אומגערעכטיקײטן, אױך אַ שטיק ביטערן אמת,
װי איר האָט זיך אױסגעװיזן, אַז „אַ ייִד באַדאַרף געדענקען, אַז ער
איז אין גלות, און באַדאַרף זיך נישט שטופּן צװישן גױים, ניט זײַן
מיט זײ חבֿר־לאַפּ, נישט רחמנות האָבן אױף אָרעמע שקצימלעך, נישט
לערנען מיט זײ קײן „ריפֿמעטיקעס“ מיט „גאַגראַפֿיעס“ (דאָס האָט ער
געמײנט איר קװאַרטיראַנט, װאָס האָט געלערנט מיט קיריליכעס
זונדל פֿאַר רחמנות אָן געצאָלטס“). שׂרה האָט אים צוגעגעבן, אַז ער איז
אַװדאי זײער גערעכט, גערעכט װי גאָט אַלײן. נאָר װאָס קומט אױס,
װאָס טוט מען? װאָס זאָל זי איצטער טאָן? מען דאַרף ראַטעװען
איר מאַן מיט אירע קינדער פֿון אַן אומגליק, פֿון אַ בילבול! און
ראַטעװען זײ קאָן נאָר ע ר !
</p><p></p><p>
― פֿריִער גאָט, דערנאָך איר!
</p><p></p><p>
― איך? ― זאָגט פֿאַמיליאַנט מיט גרױס עניװת און פֿאַרקנײטשט
מיט די פּלײצעס און װײַזט מיט די פֿינגער אױפֿן האַרצן, מיט װאָס
קאָן איך העלפֿן?
</p><p></p><p>
― סטײַטש! װאָס רעדט איר? ― זאָגט שׂרה מיט טרערן, ―
איר האָט אַזאַ נאָמען! איר פֿירט אַזעלכע געשעפֿטן, איר טוט
אַזױ פֿיל טובֿות װילד־פֿרעמדע מענטשן! איר זענט אַ ייִד אַ חכם!
איר זענט אַ חשובֿ בײַ נאַטשאַלסטװע! איר קענט זיך „ליטשנע [лично: פּערזענלעך]“
מיטן גובערנאַטאָר!...
</p><p></p><p>
שלמה פֿאַמיליאַנט האָט אַזש אַ הוסט געגעבן זיך אין באָרד
אַרײַן פֿון אַזױ פֿיל קאָמפּלימענטן אױף אַמאָל. נאָר קײן זאַך איז
אים נישט געװען אַזױ אַנגענעם און זיס צו הערן, װי אָט דער
לעצטער קאָמפּלימענט, אַז ער איז „ליטשנע“ באַקאַנט מיטן
גובערנאַטאָר. כאָטש אַז מען װיל שמועסן אין תּוך אַרײַן איז עס געװען
נישט אינגאַנצן אמת. באַקאַנט איז ער טאַקע געװען, אָבער נישט
מיטן גובערנאַטאָר, נאָר מיטן װיצעגובערנאַטאָר, אין נישט „ליטשנע“,
נאָר דורכן סעקרעטאַר, װאָס האָט בײַ אים עטלעכע מאָל גענומען
גאַנץ פֿײַנע נדבֿות אױף קאָנצערטן, ספּעקטאַקלען, טאַנץ־אָװנטן און
נאָך אַזעלכע זאַכן... רב שלמה האָט געבעטן די שװיגערין זיצן,
געהײסן, ס'זאָל זײַן טײ. נאָר שׂרה האָט ניט געװאָלט הערן נישט
פֿון קײן טײ, נישט פֿון קײן זיצן. איר נשמה אין געװען דאָרטן,
בײַ אירע נאָענטע און טײַערע, בײַ אירע ליבע און געטרײַע.
און כאָטש זי האָט נאָך נישט געװוּסט אַקוראַט, אין װאָס מע
באַשולדיקט זײ און װאָס פֿאַר אַ שטראָף זײ שטײט פֿאָר, נאָר זי האָט
געפֿילט, דאָס האַרץ האָט איר געזאָגט, אַז עס האָט זוך אָנגערוקט אױף
איר שטוב אַ גרױסער געדיכטער פֿינצטערער װאָלקען, און זי איז ניט
אָפּגעטראָטן פֿונעם שװאָגער, ביז ער האָט זיך נישט אָנגעטאָן און
אַװעקגעפֿאָרן „ראַטעװען“ איר מאַן און קינדער.
</p><p></p><p>
מיט דעם אַלײן האָט זיך אָבער שׂרה ניט גענוגנט. פֿון דאָרט
איז זי אַװעק צו איר מאַנס בעלי־בתּים און געטראָפֿן דעם שעף
מיט די „בנים“ אין געשעפֿט פֿאַרנומען, װער מיט קונדן, װער מיט
חשבונות און װער בײַ דער קאַסע צײלן געלט, און דעריבער האָט
מען זי געלאָזט אַ ביסל װאַרטן, ביז מע האָט זיך אַרומגעקוקט אױף
איר.
</p><p></p><p>
טיף באַלײדיקט האָט זי זיך געפֿילט, זעענדיק, װי מענטשן
זענען אַזױ טרוקן און גלײַכגילטיק און פֿאַרנומען יעדער מיט זיך און
מיט זײַנע אײגענע אינטערעסן אין דער צײַט, װען איר מאַן און
אירע קינדער געפֿינען זיך איצט גאָט װײסט װוּ?... אַרומגעקוקט
אױף איר פֿריִער פֿון אַלעמען האָבן זיך די פּריקאַזטשיקעס. „װאָס'ט
איר זאָגן?“ זי דאַרף האָבן צום בעל־הבית. „אָט זיצט דאָך דער
בעל־הבית“. דער קאָפּ און איר אַזױ דערשלאָגן מישטײנס געזאָגט, אַז
זי זעט נישט פֿאַר זיך די ליכטיקע װעלט.
</p><p></p><p>
אױבנאָן בײַ דער קאַסע איז געזעסן אַ ייִד פֿון אַ יאָר
זעכציק מיט זילבערנע קײַלעכיקע ברילן און מיט אַ באָרד, װאָס האָט
אױסגעזען װי צוגעקלעפּט. דאָס איז געװען דער בעל־הבית,
דער שעף. ער האָט געשפּיגן אױף די שפּיץ פֿינגער און געצײלט געלט.
</p><p></p><p>
קױם־קױם אַ קוק געגעבן אױף איר דורך די ברילן: „װאָס'ט
איר זאָגן?“ האָט זי גענומען װײנען און קלאָגן און דערצײלן
דעם אומגליק, װאָס איר האָט געטראָפֿן.
</p><p></p><p>
נישט איבעררײַסנדיק די אַרבעט, האָט דער שעף אַ זאָג
געגעבן:
</p><p></p><p>
― אַ? װידער אָבלאַװע? המ: פּראַװאָזשיטעלסטװע? אַ קאָמעדיע
מיט זײ!...
</p><p></p><p>
אַ רײנע קאָמעדיע, ― האָט אים אונטערגעהאַלטן אײנער אַ
פֿראַנט מיט װײַסע שיך, מיט באָנקעװאַטע אױגן און מיט גראָבע
ליפּן, װאָס איז געשטאַנען דערבײַ און געהאָלפֿן צײלן דאָס געלט
גאָר מיט די אױגן און בעת־מעשׂה זיך געלעקט װי אַ מענטש, װאָס
זעט יענעם עסן און באַקומט אַלײן אױך אַפּעטיט...
</p><p></p><p>
― אַ רײנע קאָמעדיע!...
</p><p></p><p>
דאָס האָט שױן שׂרהן פֿאַרדראָסן, דערלאַנגט אין דער זיבעטער
ריפּ. אױף איר האָט זיך אױסגעגאָסן דער גאַנצער צאָרן פֿון גאָט,
איר האָט געטראָפֿן אַזאַ אומגליק ― און בײַ זײ איז דאָס אַ
קאָמעדיע!... פֿונדעסטװעגן האָט זי מורא געהאַט אַװעקגעבן זײ װי זײ
קומט, פֿאָרט בעלי־בתּים מישטײנס געזאָגט, מען עסט פֿון זײ ברױט,
כאָטש איר דוד לײגט אַװעק בײַ זײ פֿאַרן שטיקל ברױט דאָס גאַנצע
געזונט, װאָרעם װוּ איז דאָ אױף דער װעלט נאָך אַזאַ משוגענער, װי
איר דוד, װאָס זאָל זיך אַזױ פֿאַרקױפֿן מיט לײַב און לעבן, גלײַך
װי ער לעבט נאָר צוליב זײ?... און זי האָט זיך װי װײַט מעגלעך
אײַנגעהאַלטן און װײך האָט זי אױפֿגעקלערט, אַן ס'קאָן זײַן ס'איז
טאַקע אַ קאָמעדיע, אַ רײנע קאָמעדיע אױף צו לאַכן. נאָר דערװײַל
צאַפּט זיך איר בלוט, אַז זי דערמאַנט זיך, אַז מען האָט צוגענומען
איר מאַן מיט אירע צװײ קינדער, צװײ אױגן אין קאָפּ )פֿונעם
קװאַרטיראַנט האָט זי אין דער מיט פֿאַרגעסן(, ניט פֿון אַן אָבלאַװע
און ניט צוליב פּראַװאָזשיטעלסטװע. װער? װאָס? נעכײַ װאָלט
עס געװען פּראַװאָזשיטעלסטװע, װאָלט זי זיך אפֿשר אױך אױסגעלאַכט
װי זײ און װאָלט אפֿשר אױך געזאָגט, אַז ס'איז אַ קאָמעדיע... איז
אָבער איצטיקס מאָל ניט פּראַװאָזשיטעלסטװע, נײן. איצט איז אַן
אַנדער אומגליק, אַ צרה, אַ בילבול, זײער שכנס זונדל, דער שגץ
װאָלאָדקע, װאָס מען האָט אים געפֿונען פֿאַר פּסח אַ געהרגעטן...
</p><p></p><p>
― נו?...
</p><p></p><p>
און בײדע, סײַ דער שעף, װאָס האָט געצײלט געלט, סײַ דער
פֿראַנט מיט די װײַסע שיך און מיט די גראָבע ליפּן, װאָס האָט
געהאָלפֿן צײלן דאָס געלט נאָר מיט די אױגן, האָבן איבערגעריסן
זײער אַרבעט און גענומען אױספֿרעגן בײַ זײער בוכהאַלטערס װײַב
אַקוראַט װאָס און װען און װי אַזױ און װי איז דאָס מעגלעך און נאָך
אַ מאָל אַלצדינג פֿונעם אָנהײב. און אַז זײער בוכהאַלטערס װײַב האָט
זײ איבערגעגעבן אַקוראַט, װאָס און װען און װי אַזױ נאָך אַ מאָל פֿונעם
אָנהײב, האָט דער שעף אױסגעטאָן די ברילן, און דאָס געלט, װאָס ער
האָט נאָך נישט געענדיקט צײלן, איז װי פֿון זיך אַלײן פֿאַרשװוּנדן
געװאָרן, און ער האָט זיך אָנגערופֿן פֿריִער צום פֿראַנט און
דערנאָך שױן צו זײַן בוכהאַלטערס װײַב:
</p><p></p><p>
― פֿע! ס'איז אַ מיאוסע מעשׂה, הערט איר! אַ פּאַסקודנער עסק!
זײער־זײער אַ פּאַסקודנער עסק!
</p><p></p><p>
דער פֿראַנט מיט די װײַסע שיך און מיט די גראָבע ליפּן האָט
זיך אָנגעשפּאָרט אָן טיש, פֿאַרלײגט אַ פֿוס איבער אַ פֿוס און,
שפּילנדיק זיך מיטן דינעם גאָלדענעם קײטל, װאָס איז געהאַנגען אױפֿן
זשילעט (אױך אַ װײס, װי די שיך), האָט ער צוגעבאָמט, אַז ס'איז
טאַקע אַ מיאוסע מעשׂה און אַ פּאַסקודנער עסק!...
</p><p></p><p>
שׂרהן איז אָבער דערפֿון נישט גרינגער אױף אַ האָר אַפֿילו, אַז
ס'איז אַ מיאוסע מעשׂה און אַ פּאַסקודנער עסק ― דאָס װײס זי אַלײן
אױך גאַנץ גוט, און דערפֿאַר בעט זי זײ טאַקע, מע זאָל ניט שלאָפֿן,
מע זאָל עפּעס זען טאָן, מע זאָל זי ראַטעװען פֿונעם אומגליק! עס
האָט זיך גענומען אױף איר אַ אומגליק, אַ בילבול, און אַ קװאַל פֿון
פֿרישע טרערן עפֿנט זיך אױף בײַ איר גאָר איבער אַ נײַעס.
</p><p></p><p>
― נישט אױף אײַך, אױף אונדז אַלעמען, אױף כּלל־ישׂראל האָט
זיך גענומען אַ אומגליק... ― אַזױ מאַכט צו איר דער שעף און רופֿט
צונױף אַלע „בנים“, די זין מיט די אײדעמס, און גיט זײ איבער אַ
נײַעס ― אַז מע האָט פֿאַרנומען זײער בוכהאַלטער שאַפּיראָ מיט די קינדער
און אַז מע איז אים חושד, אַז דאָס האָט ער געהרגעט אָט דעם
װאָלאָדי שטשיגירינסקי!... װאָס זאָגט איר דערױף?
</p><p></p><p>
שׂרה שאַפּיראָ איז איבערראַשט, זעענדיק, װי דער שעף און די
בנים און די פּריקאַזטשיקעס אַלע און אַפֿילו די קונדן, װילד־פֿרעמדע
מענטשן, האָבן זיך צונױפֿגעקליבן אַלע אין אײן הושטשע און מע
רעדט און מע רעדט אַלע װעגן אײן זאַך, אַלע װעגן איר
אומגליק. נאָר עמיצער פֿון זײ זאָל זיך עס אַפֿילו רירן פֿונעם אָרט
לױפֿן, זוכן, שרײַען, ראַטעװען איר מאַן מיט אירע קינדער. נײן!
אַדרבה זי זעט, פֿאַרקערט, ― אַז זײ מאַכן דאָס גאָר אַװעק מיט דער
האַנט... אַנדערע פֿון זײ לאַכן זיך גאָר אױס אױף דעם גאַנצן עסק:
„כאַ־כאַ־כאַ ―― אידיאָטן!“ זאָגט אײנער, און דער אַנדערער שפּאַרט
אים איבער: „רשעים, ניט קײן אידיאָטן!“. „איך זאָג אײַך
אידיאָטן!“ ― שרײַט װידער דער ערשטער מיט אַ געלעכטער, און דער
אַנדערער װיל ניט נאָכגעבן: „רשעים, ניט קײן אידיאָטן!“... דער
שרײַט: „אידיאָטן!“ דער שרײַט: “רשעים!“ ― אָבער  א י ר  װאָס
קומט אַרױס דערפֿון?... און שׂרה פֿאַלט צו זײ צו װידער מיט אַ
געװײן: „גװאַלד, ייִדישע קינדער, האָט רחמנות, ראַטעװעט!“ לאָזט מען
זי ניט װײנען און מע רעדט איר אױס דאָס האַרץ, אַז זי איז אַ
ייִדענע און זי פֿאַרשטײט ניט, אַז ס'איז גאָר אינגאַנצן אַ נאַרישקײט,
ס'איז נישט װערט איר זאָלט זאָגן אָט דאָס אָ! (מע באַװײַזט איר
מיט די שפּיץ פֿינגער דעם װערט) נישמער דער בזיון, װאָס מע קאָן
אונדז, ייִדן, חושד זײַן אין אַזאַ זאַך הײַנטיקע צײַטן, אַז מיר האָבן
שױן באַנען און טעלעפֿאָנען און פֿאָנאָגראַפֿן און סינעמאַטאָגראַפֿן,
כאַ־כאַ־כאַ.
</p><p></p><p>
― פֿאָלגט־זשע מיך, מאַדאַם, גײט אַהײם און זײַט רויִק ―
זאָגט צו איר אַלײן דער שעף און קוקט אױף איר דורך זײַנע
קײַלעכיקע ברילן, װאָס ער האָט טאַקע צוליב דעם נאָך אַ מאָל אָנגעטאָן ―
מאַדאַם! איר זאָלט, הערט איר, גאָר קײן יסורים ניט האָבן, ס'איז
בלאָטע, ס'איז חוזק, ס'איז אַ שטות, ס'װעט דערפֿון גאָרניט זײַן. ס'איז
אַ געלעכטער צו הערן! מע קען אײַער מאַן, מע קען אײַערע
קינדער. איך װײס? מיר דאַכט, אַז ניט נאָר אַ מענטשן, אַ פֿליג האָבן
זײ ניט זאַטשעפּעט! ס'איז נאָר אַ שפּיל, אַ מאַכענאַציע פֿון די
טשאָרנעסאָטילניקעס [чорнесутильник: שװאַרצע־צעלניקעס]... ס'איז זײ ניט געראָטן, פֿאַרשטײט איר מיך,
הײַנטיקן פּסח מיטן פּאָגראָם, מײנען זײ, טאָמער װעט זײ אָפּגעראָטן
איצט.. נאָר בלאָטע! שקר גילט נישט! ס'װעט גאָרניט זײַן. גאָר
ניט! מע װעט זײ אױספֿרעגן און מע װעט זײ אָפּלאָזן.  א י ך זאָג
אײַך. איך! איך בין אײַך ערבֿ, אַז ס'װעט גאָרניט זײַן... נישט
מער דער בזיון! דער בזיון פֿאַר זיך און דער בזיון פֿאַר דער
װעלט... דער בזיון איז ערגער פֿון אַלצדינג!...
</p><p></p><p>
כאָטש נעמט איר אַראָפּ דעם קאָפּ, פֿאַרשטײט ניט שׂרה,
פֿאַרװאָס איז דער בזיון ערגער פֿון איר אומגליק? זי איז זײ מוחל דעם בזיון,
זי נעמט דעם בזיון אױף זיך... אַבי לאָז מען איר אומקערן איר
מאַן מיט אירע קינדער!... און זי הערט ניט אױף צו װײנען און
צו קלאָגן און צו יאָמערן און צו ברעכן די הענט און צו לױפֿן
פֿון אײנעם צום אַנדערן זוכן זכות־אָבֿות, בעטן רחמים, רײַסן
קבֿרים, אײַנלײגן די װעלט. זי זאָל גײן אַהײם? װי קאָן זי גײן
אַהײם? זי װעט אײַך גיכער גײן כּף־הקלע! אין דער שאול־תּחתּיה
אַרײַן װעט זי אײַך גײן!
</p><p></p><p>
― גאָט, גאָט, גאָט! װאָס שװײַגסטו, גאָט?
</p><p></p><p>
און גאָט איז דאָך טאַקע אַן אל רחום וחנון. ער װעט דאָך ניט
לאָזן ייִדישע טרערן זאָלן, חלילה, פֿאַרלױרן גײן, האָט ער
אַראָפּגעקוקט פֿון דער הױך פֿון זײַן געצעלט און האָט פֿאַרנומען אינעם
קול פֿון דער דאָזיקער אָרעמער דערשלאָגענער פֿרױ און האָט זי אױפֿגעריכט
גאָר אין גיכן, װי מיר װעלן דאָס באַלד אַרױסזען באַשײַנפּערלעך
אין די נאָענטע קאַפּיטלען פֿון אונדזער ראָמאַן.
</p><p></p><p>
 דאָס אַכט־און־פֿופֿציקסטע קאַפּיטל
</p><p></p><p>
 ס י אָ מ ק ע  אַ ן  ע ד ו ת
</p><p></p><p>
דעם ערשטן האָט מען אומגעקערט סיאָמקען. מיט כּבֿוד, אױף
אַ איזװאָזטשיק, האָט מען אים געבראַכט צו פֿירן, און נישט אַלײן,
נאָר מיט אַ גאָראָדאָװאָי. שׂרה, אַז זי האָט דערזען איר קינד מיט
אַ גאָראָדאָװאָי, און די איבעריקע זענען ניטאָ, איז זי שױן שיִער נישט
געשטאָרבן.
</p><p></p><p>
― סיאָמעניו! סיאָמעטשקע! סיאָמעניונטשיקל! מיר פֿאַר דײַנע
בײנער! װוּ־זשע איז דער טאַטע? װוּ איז בעטי? װוּ איז דער
קװאַרטיראַנט?
</p><p></p><p>
נאָך יעדן װאָרט איז געגאַנגען אַ קוש אָדער אין בעקל, אָדער
אין מױל, אָדער אין די אױגן אַרײַן. דאָס קינד האָט זיך געריסן
פֿון דער מוטערס הענט:
</p><p></p><p>
― נו, גענוג שױן, מאַמע, לאָז מיך אָפּ, אױ, דו װעסט מיך
דערשטיקן!
</p><p></p><p>
און סיאָמקע האָט דערצײלט פֿאַר דער מאַמע, װי אַזױ מען
האָט אים געפֿירט און װי אַזױ מען האָט אים געבראַכט און װאָס
מען האָט אים געפֿרעגט און װאָס ער האָט געזאָגט. אַלצדינג האָט
איר סיאָמקע איבערגעגעבן און געמאַכט מיט די הענט בעת־מעשׂה
װי אַן אַלטער.
</p><p></p><p>
אַז מע האָט זײ אױפֿגעזעצט ― דערצײלט סיאָמקע נסים־וניפֿלאָות ―
האָט מען זײ אױפֿגעזעצט אױף דרײַ פֿורן: דעם טאַטן באַזונדער,
דעם קװאַרטיראַנט באַזונדער און אים מיט בעטין באַזונדער אױף אַ
פֿור. יענער װאָס מיט די בלױע ברילן און בעטי זענען געזעסן
אױבנאָן, און ער מיט צװײ אָקאָלאָדאָטשניקעס האָט מען באַזעצט
</p>
</body>