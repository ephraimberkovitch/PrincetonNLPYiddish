<body dir="rtl" style='font-family:"Times New Roman",Ariel,FreeSerif;'>
<h1>דער בלוטיקער שפּאַס: 64: אָט דאָס איז גאָר?</h1>
<h2>שלום עליכם</h2>
<h3>פֿון <a href="https://www.cs.uky.edu/~raphael/yiddish/sholemAleykhem/contents.html">
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
 דאָס פֿיר־און־זעכציקסטע קאַפּיטל
</p><p></p><p>
 אָ ט   ד אָ ס  א י ז  ג אָ ר ?
</p><p></p><p>
„אַז דער באַרג גײט ניט צום מחמד, גײט מחמד צום
באַרג...“ ― אַזױ האָט דער פֿאַרברעכער אָנגעהױבן זײַן געשיכטע
בהרחבֿה און דערצײלט גרינג און גלאַט, װי אַ װאַסער, װי אַזױ ער
האָט אָנגעהױבן אַרײַנצוגײן צו אָט דעם װאָלאָדקען אַהײם, װי אַזױ
ער האָט די ערשטע צײַט נישט באַמערקט קײן באַזונדערע זאַך,
אױסער דעם, װאָס דעם װאָלאָדקעס מוטער און נאָך מער זײַן
שטיפֿפֿאָטער קיריל כמאַראַ האָבן די ערשטע צײַט זיך באַגאַנגען מיט זײער
אומזיסטיקן רעפּעטיטאָר עפּעס ניט אַזױ פֿרײַנדלעך; זײ האָבן געקוקט
אױף אים, אַזױ האָט זיך אים אױסגעװיזן, מיט חשד, מיט
פֿאַרדאַכט...“
</p><p></p><p>
― װאָס האָבן זײ געקאָנט האָבן אױף אײַך פֿאַר אַ פֿאַרדאַכט? ―
בעט זיך דער עלטערער, דער סלידאָװאַטעל, נישט געקאָנט
אײַנהאַלטן פֿון איבערצורײַסן.
</p><p></p><p>
דאָס װײס ער נישט. אפֿשר האָבן זײ אים חושד געװען, אַז
ער איז אַ געהײם־אַגענט פֿון דער פּאָליציע?   ער האָט אַ סימן: בײַ
די ערשטע אוראָקן איז דער שטיפֿפֿאָטער נישט אָפּגעטראָטן פֿונעם
שטיפֿקינד, זיך צוגעהערט, טאָמער רעדט מיט אים דער רעפּעטיטאָר
פֿון זײַטיקע זאַכן...
</p><p></p><p>
― איז דאָס אמת, אַז איר האָט זיך אײנמאָל אױסגעדריקט
פֿאַר שטשיגירינסקיס שטיפֿפֿאָטער, פֿאַרן גױ קיריל כמאַראַ, אַז װען ער
זאָל אײַך אַװעקגעבן זײַן שטיפֿקינד אין אײַערע  י יִ ד י ש ע  הענט,
װאָלט איר פֿון אים געהאַט מער נוצן, װי ער האָט פֿון זײַן
שטיפֿקינד?
דאָס געדענקט ניט ראַבינאָװיטש. ער געדענקט נאָר, אַז ער
האָט ניט אײן מאָל געלױבט זײַן תּלמיד פֿאַרן שטיפֿפֿאָטער, אַז
װאָלאָדקע האָט גוטע פֿעיִקײטן צום לערנען. און דאָס איז געװען
אַן אמת. װאָלאָדקע האָט װאָס װײַטער־װײַטער אַרױסגעװיזן אַזעלכע
פֿעיִקײטן צום לערנען, אַז ער האָט גיך ליב געקראָגן דאָס
דאָזיקע ייִנגל. אײן זאַך נאָר, װאָס װאָלאָדקע איז געװען, װי עס האָט
זיך אים אױסגעדאַכט, אַן איבערגעשראָקענער און אַ ביסל אַ
פֿאַרטראַכטער, אײנער פֿון יענע קינדער, װאָס לעבן אין זײער אײגענער
פֿאַרבאָרגענער װעלט און האָבן עפּעס אױף דער נשמה. נאָר ער,
ראַבינאָװיטש, האָט נישט אין זינען געהאַט אַפֿילו זיך אַרײַנרײַסן אין
זײַן פֿאַרבאָרגן װעלטל. פֿאַר אים איז װאָלאָדקע געװען מער נישט
װי אַן אָרעם ייִנגל, װאָס נײטיקט זיך אין זײַן אוראָק און װײַטער
גײט אים נישט אָן... געװוּסט האָט ער, דאָס הײסט ער האָט
געהערט פֿון שאַפּיראָס קינדער, אַז װאָלאָדקע איז בײַ קיריל כמאַראַ
אױף גרױסע צרות און אַז ער װערט פֿונעם שטיפֿפֿאָטער זײער אָפֿט
געשלאָגן. איז דאָס אָבער אױך געװען נישט זײַן עסק. נאָר אײנמאָל
האָט זיך געטראָפֿן, ער איז געװען ניט װילנדיק אַן עדות פֿון זײער
אַ טרױעריקער סצענע: זײַן תּלמיד שאַפּיראָ איז אַרײַנגעפֿאַלן אײנמאָל
אין שטוב אַרײַן מיט אַן אימפּעט. „מע הרגעט װאָלאָדקען!“ איז אַזױ
װי זײ זענען געזעסן ― ער און די פֿרױ פֿון שאַפּיראָן און איר
טאָכטער ― אַזױ זענען זײ אַלע דרײַ אַרײַנגעלאָפֿן צו זײער שכנה, צו
קיריליכען, און אַרױסגעריסן דעם אומגליקלעכן װאָלאָדקען פֿונעם
שטיפֿפֿאָטערס הענט קױם אַ לעבעדיקן. פֿון דעמאָלט אָן האָט זײַן
תּלמיד װאָלאָדקע באַקומען צו אים מער צוטרױען...
</p><p></p><p>
― און איר פֿלעגט אים אָפֿטלעך ברענגען מתּנות?... ־ רײַסט
אים װידער איבער דער עלטערער.
</p><p></p><p>
מתּנות? נײן. ביכלעך האָט ער אים יאָ אַ פּאָר מאָל געבראַכט
צו טראָגן. אַלטע ביכלעך פֿון זײַן ייִדישן תּלמיד, װאָס יענער האָט
זײ שױן במילא נישט באַדאַרפֿט האָבן און װאָלאָדקען זענען זײ
געװען נײטיק...
</p><p></p><p>
― און קײן געלט האָט איר אים קײנמאָל נישט געגעבן? ―
פֿרעגט אים איבער יענער און פֿאַרקוקט אים אין די אױגן אַרײַן.
</p><p></p><p>
„נײן, דאַכט זיך, אַז קײנמאָל ניט.“
</p><p></p><p>
― דערמאַנט אײַך, אפֿשר איז יאָ געװען אַמאָל דער פֿאַל? דאַכט
זיך, איר האָט אים געגעבן אַ זילבערנע מטבע, ער זאָל זיך קױפֿן
אַ באַל אױף צו שפּילן?...
</p><p></p><p>
דער באַשולדיקטער דערמאַנט זיך. „אַך, יאָ. אמת.ס'איז געװען
אַמאָל דער פֿאַל“.
</p><p></p><p>
― למאַי־זשע פֿאַרלײקנט איר פֿאַקטן?...
</p><p></p><p>
דער באַשולדיקטער קוקט פֿאַרװוּנדערט. „פֿאַקטן?... ער האָט
עס גערעכנט פֿאַר אַזאַ קלײניקײט, אַז ס'איז גאָר ניט כּדאַי דערפֿון
צו רעדן, ובפֿרט עס געהער זיך צום עסק כּלל־וכּלל נישט אָן“...
</p><p></p><p>
― צי עס געהער זיך ניט אָן אָדער עס געהער זיך יאָ אָן ―
דאָס לאָזט שױן איבער פֿאַר אונדז ― מאַכט צו אים דער
סלידאָװאַטעל מיט אַ שאַרפֿן טאָן, ― איר זײַט אַזױ גוט און דערצײלט אונדז
אַלעס און לאָזט נישט דורך קײן פֿאַקטן, זײ מעגן זײַן
קלײניקײטן.
</p><p></p><p>
דאָ איז דער באַשולדיקטער געבליבן שױן גאָר מטושטש,
פֿאַרגעסן, װוּ ער האַלט, און דעריבער איז ער רױט געװאָרן ביז
איבער די אױערן, װאָס האָט געקאָנט דינען פֿאַר אַ באַװײַז, אַז דער
מענטש װיל עפּעס פֿאַרלײקענען און אַז מע האָט אים געכאַפּט אין אַ
ליגן און ער װײסט ניט, װאָס צו טאָן װײַטער. און דערצו האָבן זיך
דרײַ פּאָר אױגן אַזױ שטאַרק אײַנגעקוקט אין אים, אַז ער האָט
אַזש אָנגעהױבן צו שװיצן. דער עלטערער פֿון די דרײַ איז אים
געקומען צו הילף:
</p><p></p><p>
― אַלזאָ האָט איר זיך אָפּגעשטעלט דערױף, װי אַזױ איר
האָט זיך  א ײַ נ ג ע ק ױ פֿ ט  צו אײַער תּלמיד: דאָס הײסט, װי אַזױ
ער האָט באַקומען צו אײַך װאָס װײַטער אַלץ מער צוטרױען...
װאָס־זשע, הײסט עס, איז  ד ע ר פֿ ו ן  אַ ר ױ ס ג ע ק ו מ ע ן ?
</p><p></p><p>
― דערפֿון איז ניט אַרױסגעקומען גאָרנישט, ― זאָגט דער
באַשולדיקטער און קערט זיך אום צוריק צו זײַן דערצײלונג: ―
אײנמאָל ― דאָס איז געװען, ער האָט קײן טעות ניט, אין מיטן װינטער ―
קומט ער צו גײן און טרעפֿט דעם תּלמיד װאָלאָדקען אַ פֿאַרװײנטן:
„װאָס איז, װאָלאָדקע, מע האָט דיך געשלאָגן?“ ―„נײן, נאָך ערגער...“
„װאָס קאָן זײַן ערגער?“ ― „מע װיל מיך קױלען...“ „װער װיל דיך
קױלען?“ ― „זײ װילן מיך קױלען...“ „נאַרישקײטן! פֿון װאַנען
האָסטו עס גענומען?“ און װאָלאָדקע דערצײלט אים אַ גאַנצע געשיכטע,
װאָס ער קאָן זי איבערגעבן אין קורצן:
</p><p></p><p>
װאָלאָדקעס שטיפֿפֿאָטער, קיריל כמאַראַ, פֿאַרנעמט זיך מיט גנבֿה,
דאָס הײסט ער אַלײן גײט ניט גנבֿענען, עס נײען אַנדערע פֿאַר
אים. זײ זענען אַ גאַנצע קאָמפּאַניע. קומט בײַנאַכט ― גײען זײ אַרױס
אױף דער אַרבעט, און אַלצדינג, װאָס מע מאַכט דורך דער נאַכט,
ברענגט מען דאָס צו זײ, און זײַן שטיפֿפֿאָטער געפֿינט שױן דערױף
אַן אָרט: װוּ דער שטיפֿפֿאָטער באַהאַלט, װײס נישט װאָלאָדקע.
קײנער װײס ניט... װיפֿל מאָל ס'איז שױן געװען פּאָליציע, געמאַכט
„אָביסקן“, נאָר מע קאָן נישט געפֿינען גאָרנישט. דערװײַל טרעפֿט
זיך אַ מעשׂה, עפּעס אַ פּריץ מיט בלױע ברילן שטײט אין גאַס, ניט
װײַט פֿון זײער שטוב, האַלט אין די הענט אַ סקאָרמוטש און קנאַקט
ניסלעך, אַ ניסל נאָך אַ ניסל. שטעלט זיך װאָלאָדקע אָפּ און קוקט,
װי דער פּריץ קנאַקט ניסלעך. דערזעט דער פּריץ, אַז װאָלאָדקע
קוקט, מאַכט ער צו אים: „װילסט?“ און דערלאַנגט אים אַ פֿולע
זשמעניע מיט ניסלעך... דאָס איז געװען אײנמאָל. דאָס אַנדערע מאָל
דערזעט ער װידער דעמזעלבן פּריץ מיט די בלױע ברילן װידער
אױפֿן זעלבן אָרט און װידער מיט אַ סקאָרמוטש און סמאָצקעט
צוקערקעס. דערזעט ער, װי װאָלאָדקע קוקט אױף אים, מאַכט ער צו
אים: „װילסט?“ און דערלאַנגט אים אַ צוקערקע.  דאָס דריטע מאָל
באַגעגנט ער װאָלאָדקען, רופֿט ער אים צו און דערלאַנגט אים אָ
מטבע און מאַכט צו אים: „נאַ, װעסט דיר אַלײן קױפֿן, װאָס דו
װילסט. דו ביסט דאָך אַ װױל ייִנגעלע... דו זאָג מיר אָט װאָס: דו
ביסט קיריל כמאַראַס אַ שטיפֿזונדל, איך קען דיך, דײַן שטיפֿטאַטע
האַנדלט מיט גנבֿהשע זאַכן, נאָר ער באַהאַלט זײ אַזױ, אַז דער
רוח אַלײן װעט זײ נישט געפֿינען... זאָלסט זײַן אַ װױלינקער, אַ
קלוגיטשקער, װאָלסטו זיך אונטערגעהערט, װאָס דײַן שטיפֿטאַטע רעדט
ביט דער חבֿרה און װאָלסט זיך אונטערגעקוקט, װוּהין מע טראָגט די
גנבֿהשע זאַכן.. דו דאַרפֿסט ניט מורא האָבן, נאַרעלע, פֿאַר קײן
זאַך. דײַן מאַמע װעט דאָס ניט שאַטן, און דײַן שטיפֿטאַטן, אַז
מע װעט אײַנזעצן, װעט זײַן פֿאַר דיר בעסער ― װעסט װינציקער זײַן
געשלאָגן...“ געקומען אַהײם, האָט זיך װאָלאָדקע אַ טראַכט געגעבן:
װאָס זאָל ער טאָן?  זאָל ער דערצײלן דער מאַמען צי נײן? און
גײט און דערצײלט דער מאַמע, פֿאַרשטײט זיך, בסוד. גײט די
נאַרישע קירילעכע און גיט עס איבער אַלצדינג דעם מאַן. װערט ער
מלא־רציחה און װיל שלאָגן װאָלאָדקען. שטעלט זיך אײַן פֿאַר אים
די מוטער. גײט אַװעק אַ טאָג און אַ נאַכט און נאָך אַ טאָג. און אױף
דער אַנדערער נאַכט ליגט װאָלאָדקע אױף דער ערד אין זײַן
װינקעלע און מאַכט זיך װי ער שלאָפֿט, הערט ער אַ שמועס, װי זײַן
שטיפֿטאַטע רעדט מיט דער חבֿרה גנבֿים, גיט זײ איבער די מעשׂה
מיטן פּריץ און האַלט זיך מיט זײ אַן עצה: „װאָס טוט מען מיטן
ממזר?“... „ממזר“ ― דאָס מײנט מען אים, װאָלאָדקען... זײַן
שטיפֿפֿאָטער, קיריל כמאַראַ, רופֿט אים ניט מיט קײן אַנדער נאָמען אױסער
„בײַסטרוק“ (דער ממזר). װאָלאָדקע הײבט אָן נאָך שטאַרקער צו
כראָפּען אין הערט, װי אײנער פֿון זײ רופֿט זיך אָן, אַז „מע באַדאַרף
דעם ממזר באַשטאַטן (אוקאָקאָשיט [укокошить: אומברענגען])“. װעמען די דאָזיקע װערטער
האָבן געהערט ― דאָס קאָן װאָלאָדקע ניט זאָגן אַקוראַט. נאָר דאָס
װאָרט „אוקאָקאָשיט“ ― דאָס האָט ער געהערט פֿאַר זיכער... דאָס
איבעריקע, װאָס די חבֿרה האָבן גערעדט, האָט ער שױן ניט געקאָנט
הערן, װאָרעם ס'איז אָנגעקומען די מוטער און זײ זענען גאָר אַנטשװיגן
געװאָרן... פֿון דעמאָלט אָן ― אַזױ האָט אים װאָלאָדקע געזאָגט ―
איז ער ניט זיכער מיטן לעבן. אַלע נאַכט, װען ער לײגט זיך
שלאָפֿן און לאָז ער נאָר צומאַכן די אױגן, אַזױ מאָלט זיך אים אױס,
אַז אָט קומט מען צו אים מיט אַ מעסער און מע מאַכט אים כיק
איבערן האַלדז, אָדער מע נעמט אַ שאַרפֿע האַק און מע האַקט אים
אָפּ דעם קאָפּ.
</p><p></p><p>
פֿאַרשטײט זיך, אַז ער האָט אים אױסגעלאַכט און באַרויִקט,
װי װײַט מעגלעך, ― אַזױ לאָזט אױס דער פֿאַרברעכער זײַן דערצײלונג, ―
און װאָלאָדקע האָט, װי עס װײַזט אױס, פֿון דער מעשׂה גיך
פֿאַרגעסן, װאָרעם ער האָט װידער זיך גענומען צום לערנען. ער אָבער
האָט פֿון דער געשיכטע ניט פֿאַרגעסן. װיבאַלד װאָלאָדקע איז נאָר
פֿאַרפֿאַלן געװאָרן און זײַן מוטער קירילעכע איז געקומען צו די
שאַפּיראָס זיך נאָכפֿרעגן אױף איר פֿאַרפֿאַלענעם זון, האָט ער איר
גלײַך אָנגעװיזן, װוּהין זי זאָל גײן און בײַ װעמען זי זאָל זיך
נאָכפֿרעגן. ער, ראַבינאָװיטש, האַלט ניט פֿון דער מײנונג, אַז דאָס
איז אױסשליסלעך דעם שטיפֿפֿאָטערס שטיקל אַרבעט, װי אַנדערע
רעכענען, איבער עפּעס אַ ירושה, װאָס דער װאָלאָדקע האָט אױף זיך
געהאַט. געװיס האָט דער קיריל כמאַראַ אין דעם אַ גרױסן חלק. נאָר
אין דער דאָזיקער בלוטיקער געשיכטע זענען פֿאַרמישט די חבֿרה גנבֿים
און באַנדיטן, מיט װעלכע קיריל כמאַראַ שטײט אין שטענדיקע
פֿאַרבינדונג, און צװישן זײ באַדאַרף מען, לױט זײַן מײנונג, זוכן די
אמתע פֿאַרברעכער, װאָס זענען געװען פֿאַראינטערעסירט אין דעם, מע
זאָל אָפּרױמען און אומברענגען דעם אומגליקלעכן װאָלאָדקע
שטשיגירינסקי, װאָס האָט זיך זײ אױסגעדאַכט, אַז ער איז פֿאַר זײ אַ שעטנז...
ער איז איבערצײַגט, אַז מע װעט זײ נאָר געבן אַ רעכטן זוך, װעט
מען זײ געפֿינען אַלע ביז אײנעם...
</p><p></p><p>
אָט דאָס איז גאָר? ― האָט זיך אַרױסגעריסן בײַם עלטערן,
נאָכדעם װי ער האָט זיך איבערגעקוקט מיט זײַנע קאָלעגן, װאָס
האָבן די גאַנצע צײַט געהאַט געדולד גענוג אױסצוהערן די דאָזיקע
מער לאַנגע װי אינטערעסאַנטע געשיכטע, װאָס דער פֿאַרברעכער האָט
אַזױ קונציק צוגעפּאַסט צום דאָזיקן עסק...
</p><p></p><p>
און דער „פֿאַרברעכער“ איז דװקא געװען צופֿרידן מיט דעם,
װי גלאַט ער האָט דאָס איבערגעגעבן זײַן דערקלערונג. עס האָט אים
נאָר אױסגעזען אַ ביסל װוּנדערלעך דער אױסרוף פֿונעם
סלידאָװאַטעל: „אָט דאָס איז גאָר?“... װאָס נאָך האָט זיך זײ געװאָלט,
למשל?... דעם רעכטן פּשט פֿון די װערטער האָט ער צעקײַט ערשט
דערנאָך, אַז מע האָט אים אַרױסגעפֿירט און צוריק אין עטלעכע
מינוט אַרום אַרײַנגעפֿירט, און ערשט דעמאָלט געגעבן אַ נעם דעם בחור
צום דין־וחשבון, װי עס געהער צו זײַן.
</p><p></p><p>
  דאָס זעקס־און־זעכציקסטע קאַפּיטל
</p><p></p><p>
             ער בלאָנדזשעט
</p><p></p><p>
בײַם װײַטערן פֿאַרהער, אַז מע האָט אַרײַנגעפֿירט דעם
באַשולדיקטן, האָט ער באַמערקט אַ קלײנע פֿאַרענדערונג. אױפֿן
גין־געדעקטן טיש זענען געװען צוגעגרײט פֿאַרשידענע זאַכן,
אױסגעלײגט יעדער מין באַזונדער. דאָרט זענען געװען:
</p><p></p><p>
1) דאָס פּעקל ביכער, װאָס מע האָט פֿאַרנומען בײַ אים אינעם
טאָג פֿון ערבֿ־פּסח.
</p><p></p><p>
2) אַלע זײַנע פּאַפּירען, בריװ און נאָטיצן, איבערגעבונדן
מיט אַ גרינעם פֿאָדעם.
</p><p></p><p>
3) דאָס קלײנע בײַכיקע ביכעלע מיטן אױפֿשריפֿט „מײַן
טאָגבוך“.
</p><p></p><p>
4) אַן אַלטער ספֿר מיט פֿאַרשמאָלצעװעטע שװאַרצע טאָװלען און
מיט אַ געלן צעפֿױלטן רוקן. דעם דאָזיקן אַלטן ספֿר װאָלט דער
באַשולדיקטער געמעגט שװערן, אַז ער זעט דעם ערשטן מאָל אױף
זײַן לעבן. מיט אַ באַזונדער נײַגעריקײט האָט ער באַטראַכט די
דאָזיקע אַלע זאַכן און די פּנימער פֿון די אױספֿאָרשער, װאָס האָבן
אױסגעזען איצט נאָך מער האָפֿערדיק װי פֿריִער.
</p><p></p><p>
װאָס װעט דאָ זײַן?...
</p><p></p><p>
פּאַװאָלינקע, פֿאָרזיכטיק איז אױפֿגעבונדן געװאָרן קודם־כּל דאָס
בינטל כּתבֿים און אַרױסגענומען און איבערגעלײגט געװאָרן דאָס
באַװוּסטע בריװל פֿון זײַן שװעסטער „װיעראַ פּ“, װאָס שרײַבט אים,
אַז זי הערט נישט אױף  צ ו  ב ע ט ן  ג אָ ט  פֿ אַ ר  א י ם ,  ע ס  ז אָ ל
א י ם  ג ר י נ ג  אָ נ ק ו מ ע ן ,  א ו ן  ע ר  ז אָ ל  ז ײ  ש ױ ן  ד ע ר פֿ ר ײ ע ן
צ ו ם  ה ײ ל י ק ן  י ו ם ־ ט ו בֿ  מ י ט  ד ע ר  ג ו ט ע ר  ב שׂ ו ר ה ,  א ױ ף
</p>
</body>