<body dir="rtl" style='font-family:"Times New Roman",Ariel,FreeSerif;'>
<h1>דער בלוטיקער שפּאַס: 52: װוּהין די אױגן טראָגן</h1>
<h2>שלום עליכם</h2>
<h3>פֿון <a href="https://www.cs.uky.edu/~raphael/yiddish/sholemAleykhem/contents.html">
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
דאָס צװײ־און־פֿינפֿציקסטע קאַפּיטל
</p><p></p><p>
           װ וּ ה י ן  ד י  א ױ ג ן  ט ר אָ ג ן
</p><p></p><p>
כּל־זמן דאָס געשעפֿט, װוּ דוד שאַפּיראָ האָט געדינט, האָט זיך
געהאַלטן אױפֿן פּלאַץ, האָט דוד נישט געװאָלט הערן פֿון קײן זאַך.
געקומען אַלע טאָג אַהײם, װי אַלע מאָל, אָפּגעכאַפּט אױף אײן פֿוס
דאָס עסן און, װי אַלע מאָל, אָן װערטער אַװעק אױף דער גיך אין
געשעפֿט אַרײַן. קױם אָבער האָט זיך דאָס געשעפֿט פּלוצעם אין אַ
שײנעם פֿרימאָרגן געשלאָסן)פֿרײַטיק, דעם צװײטן טאָג חול־המועד
פּסח איז דאָס געװען(, און דער שעף מיט זײַנע בנים זענען אַװעק
קײן אױסלאַנד, אַזױ האָט אונדזער בראַװער שאַפּיראָ מיט אַמאָל
פֿאַרלױרן דעם גאַנצן קוראַזש און איז געקומען אַהײם, אַװעקגערופֿן
שׂרהן אױף אַ זײַט און אײַנגערױמט איר אַ סוד שטילערהײט:
</p><p></p><p>
― שׂרה, ס'איז שלעכט ― ביזן עק אַרײַן שלעכט, מע דאַרף זיך
ראַטעװען מיט די קינדער...
</p><p></p><p>
― װײ איז מיר! ― האָט שׂרה פֿאַרבראָכן די הענט, ― װאָס?
מע שלאָגט שױן? אַ דונער האָט מיך דערשלאָגן?
</p><p></p><p>
― שאַ, גװאַלדעװע נישט אַזױ! מע שלאָגט נאָך ניט! װער
זאָגט דען, אַז מע שלאָגט שױן?  האָסטו געזען! אָט דאָ הײבט זיך
אָן מיט איר! אַ װאָרט טאָר מען איר דען זאָגן? געטרױען פֿון
דאַנען אַהין? זינט איך לעב!
</p><p></p><p>
מאַן און װײַב צעקריגן זיך, װי דער שטײגער איז, נאָר
איצטיקס מאָל האָט זיך די מחלוקה געענדיקט דערמיט, װאָס בײדע האָבן
זײ זיך גענומען פּאַקן, נאָר בסוד, אַז די קינדער זאָלן ניט װיסן.
זײ זענען געװען צופֿרידן, װאָס בעטי איז אַװעק מיטן קװאַרטיראַנט
אין שטאָט און סיאָמקען האָבן זײ געװאָלט אײַנרעדן, אַז דאָס
פּאַקן זײ זיך צוליב די אַנדערע טעג יום־טובֿ. נאָר אָפּנאַרן סיאָמקען
איז זײ ניט געראָטן. ערשטנס, האָט ער ניט פֿאַרשטאַנען מיט זײַן
קינדערשן שׂכל, צו װאָס דאַרף מען אױף די אַנדערע טעג יום־טובֿ
זיך פּאַקן? װוּ שטײט עס געשריבן? און, צװײטנס, איז געװען
פֿאַר אים גענוג דאָס, װאָס ער האָט זיך אָנגעהערט אין שול פּסח
אױפֿדערנאַכט פֿאַרן ערשטן סדר די מעשׂיות, װאָס ייִדן האָבן
זיך אָנדערצײלט פֿון עלילת־דם און פֿון פּאָגראָמען, אַז ער זאָל
פֿאַרשטײן מיט װאָס דאָס שמעקט, ― ער געדענקט נאָך װי דורכן שלאָף,
ער איז נאָך דעמאָלט געװען אַ קינד, װי ער איז געלעגן מיט דער
מאַמען ערגעץ אױף אַ בױדעם, און דער טאַטע מיט בעטין זענען
געװען בײַ דער מומע טױבע, אױך אױף אַ בױדעם, און זײ האָבן דרײ
טעג מיט דרײ נעכט ניט געװוּסט אײנס פֿון דאָס אַנדערע... קורץ,
איר װעט אים שױן נישט אָפּנאַרן ― סיאָמקע װײסט שױן אױך, װאָס
הײסט אַ פּאָגראָם, דאַנקען גאָט, ― און אונדזער גימנאַזיסטל פֿון זײַן זײַט
האָט אױך גענומען זיך פּאַקן, און אױך בסוד, אַז קײנער זאָל ניט
זען, אַלע ביכער מיט אַלע „טעטראַדן [тетради: העפֿטן]“, האָט צונױפֿגעלײגט
אינאײנעם, איבערגעבונדן מיט אַן אַלטן פּאַסיק פֿון זײַן אַלטער אוניפֿאָרם,
די אַטעסטאַציע פֿון גימנאַזיע מיט די פֿינפֿן האָט ער באַהאַלטן װײַט
אין קעשענע ― און איז געװען גרײט... נאָר אָט אין געקומען צו גײן
די שװעסטער מיטן רעפּעטיטאָר ― און ס'איז צעשלאָגן געװאָרן די
גאַנצע חתונה!
</p><p></p><p>
― װאָס איז דאָס פֿאָר אַ נײַעס? װוּהין פּאַקט איר זיך? ― איז
בעטי אָנגעפֿאַלן אױף זײ, װי זי קאָן, ― איר װילט אַנטלױפֿן? לױפֿט!
איך װעל זיך פֿונעם אָרט ניט רירן!...
</p><p></p><p>
ראַבינאָװיטש, װעלכער האָט פֿאַרשטאַנען, װאָס דאָ קומט פֿאָר,
האָט געהאַלטן, פֿאַרשטײט זיך, מיט בעטין, אַז ס'איז נאַריש, װאָס
מע לױפֿט. ערשטנס, װעט גאָרניט זײַן, און, צװײטנס, אַפֿילו װען
ס'זאָל עפּעס זײַן, באַדאַרף מען אױך ניט מורא האָבן. װאָס איז דאָ
מורא צו האָבן?
</p><p></p><p>
― אַזױ זאָגט  א י ר ? ― מאַכט צו אים שאַפּיראָ, - איר װײסט
דאָך גאָרנישט פֿון ייִדישע צרות. למשל, װוּ זענט איר געװען אינעם
יאָר נײַנצן־הונדערט־פֿינף?...
</p><p></p><p>
און עס גײט אַװעק אַ שמועס פֿונעם יאָר נײַנצן־הונדערט־פֿינף.
אַלע האָבן װאָס צו דערצײלן, און אַפֿילו ראַבינאָװיטש אױך;
װאָרעם כאָטש בײַ זײ, אין זײער גובערניע, זענען גאָר נישטאָ קײן ייִדן,
קײן אײנער אַפֿילו, פֿונדעסטװעגן איז דאָרט אױך געװען דעמאָלט
גאַנץ לעבעדיק...
</p><p></p><p>
― װאָס הײסט, ס'איז בײַ אײַך גאָר ניטאָ קײן ייִדן? ― שלאָגט
אים איבער שׂרה, ― און װוּ זענט איר געװען? און אײַער מומע?
און אײַער שװעסטער? צי איר רעכנט זיך פֿאַר קײן ייִדן ניט?...
</p><p></p><p>
ראַבינאָװיטש פֿילט, אַז ער האָט זיך אַרױסגעכאַפּט מיט אַן
איבעריק װאָרט, װיל ער פֿאַרריכטן, אַז עטלעכע ייִדישע משפּחות קאָן
מען נאָך ניט אָנרופֿן ייִדן... נאָר דוד קומט אים צו הילף; ער
לאָזט אים ניט רעדן און רעדט בעסער אַלײן, דערצײלט אַלע פּחדים
מיט אַלע בזיונות, װאָס זײ זענען אױסגעשטאַנען דאָ אין דער
דאָזיקער שטאָט: װי אַזױ ער האָט געכאַפּט און אָפּגעפֿירט די טאָכטער
צו זײַן שװעסטער, צו טױבע פֿאַמיליאַנט, גערעכנט איבערלאָזן זי
דאָרטן מיט טױבעס קינדער און אַלײן קומען צוריק אַהײם, צום סוף
האָט ער שױן פֿון דאָרט נישט געקאָנט מער אַרױס און האָט זיך
פֿאַרקליבן מיט איר אױף אַ בױדעם. דרײַ טאָג דורכאַנאַנד ניט
געװוּסט, װאָס טוט זיך מיט שׂרהן און מיט סיאָמקען, װאָס איז געװען
דעמאָלט אַ ברעקעלע נאָך...
</p><p></p><p>
― און מיר זענען דעמאָלט מיט דעם ברעקעלע געלעגן
באַזונדער אױף אַ בױדעם, ― װיל שׂרה פֿון איר זײַט אױך עפּעס
דערצײלן, און דאָס ברעקעלע (סיאָמקע) אַלײן װיל אױך עפּעס דערמאָנען
זיך און אַרײַנשטעלן אַ װאָרט, װי אַזױ ער איז געלעגן מיט דער
מאַמען אױפֿן בױדעם, האַקט אים דער פֿאָטער איבער: „אַזאַ קלײנער
װעװריק דאַרף נאָך ניט װיסן פֿון אַזעלכע זאַכן“ ― און ער נעמט
בעסער אַלײן דערצײלן פֿון יענער צײַט, װי אַזױ מען האָט זיך
אָפּגערעכנט מיט די ייִדעלעך, צעקלאַפּט די ייִדישע „טשערטאַ [черта: טײַװל]“ סך הכּל
אין אײן װאָך און אַזױ קונציק אַז קײן פּיפּס האָט מען פֿון די
ייִדעלעך נישט געהערט, קײן האָן האָט נישט געקרײט...
</p><p></p><p>
דאָס אַלעס, װאָס שאַפּיראָ האָט דערצײלט, האָט ער דערצײלט
אין אַזאַ טאָן, אַז דעם קװאַרטיראַנט האָט זיך אױסגעװיזן, אַז די
ייִדן אַלײן װײסן, אַז זײ זענען אַ שװאַך נישטיק פֿאָלק, נאָר זײ
פֿאַלן דערמיט בײַ זיך נישט אַראָפּ אױף קײן האָר אַפֿילו. אַדרבה, עס
קומט אױס, װי זײ באַרימען זיך נאָך מיט זײער צװײ־טױזנט־יאָריקער
מאַרטיראָלאָגיע, האַלטן זיך גרױס מיט זײער לאַנגן גלות, װאָס האָט
געמאַכט פֿון העלדן שאָף און פֿון מענטשן פֿליגן, שעמען זיך ניט
אָנצורופֿן זיך אַלײן מיטן נאָמען  י יִ ד ע ל ע ך  (קײן פּיפּס האָט מען
פֿון די ייִדעלעך ניט געהערט, קײן האָן האָט ניט געקרײט) ―„אַ
מאָדנע, מאָדנע פֿאָלק!...“
</p><p></p><p>
אָט אַזױ איז אַװעקגעגאַנגען דער גאַנצער טאָג פֿרײַטיק. דוד
און שׂרה שאַפּיראָ (און מיט זײ דער קלײנער סיאָמקע) זענען געװען
גרײט צו לױפֿן גלײַך מיט אַלע ייִדן, װוּהין די אױגן װעלן
טראָגן, נאָר די טאָכטער מיטן קװאַרטיראַנט האָבן זײ
אָפּגעהאַלטן ― ביז ס'איז אײַנגעטראָטן שבת, און שבת פֿאָרט מען ניט.
סײַדן אפֿשר מיטן װאַסער? אַלע שכנים זײערע, פֿרײַנד און גוטע
פֿרײַנד, און אַלע ייִדן פֿון דער ייִדישער גאַס האָבן זיך
אַװעקגעלאָזט צום טײַך, צו די שיפֿן, פֿאַרװאָס זאָלן זײ אױך ניט פֿאָרן
מיטן שיף? האָט זיך אָבער בעטי אײַנגעשפּאַרט ― זי זאָל װיסן, דער
טױט זאָל זײַן, װעט זי ניט פֿאָרן מיטן שיף. פֿאַרװאָס, למשל? ―
אָט אַזױ, זי װיל ניט. און אַז בעטי זאָגט נײן, איז שױן אײן מאָל
נײן. קױם מיט צרות, מיט לײד, מיט טרערן, האָט בײַ איר די
מוטער געפּועלט, מע זאָל כאָטש אַװעק פֿון דער דאָזיקער ייִדישער
גאַס, װאָס איז דורך דעם שבתדיקן טאָג אױסגעלײדיקט געװאָרן פֿון
מענטשן, כאָטש נעם טראָג אַרױס אַלצדינג פֿון די הײַזער, װעט דיר
קײנער אַ װאָרט ניט זאָגן, און אַריבערגײן צו דער מומע טױבע, ―
„עלעהײ ס'איז דאָך שבת־חול־המועד, לאָז זיך אונדז דאַכטן, אַז מיר
גײען זיך דורך אַהין גלאַט מיט אַ װיזיט“... נאָר ביז די שאַפּיראָס
האָבן זיך צוגעקליבן צו גײן, האָט שױן אָנגעהױבן װערן נאַכט.
פֿאָרן האָט מען נאָך נישט געטאָרט און גײן איז געװען אַ ביסל
װײַטלעך, איז מען געקומען צום הױף, װוּ שלמה פֿאַמיליאַנט װױנט,
רעכט מיד און פֿאַרשװיצט און געטראָפֿן די טיר און טױער
צוגעשלאָסן. אַמאָל דרײַ האָבן זײ געמוזט אָנקלינגען, ביז ס'האָט זיך
באַװיזן אַ דװאָרניק, ניט אַהין, ניט אַהער, דאָס הײסט ניט גאָר שיכּור,
אָבער ניט אינגאַנצן ניכטער אױך. דערזען ייִדן, האָט ער זײ
גענומען שעלטן און מאַכן זײ אַ מי־שברך דער מאַמען; איז שאַפּיראָ
געװאָרן אױפֿגעקאָכט און האָט זיך אַװעקגעשטעלט אױסטענהן מיטן
שומר, למאַי ער איז מטריח די מאַמע פֿון יענער װעלט, האָט אים
דער קװאַרטיראַנט, װאָס איז געװען נאָך מער אױפֿגעקאָכט,
איבערגעשלאָגן:
</p><p></p><p>
― מיט װעמען װילט איר זיך דאָ אױס טענהן? אָט פֿאַרפֿאָר
איך אים גלײַך אין דער מאָרדע אַרײַן, װעט ער װיסן דרך־ארץ!...
</p><p></p><p>
דערהערט אַזעלכע דיבורים, האָט זיך דער דװאָרניק נאָך מער
אָנגעצונדן און איז אױפֿגעטראָטן גלײַך אױף ראַבינאָװיטשן:
</p><p></p><p>
― אַך טי זשידאָװסקאַיאַ מאָרדאַ! דו װעסט מיר אַרײַנפֿאָרן,
זאָגסטו, אין דער מאָרדע אַרײַן? אָט טו איך נאָר אײן פֿײַף, מאַכט
מען פֿון אײַך אַלעמען אַש אין אײן מינוט, נאָך אײדער דאָס פֿאָלק
װעט זיך אױסשלאָפֿן מאַכן אױף אײַך אַ פּאָגראָם צוליבן הײליקן
יום־טובֿ ...............
.................
</p><p></p><p>
עס האָט געקאָסט די שאַפּיראָס גענוג מי, ביז מע האָט
אָפּגעריסן דעם צעהיצטן קװאַרטיראַנט פֿונעם פֿאַרשיכּורטן דװאָרניק און
דערמיט אפֿשר אױסגעמײַדט אַ צרה... אי דאָס האָבן זײ געהאַט צו
פֿאַרדאַנקען נאָר בעטין, װאָס האָט מיט אײן קוק פֿון אירע אױגן
אײַנגעשטילט די רציחה פֿונעם דאָזיקן יונגערמאַן, װאָס האָט אין זיך
עפּעס גאָר נישט קײן ייִדישע גענג: „װי שטעלט זיך עס אַװעק אַ
ייִד אין אַזאַ צײַט ― זאָגט אים נאָכדעם שׂרה ― צו רעדן מיט אַ גױ
אַזעלכע װערטער?...“ אַפֿילו בעטי אַלײן האָט געמוזט צוגעבן, אַז
ס'איז בײַ אים מאָדנע גענג, גאָר נישט קײן ייִדישע אינסטינקטן...
</p><p></p><p>
― נו? װאָס טוט מען איצט? װוּהין גײט מען? צוריק אַהײם?
</p><p></p><p>
― טאָכטער מײַנע! האַרץ מײנס! לאָמיר נעמען אַ פֿור און
לאָמיר פֿאָרן צו דער באַן! אַלע זענען זיך צעפֿאָרן, לאָמיר אױך
פֿאָרן. לאָמיר פֿאָרן, װוּהין די אױגן װעלן טראָגן!
</p><p></p><p>
אַזױ האָט זיך שׂרה געבעטן בײַ איר טאָכטער, געפֿאַלן איר
אױפֿן האַלדז און אָנגעהױבן װײנען. אױף איר קוקנדיק, האָט זיך
דוד אױך ניט געקאָנט אײַנהאַלטן און ער האָט זיך אָפּגעקערט אױף
אַ זײַט, מע זאָל ניט זען זײַנע נאַסלעכע אױגן, און סיאָמקע, דער
בראַװער גימנאַזיסט, דער האָט זיך גאָר צעכליפּעט. אים האָבן באַנג
געטאָן די ביכער מיט די „טעטראַדן“, טאָמער חלילה...
</p><p></p><p>
― װײן ניט, קינד מײנס, מיר האָבן אַ גרױסן גאָט, ― טרײסט
אים שׂרה און שיקט דעם מאַן, ער זאָל נעמען אַ איזװאָזטשיק, צװײ
איזװאָזטשיקעס, און דאָס גאַנצע געזינדל שאַפּיראָ אינאײנעם מיט זײער
קװאַרטיראַנט זעצן זיך אױף פֿאָרן צו דער באַן און פֿון
דאָרטן ― װוּהין די אױגן װעלן טראָגן. און װײַל זײ האָבן זיך
</p><p>
אױסגעזעצט אױף צװײ איזװאָזטשיקעס, איז אױסגעקומען, אַן דוד און
שׂרה און סיאָמקע זאָלן פֿאָרן באַזונדער, און די טאָכטער מיטן
קװאַרטיראַנט באַזונדער, און אַקוראַט בײַם אױפֿזעצן זיך איז שׂרהן
געראָטן זיך דורכװאַרפֿן מיטן קװאַרטיראַנט מיט אַ פּאָר װערטער,
אין װעלכע זי האָט אױסגעזאָגט, אַז זי טרױעט אים אָן די גרעסטע
העלפֿט פֿון איר פֿאַרמעגן, דאָס אױג אין קאָפּ. מער האָט זי
נישט געקאָנט רעדן. טרערן האָבן זיך איר געשטעלט אין האַלדז:
</p><p></p><p>
― זײַט רויִק, מאַטושקאַ, זײַט גאַנץ רויִק ― האָט דער
קװאַרטיראַנט זי געטרײסט ― איך פֿאַרזיכער אײַך, איך גאַראַנטיר אײַך פֿאַר
איר מיט מײַן לעבן, מיט מײַן גאַנץ לעבן!...
</p><p></p><p>
אין די דאָזיקע װערטער האָט זיך געפֿילט אַזױ פֿיל אמת,
ענערגיע און װאַרעמקײט, אַז די אָרעמע מאַמע, נעבעך, האָט געקאָנט
זײַן גאַנץ רויִק, אַז איר טאָכטער געפֿינט זיך אין זיכערע הענט.
פֿונדעסטװעגן האָט זי געמאַכט אַזױ, אַז די טאָכטער מיטן
קװאַרטיראַנט זאָלן פֿאָרן פֿריִער און זי מיט איר מאַן מיטן מיזיניקל
פֿון הינטן. און אָט אַזױ האָט זיך דער קאָרטעזש געלאָזט
פּאַװאָלינקע צו דער באַן, און פֿון דאָרטן ― װוּהין די אױגן װעלן
טראָגן.
</p><p></p><p>
דאָס דרײַ־און־פֿופֿציקסטע קאַפּיטל
</p><p></p><p>
ש ל ו ם  א ױ ף  ד ע ר  ע ר ד, מ י ט װ י ל י ק ײ ט  א י ן  ד י  מ ע נ ט ש ן
</p><p>
די שאַפּיראָס זענען געװען נישט די ערשטע, װאָס האָבן זיך
אַװעקגעלאָזט צו דער באַן און פֿון דאָרט ― װוּהין די אױגן װעלן
טראָגן. אַ סבֿרה, אַז דעמזעלבן טאָג שבת האָבן אַ היפּש ביסל
ייִדן נאָך מבעוד־יום זיך צונױפֿגעקליבן אַרום װאָקזאַל, כּלומרשט
אױפֿן שפּאַציר און אָפּגעװאַרט זאָל נאָר װערן נאַכט, אַזױ זעצט
מען זיך אױף אַ פֿולער װאָך ― און זײַט געזונט.
</p><p></p><p>
צוגעפֿאָרן צו דער גאַס, װאָס פֿירט צו דער באַן, האָבן
זײ נאָך פֿון דער װײַטן דערזען פֿאַר זיך אַ מאַסע מענטשן, װער ס'איז
געפֿאָרן און װער ס'איז געגאַנגען צופֿוס, ― און דאָס זענען געװען
לױטער ייִדן, לױטער אױסדערװײלטע, נאָר־װאָס געװעזענע מלכים
און בני מלכים, מײנסטנטײל אָרעמע לײַט, זאָלן לעבן, מיט זײערע
װײַבער, קינדער און בעבעכעס, פּעקלעך, קישעלעך און שמאַטעס, אָן
אַ שיעור שמאַטעס. צװישן זײ האָבן זיך אױך דורכגעװאָרפֿן
בעלי־בתּים פֿאַרמעגלעכע, אינטעליגענטן מיט קאַפּעליושלעך, דאַמען מיט
שטרױס־פֿעדערן, באַרישניעס מיט זאָנטיקלעך, סטודענטן אין
טוזשורקעס, גימנאַזיסטלעך מיט װײַסע קנעפּ, אױסגעמישט מיט ייִדן אָרעמע,
אױסגעהונגערטע, אָדער אַלטע קראַנקע, הוסטנדיקע, מיט װײַבער בלאַסע,
אױסגעמוטשעטע, אָפֿט אָפּגעריסענע־אָפּגעשליסענע, מיט קלײנע עופֿעלעך
נאַקעטע, אין שמאַטעס אײַנגעהילטע, ― אין אײנעם װאָרט די גאַנצע
ייִדישע גאַס, די גאַנצע ייִדישע „טשערטאַ“, דאָס גאַנצע ייִדישע פֿאָלק.
</p><p></p><p>
― קודאַ פּריאָש? (װוּהין שטופּסטו?) אָסאַדי נאַזאַד! (נעם זיך
צוריק!) זשידאָװסקיאַ כאַרי! (ייִדישע פּנימער!) לאַבסערדאַקי
</p>
</body>