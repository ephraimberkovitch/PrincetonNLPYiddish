<body dir="rtl" style='font-family:"Times New Roman",Ariel,FreeSerif;'>
<h1>דער בלוטיקער שפּאַס: 61: העליאָטראָפּ און יאָדאָפֿאָרם</h1>
<h2>שלום עליכם</h2>
<h3>פֿון <a href="https://www.cs.uky.edu/~raphael/yiddish/sholemAleykhem/contents.html">
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
 דאָס אײן־אין־זעכציקסטע קאַפּיטל
</p><p></p><p>
 ה ע ל י אָ ט ר אָ פּ  א ו ן  י אָ ד אָ פּ אָ ר ם
</p><p></p><p>
אַ נײַע נשמה איז געקומען אין בעטין, אַז זי האָט דערזען,
אַז דער נפֿש מיט די בלױע ברילן און תּאװהדיקע ליפּן איז נישטאָ
נעבן איר. איצט מעג זיך זײַן װאָס עס װיל זיך. איצט לאָז מען
זי פֿירן װוּהין זײ װילן, אַבי יענער מענטש אין נישט דערבײַ.
</p><p></p><p>
דאָס איז אמת, אַז דאָס חדר, װוּהין מע האָט זי
אַרײַנגעפֿירט און באַזעצט אײנע אַלײן, איז געװען עפּעס נישט אַזױ
פֿױגלדיק. עפּעס האָט דאָרט געשמעקט מיט זױערס און מיט שימל; אַראָפּ
אױף טרעפּ האָט מען זיך באַדאַרפֿט אַראָפּלאָזן; װי אַ מין קעלער
האָט דאָס אױסגעזען. עס איז געשטאַנען אַ גרױ רױכיק
האַלב־פֿינצטערניש. דאָס קלײנע לעמפּעלע, װאָס האָט געלײַכט פֿון יענער זײַט,
איבער דער טיר, האָט קױם־קױם אַרײַנגעשטראַלט אַהער דורך אַ קלײן
פֿענצטערל און באַװיזן, אַז אױסער לאַנגע שמאָלע הילצערנע בענק
האַרט בײַ די װענט איז דאָ נישט פֿאַראַן קײן שום אַנדער מעבל.
פֿון שלאָפֿן איז גאָר קײן רײד ניט געװען. עס זאָל אַפֿילו זײַן װוּ,
װאָלט זי אױך נישט געלענט זיך שלאָפֿן. זי איז געװען גליקלעך,
װאָס מע האָט זי דאָ איבערגעלאָזט אײנע אַלײן, און איז געזעסן, װי
מען זיצט אױף דער װאַך, און נאָר אַרױסגעקוקט, ס'זאָל שױן װערן
טאָג ― דאָס איז געװען איר אײנציקער װוּנטש ― און צוגעהערט זיך
צו יעדן שאָרך. אַ מײַזל איז דורכגעלאָפֿן פֿאַרבײַ, אַ װינטל האָט
אַ בלאָז געגעבן אין דרױסן ― איז זי שױן געװען גרײט, אַז דאָס
גײט מען נאָך איר, און איז שױן געװען אױף די פֿיס. און איז
געװאָרן שטיל ― האָט זי זיך צוריק אַװעקגעזעצט אױף איר אָרט און
װידער גענומען זיך צוהערן אין דער שטילקײט פֿון דער דאָזיקער
נאַכט.
</p><p></p><p>
מיט אַ מאָל האָט זי איבערראַשט אַ טומל פֿון אַ סך קולות פֿון
אַ סך מענטשן און אַ טופּען פֿון אַ סך פֿיס, און אַ מאָדנער הײזעריקער
קװיטש פֿון אַ פֿרױענשטימע האָט זײ איבערגעשריגן אַלעמען און
געשאָלטן מיט אַזעלכע קללות און געשאָטן מיט אַזעלכע געקליבענע
װערטער, װאָס בעטי האָט נאָך ביז אַהער אַזעלכע זיכער נישט
געהערט. די קולות פֿון די מענטשן, דאָס טופּען פֿון די פֿיס און דער
קװיטש פֿון דער פֿרױענשטימע װערן אַלע מאָל נעענטער און
נעענטער און קױקלען זיך װי פֿון אױבן אַראָפּ, און אָט זענען זײ שױן
גאָר נאָענט. עס האָט זיך געעפֿנט די טיר פֿונעם חדר, װוּ בעטי
איז געזעסן, און עטלעכע פּאָר מאַנסבילשע הענט האָבן מיט גװאַלד
אַרײַנגעװאָרפֿן אַ מענטשן אינעם געשטאַלט פֿון אַ נקבֿה, װאָס האָט
נישט אױפֿגעהערט צו קװיטשען און צו שעלטן זיך מיט מאַנסבילשע
קללות אין דער מאַמען אַרײַן:
</p><p></p><p>
די טיר האָט זיך פֿאַרמאַכט און צוגעשלאָסן פֿון יענער זײַט
און די אַרײַנגעװאָרפֿענע נקבֿה איז געלעגן אַ װײַלע אױף דער ערד
אָנגעלענט אױף אַ נאַקעטן עלנבױגן און אַרומגעקוקט זיך אױף
אַלע זײַטן. דערזען, אַז זי איז ניט אַלײן, האָט זי זיך
אױפֿגעהױבן פֿון דער ערד, פּאַװאָלינקע און שאָקלענדיק זיך צוגעגאַנגען צו
בעטין און גוט אײַנגעקוקט זיך אין איר פּנים. בעטי פֿון איר זײַט
האָט זיך אױך גענומען אײַנקוקן אין איר פּנים, און אױף װיפֿל
ס'איז נאָר מעגלעך געװען בײַ אַזאַ באַלײַכטונג, האָט זי דערזען
פֿאַר זיך אַ נקבֿה מיט שטאַרק אָנגעפֿאַרבטע באַקען, מיט שיטערע נאָר
שטאַרק אָנגעשמירטע געגרײַזלטע האָר אונטער אַ קלאָגעדיק צעקנײטשט
און צעפֿלאָכטן היטעלע, װאָס האָט פֿאַרשטעלט אַ נידעריקן
פּרישטשעװאַטן שטערן, פֿון װאַנען עס האָבן אַרױסגעקוקט קלײנע בלױזלעכע
אױגלעך מיט שיטערע קרענקלעכע ברעמען. אַ האַרטער קאָרסעט האָט
אַרױסגעסטאַרטשעט הױך פֿון פֿאָרנט און אַרױסבאַװיזן שיטערע מיט
װאַטען אונטערגעבעטע בריסט. דאָס אַלעס מיט איר הײזעריקלעכן
קול און מיטן הײזעריקן געלעכטער האָבן עדות געזאָגט, אַז די
נקבֿה איז נישט פֿון די איבעריק געזונטע. נישט דאָס אָבער האָט
אונדזער בעטין אַזױ איבערראַשט, װי דער בוקעט, װאָס האָט זיך
געלאָזט הערן פֿון דער דאָזיקער דאַמע. דאָס איז געװען אַ געמישטער
ריח פֿון העליאָטראָפּ־פּאַרפֿומען און פֿון יאָדאָפֿאָרם. עס איז שװער
געװען צו כאַפּן, װעלכער פֿון די בײדע ריחות איז דאָ שטאַרקער.
אַמאָל האָבן גובֿר געװען די פּאַרפֿומען און אַמאָל ― דער
יאָדאָפֿאָרם...
</p><p></p><p>
באַטראַכט בעטין פֿון קאָפּ ביז די פֿיס, האָט זיך די
שמעקנדיקע דאַמע אָנגערופֿן צו איר גאָר פֿרײַנדלעך:
</p><p></p><p>
― װאָס, טײַבעלע? אױך פֿון דער „גאַס?“...
</p><p></p><p>
און נישט װאַרטנדיק אױף ענטפֿער, האָט זי זיך פֿאַרגאַנגען אין
אַ הײזעריקן געלעכטער, װאָס האָט זיך געענדיקט בײַ איר מיט אַ
קװיטש. אױסגעשפּיגן און אױסגעשאָלטן זיך מאַנסבילש אין דער
מאַמען אַרײַן, האָט זי אַ פֿרעג געגעבן בײַ בעטין, צי האָט זי נישט בײַ
זיך אַ פּאַפּיראָסל? נײן בעטי האָט נישט קײן פּאַפּיראָסל. זי רױכערט
ניט. די שמעקנדיקע דאַמע צעלאַכט זיך אױף איר הײזעריקן
געלעכטער: אַ שײנע מעשׂה! װאָס איז זי פֿאַר אַ „גאַסנמײדל“, װאָס
רױכערט ניט... און זי זעצט זיך צו אױף דער באַנק נעבן בעטין און
קלאָגט זיך פֿאַר איר, װי פֿאַר אַ שװעסטער, אַז זי קאָן זיך באַגײן
אָן ברױט און אָן שלאָפֿן און אַפֿילו אָן בראָנפֿן; נאָר אָן אַ
פּאַפּיראָסל ― דאָס פֿאַר קײן געלט, נאָר אפֿשר מײנט זי, אַז זי האָט
נישט קײן פּאַפּיראָסן? ― האָט זי אַ טעות. אַזױ פֿיל פּרישטשעס זײ
אױף דער צונג, װיפֿל פּאַפּיראָסן זי האָט בײַ זיך אין רידיקול. האָט
מען אָבער צוגענומען בײַ איר דעם רידיקול, אָט די שדים, נעמען
זאָל זײ בײַ דעם בױך.
</p><p></p><p>
די ברכה ענדיקט זיך בײַ איר, װי געװײנלעך, מיט דער
מאַנסבילשער קללה און זי פֿאַרגײט זיך אין אַ הײזעריקן געלעכטער.
דערנאָך איז זי מיט אַ מאָל געװאָרן ערנסט און אַװעקגעשטעלט איר
אָנגעשמירט פּנים אױף בעטין:
</p><p></p><p>
― שױן לאַנג, טײַבעלע אינעם ד אָ ז י ק ן  ב ר ױ ט ?... און נישט
װאַרטנדיק אױף ענטפֿער, װי איר שטײגער אין, הײבט זי אָן
רעדן פֿון זיך, אַז זי איז שױן לאַנג  א י ן  ד ע ם  ב ר ױ ט, פֿון זעכצן
יאָר אָן... זי איז נאָך קײן זעכצן יאָר נישט אַלט געװען אַפֿילו...
אױב זי װיל, װעט זי איר דערצײלן, װי אַזױ זי איז געקומען
דערצו.
</p><p></p><p>
און נישט װאַרטנדיק אױף ענטפֿער, װי איר שטײגער איז,
דערצײלט זי בעטין, װ י אַ ז ױ ז י  א י ז  ג ע ק ו מ ע ן  ד ע ר צ ו ― אַ
לאַנגע געשיכטע.
</p><p></p><p>
דאָס איז געװען אַ געשיכטע ― אַ געװײנלעכע, אײנע פֿון יענע
אַלטעגלעכע געשיכטעס, װאָס װערן איבערגעחזרט אין לעבן אױף
טױזנטער און טױזנטערלײ װאַריאַציעס און פֿילן אָן די װעלט מיט
טױזנטער און טױזנטער קרבנות, אומגליקלעכע קרענקלעכע נפֿשות,
פֿאַרקריפּלטע, צעטראָטענע, פֿאַרלױרענע נשמות.
</p><p></p><p>
דאָס איז געװען אַ געשיכטע, אָדער בעסער געזאָגט, אַ גאַנצע
מגילה פֿון געשיכטעס, אַ לאַנגע קײט פֿון צרות, רדיפֿות, אינטריגעס,
מסירות, הינטערפֿיסלעך און רישעות! אַ ים, אַ װעלט מיט רישעות! און
דערצײלט האָט זי דאָס אַלעס אין אַזאַ װוּלגאַרן הפֿקר־טאָן,
איבערגעשאָטן מיט אַזעלכע פּיקאַנטנע קללות און מיט אַזױ פֿיל
צינישע װערטער, ניבול־פּה, װאָס אַן אַנדערע אױף בעטיס אָרט װאָלט
זיכער פֿאַרברענט געװאָרן פֿאַר בושה און פֿאַרשטעלט זיך די אױערן,
זי זאָל נישט הערן. מײַן העלדין איז אָבער נישט פֿון די מײדלעך,
װאָס מײנען, אָדער זײ װילן, אַז יענער זאָל מײנען, אַז ז ײ
װ ײ ס ן  נ י ש ט  פֿ ו ן  ק ײ ן  ז אַ ך , און באַקומען דעריבער פֿאַרב אין פּנים,
אַז זײ דערהערן אַזעלכע װערטער, װאָס װערן גערעדט נאָר
צװישן מאַנסבילן... בעטי, װאָס איז אַלײן אױך נישט אױסגעװאַקסן
צװישן מלאָכים, האָט געװיס אין איר גאַנצן לעבן נישט געהערט
קײן הונדערט־חלק פֿון די מענטשלעכע רישעות, שלעכטיקײט און
בײזװיליקײט, װאָס זי האָט זיך אָנגעהערט אין אײן נאַכט פֿון אָט דער
דאָזיקער פֿאַרלױרענער הפֿקר־פֿרױ, װעלכע האָט זיך נישט באַקלאָגט,
נאָר גלאַט איבערגעגעבן מיט אַלע תּגין און מיט אַלע פּישטשעװקעס
אַלצדינג, װאָס זי האָט איבערגעטראָגן און טראָגט איבער נאָך ביזן
הײַנטיקן טאָג פֿון די „רוחות און שדים“ (מיט דעם נאָמען הײסט
בײַ איר יעדע באַשעפֿעניש, װאָס טראָגט אַ באָרד), װעלכע יאָגן זי
און פּלאָגן זי, לאָזן איר די גאַס נישט דורכגײן... װאָס האָבן
זײ צו איר ― װײסט זי אַלײן נישט... אַזאַ רציחה איז דען געהערט
געװאָרן אין דער װעלט? טױזנטער גנבֿים, גזלנים און באַנדיטן
גײען אַרום פֿראַנק און פֿרײ. זי אַלײן װײס פֿון אַ חבֿרה
„בלאַטניקעס“, „כאַפּיסניקעס“ און „מאַרװיכערס“, װאָס האָבן נישט לאַנג
דערשטיקט אַ ייִנגל פֿון אַ יאָר דרײַצן, מורא געהאַט, ער זאָל
נישט אַרױסגעבן זײערע גנבֿישע סודות ― עמיצער זאָל זיך עס
אַרומקוקן, עמיצער זאָל עס אַפֿילו געבן אַ פּיפּס. און אַז אַן אָרעמע מױד
האָט זיך אַרױסגעכאַפּט אױף דער גאַס, טאָמער װעט זי עפּעס
פֿאַרדינען, זי װיל פֿרעסן ― אַהאַ, איז זי שױן בײַ זײ גרױס אין די
אױגן!...
</p><p></p><p>
אַזױ הערט נישט אױף די דאָזיקע אומגליקלעכע צו באַקלאָגן
זיך אױף איר װיסט מזל און אױף די אומגערעכטיקײט פֿון די
מענטשן. און פֿאַרשטײט זיך, אַז דערבײַ װערט נישט פֿאַרגעסן אַ ברכה
אױף זײער מאַמעס קאָפּ, אַזױ אַז איטלעכער פֿון די „שדים און רוחות“,
גנבֿים, גזלנים און באַנדיטן, באַקומען פֿון איר יעדער זײַן חלק..
</p><p></p><p>
נאָר מער פֿון אַלע האָט די דאָזיקע פֿאַרלױרענע און צעהיצטע
געפֿײַערט אױף אײנעם אַ יונגנמאַן מיטן נאָמען מאַקאַר
זשערעבטשיק. דעם דאָזיקן נאָמען האָט זי דערמאַנט ― אַ מאָל צװאַנציק, אױב
נישט מער. מאַקאַר זשערעבטשיק ― דאָס איז דער העלד פֿון איר
ראָמאַן. דאָס איז איר געליבטער, צוליב װעלכן זי האָט זיך מפֿקיר
געװען, צוליב װעלכן זי האָט זיך פֿאַרקױפֿט אין גאַס, בכדי ער
זאָל האָבן אױף װאָס צו הוליען מיט אױסגעלאָזענע מײדלעך ― אַ
חלירע זאָל אױף אים קומען מיט זײ אינאײנעם!... פֿונדעסטװעגן
װאָלט זי אים מוחל געװען, כאַפּט אים דער רוח, לאָז ער זיך
אַרומשלעפּן מיט אױסגעלאָזענע מױדן װיפֿל ער װיל! װאָס האָט ער
אָבער צו שלאָגן בלאַט מיט פֿרעמדע װײַבער? און נאָך װאָסערע
װײַבער! ― װאָס זײערע מענער פֿאַרנעמען זיך מיט גנבֿה, גזילה און
עקספּראָפּריאַציעס! ער מײנט, אַז עס װעט אים אָפּלױפֿן גלאַט אָט
דאָס, װאָס ער האָט צוליב זײ דערשטיקט אָ ייִנגל און צעשטאָכן
אים דאָס לײַב, געמאַכט װי אַ רעשעטע... לאָז ער נאָר פּרוּװן
װידער אַרומשלעפּן זיך מיט פֿרעמדע װײַבער, װעט זי זיך מיט אים
אָפּרעכענען! נישקשה, זי האָט אױף אים און אױף זײ אַלע אַ
רעכטע בײַטש: בײַ איר ליגט נאָך דאָס רענצל פֿונעם דערשטיקטן
ייִנגל...
</p><p></p><p>
בעטי האָט מער געטראַכט פֿון דער דאָזיקער פֿאַרלױרענער, װי
געהערט אירע מעשׂיות. זי האָט געטראַכט װעגן לעבן פֿון דער
דאָזיקער אומגליקלעכער, װאָס האָט פֿאַר איר אַלײן קײן װערט, װעגן
איר גרעסטן װוּנטש, װאָס באַנוגנט זיך מיט אַ פּאַפּיראָסל, און
װעגן די בלוטיקע געשיכטעס, װאָס זי דערצײלט מיט אַזאַ
קאַלטבלוטיקײט. נאָר װאָס װײַטער האָט זי זיך גענומען אַלץ מער
צוהאָרכן צו דער שרעקלעכער געשיכטע מיטן דערשטיקטן ייִנגל, װאָס
האָט אין זיך אַ סך ענלעכקײט מיט דער געשיכטע פֿונעם
געהרגעטן קיריליכעס זונדל. דאָ אַ שטיפֿקינד בײַ זײַן פֿאָטער און דאָרט
אַ שטיפֿקינד בײַ זײַן פֿאָטער. דאָ איז דער שטיפֿפֿאָטער אַ שיכּור און
האַנדלט מיט גנבֿישע זאַכן און דאָרט איז דער שטיפֿפֿאָטער אַ
שיכּור און האַנדלט מיט גנבֿישע זאַכן... און עס װילט זיך איר
זײער אַ פֿרעג געבן בײַ דער דאָזיקער פֿאַרלױרענער, װי אַזױ האָט
מען גערופֿן דעם דערשטיקטן ייִנגל?... נאָר אַזױ װי זי האָט נאָך
מיט איר דורך דער גאַנצער נאַכט קײן אײנציק װאָרט גערעדט,
װײסט זי נישט, װי אַזױ זי זאָל מיט איר אַרײַן אין אַ שמועס. ובפֿרט,
אַז יענע װערט נישט אַנטשװיגן אױף קײן מינוט, דאָס מױל מאַכט זיך
איר נישט צו. און אַזױ קײטלט זיך בײַ איר אײנס מיטן אַנדערן,
אַלע מאָל אַן אַנדער געשיכטע, אײנע שרעקלעכער און העסלעכער פֿון
דער אַנדערער. בעטי האָט זיך גאָר נישט אַרומגעזען װוּ די נאַכט
איז אַהינגעקומען ― ביז עס האָט זיך דערהערט אַ קלונג פֿון שליסלען
און אַ סקריפּ פֿון דער טיר, װאָס האָט זיך מיט אַמאָל ברײט
אױפֿגעעפֿנט און אַ העלער פּאַס פֿון טאָג־ליכטיקײט האָט זיך װי מיט גװאַלד
אַרײַנגעריסן פֿונעם קילן אינדרױסן אַהער אין דער דאָזיקער גרוב,
און דאָ האָט די שמעקעדיקע פֿרױ צום ערשטן מאָל ערשט
דערזען װי עס געהער צו זײַן דאָס מײדל, מיט װעלכער זי האָט
פֿאַרבראַכט כּמעט אַ גאַנצע נאַכט און פֿאַר װעלכער זי האָט אױסדערצײלט
אינגאַנצן איר האַרץ ― און זי איז איבערראַשט געװאָרן: אַזױ יונג,
אַזױ שײן און אַזױ פֿריש ― אַזעלכס האָט זי נאָך קײנמאָל אױף דער
„גאַס“ נישט באַגעגנט!... און נאָך מער איבערראַשט איז זי
געװאָרן, אַז זי האָט דערהערט אָט דאָס מײדל רעדן מיט דער
פּאָליציע.
</p><p></p><p>
בעטי, אַז זי האָט דערזען דעם אַרײַנגעקומענעם נאַדזיראַטעל
און דערהערט, אַז מען הײסט איר גײן מיט אים, האָט זי זיך
אַװעקגעשטעלט און האָט געזאָגט גאַנץ פֿעסט, אַז מיט אים אײנעם
אַלײן װעט זי נישט גײן פֿון דאַנען, דער טױט זאָל איר זײַן!
</p><p></p><p>
יענער האָט דאָס תּחילת נישט געקאָנט פֿאַרשטײן, אײגנטלעך,
װאָס דאָס הײסט, האָט אים בעטי קלאָר געמאַכט, אַז אױב ער װיל,
זי זאָל גײן פֿון דאַנען, זאָל ער אַרױסרופֿן אַהערצו נאָך אײנעם,
אַנישט װעט זי זיך נישט רירן פֿונעם אָרט ― סײַדן מיט גװאַלד...
</p><p></p><p>
― בראַװאָ! אָט דאָס הײסט אַ מױד! אַ מאָלאָדיעץ אַ מױד! ― האָט
זיך אָנגערופֿן די שמעקעדיקע נקבֿה און פֿאַרגאַנגען זיך אױף איר
הײזעריקן געלעכטער,― אָט אַזױ דאַרף מען מיט זײ האַנדלען, מיט
די זשוליקעס! בראַװאָ!...
</p><p></p><p>
און אַז בעטי איז געװען אין דרױסן און געזעסן מיט צװײ
נאַדזיראַטעלעס אױף דער דראָזשקע, האָט זיך איר נאָך אַלץ
אױסגעדאַכט, אַז זי הערט דעם געמישטן ריח פֿון העליאָטראָפּ מיט
יאָדאָפֿאָרם, װאָס האָט זי נישט אָפּגעלאָזט דערנאָך דעם גאַנצן טאָג.
</p><p></p><p>
דאָס צװײ־און־זעכציקסטע קאַפּיטל
</p><p></p><p>
ד י  ב ע ר ז ע  ק אָ כ ט װ י אַ  ג י ה נ ו ם
</p><p></p><p>
מיט דער גיכקײט פֿון אַ בליץ האָבן די טעלעגראַפֿן־דראָטן
צעטראָגן איבער אַלע עקן פֿון דער װעלט די איבעראַשנדע ידיעה,
אַז „ענדלעך האָט זיך אײַנגעגעבן צו געפֿינען דעם מערדער פֿונעם
געהרגעטן קריסטלעכן ייִנגל װלאַדימיר טשיגירינסקי און אַז דער
מערדער איז אַ ייִד, נאָך גאָר אַ יונגער מאַן, װאָס שטודירט אױף
דאַנטיסט“...
</p><p></p><p>
„דער פֿאַרברעכער ― איז געשטאַנען װײַטער אין דער ידיעה ―
האָט זיך דערװײַל נאָך נישט מודה געװען און זײַנע חבֿרים האָט ער
דערװײַל נאָך נישט אַרױסגעגעבן, נאָר אַלע סימנים זענען קעגן
אים און ס'איז קײן ספֿק נישט, אַז ער האָט געהאַט צו זיך
מינדסטנס נאָך דרײַ מיטהעלפֿער און אַז דער פֿאַרברעכן אין באַגאַנגען
געװאָרן צוליב אַ רעליגיעזן צװעק“...
</p><p></p><p>
דאָס איז געװען די ערשטע באָמבע, די ערשטע טעלעגראַפֿישע
ידיעה אין קורצן, װאָס די בלעטער פֿונעם געװיסן מין האָבן דאָס
אױפֿגעכאַפּט, צעשמירט, צעלײגט אױף טעלערלעך און געמאַכט דערפֿון
אַ גאַנצן צימעס.
</p><p></p><p>
ייִדן פֿון דער גאַנצער װעלט, אָנגעלערנט און געװױנט
געװאָרן צו דעם בילבול נאָך פֿון פֿאַרצײַטן, האָבן זיך כּלומרשט
אױסגעלאַכט דערפֿון, געמאַכט חוזק פֿון דעם גאַנצן ענין, געזאָגט
װערטלעך, אַז דאָס „האָבן גאַזעטן אױסגעטראַכט צוליב פּרנסה“,
נאָר אינװײניק אין האַרצן האָט עס פֿאַרדראָסן. „טאָמער איז קאַרג,
נאַט אײַך אַ רעשטל צו די צרות!“...
</p><p></p><p>
נאָר אױב בײַ די ייִדן פֿון דער גאַנצער װעלט האָט זיך נאָך
</p>
</body>