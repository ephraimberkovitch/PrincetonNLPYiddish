<body dir="rtl" style='font-family:"Times New Roman",Ariel,FreeSerif;'>
<h1>דער בלוטיקער שפּאַס: 63: דער „פֿאַרברעכער“ אױפֿן פֿאַרהער</h1>
<h2>שלום עליכם</h2>
<h3>פֿון <a href="https://www.cs.uky.edu/~raphael/yiddish/sholemAleykhem/contents.html">
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
        דאָס דרײַ־און־זעכציקסטע קאַפּיטל
</p><p></p><p>
    דער „פֿ אַ ר ב ר ע כ ע ר“ א ױ פֿ ן  פֿ אַ ר ה ע ר
</p><p></p><p>
צװישן אַלע, װאָס האָבן אײַנגעלײגט די װעלט און געקאָכט
זיך איבער דעם „פֿאַרברעכער“, װאָס מע האָט געפֿונען, איז געװען
גאָר אײנער, װאָס האָט ניט אַרױסבאַװיזן קײן סימן אַפֿילו, אַז ער
איז אױפֿגערעגט אָדער אומרויִק. דאָס איז געװען דער „פֿאַרברעכער“
אַלײן.
</p><p></p><p>
צו באַװוּנדערן, װי רויִק און נישט געצװוּנגען דער דאַנטיסט
ראַבינאָװיטש האָט זיך געהאַלטן, אַז מע האָט אים, נאָכדעם װי ער
האָט זיך גוט אױסגעשלאָפֿן און רעכט איבערגעביסן, אַרײַנגעפֿירט
און אַװעקגעשטעלט פֿאַר דער אױספֿאָרשונג און גענומען נאָך אַ מאָל
אױפֿן פֿאַרהער, ― ער זאָל זאָגן, װאָס װײס ער װעגן דעם
געהרגעטן ייִנגל װלאַדימיר טשיגירינסקי?
</p><p></p><p>
אָ! ער װײס אַ סך, זײער אַ סך װעגן דעם דאָזיקן
טרױעריקן פֿאַקט: און ער חזרט איבער נאָך אַ מאָל דאָס, װאָס ער האָט
שױן אין דער פֿרי געזאָגט: אַז ער האָט אַלײן אין זינען געהאַט
אַרױסצוטרעטן מיט זײַן מעלדונג, נאָר ער האָט זיך אָפּגעהאַלטן ביז
אַהער פֿון אַרײַנרײַסן זיך נישט־גערופֿענערהײט אין דער
אױספֿאָרשונג, איבער אַ סך טעמים. ערשטנס, האָט ער נישט געװאָלט זײַן
קײן ממזר, שפּילן אַ ראָל פֿון אַ שפּיאָן...  צװײטנס, האָט ער
גערעכנט, װי ער האָט שױן אין דער פֿרי באַמערקט, אַז די
אױספֿאָרשונג װעט שױן אַלײן אַרױפֿפֿירן אױפֿן ריכטיקן װעג איצט,
װיבאַלד ער זעט, אַז מע האָט די עלטערן פֿונעם געהרגעטן באַפֿרײַט
און מע האָט אַרײַנגעצױגן אַהער מענטשן זײַטיקע, צום בײַשפּיל,
דעם ייִדן שאַפּיראָ מיט זײַנע קינדער, װאָס זענען גאָט די נשמה
שולדיק, האָט ער שױן חרטה, װאָס ער האָט געשװיגן ביז אַהער. ער קאָן
זאָגן, אַז  ע ס  ל י ג ט  א י ם  א ױ ף  ז ײַ ן  ג ע װ י ס ן .
</p><p></p><p>
אַזױ האָט ראַבינאָװיטש־פּאָפּאָװ אָנגעהױבן מיט זײַן געדיכטע
באַריטאָן־שטימע, װאָס איז געװען אַ ביסל צו־הױך גענומען און װאָס
האָט אַ ביסל צו־שטאַרק אָפּגעקלונגען אינעם גרױסן ברײטן, נאָר
פּוסטן חדר, װאָס איז באַשטאַנען מער נישט װי פֿון אַ לאַנגן טיש
מיט געװאַנט געדעקט, עטלעכע הױכע שטולן מיט געשניצטע
װענטלעך און לאַנגע געפּאָלירטע בענק אַרום און אַרום האַרט בײַ די
װענט. פֿונדעסטװעגן, נישט קוקנדיק אױפֿן צו ― הױכן טאָן, האָבן
די דאָזיקע עטלעכע װערטער פֿונעם „פֿאַרברעכער“, און איבערהױפּט די
לעצטע, אַז  ע ס  ל י ג ט  א ױ ף  ז ײַ ן  ג ע װ י ס ן , געמאַכט אַ גוטן
אײַנדרוק אױף די אױספֿאָרשער, װאָס זענען באַשטאַנען פֿון דרײַ
מענטשן: אײנער - דערזעלבער, װאָס האָט אים גענומען אױספֿרעגן
נאָך אין דער פֿרי ― דאָס איז געװען אַ מענטש פֿול מיט ענערגיע, אַ
טיפֿער ברונעט מיט געדיכטע שטײענדיקע אונטערגעשױרענע האָר
מיט אַ שװאַרצן פּענסנע. די ענערגיע רעדט אַרױס בײַ אים פֿון
זײַנע שאַרפֿע אױגן, פֿון זײַן שאַרפֿער שטימע און פֿון זײַן יעדן ריר.
אַז ער רעדט, האָט ער ליב אױסציִען די װערטער און כּמעט אױף
יעדן צװײטן־דריטן װאָרט שטעלן די טראָפּ, אונטערשטרײַכן און
בעת־מעשׂה האַלב צומאַכן די אױגן. דאָס איז געװען דער פֿירער
פֿון דעם פֿאַרהער, דער סודעבנע [судебне: געריכט] סלידאָװאַטעל.
</p><p></p><p>
דער אַנדערער - אַ בלאָנדין, נאָך גאָר ― אַ יונגער מאַן, נאָר שױן
מיט אַ גלאַטן קאָפּ, אָן אַ סימן פֿון געװוּקס, און מיט אַ הױכן
גלאַנצנדיקן שטערן, װאָס גיט זיך שטאַרק אַרױס פֿאָרנט, און זעט אױס
דעריבער װי ער האָט נישט אײן קאָפּ, נאָר צװײ. אין די גאָלדענע
ברילן זיצן בײַ אים אַזעלכע דיקע שאַרפֿע גלעזלעך, אַן קױם װאָס
מע זעט אַרױס דורך זײ די אױגן, װעלכע קוקן נישט, נאָר זײ
שטעכן דורך װי שפּיזן. דאָס איז אַ קאַנדידאַט אױף סלידאָװאַטעל.
</p><p></p><p>
און דער דריטער ― אַ הױכער יונג מיט שפּאָרן, מיט פֿאַרב אין
די באַקן, זײער אַן עלעגאַנטער אָפֿיציר מיט אַקסלבענדער און מיט
אַ לעבעדיק פּנים פֿון אַ מענטשן, װאָס פֿאַרשטײט צו לעבן אַ גוטן
טאָג. דער דאָזיקער דריטער האָט זיך די גאַנצע צײַט געהאַלטן װי
אַ זײַטיקער פּאַרשױן, װאָס נעמט נישט קײן אָנטײל אין דער
אױספֿאָרשונג און װאָס איז געקומען מער נישט אױס גרױס אינטערעס צום
פּראָצעס און צום באַשולדיקטן. אַלע דרײַ האָבן אױסגעװיזן װי
צופֿרידן מיט דער האַלטונג פֿונעם דאָזיקן „אינטעליגענטן פֿאַרברעכער“.
</p><p></p><p>
נאָכדעם װי מע האָט אים איבעראַנײַס איבערגעפֿרעגט און
פֿאַרשריבן זײַן נאָמען מיט זײַנע יאָרן מיט זײַן שטאַם מיט זײַן
באַשעפֿטיקונג מיט די אַלע איבעריקע פֿאָרמאַליטעטן, האָט אים דער
פֿירער פֿונעם פֿאַרהער, װאָס מיטן ענערגישן פּנים און מיטן
שװאַרצן פּענסנע, אין זײער אַ פֿרײַנדלעכן טאָן פֿאָרגעלײגט, ער זאָל
דערצײלן בהדרגה, נישט געכאַפּט און פּינקטלעך, אַלצדינג, די גאַנצע
געשיכטע, פֿונעם אָנהײב ביזן סוף, מיט אַלע אײנצלהײטן און מיט
און מיט אַלע קלײניקײטן, װי אַזױ, װוּ און װען דאָס איז פֿאָרגעקומען, און
אַז ער זאָל אָנרופֿן בײַ די נעמען אַלע די, װאָס האָבן זיך
באַטײליקט אינעם מאָרד, צו װעלכן צװעק און אַזױ װײַטער.
</p><p></p><p>
נאָך דעם דאָזיקן אַרײַנטריט האָבן זיך אַלע דרײַ צוגערוקט
צום טיש און צוגעגרײט זיך אױסהערן די אינטערעסאַנטע דערקלערונג,
װאָס דער פֿאַרברעכער האָט זײ נאָך אין דער פֿרי צוגעזאָגט צו
געבן און האָט זײ מבֿטיח געװען, אַז „זײ װעלן שטױנען“...
</p><p></p><p>
דער באַשולדיקטער איז אױך געװען נישט װינציק צופֿרידן,
װאָס מע האָט זיך צוגעגרײט אים הערן, װי עס האָט אױסגעװיזן,
מיט קאָפּ. עס אין אים געװען אָנגענעמען, ערשטנס, װאָס צוליב
אים, װיבאַלד ער װעט נאָר אָפּגעבן זײַן ראַפּאָרט, אַזױ װעט מען
די אומשולדיקע שאַפּיראָס מסתּמא באַלד אַרױסלאָזן פֿרײַ און אפֿשר נאָך
בעטן מחילה, װאָס מע האָט זײ חושד געװען אין אַזאַ זאַך.
צװײטנס ― װאָס ער װעט מיטהעלפֿן דער אױספֿאָרשונג אַרױף אױפֿן
ריכטיקן װעג און אױפֿדעקן די אמתע מערדער פֿונעם אומגליקלעכן
װאָלאָדקע. דעריבער איז ער צוגעטראָטן צו זײַן דערקלערונג פֿרײלעך,
לעבעדיק. ער האָט גאָר נישט געװוּסט, פֿון װאַנען ער זאָל אָנהײבן:
פֿון דעם מאָמענט, װאָס דער װאָלאָדקע איז פֿאַרפֿאַלן געװאָרן? פֿון
דעם, װאָס ער, ראַבינאָװיטש, האָט איבערגעקלערט און איבערגעפֿילט,
בעת ער האָט צום ערשטן מאָל געלײענט די געװיסע אַרטיקלען אין
די געװיסע בלעטער װעגן דעם געהרגעטן װאָלאָדי שטשיגירינסקי
פֿון ייִדן צוליב זײער מצה אױף פּסח?... דערבײַ האָט ער אין
זינען געהאַט זאָגן אַ פּאָר װערטער בכלל װעגן דעם אומזיניקן
בלוט־בילבול, װאָס װאָלט שױן צײַט געװען, מען זאָל מאַכן אַ סוף
דערמיט.  דערנאָך האָט ער זיך באַטראַכט, אַן דאָס װעט ער איבערלאָזן
אױפֿן סוף און איצט װעט ער זײ בעסער איבערגעבן די געשיכטע
פֿון סאַמע אָנהײב, װי אַזױ ער האָט זיך באַקאַנט צום ערשטן מאָל
מיט דעם ייִנגל װאָלאָדי שטשיגירינסקי און װי אַזױ זײַנע עלטערן,
פֿינצטערע, אומגעבילדעטע מענטשן, האָבן געקוקט אױף אים קרום,
נישט געװען צופֿרידן, װאָס ער, אַן אומבאַקאַנטער סטודענט, שלאָגט
זיך אָן אַלײן צו לערנען מיט זײער קינד אומזיסט... ער װעט
קײנמאָל נישט פֿאַרגעסן די דאָזיקע קאָמישע סצענע, װי אַזױ ער איז
אַרײַנגעקומען צום ערשטן מאָל צו װאָלאָדקען אַהײם, געטראָפֿן דעם
שטיפֿפֿאָטער קיריל כמאַראַ, אַן אָנגעברוגזטן, װי אַ מענטש, װאָס האָט
זיך נאָר־װאָס אױסגעניכטערט און איז בײז אױף דער גאַנצער װעלט.
„װאָס דאַרפֿט איר?“ ― איז אױף אים אָנגעפֿאַלן דער
אױסגעניכטערטער כמאַראַ. „אַזױ און אַזױ, בײַ אײַך, האָב איך געהערט זאָגן,
איז דאָ אַ ייִנגל, הײסט ער װאָלאָדקע און װיל זיך לערנען און האָט
נישט מיט װעמען...“ איז דער קיריל געװאָרן נאָך מער בײן. „מיט
אײַך װאָס געהער דאָס זיך אָן?...“
</p><p></p><p>
ראַבינאָװיטש האָט זיך ערשט פֿאַרקאַטשעט צו דערצײלן און
דערצײלן, װי אַזױ נאָכדעם ס'איז אָנגעקומען קירילעכע און, דערהערט
דעם שמועס, איז זי געבליבן שטײן אין מיטן שטוב אַ
דערשראָקענע, נישט פֿאַרשטאַנען, װאָס װיל מען אײגנטלעך פֿון איר
װאָלאָדקען האָבן? ― האָט אים אָבער דער פֿירער פֿונעם פֿאַרהער, דער
װאָס מיטן ענערגישן פּנים און מיטן שװאַרצן פּענסנע, פּלוצעם
איבערגעהאַקט אין מיטן.
</p><p></p><p>
― איר װעט אפֿשר אַזױ גוט זײַן פֿריִער אונדז אױפֿקלערן,
װי אַזױ איז דאָס געװען, װאָס איר זענט געקומען גראָד צו אָט דעם
װאָלאָדי שטשיגירינסקי? פֿאַרװאָס אין געפֿאַלן דער גורל אױף אים
 און נישט אױף אַן אַנדערן? װער האָט אים  א ױ ס ג ע ק ל י ב ן ?
װער האָט אײַך  אָ נ ג ע װ י ז ן  אױף אים?
</p><p></p><p>
דאָ איז ראַבינאָװיטש געבליבן שטײן מיט אַ צעטומלט
שמײכל אױף די ליפּן.  עס איז געװען צו זען, אַז ער פֿאַרשטײט
נישט, װאָס מע פֿרעגט בײַ אים: „װאָס פֿאַר אַ „גורל?...“
</p><p></p><p>
דער עלטערער, דער פֿירער פֿונעם פֿאַרהער, האָט
אַרױסגעזען, אַז דער באַשולדיקטער איז װי צעמישט, מבֿולבל געװאָרן, האָט
ער אים נאָך אַ מאָל פֿאָרגעלײגט, ער זאָל זיך מטריח זײַן
איבערגעבן אַקוראַט, װ י  אַ ז ױ  א י ז  ד אָ ס  ג ע ש ע ן , װאָס ער איז 
געקומען ג ר אָ ד  צו דעם ייִנגל װאָלאָדי שטשיגירינסקי?
</p><p></p><p>
„װי אַזױ דאָס איז געשען? ― דאָס איז געשען זײער פּשוט!“ ―
און דער באַשולדיקטער דערצײלט די מעשׂה אַקוראַט װי געװען, 
װי־אַזױ אײנמאָל אין אַ שײנעם פֿרימאָרגן איז צו אים צוגעשטאַנען
זײַן תּלמיד, שאַפּיראָס זונדל, אַ גימנאַזיסטל פֿון דריטע קלאַס, אָט
דער, װאָס מע האָט אים נעכטן פֿאַרנומען אינאײנעם מיטן פֿאָטער:
באשר אַזױ װי ער, דער גימנאַזיסט שאַפּיראָ, האָט אַ חבֿר װאָלאָדקע,
אַן אָרעם ייִנגל פֿון זײער שכן, װאָס װיל לערנען און האָט נישט מיט
װעמען, זאָל ער, ראַבינאָװיטש, אים געבן אַן אוראָק, כאָטש אײן
מאָל אָדער צװײ מאָל אין װאָך, אומזיסט געװײנלעך, װאָרעם דער
שטיפֿפֿאָטער װעט פֿאַר אים קײן געלט נישט װעלן צאָלן.
</p><p></p><p>
― האָט איר אים ש ױ ן , די רגע, צוליב געטאָן און איר
האָט זיך  ש ױ ן  אױפֿגעהױבן און ש ױ ן  אַװעקגעגאַנגען צו אָט דעם
װאָלאָדקען?
</p><p></p><p>
דער באַשולדיקטער  האָט אַ פּנים נישט אַזױ גיך געכאַפּט די 
איראָניע פֿון די דאָזיקע װערטער און געענטפֿערט בתּמימות, אַז נישט
ש ױ ן  ד י רגע האָט ער זיך אױפֿגעהױבן נאָר אַז דער תּלמיד 
שאַפּיראָ איז צוגעשטאַנען צו אים אײן מאָל און צװײ מאָל און דרײַ
מאָל און נאָך אָנגעשטעלט די שװעסטער און די מוטער: „טוט אים
צוליב“ ― האָט ער אים צוליב געטאָן און נאָר מיט אַ תּנאַי, אַז אָט
דער װאָלאָדקע, װאָס ער בעט פֿאַר אים, זאָל קומען צו אים, צו
ראַבינאָװיטשן אױפֿן אוראָק, נישט ער זאָל גײן אַהין.
</p><p></p><p>
― װאָס פֿאַר אַ  מ ײ ן האָט איר געהאַט דערבײַ?...
</p><p></p><p>
דער באַשולדיקטער  איז װידער געבליבן מבֿולבל, און דער 
עלטערער האָט אים אַװעקגעשטעלט נאָך אַ מאָל דאָס אײגענע:
</p><p></p><p>
― װאָס פֿאַר אַ  מ ײ ן  האָט איר געהאַט דערבײַ, װאָס איר
האָט  ד ו ר כ א ױ ס  געװאָלט, אַז װאָלאָדקע זאָל קומען צו א ײַ ך  אױפֿן
אוראָק, נישט איר צו אים?
</p><p></p><p>
קײן שום מ ײ ן  האָט ער דערבײַ נישט געהאַט ― ענטפֿערט זײ
דער באַשולדיקטער בתּמימותדיק און פּראָסט, אָן קונצן. עס איז
אים געװען מער אַנגענעמען צו לערנען מיט װאָלאָדקען בײַ די
שאַפּיראָס אין שטוב און װײַטער גאָרנישט.
</p><p></p><p>
― מער אַנגענעמען, זאָגט איר? ― האַ... אפֿשר מער 
באַקװעם און מער נ ו צ ל ע ך ?... ― האָט אים יענער איבערגעפֿרעגט און
געשטעלט די טראָפּ אױפֿן װאָרט ,נוצלעך“ און איבערגעקוקט זיך
שטאַרק בעת־מעשׂה מיט זײַנע צװײ קאָלעגן.
</p><p></p><p>
― עס קאָן זײַן, אַז מער נוצלעך,― האָט דער באַשולדיקטער
צוליב געטאָן, װידער פּראָסט, אָן קונצן, און גענומען דערצײלן
װײַטער, אַז גײן צו אים האָט אָבער דער װאָלאָדקע נישט געקאָנט,
װײַל שאַפּיראָ, װעלכער האָט נישט אָנגעהױבן צו װיסן װער
װאָלאָדקע און װאָס װאָלאָדקע, האָט נישט געטאָרט װיסן פֿון דער גאַנצער
געשיכטע: אַזױ אַז ער, ראַבינאָװיטש, האָט געמוזט אײַנגײן דערױף,
ער זאָל קומען צו װאָלאָדקען אַהײם און דאָרט מאַכן מיט אים די
אוראָקן אַלזאָ, אַזױ װי ער איז געקומען אַהין דעם ערשטן מאָל...
</p><p></p><p>
נאָר דאָ װערט דער באַשולדיקטער װידער איבערגעריסן:
</p><p></p><p>
― זאָגט נאָר: בעת אײער תּלמיד האָט מיט אײַך גערעדט
װעגן װאָלאָדקען, האָט איר געװײנלעך געװוּסט, אַז דער װאָלאָדקע
איז אַ קריסטלעך קינד?...
</p><p></p><p>
― װאָס איז דער אונטערשיד? ― ענטפֿערט דער באַשולדיקטער
מיט פֿאַרװוּנדערונג - אַ קריסט, אָדער ניט אַ קריסט, אַן אָרעם ייִנגל
און װיל לערנען, פֿאַרװאָס זאָל מען אים נישט העלפֿן?
</p><p></p><p>
― מיר לאָזן זיך נישט אַרײַן מיט אײַך אין פֿילאָזאָפֿיע... מיר
בעטן אײַך נאָר, איר זאָלט ענטפֿערן גלײַך אױף דעם, װאָס מע,
פֿרעגט בײַ אײַך. א י ר  ה אָ ט  ג ע װ וּ ס ט  א י ן  י ע נ ע ם
מ אָ מ ע נ ט ,  אַ ז  װ אָ ל אָ ד ק ע  ש ט ש י ג י ר י נ ס ק י  א י ז  אַ  ק ר י ס ט ,  אָ ד ע ר
נ י ש ט ?...
</p><p></p><p>
אין די דאָזיקע װערטער האָט זיך שױן געלאָזט הערן אַ ביסל
פֿאַרדראָס.
</p><p></p><p>
דער באַשולדיקטער טראַכט אַ װײַלע און זאָגט, אַז ער האָט עס
געװוּסט.
</p><p></p><p>
דער, װאָס מיטן שװאַרצן פּענסנע, טוט אַ װוּנק צו דעם,
װאָס מיט די שאַרפֿע ברילן ער זאָל דאָס פֿאַרשרײַבן. יענער
פֿאַרשרײַבט און דער באַשולדיקטער קוקט נאָך מיט די אױגן, װי מען
שרײַבט. ער פֿאַרשטײט נישט, װײַזט אױס, צו װאָס דאָס איז אַזױ
נױטיק צו פֿאַרשרײַבן...
</p><p></p><p>
― אַלזאָ, דערצײלט, מיר האָרכן אײַך, ― מאַכט צו אים דער
עלטערער שױן װידער מיט אַ װײכן פֿרײַנדלעכן טאָן און מיטן
געדאַנק, ― אַז איצט װעט מען אים שױן הערן און מער נישט
איבעררײַסן.
</p><p></p><p>
און װידער האָבן זיך אַלע דרײַ צונױפֿגערוקט און צוגעגרײט
האָרכן מיט קאָפּ, װען װעט שױן קומען די רעכטע „דערקלערונג“,
װאָס דער „פֿאַרברעכער“ האָט צוגעזאָגט געבן. און דער פֿאַרברעכער
האָט זיך נישט געלאָזט לאַנג בעטן און האָט גאַנץ ברײטלעך און
מיט זעלטענעם ייִשובֿ־הדעת רויִק גענומען דערצײלן אַלץ, װאָס ער
װײס װעגן דעם דאָזיקן „שרעקלעכן רעטעניש“.
</p><p></p><p>
 דאָס פֿיר־און־זעכציקסטע קאַפּיטל
</p><p></p><p>
 אָ ט   ד אָ ס  א י ז  ג אָ ר ?
</p><p></p><p>
„אַז דער באַרג גײט ניט צום מחמד, גײט מחמד צום
באַרג...“ ― אַזױ האָט דער פֿאַרברעכער אָנגעהױבן זײַן געשיכטע
בהרחבֿה און דערצײלט גרינג און גלאַט, װי אַ װאַסער, װי אַזױ ער
האָט אָנגעהױבן אַרײַנצוגײן צו אָט דעם װאָלאָדקען אַהײם, װי אַזױ
ער האָט די ערשטע צײַט נישט באַמערקט קײן באַזונדערע זאַך,
אױסער דעם, װאָס דעם װאָלאָדקעס מוטער און נאָך מער זײַן
שטיפֿפֿאָטער קיריל כמאַראַ האָבן די ערשטע צײַט זיך באַגאַנגען מיט זײער
אומזיסטיקן רעפּעטיטאָר עפּעס ניט אַזױ פֿרײַנדלעך; זײ האָבן געקוקט
אױף אים, אַזױ האָט זיך אים אױסגעװיזן, מיט חשד, מיט
פֿאַרדאַכט...“
</p><p></p><p>
― װאָס האָבן זײ געקאָנט האָבן אױף אײַך פֿאַר אַ פֿאַרדאַכט? ―
בעט זיך דער עלטערער, דער סלידאָװאַטעל, נישט געקאָנט
אײַנהאַלטן פֿון איבערצורײַסן.
</p><p></p><p>
דאָס װײס ער נישט. אפֿשר האָבן זײ אים חושד געװען, אַז
ער איז אַ געהײם־אַגענט פֿון דער פּאָליציע?   ער האָט אַ סימן: בײַ
די ערשטע אוראָקן איז דער שטיפֿפֿאָטער נישט אָפּגעטראָטן פֿונעם
שטיפֿקינד, זיך צוגעהערט, טאָמער רעדט מיט אים דער רעפּעטיטאָר
פֿון זײַטיקע זאַכן...
</p><p></p><p>
― איז דאָס אמת, אַז איר האָט זיך אײנמאָל אױסגעדריקט
פֿאַר שטשיגירינסקיס שטיפֿפֿאָטער, פֿאַרן גױ קיריל כמאַראַ, אַז װען ער
זאָל אײַך אַװעקגעבן זײַן שטיפֿקינד אין אײַערע  י יִ ד י ש ע  הענט,
װאָלט איר פֿון אים געהאַט מער נוצן, װי ער האָט פֿון זײַן
שטיפֿקינד?
</p>
</body>