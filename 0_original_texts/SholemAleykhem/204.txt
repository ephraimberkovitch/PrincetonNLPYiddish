<body dir="rtl" style='font-family:"Times New Roman",Ariel,FreeSerif;'>
<h1>דער בלוטיקער שפּאַס: 65: ער בלאָנדזשעט</h1>
<h2>שלום עליכם</h2>
<h3>פֿון <a href="https://www.cs.uky.edu/~raphael/yiddish/sholemAleykhem/contents.html">
www.cs.uky.edu/~raphael/yiddish/sholemAleykhem/contents.html</a></h3>
<p>
</p><p></p><p>
  דאָס זעקס־און־זעכציקסטע קאַפּיטל
</p><p></p><p>
             ער בלאָנדזשעט
</p><p></p><p>
בײַם װײַטערן פֿאַרהער, אַז מע האָט אַרײַנגעפֿירט דעם
באַשולדיקטן, האָט ער באַמערקט אַ קלײנע פֿאַרענדערונג. אױפֿן
גין־געדעקטן טיש זענען געװען צוגעגרײט פֿאַרשידענע זאַכן,
אױסגעלײגט יעדער מין באַזונדער. דאָרט זענען געװען:
</p><p></p><p>
1) דאָס פּעקל ביכער, װאָס מע האָט פֿאַרנומען בײַ אים אינעם
טאָג פֿון ערבֿ־פּסח.
</p><p></p><p>
2) אַלע זײַנע פּאַפּירען, בריװ און נאָטיצן, איבערגעבונדן
מיט אַ גרינעם פֿאָדעם.
</p><p></p><p>
3) דאָס קלײנע בײַכיקע ביכעלע מיטן אױפֿשריפֿט „מײַן
טאָגבוך“.
</p><p></p><p>
4) אַן אַלטער ספֿר מיט פֿאַרשמאָלצעװעטע שװאַרצע טאָװלען און
מיט אַ געלן צעפֿױלטן רוקן. דעם דאָזיקן אַלטן ספֿר װאָלט דער
באַשולדיקטער געמעגט שװערן, אַז ער זעט דעם ערשטן מאָל אױף
זײַן לעבן. מיט אַ באַזונדער נײַגעריקײט האָט ער באַטראַכט די
דאָזיקע אַלע זאַכן און די פּנימער פֿון די אױספֿאָרשער, װאָס האָבן
אױסגעזען איצט נאָך מער האָפֿערדיק װי פֿריִער.
</p><p></p><p>
װאָס װעט דאָ זײַן?...
</p><p></p><p>
פּאַװאָלינקע, פֿאָרזיכטיק איז אױפֿגעבונדן געװאָרן קודם־כּל דאָס
בינטל כּתבֿים און אַרױסגענומען און איבערגעלײגט געװאָרן דאָס
באַװוּסטע בריװל פֿון זײַן שװעסטער „װיעראַ פּ“, װאָס שרײַבט אים,
אַז זי הערט נישט אױף  צ ו  ב ע ט ן  ג אָ ט  פֿ אַ ר  א י ם ,  ע ס  ז אָ ל
א י ם  ג ר י נ ג  אָ נ ק ו מ ע ן ,  א ו ן  ע ר  ז אָ ל  ז ײ  ש ױ ן  ד ע ר פֿ ר ײ ע ן
צ ו ם  ה ײ ל י ק ן  י ו ם ־ ט ו בֿ  מ י ט  ד ע ר  ג ו ט ע ר  ב שׂ ו ר ה ,  א ױ ף
װ ע ל כ ע ר  ז ײ  אַ ל ע  ק ו ק ן  ש ױ ן  אַ ז ױ  אַ ר ױ ס “
</p><p></p><p>
עס װערט אים געשטעלט די פֿראַגע. ערשטנס, װער אין אָט
די װיעראַ פּ., װאָס האַלט  א י ן  א ײ ן  ג אָ ט  ב ע ט ן ?  און צװײטנס,
װאָס איז דאָס פֿאַר אַ  ב שׂ ו ר ה , װאָס אַ ל ע קוקן אױף איר אַזױ
אַרױס צ ו ל י ב ן  ה ײ ל י ק ן  י ו ם ־ ט ו בֿ ?...
</p><p></p><p>
די אַלע אונטערגעשטראָכענע װערטער װערן אַרױסגעזאָגט
צעצױגן און מיט אַ באַזונדערע טראָפּ און אַלע אױגן זענען
אָנגעשטרענגט אױפֿן פֿאַרברעכער, װאָס װעט ער זאָגן? רויִק און מיט אַ
שמײכל אױף די ליפּן דערקלערט זײ דער „פֿאַרברעכער“, אַז די
גוטע בשׂורה, אױף װעלכע אַלע קוקן אַרױס, איז נישט מער װי אַ
טעלעגראַמע פֿון אים, אַז ער, ראַבינאָװיטש, פֿאָרט אױף פּסח אַהײם.
</p><p></p><p>
― מער נישט קײן זאַך?...
</p><p></p><p>
מער נישט קײן זאַך, אױסער אַ בריװ, אַז ער פֿאָרט אױף
פּסח אַהײם.
</p><p></p><p>
― פֿריִער האָט איר געזאָגט אַ טעלעגראַמע, איצט זאָגט
איר שױן אַ בריװ?
</p><p></p><p>
אַ בריװ, אָדער אַ טעלעגראַמע, ס'איז אַלץ אײנס.
</p><p></p><p>
― נישט אַלע מאָל איז דאָס אַלץ אײנס. דאָרט, װוּ אַ ל ע
קוקן אַרױס אױף אַ  ג ו ט ע ר בשׂורה און ב ע ט ן  ג אָ ט, ס'זאָל
אָ פּ ל ױ פֿ ן  ג ל אַ ט, איז אַ טעלעגראַמע מער אױפֿן אָרט װי אַ בריװ...
נאָר לאָמיר דאָס אָפּלײגן אױף אַ זײַט און זיך אומקערן צום
אינהאַלט פֿונעם דאָזיקן בריװ. איר זאָגט, אַז די בשׂורה, װאָס אַ ל ע
קוקן אַרױס אױף איר צוס  ה ײ ל י ק ן  יום־טובֿ, איז מער נישט װי
אײַער קומען צו פֿאָרן אַהײם. נעמען מיר אָן, אַז ס'איז אַזױ. פֿרעגט
זיך: װער זענען דאָס די  אַ ל ע , װאָס קוקן אַזױ אַרױס אױף אײַער
קומען צו פֿאָרן?:
</p><p></p><p>
דער באַשולדיקטער פּרוּװט זיך אױסטײַטשן, אַז אַלע מײנט
מען ― די גאַנצע פֿאַמיליע.
</p><p></p><p>
― װאָלט געשטאַנען די גאַנצע פֿאַמיליע. דער באַגריף פֿונעם
דאָזיקן װאָרט אױפֿן דאָזיקן פּלאַץ קאָן נאָר זײַן אַ גאַנץ אַנדערער,
אַזעלכער, װאָס אײַך לױנט זיך אפֿשר נישט אָנצורופֿן.
</p><p></p><p>
דער באַשולדיקטער, װײַזט אױס, איז נישט אײַנגענומען, װאָס מע
גריבלט זיך אין זײַן שװעסטערס בריװ, פּרוּװט ער זיך אַרױסדרײען
דורך אַן אַנדער מיטל. ער דערקלערט זײ, אַז זײ האָבן נישט װאָס
צו זוכן אינעם דאָזיקן אומשולדיקן בריװל קײן שום
פֿאַרבאָרגענעם געדאַנק, װאָרעם נישט ער, ניט דער, װאָס שרײַבט אים דעם
דאָזיקן בריװ, פֿירן נישט קײן פּאָליטישע אַגיטאַציע, און מיט
קאָנטראַבאַנדע באַשעפֿטיקן זײ זיך נישט.
</p><p></p><p>
― דאָס איז זײער גוט ― ענטפֿערט אים דער װאָס מיטן
שװאַרצן פּענסנע ― דאָס אין זײער גוט, װאָס איר פֿירט נישט קײן
פּ אָ ל י ט י ש ע  אַגיטאַציע און װאָס איר באַשעפֿטיקט זיך נישט מיט
ק אָ נ ט ר אַ ב אַ נ ד ע .  עס װאָלט אָבער געװען נאָך בעסער, װען איר זאָלט
זײַן אַ ביסל אױפֿריכטיקער און זאָגן, װער איז אָט די דאָזיקע, אָדער
אָט  ד ע ר  ד אָ ז י ק ע ר , װאָס שרײַבט צו אײַך דעם בריװ אונטערן
נאָמען „װיעראַ פּ.“
</p><p></p><p>
דאָ איז אים געװאָרן נישט גוט. זײער נישט גוט. נישט װײַל
דרײַ פּאָר אױגן האָבן אים אין דער מינוט דורכגעדרונגען דורך
און דורך. אים האָט געקװעטשט אַן אַנדער זאַך:  אױסזאָגן זײ דעם
אמת און אױפֿדעקן זײ דעם סוד, אַז די װיעראַ פּ. איז װיעראַ
פּאָפּאָװאַ, און אַז די װיעראַ פּאָפּאָװאַ דאָס אין זײַנע אַ שװעסטער און אַ
טאָכטער פֿונעם געװעזענעם ט־ר פּרעדװאָדיטעל דװאָריאַנסטװאָ [дворянство: אַדללײַט], אַ
פֿרומע קריסטין, װאָס בעט גאָט פֿאַר איר ברודער, ער זאָל קומען אַהײם,
און װײַטער גאָרניט ― װאָלט געהײסן פּלוצעם אַראָפּװאַרפֿן די מאַסקע
פֿאַר דער אָפּגערעדטער צײַט, מאַכן אַ סוף צום דאָזיקן שפּאַס, װאָס
איז אַװעק אַ ביסל צו־װײַט... ער איז דערצו נאָך גאָר נישט
צוגעגרײט נישט מצד זיך אַלײן, נישט מצד זײַן חבֿר, דעם אמתן
ראַבינאָװיטש, װעלכן ער קאָן אַרײַנשלעפּן אין אַ צרה, און אַלײן אױך
האָבן אַ רעכטן פּסק פֿאַר מעלדן זיך מיט אַ פֿאַלשן נאָמען און
פּאָר זיצן אױף אַ פֿרעמדן פּאַס מיט פֿרעמדע דאָקומענטן: און
ועל־כּולם ― און דאָס איז דער עיקר! ― זײַן ראָמאַן מיט שאַפּיראָס
טאָכטער, װאָס האָט זיך אָנגעהױבן מער ניט װי אַ שפּיל, װי אַ
גרינגער פֿלירט פֿון אַ בחור מיט אַ מײדל, און איז אַװעק אַזױ װײַט און
אַזױ ערנסט, אַז ער קאָן זיך גאָר ניט פֿאָרשטעלן, װאָס עס קאָן
דערפֿון אַרױס פֿאַר זײ בײדן, װען ער רײַסט איבער סאַמע איצט אין
רעכטן אָנהײב, אין רעכטן ברען פֿון זײער פֿרײַנדשאַפֿט, װאָס האָט
אָנגעהױבן אַריבערגײן אין אַזאַ פֿלאַם־פֿײַעריקע ליבע... נײן! לאָז
זיך זײַן װאָס עס װיל זיך ― ער װעט נישט זאָגן, װער דאָס איז. ער
ק אָ ן  נ י ש ט  ז אָ ג ן .
</p><p></p><p>
― איר ק אָ נ ט  נישט זאָגן? צי איר  װ י ל ט  נישט זאָגן?
</p><p></p><p>
דער באַשולדיקטער מײנט, אַז ס'איז אַלץ אײנס. ער רעכנט,
אַן יעדער מענטש האָט רעכט צו האָבן זײַנע אײגענע אינטערעסן,
װאָס געהערן זיך אָן נאָר צו אים אַלײן...
</p><p></p><p>
― גאַנץ ריכטיק, ― רײַסט אים איבער דער עלטערער װאָס מיטן
שװאַרצן פּענסנע און זעצט פֿאָרט זײַן אַרבעט גאַנץ ענערגיש ― גאַנץ
ריכטיק. יעדער מענטש האָט רעכט צו האָבן זײַנע אײגענע 
אינטערעסן. דאָרט אָבער, װוּ די אױספֿאָרשונג שלאָגט זיך דורך אַ װעג, װיל
דערגײן דעם אמת, װאָס װערט געזוכט ― דאָרט איז נישטאָ קײן אָרט
מער פֿאַר  א ײ ג ע נ ע  א י נ ט ע ר ע ס ן  און  ס ו ד ו ת . איר זײַט אַזױ
גוט און זאָגט אָקאָרשט,  װ ע ר  איז אָט דער, װאָס שרײַבט זיך אונטער
מיט אַ נקבֿהשן נאָמען װיעראַ פּ.? װוּ װױנט ער? און מיט װאָס
פֿאַרנעמט ער זיך?
</p><p></p><p>
דער באַשולדיקטער האַלט זיך קױם אײַן, ער זאָל זיך ניט 
צעלאַכן. װאָס איז זײ געפֿעלן, אַז װיעראַ פּ. באַדאַרף זײַן אַן „ער“ ־
ניט קײן „זי“? ער פֿאַרשטײט ניט, װאָס פֿאַר אַ שײַכות קאָן האָבן
זײַן שװעסטער װיעראַ און איר בריװל צו דער אױספֿאָרשונג? און
פֿאַרװאָס זאָל ער נישט טאָרען האָבן זײַנע סודות? און ער בלײַבט
בײַ זײַנעם. „נײן, ער קאָן ניט זאָגן“.
</p><p></p><p>
― פֿאַרשרײַבט! ― מאַכט דער עלטערער צום ייִנגערן, און דער
ייִנגערער, דער װאָס מיט די צװײ קעפּ און מיט די שאַרפֿע ברילן,
פֿאַרשרײַבט. דער באַשולדיקטער קוקט אַרײַן, װי יענער שרײַבט, גלײַך
װי מע טוט דאָס פֿון זײַן כּבֿוד װעגן, און ער פֿאַרשטײט ניט,
כאָטש נעמט אים אַראָפּ דעם קאָפּ, װאָס טוט זיך דאָ?...
</p><p></p><p>
לאַנג טראַכטן אָבער לאָזט מען אים ניט. דער װאָס מיטן
שװאַרצן פּענסנע לײגט צונױף דאָס בריװל צוריק אין פּעקל אַרײַן,
בינדט עס צונױף מיטן זעלבן גרינעם פֿאָדעם, שטײט אױף, נעמט
זיך צום פּעקל ביכער, ציט אַרױס אַ בוך נאָך אַ בוך, רופֿט זײ אָן
בײַ די נעמען און װענדט זיך צום באַשולדיקטן, ענערגיש, נאָר 
פֿרײַנדלעך װי פֿריִער, ער זאָל זײ דערקלערן, צו װעלכן צװעק ער האָט
צונױפֿגעזאַמלט בײַ זיך די דאָזיקע  ל י ט ע ר אַ ט ו ר  פֿונעם אַזױ 
גערופֿענעם „ ר י ט ו אַ ל “?
</p><p></p><p>
דער באַשולדיקטער איז צופֿרידן, װאָס מע האָט אים געלאָזט
צורו מיט זײַן שװעסטערס בריװל, און האָט זיך גענומען גאַנץ
אױפֿריכטיק און דײַטלעך צו דערקלערן דעם גאַנצן אמת: אַז אַזױ װי אין
דער לעצטער צײַט, באַלד נאָכדעם װי מע האָט געפֿונען דעם
װאָלאָדי שטשיגירינסקי אַ געהרגעטן, האָבן די געװיסע בלעטער
אױפֿגעהױבן אַ שאַרפֿע אַגיטאַציע װעגן דעם, אַז ייִדן באַנוצן
קריסטלעך בלוט אין זײער „מאַצצאַ“ אױף פּסח, איז אים געװען זײער
אינטערעסאַנט צו באַקענען זיך מיט דער היסטאָריע און מיט דער
גאַנצער ליטעראַטור פֿונעם ענין, װאָס מע רופֿט אים „ריטואַל“, האָט ער
אַנטליִען בײַ אַ באַקאַנטן דאָס דאָזיקע פּעקל ביכער אױף
איבערצולײענען איבער יום־טובֿ און נאָכדעם אַװעקגעבן צוריק.
</p><p></p><p>
און ביז דעמאָלט האָט איר גאָר נישט געװוּסט, װאָס איז
אַזעלכס אָט דאָס, װאָס מע רופֿט אָן „ריטואַל“?
</p><p></p><p>
דער באַשולדיקטער האָט נישט באַמערקט, װי איראָניש די
פֿראַגע איז געשטעלט געװאָרן, און ענטפֿערט בתּמימות, אַז ער האָט
כּמעט נישט געװוּסט.
</p><p></p><p>
― כּ מ ע ט ? װי זאָל מען פֿאַרשטײן דאָס װאָרט „כּמעט“?
</p><p></p><p>
ער דערקלערט, אַז „כּמעט“ הײסט, אַז ער האָט געװוּסט, אַז
ייִדן באַנוצן קריסטלעך בלוט, דאָס הײסט ער װיל זאָגן, ער האָט
געהערט...
</p><p></p><p>
― אָט האָט איר נאָר־װאָס געזאָגט גאַנץ קלאָר, אַז איר האָט
ג ע װ ו ס ט , אַז ייִדן באַנוצן קריסטלעך בלוט, איצט זאָגט איר שױן,
אַז איר האָט  ג ע ה ע ר ט ... װוּ האָט איר עס אַ שטײגער געהערט?
</p><p></p><p>
װוּ ער האָט דאָס געהערט? ער האָט געלײענט װעגן דעם אין
די בלעטער...
</p><p></p><p>
― פֿריִער האָט איר עס  ג ע װ וּ ס ט , דערנאָך האָט איר עס
ג ע ה ע ר ט , איצט האָט איר שױן גאָר  ג ע ל ײ ע נ ט  פֿון די בלעטער...
אפֿשר װעט איר זײַן אַזױ גוט אָנרופֿן בײַם נאָמען יענעם
ב אַ ק אַ נ ט ן , װאָס האָט אײַך  א ױ ס ג ע ל יִ ע ן  די דאָזיקע ליטעראַטור?
</p><p></p><p>
דאָ איז אים װידער געװאָרן שלעכט. אָנרופֿן דעם רבֿ,
װעלכער איז געװען אַזױ פֿרײַנדלעך צו אים און אים באַזאָרגט מיט די
דאָזיקע ביכער, װאָלט געהײסן אָפּצאָלן אַ רעה פֿאַר אַ טובֿה,
װאָרעם װער װײס, װאָס אין די ביכער געפֿינט זיך נאָך, אַז בסך־הכּל
האָט ער צײַט געהאַט אינעם טאָג פֿון ערבֿ־פּסח איבערקוקן מער ניט
אַז אַ פּאָר פֿון זײ, אי דאָס געצײלטע בלעטער. איז ער געפֿאַלן אױף
אַן עצה און האָט זײ אָפּגעטאָקט אַ ליגן און נאָך אַ כּפֿול־שמונהדיקן
דערצו: אַז די דאָזיקע בלעטער האָט אים אױסגעליִען ― אַ באַקאַנטער,
װאָס ער האָט פֿאַרגעסן זײַן נאָמען, און אַז דער באַקאַנטער איז
אַװעקגעפֿאָרן ― ער װײס ניט װוּהין, און אַז ער װײס ניט, אױב ער
װעט נאָך קומען צוריק:
</p><p></p><p>
דאָס האָט ער שױן צוגעטראַכט צוליב דעם, ער זאָל פּטור
װערן אײן מאָל פֿאַר אַלע מאָל פֿון דעם דאָזיקן פּעקל, װאָרעם ער
פֿילט, אַז װאָס װײַטער ער גײט, מער בלאָנדזשעט ער, און װאָס
מער ער רעדט, מער פּלאָנטעט ער מיט דער צונג, און אַלצדינג, װאָס
ער זאָגט, זעט ער, װי עס װערט פֿאַרשריבן. צו װאָס אַ שטײגער
פֿאַרשרײַבן זײ דאָס, צוליב װעלכן צװעק פֿרעגן זײ זיך אַזױ נאָך
אױף די דאָזיקע ביכער? צו װאָס דאַרף מען דאָס? און װאָס פֿאַר אַ
שײַכות האָבן זײ בכלל צו דעם װאָס מע האָט אים אַהער
געבראַכט? און פֿאַרװאָס קערט מען זיך ניט אום צום רעכטן ענין
װעגן װאָלאָדקע שטשיגירינסקיס טױט און צו דער דערקלערונג, װאָס ער
האָט זײ דאָ הײַנט געגעבן...
</p><p></p><p>
דער באַשולדיקטער װישט זיך דעם שװײס פֿונעם שטערן און
קוקט אױף די אױספֿאָרשער, װאָס רעדן זיך דערװײַל דורך
שטילערהײט צװישן זיך. די ביכער זענען צוריק צונױפֿגעלײגט געװאָרן און
איבערגעבונדן אין זײער פּעקל, און אױף זײער אָרט האָט זיך
באַװיזן דאָס קלײנע בײַכיקע ביכעלע מיטן אױפֿשריפֿט: „מײַן טאָגבוך“,
און ראַבינאָװיטש האָט זיך אַ טראַכט געגעבן: ניט שױן־זשע װעט מען
זיך נעמען גריבלען אין זײַן „טאָג־ביכל“, אַזױ װי מען האָט זיך
געגריבלט נאָר־װאָס אין זײַן שװעסטערס בריװל? נאָר װאָס איז דאָרט
פֿאַראַן אױסער געדאַנקען װעגן זײַן געליבטער?... און װאָס װעט
ער זײ זאָגן, טאָמער גריבלען זײ זיך בײַ אים אין דער נשמה:
װער איז בעטי? און װאָס איז בעטי?
</p><p></p><p>
אונדזער פֿאַרברעכער האָט נעבעך געהאַט אַ גרױסן טעות. אַ
סבֿרה, אַז בײַ אים אין „טאָגביכל“ האָבן זיך געפֿונען אַ סך
װיכטיקערע זאַכן פֿאַר דער אױספֿאָרשונג, װי אַלע זײַנע נאָטיצן װעגן
זײַן געליבטער...
</p><p></p><p>
 דאָס זעקס־און־זעכציקסטע קאַפּיטל
</p><p></p><p>
 ט י פֿ ע ר  א י ן  װ אַ ל ד ,  ג ע ד י כ ט ע ר  ד י  ב ײ מ ע ר
</p><p></p><p>
― זאָגט נאָר, ראַבינאָװיטש: דאָס אין  א ײַ ע ר  טאָגבוך?
</p><p></p><p>
ראַבינאָװיטש, װעלכער האָט נאָך פֿריִער דערקענט דאָס
בײַכיקע ביכעלע, טוט פֿון יוצא װעגן אַ קוק אַרײַן אינװײניק אַרײַן און
דערקלערט, אַז יאָ, ס'איז  ז ײַ ן  טאָגבוך.
</p><p></p><p>
דער עלטערער, װאָס מיטן ענערגישן פּנים, מאַכט צורעכט זײַן
שװאַרצן פּענסנע און בעט דעם באַשולדיקטן, ער זאָל זײַן אַזױ גוט
און אױפֿקלערן דעם זין פֿון דעם, װאָס ער שרײַבט אָט דאָ אין זײַן
טאָגבוך (ער לײענט אױסגעצױגן, װי זײַן שטײגער איז, און
שטרײַכט אונטער כּמעט איטלעכס װאָרט:)
</p><p></p><p>
„ ה ו ר אַ !  ה ײַ נ ט  ב י ן  א י ך  ג ע װ ע ן  ב ײַ  ד י  מ צ ו ת !  א י ך
אַ ל ײ ן  ב י ן  ג ע װ ע ן  ד ע ר ב ײַ  א ו ן  ב י ן  צ ו פֿ ר י ד ן ,  ז ײ ע ר
צ ו פֿ ר י ד ן ,  װ אָ ס  א י ך  אַ ל ײ ן  ב י ן  ג ע װ ע ן  ד ע ר ב ײַ “...
</p><p></p><p>
― קאָנט איר אונדז אפֿשר זאָגן, װאָס אײגנטלעך האָט איר
דאָרטן געטאָן בײַ דער „מאַצצאַ“? און װאָס זענט איר געװען אַזױ
גליקלעך, װאָס א י ר  ז ע נ ט  אַ ל ײ ן  ג ע װ ע ן  ד ע ר ב ײַ ?...
</p><p></p><p>
ניט באַלד האָט זײ דער באַשולדיקטער געענטפֿערט דערױף. ער
האָט געפֿונען פֿאַר נױטיק צו געבן פֿריִער אַ שטיקל הקדמה אַלץ
װעגן דער אַגיטאַציע, װאָס װערט אָנגעפֿירט אין דער לעצטער צײַט
אין דער ליטעראַטור, אַז ייִדן באַנוצן קריסטלעך בלוט אין זײער
„מאַצצאַ“ אױף פּסח... האָט מען אים אָבער איבערגעריסן סאַמע אין
אָנהײב און געבעטן, ער זאָל זיך ניט אַרײַנלאָזן אין װײַטע חקירות
װעגן ליטעראַטור און ענטפֿערן גלײַך, קורץ און שאַרף, אױף דעם,
װאָס מע פֿרעגט בײַ אים: „ װ אָ ס  ה אָ ט  ע ר  ג ע ט אָ ן  ב ײַ  ד ע ר
</p>
</body>