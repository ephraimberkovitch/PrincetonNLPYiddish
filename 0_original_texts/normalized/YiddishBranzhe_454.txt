

יידישער שייגעץ (סוף) 



 by באריס סאנדלער 
March 2, 2018March 6, 2018 Filed under:
פראזע 

(אנהייב אין די נומערן פון אקטאבער, נאוועמבער, דעצעמבער, יאנואר, פעברואר)
יעווגעני קיסין
11
    ווי מיר ווייסן שוין, פלעגט סטאסיק, וואס מע זאל אים ניט געווען זאגן, תמיד טאן און פועלן אזוי ווי ער האט עס געוואלט. יעדעס מאל, ווען די מאמע אדער די באבע איז געווארן אויפגערעגט, האט ער געזאגט מיט זיין געוויינטלעכן כיטרע שמייכעלע אויפן פנים: „בארויק זיך!‟ — און געטאן, ווי ער פארשטייט. בלויז אין איין זאך האט סטאסיק נאכגעגעבן די מאמע־באבעס טענות: זיי האבן ביי אים געבעטן, ער זאל זיך גיין לערנען אין הויכשול, ווו ס׳איז דא א מיליטערישע קאטעדרע, כדי ניט דארפן גיין אין דער ארמיי. אוודאי, קיין שום חשק צו דינען דער מלוכה האט אונדזער העלד לחלוטין ניט געהאט, נאר ווייל אלץ איז אים געווען אינטערעסאנט, וואלט ער געווען א בעלן פארזוכן דעם טעם פון אן ארמיי־דערפארונג. די מאמע און די באבע אבער האבן שרעקלעך מורא געהאט פאר דעם, וויסנדיק, ווי די עלטערע סאלדאטן אין דער ארמיי, די אזוי גערופענע „זיידעס‟, איזדיעקעווען זיך איבער די יינגערע סאלדאטן, און כמעט מיט טרערן אין די אויגן איינגערעדט סטאסיקן, ער זאל זיי פאלגן.
— נו, פאר וואס האט איר מורא? — פלעגט סטאסיק ענטפערן, — כ׳וועל איינעם אריינפארן אין פרצוף אריין, וועלן שוין די אנדערע זיך ניט טשעפען!
— איינעם וועסטו אריינפארן, און צען אנדערע וועלן דיך צעהרגענען, — פלעגט די מאמע טענהן ווייטער, — טו, וואס דו ווילסט, נאר פון דעם באפריי מיך, כ׳בעט דיך!
אויסער דעם פשוטן נייגער, איז געווען אויך אן אנדער סיבה, איבער וועלכער סטאסיק האט געוואלט גיין אין דער ארמיי: ס׳האט זיך אים שוין געוואלט בכלל פארלאזן די היים, און די ארמיי וואלט געווען דער בעסטער תירוץ פאר דעם. פון דעסטוועגן, האט ער פארשטאנען, אז דא איז די גרענעץ, ס׳וועט פארשאפט דער באבען און מאמען הארץ־ווייטיק, און ער האט זיי געמוזט נאכגעבן. ער איז אוועק זיך לערנען אינעם אינסטיטוט פון טראנספארט־אינזשענירן, ווו ס׳איז דווקא געווען א מיליטערישע קאטעדרע. אין דער זעלבער צייט, איז סטאסיק נאך פעסטער געווארן אין זיין כוונה זיך ארויסרייסן פון די היים־דלת אמות. ס׳איז אבער געשען אזוינס, וואס האט תיכף און אויף לאנג פארקערעוועט זיינע געדאנקען אין גאר אן אנדער ריכטונג; און כאטש אין לעצטן סך־הכל האט עס געבראכט צו דעם, אז ער האט טאקע פארלאזט די היים, איז עס פארגעקומען ווייט ניט אזוי, ווי ער האט געהאט זיך פארגעשטעלט.
בערך אין דער זעלבער צייט האבן אי די טאטע–מאמע, אי די באבע–זיידע דייטלעך דערקלערט סטאסיקן, אז פארוויילן זיך קאן ער מיט וואסערע פרויען ער וויל, אבער חתונה האבן מוז ער נאר מיט א יידיש מיידל. דא האט אונדזער העלד ניט דערווידערט, נאר גלייך באשלאסן ביי זיך, אז בשעתן אויסקלייבן זיך א כלה, וועט ער זיך ניט באגרענעצן אויף אזא אופן.
סטאסיק איז געווארן א הויכער, ברייטפלייציקער בחור מיט קורצע, נאר געדיכטע קאשטאנאווע האר און פארשייטן בליק פון די גרויע אויגן. א חוץ מאשען, האט ער הנאה געהאט אויך פון אנדערע מיידלעך, וואס האבן כמעט קיין שום שפור אין זיין נשמה ניט געלאזט; נאר ווען ער איז צום ערשטן מאל געקומען אויף די לעקציעס אינעם אינסטיטוט… במשך פונעם גאנצן טאג האט ער כמעט ניט געהערט די לערערס, רק געווארפן בליקן אויף א קורס–חברטע, א בלאנדינקע מיט בלויע אויגן אויף איר קלוגן פנים. אנגעטאן אין א פשוט קליידל, האט עס בולט באטאנט די ליניעס פון איר פיגור. זי האט געהייסן נאטאשע איוואנאווא. סוף־כל-סוף, האט זי באמערקט סטאסיקס בליקן און געענטפערט מיט א שמייכל, וואס האט קיין שום ספקות ניט געלאזט.
בלויז אין עטלעכע חדשים ארום נאך זייער באקאנטשאפט האט ער געבעטן ביי איר א דערלויבעניש זי א קוש צו טאן, און ניט מער
ס׳האט זיך ארויסגעוויזן, אז נאטאשע וווינט אין א שכנישן ראיאן: עטלעכע טראלייבוס–אפשטעלן דרום–צו פון סטאסיקס הויז. זיי האבן אנגעהויבן פארברענגען כמעט די גאנצע פרייע צייט צוזאמען. נאך נאטאשען האט סטאסיק אוכאזשעוועט אויף אן ערנסטן אופן; בלויז אין עטלעכע חדשים ארום נאך זייער באקאנטשאפט האט ער געבעטן ביי איר א דערלויבעניש זי א קוש צו טאן, און ניט מער. אין זיינע שמועסן מיט נאטאשען האט סטאסיק פון מאל צו מאל אריינגעשטעלט יידישע ווערטלעך, דערקלערנדיק זייער באטייט. „אין אייער משפחה רעדט מען יידיש?‟ — האט נאטאשע ביי אים געפרעגט. — „יא, אוודאי‟, — האט סטאסיק באשטעטיקט.
ביז איר באקאנטשאפט מיט סטאסיקן זיינען נאטאשעס פארשטעלונגען וועגן יידן געווען גאר אבסטראקט. ניט אין איר שול, ניט אין איר הויז, ווי אויך אין די שכנישע הייזער, זיינען קיין יידן ניט געווען. אין נאטאשעס משפחה האט מען קיין מאל ניט באהאנדלט די נאציאנאלע פראגע, אזעלכע זאכן האבן דארט קיינעם ניט געארט. אירע עלטערן און די באבע זיינען געווען פראסטע מענטשן און האבן תמיד סטימולירט נאטאשען זי זאל זיך גוט לערנען, כדי צו דערגרייכן מער פון זיי.
— ווילסט גיין אין יידישן טעאטער? — האט סטאסיק איין מאל פארגעלייגט.
— יא, — האט נאטאשע מסכים געווען, — כ׳האב אפילו ניט געוווסט, אז אזא טעאטער איז דא…
— אוודאי! — האט סטאסיק פארזיכערט זיין חברטע, הגם אויף אן אמתן איז דאס געווען ניט קיין טעאטער, נאר פשוט א דראמאטישער אנסאמבל. במשך פון די לעצטע עטלעכע יאר האט סטאסיק קיין איין פארשטעלונג זייערע ניט דורכגעלאזט, זיך באקענט מיטן רעזשיסער און אויסגעבעטן ביי אים די טעקסטן פון אלע זייערע ספעקטאקלען. דאס מאל האבן זיי געשפילט „דעם פארכישופטן שניידער‟ לויט שלום–עליכמען, וואס סטאסיק האט שוין געקענט אויף אויסווייניק און אפילו געלייענט, קוים מיט צרות, אין אריגינאל: געפונען אין א ביבליאטעק, ווו ס׳זיינען געווען יידישע ביכער.
— פרעכטיק… אומגלייבלעך… — האט נאטאשע זיך געחידושט, ווען זיי זיינען ארויס אין דרויסן נאכן ספעקטאקל, — דער צאפ… און בכלל… כ׳האב קיין מאל ענלעכס צו דעם ניט געזען…
זיי האבן לאנגזאם געשפאנט איבערן ברייטן פראספעקט. די שנייעלעך האבן געפינקלט אין דער שיין פון הויכע לאמטערנס, און דער סקריפ פונעם שניי אונטער די פיס האט זיך איבערגעמישט מיט דער אומגעוויינטלעכער מוזיק, וואס האט נאך געקלונגען אין די אויערן. נאטאשע האט אראפגעלאזט דעם קאפ, געשוויגן עטלעכע רגעס און געזאגט פארטראכט:
— א שאד, אוודאי, וואס איך פארשטיי ניט קיין יידיש ווארט…
— ווילסטו איך זאל דיך אויסלערנען? — האט סטאסיק געפרעגט.
נאטאשע האט ווידער אויפגעהויבן דעם קאפ און מיט א פינקל אין די אויגן ארויפגעקוקט אויף איר הויכוווקסיקן קאוואליר: — יא!
… בערך אין אנדערהאלבן יאר ארום זיינען סטאסיק און נאטאשע געפארן אינעם מעטרא. פארשיכורט פון ליבע און פארכאפט מיטן שמועס, האבן זיי ניט באמערקט די פארווונדערטע און אפילו פארדעכטיקטע בליקן פון אנדערע פאסאזשירן.
סטאסיק און נאטאשע זיינען געפארן אינעם מעטרא, פארשיכורט פון ליבע און פארכאפט מיטן שמועס…
— אויף וואסער שפראך רעדט איר? — האט זיך געווענדט צו זיי א מיטלוווקסיקע פרוי אין די מיטעלע יארן מיט א צורה, וואס האט געקאנט געהערן סיי צו א מעלקערין, סיי צום סעקרעטאר פון א פארטיי–קאמיטעט.
— אויף דער יידישער, — האט נאטאשע געענטפערט מיט אן אומשולדיק–גוטמוטיקן שמייכל.
— איר זייט דען יי… יידן? — האט די פרוי געפרעגט נאך מער פארחידושט, קוקנדיק אויף נאטאשעס רונד פנים און סטאסיקס קורנאסע נאז.
— איך בין א ייד! — האט סטאסיק פריילעך באשטעטיקט.
— דערלעבט… — האט גדלותדיק ארויסגעבראכן א שיינער באריטאן, וואס האט געהערט צו א קליינטשיקן מאנספארשוין פון א יאר פופציק, אנגעטאן אין אן אנצוג מיט א האלדזטוך און מיט גרויסע ברילן אויף דער נאז, — ניט גענוג, וואס זיי מאכן קאליע רוסישע מיידלעך, צווינגען זיי נאך זייערע בארישניעס צו ריידן אויף זייער זשידאווסקע שפראך…
— ווי האט איר די העזה? — האט זיך אנגעצונדן נאטאשע, נאר איר אויסגעשריי איז פארלוירן געגאנגען אין סטאסיקס געברום:
— וואס האסטו געזאגט, דו, ניט–דערשלאגענער פאשיסט?!
דערפילט, אז זיין האנט הייבט זיך ניט אויף אויף א מענטשן, וואס איז כמעט מיט צוויי קעפ נידעריקער פון אים, האט סטאסיק באשלאסן צו האנדלען אנדערש. דער צוג איז גראד צוגעפארן צו א סטאנציע, האט סטאסיק, אונטערכאפנדיק דעם פארשוין אונטער דער פאכווע, ווי א זאק קארטאפליעס, ארויס מיט אים פונעם וואגאן. „אנו, לאמיר גיין אין מיליציע!‟ — האט סטאסיק געברומט ווייטער. נאטאשע האט קוים באוויזן ארויסלויפן נאך אים.
— אט, חבר מיליציאנער, מיר האבן געכאפט א פאשיסט! — האט סטאסיק געמאלדן.
זיי זיינען זאלבע דריט געשטאנען אינעם מיליציע־צימער ביי דער מעטרא־סטאנציע. דערהערט, מיט וואס אייגנטלעך ס׳האט זיך פארזינדיקט „דער פאשיסט‟, האבן די מיליציאנערן געפרוווט וואס גיכער פטור צו ווערן פון אונדזערע יונגע העלדן. „גוט, מיר וועלן זיך שוין מיט אים פונאנדערקלייבן…‟
ס׳האט געקלונגען ווי סתם אן אויסרייד. נאר מיט סטאסיקן איז דער דאזיקער נומער ניט דורכגעגאנגען.
— קארל מארקס און יאקאוו סווערדלאוו!… — האט סטאסיק געדונערט, פארטויבנדיק דעם רעש פון די אנקומענדיקע און אפפארנדיקע צוגן. ער האט אוודאי ניט פארגעסן, וואס מארקס האט געהאט געשריבן וועגן יידן, נאר שוין געוווסט, אז פון א טויזנט מענטשן אויף דער גאס וועט זיך ניט געפינען אפילו איינער, וואס זאל געווען לייענען „דעם פאטער פון אונדזערע אידעען‟.
— לענינס געבאטן!… דער פראלעטארישער אינטערנאציאנאליזם!… — האט סטאסיק געהאלטן אין איין שרייען, — וואס האט לענין געזאגט? די שווארצמאהניקע קאנטרע דארף מען צעשיסן!…
אויף אן אמתן איז ער לחלוטין ניט געווען זיכער, אז לענין האט בכלל געהאט געזאגט עפעס אזוינס; פארקערט: לענין האט די יידן ניט געהאלטן פאר א פאלק און געפריידיקט, אז זיי מוזן זיך אסימילירן. נאך מער, דער, וואס רוקט ארויס דעם לאזונג פון יידישער נאציאנאלער קולטור, העלפט ארויס די רבנים און בורזשואזיע. קיין ספקות אבער האט אונדזער העלד ניט געהאט, אז די צוויי פארשטייער פון דער מאכט, וואס זיצן אנטקעגן אים, ווי ס׳רוב סאוועטישע מענטשן, האבן קיין שום אנונג ניט וועגן דעם, וואס דער פירער פונעם וועלט־פראלעטאריאט האט געזאגט און ניט געזאגט. זייער העכסט מזל וואלט געווען, ווען לענין וואלט געהייסן נעמען כאבאר.
— און אפשר איז ער א שפיאן?! — האט סטאסיק אנגעוויזן אויף דעם ממש פריטשמעליעט געווארענעם יידן–האסער, — ווי האט אונדזער פראלעטארישער פאעט מאיאקאווסקי געשריבן? „דער בורזשוי איז אנטלאפן פון ברעגן פון היגע און פארזונקען אין ענגלישן זאמד, און עס גייט אים אין לעבן — אויף טויט צו צעקריגן די פעלקער פון סאוועטן־פארבאנד!‟. וועמען דינט ער, דער ניט־דערשלאגענער ווייסגווארדייער?!
„דער ניט־דערשלאגענער ווייסגווארדייער‟ האט, נעבעך, געפינטלט מיט די אויגן. נאטאשע, דערשיטערט סיי פון דעם, וואס ס׳איז געשען אינעם וואגאן, סיי פונעם בפירושן גלייכגילט מצד די „השגחה–געבער‟ אויף דער ארדענונג, האט יעדעס מאל, בשעת די קורצע פויזעס צווישן סטאסיקס טיראדעס, אן אויפגעבראכטע אריינגעשטעלט: „ס׳איז דאך סקאנדאליעז! ס׳איז דאך א בזיון!׳׳; און סטאסיק האט געהאלטן אין איין שיטן פעך און שוועבל:
— אז אך און וויי… — האט נאטאשע שטיל באשטעטיקט, ווען זיי זיינען סוף־כל-סוף ארויס אין דרויסן.
— טאקע, נאטאשע, אזוי איז עס, — האט סטאסיק געענטפערט און אפשר צום ערשטן מאל אין לעבן א זיפץ געטאן.
זי האט זיך צערטלעך צוגעטוליעט צו אים, און אזוי זיינען זיי געגאנגען, פאמעלעך און לאנג…
— הער, סטאסיק, איך וויל פישן, — האט נאטאשע פלוצעם געזאגט, ווי געקומען צו זיך. זיי ביידע האבן זיך ארומגעקוקט, צי מע זעט ניט קיין קוסטעס דערנעבן.
— איז לאמיר אריינגיין צו מיר, ס׳איז בלויז פינף מינוט צו פוס! — האט סטאסיק פארגעלייגט. נאטאשע איז א ביסל צעמישט געווארן, נאר סטאסיק האט זי אונטערגעכאפט אויף די הענט און אוועקגעטראגן.
די טיר האט געעפנט דער טאטע.
— דאס איז מיין קורס–חברטע נאטאשע… — האט סטאסיק זיך אנגערופן, — מיר האבן דא איינעם אן אנטיסעמיט אין מיליציע אפגעפירט, און נאטאשע איז אזוי צערודערט געווארן, אז איר האט זיך פארוואלט אין טואלעט. מעג זי אריינגיין אויף א מינוטקעלע?
דעם טאטנס אויגן האבן געהאלטן אין ווערן אלץ גרעסער און גרעסער; זיי זיינען אבער שיער ניט אינגאצן ארויפגעקלעטערט אויפן שטערן, ווען דאס העלהאריקע מיידל מיט א טיפיש סלאוויש פנים האט זייער בנימוסדיק זיך געווענדט צו אים אויף יידיש:
— שלום–עליכם, א גוטן אוונט. איך הייס נאטאשע.
— זייער אנגענעם… — האט דער טאטע א פארלוירענער א מורמל געטאן אויף רוסיש, — קומט אריין…
דא איז שוין אונטערגעקומען די מאמע, און נאטאשע האט זיך געוואנדן צו איר מיט די זעלבע ווערטער:
— זדראווסטווויטיע, נאטאשא [1], — האט די מאמע געענטפערט צעמישט.
— איך קען ריידן אויך יידיש, — האט נאטאשע ווייטער גערעדט, — סטאסיק האט מיך אויסגעלערנט.
— ע–ע–ע… נו, מי וואאבשטשע–טא גאווארים פא–רוססקי [2]… — די מאמע האט, אוודאי, געוווסט, אז פון סטאסיקן קאן מען דערווארטן אלץ, נאר דא איז אפילו זי מבולבל געווארן.
נאטאשע, פון איר זייט, האט זיך אויך פארלוירן און שעמעוודיק געזאגט שוין אויף רוסיש:
— סטאסיק האט מיר געזאגט, אז אין אייער משפחה רעדט מען יידיש…
— נו, די באבע–זיידע ביי אונדז ריידן דאך יידיש! — און סטאסיק האט גענומען פילבאדייטנדיק צוווינקען פון הינטער נאטאשעס רוקן.
די באבע–זיידע זיינען שוין אויך געווען דא. נאטאשע האט געקוקט אויף זיי און געזאגט מיט א ניט–זיכערן קול:
— זדראווסטווויטיע… שלום–עליכם… איך הייס נאטאשע…
ווען נאטאשע האט זיך יענעם אוונט אומגעקערט אהיים, האט זי דערציילט איר הויזגעזינד וועגן אלץ, וואס ס׳איז מיט איר אין יענעם טאג געשען. נאטאשעס באבע האט גערעדט ווייניק, נאר זייער וואגיק, און איר ווארט האט תמיד געהאט אן אויטאריטעט אין דער משפחה. האט די באבע שטרענג א קוק געטאן אויפן אייניקל און געזאגט, ווי געפסקנט:
— נאטאלקא! זא יאוורעיא וויכאדי! [3] ער וועט ניט טרינקען. ער וועט דיך ניט שלאגן. ער וועט ברענגען אהיים דעם גאנצן ארבעטלוין — ניע טא, שא נאשא פיאן! [4]
און ווען סטאסיק נאכן באגלייטן נאטאשען, האט זיך אומגעקערט אהיים און געפרעגט: „נו, ווי געפעלט אייך מיין כלה?‟, — האט די באבע רעוועקע שווער א זיפץ געטאן, צוגעשאקלט מיטן קאפ און געזאגט:
— אך, א שייגעץ… — זי האט גוטמוטיק געשמייכלט, געקוקט אויף איר אייניקל מיט די אויגן, פול מיט ליבע, און צוגעגעבן:
— נאך א מין י י ד י ש ע ר   ש י י ג ע ץ !
א מוסטערהאפטע סאוועטישע משפחה
ע פ י ל א ג
סטאסיק האט איבערגעקערט א גלעזל משקה און פארביסן מיט קאלבעס, גלייך פונעם שטיק. נאך קייענדיק, האט ער זיך אויפגעהויבן פונעם טיש און איינגעשלאסן דעם ראדיא. ס׳האט זיך דערהערט א פעסט מאנצבילש קול:
— די ישראלדיקע אגרעסארן זיינען באגאנגען א נייעם בלוטיקן פארברעכן…
— סטאסיק, שליס אויס דעם גרילצער! — האט נאטאשע געשריען פונעם צימער, — דאס קינד קען ניט איינשלאפן!
סטאסיק האט גיך געפונען אן אנדער פראגראם, און ס׳האט זיך געדוכט, אז סע האט געהילכט די זעלבע שטים:
— אנגעפירט פון דער קאמוניסטישער פארטיי, גייען די פעלקער פון אונדזער היימלאנד מיט זיכערע טריט צום קאמוניזם…
— וועסט אויסשליסן דאס דרער צי ניט?! — אין א פאר רגעס ארום איז נאטאשע, אנגעטאן אין א כאלאט, אריינגעקומען אין קיך.
— ווידער בייסטו אפ פונעם גאנצן שטיק?! — זי האט געוואלט ברוגז ווערן אויפן מאן, נאר ניט געקאנט און געזאגט מיט א שמייכל:
— שייגעץ!
— ניט סתם א „שייגעץ‟, נאר „א יידישער שייגעץ‟! — האט סטאסיק פארראכטן זיין ווייב אויך מיט א שמייכל.
— קיש מיך אין תחת! — האט נאטאשע געזאגט.
— אומבאדינגט! — האט סטאסיק באשטעטיקט, — אי אין תחת, אי אין אנדערע ערטער… מ–מ–ם!..
ביידע פענצטער פון דער איינצימערדיקער דירה אין א נייעם צוועלפגארנדיקן בנין האבן געלייכט אין דער נאכט. אין דער קיך האט סטאניסלאוו בן–ישראל עטלער געזשליאקעט משקה און פארביסן עס מיט חזיר–ווורשט, און אינעם צימער האט זיין ווייב, נאטאליא וואסיליעוונא איוואנאווא, שטיל פארוויגט זייער פינף־חדשימדיק טעכטערל פאלינקע מיט א יידיש לידעלע:
און איך האב דאס קעסעלע גוט באטראכט,
 און איך האב דאס אין אויוון אריינגעקנאקט.
 און ס׳איז ווארעם אין מיין שטיבל,
 האט ניט קיין פאראיבל,
 טשירי–בירי–טשירי–בירי–באם–באם–באם…

[1] זדראווסטווויטיע (רוס.) — סאלוט
[2] מי וואאבשטשע–טא גאווארים פא–רוססקי (רוס.) בדרך־כלל ריידן מיר רוסיש
[3] זא יאוורעיא וויכאדי! (רוס.) — האב חתונה מיט א ייד
[4] ניע טא, שא נאשא פיאן! (רוס.) — ניט אזוי, ווי אונדזערע שיכורניקעס


Share this:TwitterFacebookPrintLike this:Like Loading...

Related
 


Tagged: Evgeny KissinstoryYiddish 
Post navigation


Previous Post
א יידישער פילם, געמאכט אין א צייט פון זיצן אויף טשעמאדאנען (3) 

Next Post
חווה לאפין: יידיש איז א בוקעט… 



