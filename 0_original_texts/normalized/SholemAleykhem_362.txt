<body dir=״rtl״ style=׳font־family:״Times New Roman״,Ariel,FreeSerif;׳>
<h1>קאמעדיעס: יקנה″ז</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
</p><p></p><p>
  י ק נ ח ″ ז
אדער דאס גרויסע בערזנשפיל
</p><p></p><p>
א קאמעדיע אין 4 אקטן
</p><p></p><p>
א גוטן פריינט און א גוטן מענטשן,
</p><p>
י. א.  כ ו ר נ י ן,
</p><p>
ברענגט דאס ווערק א מתנה
</p><p>
ד ע ר  מ ח ב ר.
</p><p></p><p>
י ק נ ה ″ ז  באשטייט פון פינף אותיות, ראשי־תיבות פון פינף ווערטער:
יין, קידוש, נר, הבדלה, זמן ― די פינף סימנים פונעם יידישן יום־טוב. דאס ווארט
אליין פאר זיך האט קיין שום באדייטונג ניט. עפעס איז דאס, נאר פארט גארנישט:
ניטא בא וואס אנצונעמען. דער וואס איז באקאנט אף דער בערזע מיטן מיסחר פון
אקציעס, פאפירן, קורסן וכדומה ― דער וועט באלד פארשטיין דעם טעם פון יקנה″ז;
און דער, וואס איז פון דעם ענין ווייט, וועט דאס רעכט צעקייען ערשט נאכדעם,
ווען ער וועט האבן דאס גאנצע ווערק דורכגעלייענט ביזן סוף.
ש מ ו א ל  פ א ס ט ע ר נ א ק, אן אויפגעקומענער עושר. א ייד פון
</p><p></p><p>
דער אלטער וועלט.
מ א ד א ם פ א ס ט ע ר נ א ק, זיין ווייב. א דאמע מיט נערוון. לייענט
</p><p></p><p>
שייקעוויטשעס ראמאנען און דאקטערט זיך כסדר.
א י ז א ב ע ל ע, זייער טעכטערל. א כלה מיט פערציק טויזנט.
וו י ל ה ע ל ם  פ יי פ ע ר, א יונגער באנקיר. א שיינער יונג מיט וואנסעס.
</p><p></p><p>
שדכנט זיך צו איזאבעלען.
מ א ר ק ו ס, אן ארעמער סטודענט. שטודירט אף דאקטער. שדכנט זיך צו
</p><p></p><p>
איזאבעלען.
פ יי נ ק ו ג ל, א קלוגער ספעקולאנט. שפילט א פרומע ראלע. האט ניט
</p><p></p><p>
פיינט קיין קערטל.
כ י נ ק י ס, א פייעריקער ספעקולאנט. פארברענט אין די קארטן.
ב יי ג ע ל מ א ן, א שטילער ספעקולאנט. א פראסטער נפש. רייבט זיך צווישן
</p><p></p><p>
אריסטאקראטן.
ק נ א ק נ י ס ל, א געהיטער ספעקולאנט. אן איינגעגעסן יידל.
מ א ד א ם פ יי נ ק ו ג ל, אן אריסטאקראטקע. פארט אלע יאר קיין אויס־
</p><p></p><p>
לאנד אין די „טאלקען״.
מ א ד א ם  כ י נ ק י ס, א דאמע פון „קאמענעץ״. א מסוכנע רכילותניצע.
מ א ד א ם  ב יי ג ע ל מ א ן, שטאמט פון גרויסן ייחוס. שפיגלט זיך אין
</p><p></p><p>
דער „משפחה״.
מ א ד א ם ק נ א ק נ י ס ל, ניט אזא מיוחסת, נאר גלאט א גראבע יידענע.
ג ר יי ג ע ר, א הייסער ספעקולאנט. א נידעריקער, א גראבער מיט א רויטער
</p><p></p><p>
בארד.
מ נ ח ם ־ מ ע נ ד ל, א קליינשטעטלדיקער ספעקולאנט. געהאנדלט אמאל אין
</p><p></p><p>
אדעס מיט „לאנדאן״.
פ יי וו ל פ א נ פ א ט ש ,  ז א וו ל ז א י ק ע צוויי „שפעגעלאנטן״ האנדלען בשותפות „יקנה″ז.
ש מ ע ל ק ע  ק ב צ ן, א מעקלער מיט א רחמנות־פנים. אנגעשטאפט מיט
</p><p></p><p>
געלט.
 ד י ק א פ א ט ע, א מעקלער מיט א לאנגער קאפאטע און מיט א רויטער
</p><p></p><p>
פאטשיילע.
 ד ע ר  ק א פ ע ל ו ש, א מעקלער מיט א צוגעטראגענעם קאפעלוש.
פ ל ו י ד ע ר ז א ק, אן אדוואקאט מיט באקנבערד. רעדט העכער האלב רוסיש.
צ י פ ע ר ב ל א ט, בוכהאלטער בא פייפערן אין קאנטאר. גייט אונטערגע־
</p><p></p><p>
בונדן די אויערן.
פ ל ע ד ע ר וו י ש, קארעספאנדענט בא פייפערן אין קאנטאר. א יונגערמאן
</p><p></p><p>
א שטשאגעל.
ז י ל ב ע ר מ י נ ץ, קאסיר בא פייפערן אין קאנטאר. א בייזער ייד.
ד י יי ד ע נ ע, אן אלמנה „פון דער סלאבאדקע״.
ק ל א ר א, א מאדיסטקע.
ס א ס ל, א פאקאיאווע בא די פאסטערנאקס. א שווארץ־חנעוודיק מיידל.
</p><p>
ווייטער גייען יונגע ספעקולאנטלעך, אלערהאנט מעקלערס, א גאנצע כאליאסטרע.
</p><p>
די געשיכטע קומט פאר אין דער גרויסער שטאט  י ע ה ו פ ע ץ, אין
אונדזערע צייטן.
</p><p>
[בא די פאסטערנאקעס איז א זשורפיקס. ― א גרויסע זאל, אן אויפ־געפוצטע, רייך מעבל, גרויסע שפיגלען, א פארטעפיאנע מיט נאטן, גרינע
טישלעך, לייכטערלעך מיט ליכט, קריידלעך, בערשטלעך, פרישע טעשלעך
קארטן. ― פ א ס ט ע ר נ א ק און מ א ד א ם פ א ס ט ע ר נ א ק
זיצן גרייט אויפצונעמען געסט: ער, א שווער יידל מיט א גאנץ שיינער
ליסינע, ליגט אין א פאטעל, ציט זיך און גענעצט: זי, אויסגעפוצט,
באהאנגען מיט גאלד, פערל, בריליאנטן, זיצט באם טיש ווי א גאסט און
בלעטערט אן אלבום.]
</p><p>
ע ר ש ט ע  ס צ ע נ ע
</p><p></p><p>
פ א ס ט ע ר נ א ק: (גענעצט). א־א־א־א! א־א־א־א!
</p><p></p><p>
מ א ד א ם פ א ס ט ע ר נ א ק: טפו, טפו, טפו! זע נאר, ווי
ער גענעצט, דאס מויל ווערט אים שיער ניט צעריסן. א גליק, וואס ס׳איז
נאך קיינער ניטא. אין א געזעלנשאפט ווען דו טוסט דאס, קאן מען
חלש בלייבן.
</p><p></p><p>
פ א ס ט ע ר נ א ק: (גענעצט). וואס זאל איך טאן, אז באנאכט
טאר מען ניט שלאפן? טא הין, טא הער. מען איז שטענדיק פארנומען
מיט וועטשערינקעס, זשורעכלינעס.
</p><p></p><p>
מ א ד א ם פ א ס ט ע ר נ א ק: זשורפיקסן! טויזנט מאל האב
איך דיר געלערנט געלערנט, זאלסט זאגן זשורפיקסן, ניט קיין זשורעכלינעס. ווען דו זאגסט דאס חלילה אין א געזעלנשאפט, קאן מען חלשן.
</p><p></p><p>
פ א ס ט ע ר נ א ק: מילא בקיצור, על־כל־פנים, לאז זיין זשור־פיקסן. פאראן בא אונדז א גמרא: „יאק ריידעלע טא ריידעלע, אבי דא־ברע מיינעלע״. איך שמועס עס אקעגן דרינען, וואס מע שלאפט ניט קיין
נעכט, מע גייט איינער צום אנדערן כלומרשט מיט וויזיטן, און מיינען
מיינט מען יענע מעשה. (ער ווייזט מיט די אויגן אף די גרינע טישלעך).
מע פלעגט אמאל אויך מאכן וועטשערינקעס. וואס־זשע האט מען געטאן? האט מען געקאכט וועטשערע, פרישע ווארעניקעס מיט קעז, צי
געבראטענע פופקעס מיט רעטשענע לאטקעס, און ס׳איז טאקע געווען,
פארשטייסטו מיך, ווי אין דער הייליקער תורה שטייט געשריבן: ויאכלו,
דאס הייסט, מע האט געשטופט אין פנים אריין. און היינט, זינט ס׳איז
געווארן א מאדע זשורעכלי... מיין איך זשורפיקסן, עסט מען מכות. מען
איז גאר מכבד מיט א גלאז וואסער און מיט א מאראנץ, וואס אז מע
זאל אים וועלן פארזוכן, קאן מען דערזען קראקע מיט לעמבעריג. און
אז מע וויל שוין גאר יוצא זיין, פארבלענדט מען די אויגן מיט א טייטל
און מע ווייזט א פייג...
</p><p></p><p>
מ א ד א ם פ א ס ט ע ר נ א ק: פע, סאמואיל, דו רעדסט עפעס
אזעלכע ווערטער, וואס אין א געזעלנשאפט וואלט איך געפאלן חלשות.
</p><p></p><p>
פ א ס ט ע ר נ א ק: איך שמועס עס אקעגן דרינען, וואס מען
איז היינט געווארן סטעקראטן, איידל געפאצקעט. א גאנץ יאר עסט מען
קדחת; דאס מעג מען, דאס טאר מען ניט, דאס שאט, דאס הייסט ניט
דער דאקטער. און אז סע קומט דער זומער, פארט מען מאכן די קור
― אדער קיין באדענקראנץ, אדער קיין פראנצענזאלץ.
</p><p></p><p>
מ א ד א ם פ א ס ט ע ר נ א ק: גראם־שטראם, מאך מיר א
הארמידער. מע רעדט מיט אים כריין, ענטפערט ער פעטרישקע! וואס
ביסטו פלוצעם ארויף אף דער קור מיט די בעדער?
</p><p></p><p>
פ א ס ט ע ר נ א ק: גלאט אזוי. איך שמועס עס אקעגן דרינען...
</p><p></p><p>
מ א ד א ם פ א ס ט ע ר נ א ק: דו שמועסט תמיד אקעגן דרינען. דאס איז יא ― מע זאגט דער טאכטער און מע מיינט די שנור. די
מאדאם פיינקוגל איז א ביסל געזינטער פון מיר, מעג זי יא פארן אלע
יאר אין די „מאלקען״. צי די מאדאם קנאקניסל, וואס וועט אין דער טיר
ניט אריין, מעג פארן אלע זומער קיין אדעס אפן „לעמאן״, און דער
מאן וועט איר אפילו די צונג ניט איבערקערן. צי די מאדאם כינקיס מעג
ארומפארן פון „ניטץ״ קיין „נאטאליע״ און פון „נאטאליע״ קיין „ניטץ״
― און דער מאן וועט איר אפילו ניט זאגן „קרום גייסטו״. אנו, פרעג
דעם דאקטער קעבעבע, צי קאן איך מיך באגיין אפילו א מינוט אן פארן
קיין אויסלאנד אין די בעדער אריין?
</p><p></p><p>
פ א ס ט ע ר נ א ק: דער דאקטער קעבעבע? הערסטו, אט דאס
איז דאך מיין טענה, וואס איך טענה שוין לאנג, אז דער דאקטער קע־בעבע פירט אייך, אלע יעהופעצער סטעקראטקעס, אין באד אריין... נא־גארניט: א ל ת פ ל  ד ב ר ― כאטא פאקרישקע. איך שמועס עס
אקעגן דרינען, מע זאל זיך נאר וועלן צולאזן צו די דאקטוירים, וואלטן
זיי א געזונטן קראנק געמאכט, א לעבעדיקן ― טויט, און א קלארן ―
משוגע.
</p><p></p><p>
מ א ד א ם פ א ס ט ע ר נ א ק: זע נאר, ווי ער איז דאס
 א ביסל אויפגעטראגן קעגן די דאקטוירים, גלייך ווי זיי וואלטן אים גע־
 קוילעט די קאפאטע. מיר דאכט, אז דו האסט נאך קיין דאקטער ניט
 באנוצט זינט דו ביסט א יעהופעצער?
</p><p></p><p>
פ א ס ט ע ר נ א ק: הלוואי וואלסטו אזוי באנוצט א דאקטער,
 ווי איך, וואלט גאר אנדערש געווען... איך שמועס עס אקעגן דרינען,
 ווי זאגט ער: א ל ת פ ר  ד ב ר ― כאטא פאקרישקע... ווייסטו,
 וואס איך קלער?
</p><p></p><p>
מ א ד א ם פ א ס ט ע ר נ א ק: איך זאל אים גיין זאגן, וואס
ער קלערט! איך ווייס, וואס דיין קאפ קאן אויסקלערן?
</p><p></p><p>
פ א ס ט ע ר נ א ק: איך קלער: אזוי ווי ס׳איז במילא בא אונדז
היינט זשורעכלי... מיין איך זשורפיקסן, עס וועלן זיין געסט, פייפער וועט
אויך זיין, מע וועט זיצן שפעט, ― אפשר וואלט געווען א סברה, אז
מיר זאלן שוין אין איין וועג אפקלאפן דאס קנס־מאל, ווי אין פסוק
שטייט:  ז ב י ן  ו ת ת ח ר ט ― א ווארט און צוויי און א מאחא־ריטש?...
</p><p></p><p>
מ א ד א ם פ א ס ט ע ר נ א ק: (א פליעסק מיט די הענט).
וואס סע האט זיך מיר געחלומט יענע נאכט און היינטיקע נאכט און
אלע נעכט פון א גאנץ יאר זאל אויסגיין צו מיינע שונאימס קעפ!
</p><p></p><p>
פ א ס ט ע ר נ א ק: שא, שא, שא! איז לא פדלתי ― האב איך
ניט געטאנצט מיטן בער!
</p><p></p><p>
מ א ד א ם פ א ס ט ע ר נ א ק: פארשטייסט א משל? מע
מאכט א זשורפיקס, זאל מען שוין אינאיינעם אפקלאפן א קנס־מאל!
פלוצעם, אינמיטן מיטוואך שבת־צו־נאכטס! אומגעריכט, קיינעם ניט גערופן, מיט קיינעם ניט גערעדט ― א שטילע וועטשערע! וואס איז אזוי?
די קינדער האבן דיך באפאלן? און וואס וועלן לייט זאגן? וואס וועט
זאגן די מאדאם כינקיס, די באריידערן, די ספלעטניצע, טאמער האט זי
מיך נאך ווינציק בארעדט אין שטאט?...
</p><p></p><p>
פ א ס ט ע ר נ א ק: מילא בקיצור, על־כל־פנים, לאז זיך דיר
דאכטן, עלעהיי איך האב גארניט געזאגט!
</p><p></p><p>
מ א ד א ם פ א ס ט ע ר נ א ק: וואס הייסט, דו האסט גארניט
געזאגט, אז דו האסט יא געזאגט?
</p><p></p><p>
פ א ס ט ע ר נ א ק: געזאגט איז פארפאלן, ווי אין פסוק שטייט:
א ל ת פ ל  ד ב ר ― כאטא פאקרישקע.
</p><p></p><p>
מ א ד א ם פ א ס ט ע ר נ א ק: וואס טויג מיר דיין פסוק?
איך האב קיין פסוק ניט געלערנט. אז מע שמועסט פון א קנס־מאל, באדארף מען דאך פריער עפעס ריידן, פרעגן די טאכטער, צי וויל זי גאר
פייפערן פאר א חתן. טאמער וויל זי אים גאר ניט?
</p><p></p><p>
פ א ס ט ע ר נ א ק: און ווו בין איך? עפעס האב איך דאך אויך
א שטיקל דעה בא א שידוך טאן מיט מיין טאכטער, צי ניין? עפעס גיב
איך דאך נדן אויך, פערציק טויזנט קארבן, צי ניין?
</p><p></p><p>
מ א ד א ם פ א ס ט ע ר נ א ק: א גליק האט מיך געטראפן!
כינקיס גיט א ביסל מער נדן די קינדער, און מאכט גארניט אזא טארעראם!
</p><p></p><p>
פ א ס ט ע ר נ א ק: בא כינקיסן איז גרינגע טויזנטער. ער האט
זיי געמאכט פון קארטן.
</p><p></p><p>
מ א ד א ם פ א ס ט ע ר נ א ק: ווילסטו, הייסט דאס, אנהענגען איזאבעלען א חתן מיט גוואלד?
</p><p></p><p>
פ א ס ט ע ר נ א ק: ווער זאגט דען מיט גוואלד? גלאט איך
שמועס עס אקעגן דרינען...
מ א ד א ם פ א ס ט ע ר נ א ק: (הערט ניט). גארניט. עס ווילט
זיך אים פארשלייערן די טאכטער, פונקט אזוי ווי יענער מערדערישער
פאטער, וואס איך לייען גראדע אצינד בא שייקעוויטשן אין א ראמאן;
ער האט געוואלט, אז די שיינע, די קלוגע, די ענגעלשע א נ ט ו א נ ע ט ע
מיט די שיינע בלויע הימל־אויגן, וואס האט געראמאנסירט מיט דעם ערלעכן, גוטן, ליכטיקן העלד ס א ל א מ א ן, זאל חתונה האבן פארן
ווילדן שקאנטיסט מיט די בלויע ברילן, וואס קוילעט ווייבער און באהאלט זיי אין א קעלער...
</p><p></p><p>
פ א ס ט ע ר נ א ק: (פארשטעלט די אויערן. מיט א ניגון).
טע־טע־טע! האסט שוין אנגעהויבן מיט דיינע „ראמאנסן״, מיט א הימלשן
סאלאמאן און מיט א ווילדן שקאנטיסט, וואס קוילעט ווייבער ― א געשריבענע מעשה, ארויסגענומען פונעם ספר פראלניק?
</p><p></p><p>
מ א ד א ם פ א ס ט ע ר נ א ק: (ארויס פון די כלים). דעספאט! מערדער! טיראן! (זי טוט א ווארף דעם אלבום אפן טיש מיט כעס
און אנטלויפט אין אן אנדער חדר).
</p><p></p><p>
פ א ס ט ע ר נ א ק: (צו זיך אליין). א ריינער אומגליק! אמאל,
איידער איך האב געהאט געלט, איז מיין ווייב געווען א מענטש, גלייך
מיט אלע מענטשן. היינט, זינט דער דאקטער קעבעבע האט איר איינגערעדט, אז זי האט נערוון, קאן מען מיט איר קיין צוויי ווערטער ניט
ריידן. באלד עפעס ― ווערט זי אנגעצונדן... (מע קלינגט. פאסטערנאק
שרייט: „סאסל! סאסל!״ ― און גייט אוועק אין אן אנדער חדר צום
ווייב. ― עס קומט אריין ס א ס ל, א שווארץ־חנעוודיק מיידל, מיט
א פלעדערוויש און מיט א בארשט).
</p><p>
צ וו יי ט ע   ס צ ע נ ע
</p><p>
ס א ס ל: (קוקט זיך ארום אף אלע זייטן). איך וואלט געמעגט
שווערן, אז עמעצער האט מיך דא גערופן, געשריען „סאסל״. א שטוב
― טפו זאלן זיי ווערן, איינער ווייס ניט פונעם אנדערן! קומט דער טאג,
הייבט זיך אן: סאסל גיב, סאסל דאס, סאסל יענץ, סאסל אהין, סאסל
אהער ― משוגע צו ווערן און גענוג! די מאדאם מיט אירע נערוון, עסט
פאר דריי און דאקטערט זיך כסדר... אלע טאג דעם דאקטער קעבעבע ―
ווייס שוין ניט וואס אויסצוטראכטן פאר גרויס ראסקאש... א שיינע
נגידית: האלט דאס ברויט אונטערן שלאס, ציילט וויפל שטיקלעך צוקער
עס גייט אין פונט, וועגט איבער די גרויפן פונעם מארק... א פערטל עוף
לאז בלייבן פונעם טיש, וועט מען דאס באהאלטן אונטער זיבן שלעסער,
עס זאל פארפוילט ווערן ― און יענעם ניט אוועקגעבן! צי א ביסל איינגעמאכטס פון די געסט ― וועט מען עס צונעמען, עס זאל חלילה ניט
אנקומען דער דינסט... און אן ארעמאן אז עס קומט אמאל צו גיין, הייסט
מען טרייבן מיט שטעקנס... אנומלטן האט זיך מיט גוואלד דורכגעשטופט
איינער, עפעס א ייד וואס מאכט ביכלעך, איז מען דאס אף מיר אנגעפאלן: „די שלעפערס! וואס לאזט מען אריין די שלעפערס?!״ יענעם איז
נעבעך פינצטער געווארן אין די אויגן פון אזא ברוך־הבא. „גלייבט מיר,
זאגט ער, איך בין חלילה ניט פון די שלעפערס. איך האב אייך געבראכט
א מתנה, טאקע מיינס א ביכל. קויפט, איר וועט, אם ירצה שם, האבן
הנאה, לעקן די פינגער״... ער האט אזוי לאנג געארבעט, ביז מע האט
אים געמוזט ארויסשיקן א נדבה און בעטן, ער זאל גיין געזונטערהייט.
נאך א גליק, וואס מע האט ניט געהייסן אים אראפווארפן פון די טרעפ...
דאס טעכטערל ― אויך א טייערע נשמה! ניט אומזיסט זאגט מען, אז
דאס עפעלע פאלט ניט ווייט פונעם ביימעלע. זאלסט זאגן ― אמאל א
קליידל אן אלטס אוועקשענקען, צי א פאר שיך אן אפצאסן, צי זאקנבענדלעך, וואס מע דארף זיי שוין ארויסווארפן אפן מיסט. ווער? וואס?
וועמען?... און דער באלעבאס אליין? פארכאפט זאל ער ווערן! א באלעבאס זאל זיך נאר קנייפן, רייסן שטיקער פלייש, ניט לאזן די שטוב
איבערגיין! מיר דאכט, איר וועל אים אמאל צושטעלן א בענקעלע צו
דער מאדאם, אז דער רוח וועט אים צונעמען!... (עס הערט זיך א קול:
„סאסל, ווו ביסטו? סע קלינגט!״). איך הער, איך הער, אז מע קלינגט,
עס האט מיך נאך ניט פארלייגט! דאס קלינגען שוין מסתמא די געסט.
שיינע געסט! ניט מער זאלן די שונאים פארמאגן, וואס מע האט זיך אן
פון די געסט! אז פון די קארטן, וואס עס מאכט, נעמט צו די מאדאם
אליין, און אונדז קומט אן אפן שפיץ מעסער... (עס הערט זיך ווידער
א קול: „סאסל, סאסל!״). איך גיי, איך גיי! בראש איז דא אלצדינג מיט
דער מינוט. א וויסטער פראסט אף זיי! (זי לאזט די בארשט אינמיטן
זאל און לויפט עפענען די טיר. עס קומט אריין פ יי פ ע ר ― א לעבעדיקער, א פרישער, אן אויסגעפוצטער, און באלד נאך אים ― סאסל).
</p><p>
ד ר י ט ע  ס צ ע נ ע
</p><p></p><p>
ס א ס ל: (כאפט זיך צו דער בארשט). אוי, א מכה איז מיר!
שלאף אין שלייער... אינמיטן שטוב אין א ווינקעלע... טיץ טובי דורין...
</p><p></p><p>
פ יי פ ע ר: (גייט צו צו איר נאענט, טוט איר א קניפ אין בעקל).
וואס איז, טייבעלע מיינס? צו וועמען רעדסטו דאס?
</p><p></p><p>
ס א ס ל: איי! גייט אייך צו אלדי גוטע יאר!
</p><p></p><p>
פ יי פ ע ר: (וויל זי כאפן). פייגעלע מיינס! איין קוש אין בעקל.
</p><p></p><p>
ס א ס ל: (לאזט זיך ניט). קושן וועט איר ― זאל איך אייך
זאגן וועמען!
</p><p></p><p>
פ יי פ ע ר: (כאפט זי פאר א האנט). ניין, קעצעלע מיינס, דיך,
נאר דיך!
</p><p></p><p>
ס א ס ל: (גיט אים מיטן פלעדערוויש איבערן פנים). אלע בייזע
וויסטע, פינצטערע חלומות, שלים־מזל! אן גייט די כלה אייערע! (זי רייסט
זיך אויס פון זיינע הענט און אנטלויפט. עס קומט אריין פונעם אנדערן
חדר א י ז א ב ע ל ע).
</p><p>
פ ע ר ט ע  ס צ ע נ ע
</p><p></p><p>
פ יי פ ע ר: (צעלאזט זיך, מאכט א בואי־בשלוט, בייגט איין דעם
קאפ און וויטעט זיך זייער עלעגאנט). גוט, וואס איר זייט אנגעקומען.
כ׳לעבן, איך שטיי אט דא די גאנצע צייט אין איינע יסורים. איך קלער
צו זיך אליין: אך, ווי גוט עס וואלט געווען, ווען איר קומט ארויס אהער
אליין און מע קאן זיך מיט אייך אויסשמועסן, ווי עס רעדט זיך, אונטער פיר אויגן, און ארויסזאגן אייך אלצדינג, וואס איך קלייב מיך שוין
לאנג צו זאגן אייך... מיט איינעם ווארט, איר ווייסט שוין, וואס איך
וויל אייך זאגן?
</p><p></p><p>
א י ז א ב ע ל ע: פון וואנען זאל איך וויסן, וואס איר ווילט
זאגן?
</p><p></p><p>
פ יי פ ע ר: איר שטויסט זיך. איך האב אייך שוין וויפל מאל
געגעבן אנצוהערעניש.
</p><p></p><p>
א י ז א ב ע ל ע: איך ווייס ניט קיין אנצוהערענישן. איך פארשטיי ניט אפן ווונק.
</p><p></p><p>
פ יי פ ע ר: (מיט א טרויעריקער מינע). א מינדסט קינד, דאכט
מיר, קאן אויך פארשטיין. מע באדארף נאר א קוק טאן מיר אין פנים
אריין, איז שוין גענוג.
</p><p></p><p>
א י ז א ב ע ל ע: (קוקט אים אין פנים אריין). אפן שטערן איז
בא אייך ניט אנגעשריבן גארניט, כא־כא־כא!
</p><p></p><p>
פ יי פ ע ר: (טראגיש). אפן שטערן? אמת. אבער דא? בא מיר
אין הארצן?... א, איזאבעלע! ביז ווי לאנג נאך וועט איר זיך שפילן
מיט מיין הארץ? איינמאל פאר אלעמאל, זאגט מיר: יא, אדער ניין ―
לאם איך וויסן, לאם איך מיך אויפהערן צו פלאגן אומזיסט, ארומגיין
מיט חלומות. איינס פון די ביידע: אדער איך בין איינער דער גליקלעכסטער אף דער וועלט, אדער מיין לעבן איז ניט קיין ,לעבן!... (ער פאלט
איר צו די פיס. עס עפנט זיך די טיר און עס קומט אריין מ א ר ק ו ס.
איזאבעלע אנטלויפט.)
</p><p>
פ י נ פ ט ע  ס צ ע נ ע
</p><p></p><p>
פ יי פ ע ר: (צו מארקוסן, גאר פריינטלעך). א? הער מארקוס?
וואס מאכט מען? ווי גייטס? פארוואס זעט מען אייך עפעס ניט?
</p><p></p><p>
מ א ר ק ו ס: ווו זאלט איר מיך זען, אז איר זייט א פארנומענער מענטש? איר האלט שטענדיק אין איין שפילן: אדער איר שפילט
אף דער בערזע, אדער אין קארטן, אדער גאר אין ליבע...
פ יי פ ע ר: (מאכט זיך תמעוואטע). כא־כא, איר זייט גערעכט,
איך בין א פארנומענער מענטש, זייער א פארנומענער מענטש... איך
האב קיינמאל קיין צייט ניט, אפילו אין א ביכל אריינקוקן. אמאל פלעג
איך לעזן ביכער א סך. ס׳איז נאך בא מיר היינט אויך פאראן א גוזמא
ביכער, א גאנצע ביבליאטעקע. איר האט געזען מיין ביבליאטעקע?
</p><p></p><p>
מ א ר ק ו ס: ניט געזען, און אפילו ניט געהערט.
</p><p></p><p>
פ יי פ ע ר: (דרייט די וואנצעס). א שאד, א שאד. עס וואלט
כדאי געווען, איר זאלט אנקוקן מיין ביבליאטעקע, כ׳לעבן. איר קאנט
געפינען בא מיר ביכער אזעלכע, וואס איר האט זיי קיינמאל ניט געזען.
ביכער איז בא מיר דאס לעבן. מער פון אלצדינג אף דער וועלט האב
איך ליב די ליטעראטור. ליטעראטור און מוזיק ― דאס זיינען די צוויי
זאכן, וואס זיינען בא מיר טייערער פון אלץ אף דער וועלט. איר האט
מיך געהערט אמאל שפילן פיאנע?
</p><p></p><p>
מ א ר ק ו ס: אין „ווינט״ ― ווייס איך, אז איר שפילט גוט;
נאר פיאנע האב איך אייך דערוויילע נאך גיט געהערט שפילן.
</p><p></p><p>
פ יי פ ע ר: א שאד, א שאד. ווען איך זאל נאר געווען וועלן,
וואלט איך איצט געקאנט אפגעבן קאנצערט. גרויסע מבינים האבן דאס
מיר געזאגט, ארטיסטן. איך בין באקאנט מיט אלע גרעסטע ארטיסטן אין
יעהופעץ. איך האב ליב ארטיסטן. ארטיסטן און סטודענטן זיינען בא
מיר דאס חיות; וואס מיך קאסט אפ א יאר ארטיסטן און סטודענטן ―
איז א גוואלד! וויפל מיינט איר?
</p><p></p><p>
מ א ר ק ו ס: א ר ט י ס ט ק ע ס ― ווייס איך, אז זיי קאסטן
אייך אפ גענוג. נאר ארטיסטן און סטודענטן ― דאס הער איך דעם
ערשטן מאל פון אייך.
</p><p></p><p>
פ יי פ ע ר: ארטיסטקעס? כא־כא! וואס־זשע מיינט איר ― עס
קאסט טאקע ניט וואלוול. וואס זאל מען טאן? דארויף איז מען א יונגער
מענטש. עס ווילט זיך אמאל רוען. אז טאג ווי נאכט איז מען אין דער
ארבעט. מע האט אין זינען געשעפטן! און נאך וואסערע געשעפטן! אף
הונדערטער טויזנטער ― וואס זאג איך? אף מיליאנען! אף מיליאנען!
</p><p>
[עס קומען אן פאסטערנאק, מאדאם פאסטערנאק מיט איזאבעלען: נאך זיי ―
געסט: פיינקוגל, כינקיס, בייגעלמאן, קנאקניסל מיט זייערע ווייבער, די פאס־טערנאקעס נעמען אויף די געסט זייער פריינטלעך. מע זעצט זיך אויס ארום
טיש. איזאבעלע זעצט זיך צו דער פיאנע. מארקוס ― לעבן איר.]
</p><p>
ז ע ק ס ט ע  ס צ ע נ ע
</p><p>
פ א ס ט ע ר נ א ק: (טאנצט ארום די געסט). זיצט, זיצט, מיינע
ליבע געסט. איר האט היינט א ביסל עובר קריאת־שמע געווען, נאר
נישקשה. עס מאכט ניט אויס. איך האב מיך מיט גאטס הילף אויסגעשלאפן באטאג, בכדי איך זאל מיך זעצן צום סדר מיט א קלארן קאפ.
עס זאל זיין, ווי אין פסוק שטייט:  א מ ו ר  א ל ה כ ה נ י ם ―
לאזן זאגן די כהנים צו די קליינע כהנימלעך, אז די קינדער זאלן ניט
דרעמלען בא דער הגדה. (צו פייפערן). עפעס האב איך געכאפט א ווארט
פון אייך ― „מיליאנען״. אפנים, איר האלט שוין בא די מיליאנען?
נאר וואס איז דער חידוש, אז מע שארט בא אייך אף דער בערזע גאלד
מיט לאפעטעס, ניט אזוי ווי נאש בראט בעל־הלוואה, וואס דארף ארויסקוקן אף פראצענט. איך שמועס עס אקעגן דרינען... (צו די געסט). וואס
הערט זיך עפעס בא אייך נייס? ווי טייער שטייט יקנה″ז?
</p><p></p><p>
פ יי נ ק ו ג ל: פרעגט שוין גארניט. דאס יקנה″ז ליגט מיר שוין
אין הארצן! ס׳איז נאר א קדחת און גענוג.
</p><p></p><p>
פ א ס ט ע ר נ א ק: צו וואס־זשע טויג עס אייך, אז עס לוינט
אייך ניט? מע גייט אייך פון קהל?
</p><p></p><p>
פ יי נ ק ו ג ל: וואס דען טוט מען? אזוי ווי די יידענע מיט די
בייגל: „עס פארדינט זיך עפעס?״ ― „מיינע שונאים זאלן אזוי לעבן!״
― „צו וואס־זשע טויג אייך ארומטראגן בייגל?״ ― „פון וואנען דען
וועל איך לעבן?״...
</p><p></p><p>
פ יי פ ע ר: (דרייט די וואנצעס). איך ווייס ניט, וויאזוי בא אנדערע איז; איך האב אף יקנה″ז געמאכט א פארמעגן. איך טענה איינס:
די בערזע דארף מען פארשטיין.
</p><p></p><p>
כ י נ ק י ס: איך פארשטיי ניט, וואס איז דא פאראן צו פארשטיין? אט בין איך אויך מיט גאטס הילף א ספעקולאנט, דאכט זיך,
ניט פון נעכטן און ניט פון אייערנעכטן. נאך מיין שכל קומט אויס, אז
די בערזע איז א קארט. כל־זמן די קארט גייט, איז גוט; הערט זי אויף
צו גיין ― איז כאטש נעם און טו זיך אן א מעשה!
</p><p></p><p>
פ א ס ט ע ר נ א ק: ווי אין פסוק שטייט:  ל מ נ צ ח  ע ל
ה ג ת י ת; גייט דאס ― גייט דאס, ווען ניט ― שטייט דאס.
</p><p></p><p>
ב יי ג ע ל מ א ן: ווערקמירדיק מיט כינקיסן! פון וואס איר
זאלט ניט ריידן, קומט ער ארויף אף די קארטן.
</p><p></p><p>
פ א ס ט ע ר נ א ק: וואס חלומט זיך דער הון? ― פראסע.
</p><p></p><p>
ק נ א ק נ י ס ל: כינקיס איז אבער גערעכט. די בערזע איז נאר
א קארטנשפיל. זי איז מיר אזוי נימאס, אז ווען איך געפין מיר עפעס
אן אנדער געשעפט, טו איך א שפיי אף דער בערזע ― און רופט מיך
קנאקניסל!
</p><p></p><p>
פ א ס ט ע ר נ א ק: (צו קנאקניסלן). ווי דער שפאלער זיידע
עליו השלום מיטן שופר: לאז איוואן בלאזן! איך הער דאס שוין פון
אייך א יאר דריי. איר שרעקט די גענדז, און גייט פארט אף דער בערזע.
א חידוש איז דאס אפילו: וועדליק מיר קענען אייך, זייט איר ניט קיין
ייד פון געבן געלט. היינט ווי קומט דאס, אז איר זאלט זיך איינשטעלן
גיין אף דער בערזע און גאר קיין מורא ניט האבן פאר דערלייגן?
</p><p></p><p>
פ יי נ ק ו נ ל: וואס איז דא מורא צו האבן? א ייד אז ער גייט
ארויס אף דער בערזע, האנדלט ער מיט א ממה נפשך, ווי דער מלמד
קויפט א ציג: „ממה־נפשך, זאגט ער, וועט די ציג געבן מילך, איז זי
דאך טאקע ווערט זיבן קערבלעך. איי וואס? טאמער גיט זי ניט קיין
מילך? פארוואס זאל זי ניט געבן קיין מילך?״ (דער עולם לאכט: „אף
אלצדינג האט אייך פיינקוגל א משל״).
</p><p></p><p>
פ יי פ ע ר: (דרייט די וואנצעס). זאגט אייך וואס איר ווילט ―
די בערזע דארף מען פארשטיין. איך האב ארויסגעזען נאך פריער מיט
דריי חדשים, אז אף יקנה″ז מוז קומען א האס.
</p><p></p><p>
פ א ס ט ע ר נ א ק: וויאזוי זאגט איר? א האץ? בא אונדז הייסט
דאס א העצקע. מע העצקעט יענעם אן א־ווי־רופט־מען־דאס...
</p><p></p><p>
מ א ד א ם פ א ס ט ע ר נ א ק: (פון דער ווייטן צום מאן).
סאמואיל! דו רעדסט עפעס, מיט רעשפעקט צו מעלדן, אזעלכע ווערטער... (צו די דאמען). געניסט עפעס, פארוואס זאלט איר עפעס ניט געניסן? אט שטייען ניס, מאראנצן, איינגעמאכטס.
</p><p></p><p>
פ א ס ט ע ר נ א ק: איך שמועס עס אקעגן דרינען, וואס זיי
זאגן: יקנה″ז האט זיך געהויבן... וואס איז מיט דעם, איך בעט אייך,
אזוי דער ייחוס? ס׳איז טאקע אזא סחורה, וואס מע קריגט זי ניט, צי
גלאט אזוי, די שפעגעלאנטן זיינען משוגע געווארן? מחמת פאראיארן,
געדענקט איר, האט מען געמאכט פונקט דאס אייגענע שפיל מיט די אקציעס פונעם „יעהופעצער דעליזשאן״. שפעגעלאנטן האבן זיך צעהעצקעט. קאניווער און שפאלער יידלעך האבן דערהערט, אז דער „יעהופעצער דעליזשאן״ ברענט, האבן זיי צעלאזט די פאלעס און זיינען געפלויגן
נאך די אקציעס, ווי נאך מצה־וואסער, ― אזוי לאנג, אזוי ברייט, ביז
מע האט געבראכן האלדז־און־נאקן. איך האב אויך געכאפט דעמאלט
א שמיץ. אלע האבן זיך דעמאלט אפגעבריט. עס איז געווען, ווי אין
פסוק שטייט:  ב י ו ם  ה ה ו א  א ב ד ו  ע ש ת ו נ ו ת י ו ־
מען איז דעמאלט געבליבן אן הויזן...
</p><p></p><p>
פ יי נ ק ו ג ל: דאס געשעפט פון דער בערזע גייט אזוי: מע מוז
אמאל דערלייגן אויך. איך וועל אייך דערציילן א משל...
</p><p></p><p>
כ י נ ק י ס: דעם משל לייגט אפ אף שפעטער. שוין צייט זיך
נעמען צום תהילימל... (דער עולם זעצט זיך שפילן אין קארטן: פאסטער־נאק, פיינקוגל, בייגעלמאן ― בא איין טישל; פייפער, כינקיס, און קנאקניסל ― באם אנדערן טישל).
</p><p></p><p>
מ א ד א ם פ א ס ט ע ר נ א ק: (צו די דאמען). אך, איך בין
די לעצטע צייט, מיט רעשפעקט צו מעלדן, אזוי נערוועז, אז איך קאן
מיר גאר קיין ארט ניט געפינען. דער דאקטער קעבעבע האט מיר פארשריבן נייע פילן צום אפעטיט. געניסט עפעס. פארוואס זאלט איר עפעס
ניט געניסן? אט שטייען ניס, מאראנצן, איינגעמאכטס...
</p><p></p><p>
מ א ד א ם  כ י נ ק י ס: (צו די איבעריקע דאמען). דער דאקטער קעבעבע טרעט, אפנים, ניט ארויס פון איר שטוב! (צו דער מאדאם
פאסטערנאק). עס קער זיין די אייגענע פילן, וואס דער דאקטער קעבעבע
האט מיר פארשריבן פאראיארן.
</p><p></p><p>
מ א ד א ם פ א ס ט ע ר נ א ק: דער דאקטער קעבעבע האט
מיר אנגעזאגט, אז וויבאלד איך שטיי אויף, מיט רעשפעקט צו מעלדן,
פון בעט, זאל איך באלד איינשלינגען א פיל, פארטרינקען מיט א האלבע
גלאז וואסער, אפווארטן א האלבע שעה און ערשט נאכדעם עסן פרישטיק. געניסט עפעס. פארוואס זאלט איר ניט געניסן? אט שטייען ניס,
מאראנצן, איינגעמאכטס...
</p><p></p><p>
מ א ד א ם  כ י נ ק י ס: (צו די איבעריקע דאמען). מיר דאכט,
ס׳איז די אייגענע ניס מיט די מאראנצן, וואס פאראכטאגן אין דער צייט.
קוקט זיך צו... (צו דער מאדאם פאסטערנאק). אז מע שלינגט פילן, מוז
מען אבער האלטן דיעט. עך האב אמאל אויך, ניט היינט געדאכט, געהאט
צו טאן מיט די נערוון, האט מען מעך געהאלטן אף אזא דיעט, אז עך
בין שיער ניט אויסגעגאנגען פאר הונגער.
</p><p></p><p>
מ א ד א ם פ א ס ט ע ר נ א ק: איך ווייס, וואס הייסט דיעט.
דער דאקטער קעבעבע האלט מיך אויך, מיט רעשפעקט צו מעלדן, אף
דער דיעט. איך בין שוין אבער אויס מענטש. עס טרעפט אפטמאל באנאכט זאל זיך מיר פלוצעם פארגלוסטן, מיט רעשפעקט צו מעלדן, עפעס
נעמען אין מויל אריין ― און דערצו איז נאך בא מיר א כאראקטער,
אז פארן שלאף מוז איך עפעס איבערכאפן. געניסט עפעס. פארוואס
זאלט איר עפעס ניט געניסן? אט שטייען ניס, מאראנצן, איינגעמאכטס...
</p><p></p><p>
מ א ד א ם  ב יי ג ע ל מ א ן: (צו דער מאדאם קנאקניסל). מע
זעט נאך די באקן, ווי די ציינער קנאקן... (צו דער מאדאם פאסטערנאק).
מיר פארשפארן גאר האלטן דיעט. אונדזער משפחה זיינען אלע זייער
ווינציקע עסערס. אונדזער משפחה עסט כמעט גארניט.
</p><p></p><p>
מ א ד א ם  כ י נ ק י ס: (צו די איבעריקע דאמען). שוין. זי
איז שוין דא מיט איר משפחה! איר האט עפעס ליב, אז זי צערעדט זעך
פון איר משפחה?...
</p><p></p><p>
מ א ד א ם פ א ס ט ע ר נ א ק: (צו דער מאדאם כינקיס).
אקעגן דעם, וואס איר זאגט: האלטן דיעט. איר מעגט מיר גלייבן, אז
אזא ווינציקע עסערן, ווי איך בין, האט איר דען די צווייטע אף דער
גאנצער וועלט? דאס פלייש האט זיך מיר, מיט רעשפעקט צו מעלדן, אזוי
צוגעגעסן, אז איך קאן שוין אף דעם ניט קוקן. עס גלוסט זיך איבערבייטן אמאל, מיט רעשפעקט צו מעלדן, אף א קרעפל, א טייגעכץ, א
מלינצע, צי ווייס איך וואס. איך פרעג דעם דאקטער קעבעבע: וואס קאן
שאטן צו דער דיעט, אז מען עסט אויף א צוויי־דריי קרעפלעך מיט קעז,
מלינצעס א פאר, צי צרות־קניידלעך עטלעכע, צי א מילכיקן בארשט?
מילא, אין אויסלאנד, בשעת מע טרינקט די וואסערן, איז עפעס אנדערש; אבער דא, בא זיך אינדערהיים! געניסט עפעס. פארוואס זאלט
איר עפעס ניט געניסן? אט שטייען ניס, מאראנצן, איינגעמאכטס...
מ א ד א ם  כ י נ ק י ס: (צו די איבעריקע דאמען). ווי געפעלט
אייך איר דיעט מיט קרעפלעך? (צו דער מאדאם פאסטערנאק). איר
דארפט זיך היטן פון פארקילן. דאס וועטער איז איצט אזוי שלעכט, און
איר גייט אנגעטאן זומערדיק... (צו די איבעריקע דאמען). עס פאסט איר
דאס ליכטיקע זיידענע קאפטל מיט די אויסגעשניטענע ארבל, ווי מיינע
צרות! עפעס קומט זי גאר אויס הארבאטע!... אט קוקט זעך צו... (צו
דער מאדאם פאסטערנאק). ווער האט אייך אויפגענייט דאס קאפטל? עס
קליידט אייך אזוי צום פנים, אז ס׳איז מחיה צו קוקן, כ׳לעבן. בא אונדז
אין קאמענעץ גייט מען נאר דעקאלטירט.
</p><p></p><p>
מ א ד א ם פ א ס ט ע ר נ א ק: איר ווייסט ניט, ווער מיר נייט?
מיר נייט שטענדיק קלארא. קיינער קאן מיר ניט אזוי צוטרעפן צו מיין
כאראקטער, ווי קלארא. זי איז שוין אזוי געניט, מיט רעשפעקט צו מעלדן,
אין מיין פיגור, אז זי פארשפארט מיר נעמען א מאס. זי טרעפט אין
דער פינצטער. נאר וואס דען איז איר חסרון? זי איז, מיט רעשפעקט
צו מעלדן, א גרויסע גנבטע. פון צוועלף ארשין מאטעריע קאן זי אראפכאפן דרייצן. אונטער די הענט ווערט בא איר פארברענט... געניסט עפעס.
פארוואס זאלט איר עפעס ניט געניסן? אט שטייען ניס, מאראנצן, איינגעמאכטס...
</p><p></p><p>
מ א ד א ם  כ י נ ק י ס: (צו די איבעריקע דאמען). וואס מע
קאן זעך שוין בא איר אנגנבהנען!... (צו דער מאדאם פאסטערנאק).
פארוואס זאלט איר זעך בעסער ניט נייען בא דער מאדאם אונטערשלאק?
אלע יעהופעצער דאמען נייען זיך בא דער אונטערשלאק. זי איז טאקע
אונדזערע א קאמענעצערן.
</p><p></p><p>
מ א ד א ם פ יי נ ק ו ג ל: איך ניי מיר נאר אין אויסלאנד.
מיר זאל מען אויפנייען א מלבוש הי, ניט אין אויסלאנד, וואלט איך
דאס ניט געקאנט אנטאן אפילו.
</p><p></p><p>
מ א ד א ם  ב יי ג ע ל מ א ן: אונדזער משפחה נייען זיך אלע
בא דער קאראלינע. זי נעמט טאקע טייער, נאר אז זי נייט אויף א מלבוש,
זינגט דאס! אונדזער משפחה ווייס ניט קיין אנדער מאדיסטקע אין יעהופעץ, חוץ דער קאראלינע.
</p><p></p><p>
מ א ד א ם ק נ א ק נ י ס ל: (צו דער מאדאם כינקיס). איר
משפחה איז טאקע אנדערש ניט געוווינט געווארן... וואס זאגט איר אף
אזא גלות?
</p><p></p><p>
מ א ד א ם  כ י נ ק י ס: (צו דער מאדאם קנאקניסל). פאר־שטייט זעך, ווי קאן מען אנדערש, אז מע שטאמט פון בייגלטרעגער?...
(צו די איבעריקע דאמען). וואס טויג אייך ריידן פון מאדיסטקעס? הערט
זעך צו, עך וועל אייך בעסער דערציילן א נייס פון דער מאדאם מייער־צימעס מיט איר טעכטערל. מיר דאכט, אז מיר וועלן אינגיכן האבן א
מזל־טוב...
</p><p></p><p>
א ל ע ד א מ ע ן: א קנס־מאל?
</p><p></p><p>
מ א ד א ם  כ י נ ק י ס: נאך ערגער פון א קנס־מאל...
</p><p></p><p>
א ל ע ד א מ ע ן: א חתונה?
</p><p></p><p>
מ א ד א ם  כ י נ ק י ס: נאך ערגער פון א חתונה...
</p><p></p><p>
א ל ע ד א מ ע ן: (קוקן זיך איבער פארווונדערט). אוי! וואס
הייסט? טאקע אן אמת? (א פליעסק מיט די הענט). וואס־זשע האט איר
געשוויגן ביז אהער? דערציילט־זשע אונדז, נשמהניו, הארצעניו, ליובעניו! (מע כאפט זי ארום. מע קוועטשט איר די הענט. מע בעט זי דער־ציילן).
</p><p></p><p>
מ א ד א ם  כ י נ ק י ס: דערציילן וועל עך אייך, בתנאי, אז
צווישן אונדז זאל דאס בלייבן. קיין פויגל טאר ניט וויסן! איר געדענקט
זומער, בשעת מיר זיינען געקומען פון דעם אויסלאנד, האב עך אייך
געפרעגט, ווו איז דאס אהינגעקומען די מאדאם מייערצימעס מיט דער
טאכטער? קיינער האט ניט געוווסט: דער האט געזאגט ― אין ווין; דער
― אין בערלין; אנדערע האבן געדרונגען ― אין פאריז. עך האב מעך
אלץ געבראכן דעם קאפ, וויאזוי ווערט מען דאס געוואר אקוראט? עך
ראב מעך אפילו א פאר מאל באגעגנט מיט איר אין די קלייטן, נאר צוגיין צו איר און אפגעבן איר פריער דעם גוט־מארגן ― צופיל כבוד פאר
איר. יענע האט אזוי פאריסן די נאז, אז זי מיינט, קיינער איז צו איר
ניט גלייך. עך געדענק נאך, אז זי איז געווען אן אם בא אונדז אין קא־מענעץ... עך זאל אזוי לעבן!
</p><p></p><p>
מ א ד א ם פ יי נ ק ו ג ל: וואס דארפט איר מער? אז איך
באגעגן זיך מיט איר אף דער גאס א נאז קעגן א נאז, פארדרייט זי דעם
קאפ אן א זייט און מאכט זיך ווי זי זעט ניט. וואס זאגט איר אף איר
טאטן?
</p><p></p><p>
מ א ד א ם  ב יי ג ע ל מ א ן: מיר שטייט גאר ניט אן צו גריסן
זיך מיט איר. אין אונדזער משפחה געפינען זיך א ביסל שענערע דאמען
פון איר. אונדזער משפחה האבן פיינט, אז מע בלאזט פון זיך...
</p><p></p><p>
מ א ד א ם ק נ א ק נ י ס ל: (צו דער מאדאם כינקיס). זי איז
שוין ווידער דא מיט איר משפחה!
</p><p></p><p>
מ א ד א ם  כ י נ ק י ס: נו־נו, ווי מיינט איר? עך וועל דאס
עפעס דורכלאזן גלאט אזוי? עך האב מעך מיישב געווען און רייד איבער מיט מיין עלטערער טאכטער און זאג איר: „ווייסטו וואס, טאכטער
מיינע? אזוי ווי דו האסט א מאן א דאקטער, און דער מאן דיינער איז
באקענט מיטן דאקטער קעבעבע, און דער דאקטער קעבעבע איז דארט
א היימישער, ― א דאקטער מיט א דאקטער, לאז ער זעך מיט אים פונאנדערריידן, דאס, יענץ, אויסטאפן ווערטער ― איר פארשטייט?
</p><p></p><p>
א ל ע ד א מ ע ן: נו, נו? וואס־זשע האט ער געזאגט?
</p><p></p><p>
מ א ד א ם  כ י נ ק י ס: (לייגט א פינגער אף דער נאז). כאפט־זשע ניט! עך האב געזען, אז ס׳איז בלאטע, ער וועל דורך מיין איידעם
גארניט מאכן, ― האב עך מער מיישב געווען, לאם עך מעך קארשט
דורכגיין אליין צו איר. אן אויסרייד האב עך געהאט א טייערן: עך מאך
עטלעכע קערבלעך אף א געפאלענער משפחה; ווי וועט מיר די מאדאם
מייערצימעס ― פארט א נגידית און א מיוחסת ― ניט געבן קיין שיינע
נדבה, און אין איינוועגס טאקע מעך אויפנעמען פאר א גאסט אויך, און
זיצן מיט מיר כאטש א האלבע שעה? עך דארף מער ניט ווי זיצן א
האלבע שעה און קוקן... וואס טוט גאט? שיקט זי מיר ניט ארויס זאגן,
אז זי איז ניטא אין דער היים? אזא נידעריקע זאך! אזא גדלנטע! אזא
וצדקתך! בא אונדז איז קאמענעץ וואלט עך אפילו ניט געוואלט קוקן
אף איר, עך זאל אזוי לעבן! בא אונדז אין קאמענעץ...
</p><p></p><p>
א ל ע ד א מ ע ן: איר האט אונדז צוגעזאגט דערציילן א מעשה
פון דער מאדאם מייערצימעס מיט איר טאכטער ― צום סוף זייט איר
פארפארן קיין קאמענעץ...
</p><p></p><p>
מ א ד א ם  כ י נ ק י ס: כאפט־זשע ניט! עך קום צו גיין אהיים
א צעקאכטע, מיט א קאפווייטיק, א מיגרען, ― מע זאל באהיט און באווארנט ווערן! דערווייל הער עך ― מע קלינגט. ווער איז? די אונטער־שלאק! גוט מארגן, גוט יאר. „וואס איז אייך? דער מיגרען האט זעך
אייך שוין ווידער אנגערופן?״ קערץ און גוט, עך האב איר אויסדעד־ציילט מיין גאנץ ביטער הארץ. „איר גיט מיר, זאגט זי, אייער הייליק
ווארט, אז קיין פויגל זאל ניט וויסן, וואס עך וועל אייך דערציילן?״ זי
האט מעך באשווארן, מיט מיין מאן און מיט מיינע קינדער, און האט
מיד דערציילט א גאנצע מענשה.
</p><p></p><p>
א ל ע ד א מ ע ן: (שפרינגען אונטער אף די ערטער). נו? נו?
לאמיר שוין הערן די מעשה?
</p><p></p><p>
מ א ד א ם פ א ס ט ע ר נ א ק: געניסט עפעס דערווייל. איר
האט נאך גארניט גענאסן. אט שטייען ניס, מאראנצן, איינגעמאכטס...
</p><p></p><p>
מ א ד א ם  כ י נ ק י ס: הערט־זשע אויס! די מענשה איז אזוי.
א חדשים צוויי פאר אונדזער אוועקפארן קיין אויסלאנד אין די בעדער
אריין, האט די אונטערשלאק אויפגענייט דער מאדאם מייערצימעס א
ראטאנדע, און דער טאכטער א ראטאנדע. איז איר ניט געפעלן געווארן
די ראטאנדעס, גייט זי און פארקויפט ביידע ראטאנדעס פאר האלב געלט
און הייסט זעך מאכן קארצע זשאקעטלעך, אזוי ווי מע טראגט בא אונדז
אין קאמענעץ: דא ארומגעכאפט (זי ווייזט מיט די הענט און דרייט זיך),
פון אונטן געהאקט, פון פארנט קיילעכיק, די ארבל אנגעבופט, א קאלנער א הויכער מיט שטערנדלעך, לאצן גרויסע, אפגעלייגטע, קאקאסענע
קנעפ...
</p><p></p><p>
א ל ע ד א מ ע ז: (זיצן קוים איין אף די ערטער). נו? נו?
בקיצור...
</p><p></p><p>
מ א ד א ם  כ י נ ק י ס: כאפט־זשע ניט! קערץ און גוט ―
די אונטערשלאק האט אויפגענייט די זשאקעטלעך, אפגעבראכט די זשאקעטלעך, זי נעמט אנמעסטן די זשאקעטלעך, פריער דער מאדאם מייער־צימעס ― גוט! זי נעמט אנמעסטן דער טאכטער ― א צרה, א שלאק,
אן אומגליק! איר פארשטייט?... (זי בייגט זיך צו צו דער מאדאם פאס־טערנאק און רוימט איר איין א סוד אין אויער).
</p><p></p><p>
מ א ד א ם פ א ס ט ע ר נ א ק: (א פליעסק מיט די הענט). אוי,
איך האלט דאס ניט אויס! מע באדארף, מיט רעשפעקט צו מעלדן, חלשן!
(זי בייגט זיך צו צו דער מאדאם פיינקוגל און רוימט איר איין א סוד
אין אויער).
</p><p></p><p>
מ א ד א ם פ יי נ ק ו ג ל: (שפרינגט אונטער אפן בענקל,
ברעכט די הענט). אוי, איך וועל זיך א מעשה אנטאן! עס איז דאך אזוי
רעכט! אזוי רעכט! ווען איך זאל מיך גאר ניט שעמען, גיי איך טאנצן!..
(זי כאפט ארום די מאדאם בייגעלמאן און רוימט איר איין א סוד אין
אויער).
</p><p></p><p>
מ א ד א ם  ב יי ג ע ל מ א ן: (פאטשט די מאדאם קנאקניסל
אין די פלייצעס). פארוואס הערט איר ניט? וואס שווייגט איר? וואס
שווייגט איר? אין אונדזער משפחה וועט זיך אזעלכעס ניט טרעפן, כא־כא־כא!...
</p><p></p><p>
מ א ד א ם ק נ א ק נ י ס ל: (צו דער מאדאם כינקיס). אומעטום איז זי דא מיט איר משפחה!... זאגט־זשע אבער, איר ווייסט דאס
פאר געוויס? טאמער איז דאס א פיזמון? די אונטערשלאק, פארשטייט
איר מיך, האט ליב אמאל אויסטראכטן א זאך, וואס ניט געשטויגן, ניט
געפלויגן.
</p><p></p><p>
מ א ד א ם  כ י נ ק י ס: (לייגט ביידע הענט אפן הארצן און
פארגלאנצט די אויגן ארויף). גאט זאל מיר אזוי העלפן, עך זאל אזוי
האבן נחת פון מיינע קינדער, מיר זאלן אזוי אלע אויסגעלייזט ווערן
פון צרות, עך זאל אזוי ניט וויסן פון קיין שלעכטס ווייל עך וועל לעבן,
עך זאל אזוי הערן אלדאס גוטס מיט אייך אינאיינעם, מיר זאלן אזוי
גיך אלע אויפגערעכט ווערן, עך זאל אזוי ריידן מיט וועמען מיר איז ליב,
עס זאל מיר אזוי זיין א רפואה צו מיין קאפווייטיק, עך זאל אזוי גיך
פארגעסן פון מיין מיגרען, ווי גיך מיר וועלן האבן א מזל־טוב בא מייער־צימעסן אין שטוב...
</p><p></p><p>
א ל ע ד א מ ע ן: (קוועלן, קנייפן איינס דאס אנדערע). וואס
זאגט איר? וואס זאגט איר דערויף? עס איז דאך ווערט גאלד! גאלד איז
דאס ווערט! אזא מפלה! אזא נקמה!...
</p><p></p><p>
פ יי פ ע ר: (פון דער ווייטן). מע דארף בעטן די דאמען, זיי
זאלן מוחל זיין ריידן א ביסל שטילער. מע הערט ניט א ווארט.
</p><p></p><p>
פ יי נ ק ו ג ל: איבער זייער געשריי הערט מען ניט אונדזער
געפילדער.
</p><p></p><p>
פ א ס ט ע ר נ א ק: לאז זיין שטילער!  נ ש י ם  ד ע ת ן
ק ל ו ת ― ווייבער זיינען גענדז...
</p><p></p><p>
מ א ד א ם פ א ס ט ע ר נ א ק: א שיינע מעשה, נאר א קורצע! א גליק, וואס איזאבעלע איז דא ניטא... (זי קוקט זיך ארום אף אלע
זייטן). די מאמע איז געפארן קיין אויסלאנד מאכן די קור, און די טאכטער האט געהאט די רפואה... פארוואס געניסט איר עפעס ניט? אט
שטייען ניס, מאראנצן, איינגעמאכטס... איר האט מיך עפעס היינטיקע
נאכט גאר מבייש געשטעלט. צי אפשר ווילט זיך אייך, מיט רעשפעקט
צו מעלדן, א סטוקלקע?
</p><p></p><p>
א ל ע ד א מ ע ן: (הייבן זיך אויף ווי איין מענטש). א סטוקלקע? אך, פארוואס ניט? (מע מאכט ניט קיין שהיות, מע פארכאפט ערטער, מע נעמט ארויס די בייטעלעך און מע גיט קארטן. לכתחילה איז
שטיל. עס הערן זיך נאר פארשיידענע איינציקע קולות פון די מאנצבילן:
„פאס!״ „א קליינער שלעם!״ „א גרויסער שלעם!״ „אן צוויי!״ „אן
דריי!״... און פון די דאמען: „וואס איז יום־טוב?״ „וועמענס שלייף?״
„איך האב א לעוויי!״ „איך בין רעמיז מיט דער צווייטער מלכה!״ „וועמענס פארהאנט?״ „טויז מלך קאזיר!״ „עס קומט מיר פון אייך א גילדן!
פארגעסט נאר ניט, א גילדן!״... נאר וואס ווייטער ווערן די קולות אלץ
העכער. די פנימער פלאמען. די אויגן ברענען. מע הייבט זיך אן אונטערקריגן. די מאנצבילן ווארפן זיך אויס איינער דעם אנדערן, אז זיי
פארשטייען דאס שפיל מער פון א טויטן. פייפער היצט זיך. בא די דאמען איז אויך ניט אומעטיק. סע זאגט זיך איינע דער אנדערער שטעכווערטלעך, אז בא קארטן טאר מען ניט זיין נערוועז. איזאבעלע זיצט
בא דער פארטעפיאנע און שפילט שטילערהייט. מארקוס זיצט הינטער
איר ארן שעפטשעט איר אפן אויער. איזאבעלע לאכט).
</p><p></p><p>
מ א ר ק ו ס: (דרייט אויס דעם קאפ צום עולם). באטראכט נאר
אקארשט, ווי מען איז דאס פארטיפט אין דער ארבעט. עס איז זיי שוין
ניט אפצורייסן אצינד פון די קארטן. זיי זעען ניט און הערן ניט וואס
עס טוט זיך ארום זיי. כאטש נעם און טראג זיי ארויס. און די דאמען?
זעט נאר, ווי זיי ברענען! זיי זיינען גרייט, זיי זאלן זיך ניט שעמען, איינס
דאס אנדערע אויסרייסן די אויגן, אפבייסן די נעזער, איינשלינגען לעבעדיקערהייט... (ער שטייט אויף, לייגט צונויף די הענט אפן הארצן).
גליקלעכע מענטשן! אין דער מינוט איז פאר זיי ניטא קיין שום טייערערע
אדער הייליקערע זאך אף דער וועלט. א כפרה דאס ווייב פאר א „גרויסן
שלעם״, א כפרה דער מאן פאר א „טויז קאזיר״, א כפרה קינדער, א
כפרה אלצדינג פאר א קערטל... אומגליקלעכע נפשות! וואס פאר א לעבן
קאן בא זיי זיין? וואס פאר א וועלט? ווען רעדט דער מאן מיטן ווייב,
דער פאטער מיט די קינדער, אז א גאנצן טאג איז מען אף דער בערזע,
און באנאכט בא די קארטן? ווען זעען זיך די קינדער מיט זייער פאטער?
וואס הערן זיי, וואס ווייסן זיי און וואס טראכטן זיי פון אים?... ווו איז
ער, דער גלאנץ פון אונדזער אומה, אונדזער גרעסטע, אונדזער שענסטע
און אפשר איינציקע מעלה, מיט וועלכע מיר שטאלצירן קעגן אנדערע
 פעלקער ― דאס יידישע פאמיליענלעבן?...
</p><p></p><p>
א י ז א ב ע ל ע: (הערט זיך איין ווי מארקוס רעדט). אך, מאר־
 קוס! ווי שיין ער איז בשעת ער רעדט! פערל שיטן זיך פון זיין מויל.
און די אויגן ― פלאמען פייער. ליבער מארקוס! זיסער מארקוס! די
נשמה וואלט איך אים אוועקגעגעבן בשעת ער צערעדט זיך! (זי שיקט
אים א קוש אין דער לופט). דאס הארץ רייסט מיר אבער, אז איך דערמאן זיך, וויאזוי ער וועט נעבעך ליידן און וואס פאר א צרות ער וועט
איבערטראגן, אז ער וועט דערהערן, אז איך בין א כלה געווארן פאר אן
אנדערן... אך, וואס זאל איך טאן, אז איך בין, צו מיין פינצטער מזל,
געבוירן בא רייכע עלטערן? וואס קאן איך העלפן, אז איך שטיי איין
בא א דעספאט, וואס וויל ניט פארשטיין, אז ליבע שטייט העכער פון
געלט?... אנטלויפן? חתונה האבן קעגן דעם טאטנס ווילן? וואס וועט
זיין דעמאלט פון אונדז ביידן דער תכלית, אז ער איז אזוי ארעם און
עלנט?... ארעמער מארקוס! ווי גליקלעך וואלטן מיר ביידע געווען, ווען
ער איז אין פייפערס שטאנד, כאטש האלב פון אים! איך וואלט געווארט
ביז ער וועט ענדיקן דאקטער מעדיצין... נאכדעם חתונה געהאט... געפארן אינאיינעם קיין בערלין, אדער קיין ווין, אזוי ווי כינקיסעס טאכטער מיט איר מאן... געקומען, אויסגעמעבלט א שיינע דירה אין יעהופעץ,
אזוי ווי כינקיסעס טאכטער... אים א גרויסארטיקן קאבינעט, מיר א
פראכטפולן בודואר... מיר האבן זיך אונדזער אייגענעם עקיפאזש מיט
גימעלאסטיקענע רעדלעך... אלע וואך זשורקיסן... אלע נאכט אדער צו־גאסט, אדער אינאיינעם אין טעאטער... „ווער זיצט דאס אין יענער לא־זשע־בענואר, אזא גליקלעך פארפאלק?״ ― „דאס איז דאקטער מארקוס
מיט זיין פרוי איזאבעלע״... (פלוצעם כאפט זיך אויף כינקים, טוט א
ווארף די קארטן אפן טיש).
</p><p></p><p>
כ י נ ק י ס: לאז דאס ברענען אפן פייער! איידער אזוי שפילן
אין קארטן, איז שוין גלייכער זיצן אינדערהיים און שרייבן ספרים!
</p><p></p><p>
ק נ א ק נ י ס ל: וואס גייט אייך אן, וויאזוי איך שפיל? איך
וויל מיר ארויס מיט קאזיר ― און רוף מיך קנאקניסל!
</p><p></p><p>
פ א ם ט ע ר נ א ק: (פון דעם אנדערן טיש). ער איז גערעכט,
ווי אין פסוק שטייט: ב ג פ ו  י ב ו א  ב ג פ ו  י צ א ― איטלעכער שפילט זיך, ווי ער פארשטייט.
</p><p></p><p>
פ יי פ ע ר: ניין, שולדיק איז גאר כינקיס: ער האט געמאכט
אזא גאנג, אז מע מעג אים אפהאקן הענט און פיס. נאר כינקיס איז דיר
אן אנטיק: ער האט א טבע, אז טאמער מאכט ער א פעלער, פאלט ער
אן אף יענעם.
</p><p></p><p>
כ י נ ק י ס: (צו פייפערן). איר זייט אן אידיאט! איר פארשטייט
אזוי בא קארטן, פונקט ווי איר פארשטייט די בערזע!
</p><p></p><p>
פ יי פ ע ר: ע, איר זידלט זיך שוין? וועל איך דאך אייך דערציילן, ווער איך זייט, קארטיאזשניק! זשוליק! (ער כאפט א טעשל קארטן
און ווארפט כינקיסן אין פנים אריין. כינקיס נעמט אים אן בא די וואנצעס. קנאקניסל פארט אריין כינקיסן אין דער בארד. פאסטערנאק שרייט:
„ א ל ת פ ל  ד ב ר ― כאטא פאקרישקע! לאז זיין שטיל! ס׳איז א
בזיון פאר די דאמען!״... מאדאם פאסטערנאק פאלט חלשות. די דאמען
שרייען: „וואסער! וואסער!״).
[אין א פאר חדשים ארום. ― בא פייפערן אין קאנטאר. שיינע טישלעך.
געטאקטע גראטעס. אייזערנע שאפעס. ― צ י פ ע ר ב ל א ט, דער בוכהאלטער, אונטערגעבונדן די אויערן מיט א ווייס טיכל, און פ ל ע ־
ד ע ר וו י ש, דער קארעסבאנדענט, א פראנט מיט בלויע ברילן, זיצן
אף הויכע שטולן, סקריפען מיט די פעדערן און ווארפן אף ביינדלעך.
ז י ל ב ע ר מ י נ ץ, דער קאסיר, זיצט אין די גראטעס בא דער קאסע,
ציילט געלט געשווינט, קנאקט מיט די פינגער. פ יי פ ע ר אליין זיצט
אויבנאן באם טיש און דרייט די וואנצעס. בא די זייטן זיצן ספעקולאנטן:
פיינקוגל, כינקיס, בייגעלמאן, קנאקניסל. א ביסל ווייטער שטייען עטלעכע
יונגע ספעקולאנטלעך און מעקלערס. אלע ריידן, מאכן מיט די הענט,
היצן זיך. עס לאזן זיך הערן פארשיידענע קולות: „יקנה″ז!״ „פעסט!״
„יקנה″ז!״... עס קומט אן  ג ר יי ג ע ר  מיט א כאליאסטרע מעקלערס.]
</p><p>
ע ר ש ט ע  ס צ ע נ ע
</p><p>
ג ר יי ג ע ר: (האלט זיך מיט ביידע הענט בא די זייטן). יקנה″ז!?
אומעטום, ווו מע קומט, הערט מען נאר יקנה″ז און יקנה″ז! יעהופעץ
― אויך מיר א בערזע, אז אך און וויי איז די יאר! כאפט מען זיך אן
אן עפעס אן ארטיקל, איז זיי ניט אפצורייסן. פרעגט זיי בחרם: וואס
יקנה″ז? ווער יקנה″ז? ווייסן ניט פון זייער געזונט. איינער קוקט אפן
אנדערן, גייען ווי שאף אין דער טשערעדע. נאר איך איינער האלט מיר
אפ פון יקנה″ז. אדרבה, איך פארקויף גאר יקנה″ז. אט האב איך ערשט
נעכטן אפגעלייזט פאר א דריטהאלבן הונדערט שטיק יקנה″ז זיבן הונדערט צוואנציק אף קאנטראקטן, איך זאל אזוי לעבן מיט אייך אינאיינעם. לאז זאגן עמעצער, אט שטייען יידן. (ער ווייזט אף דער כאליאסטרע מעקלערס).
ד י כ א ל י א ס ט ר ע: (שיסן אויס אלע מיטאמאל). אמת,
אמת, ווי מערידן זיינען!...
פ יי נ ק ו ג ל: (קוקט זיך איבער מיט דער קאמפאניע ספעקולאנטן. צו גרייגערן). אז די נאסע ביימער ברענען, היינט וואס זאלן שוין
זאגן די טרוקענע? אז איר האט מורא צו האלטן זיך מיט יקנה″ז, היינט
וואס זאלן מיר שוין זאגן?... פונדעסטוועגן וואלט איך זייער געוואלט
וויסן, צי פארקויפט איר נאך עפעס יקנה″ז צו די זעלבע פרייזן?
ג ר יי ג ע ר: (אויפגעבראכט). איר ווייסט דאך, אז איך האב
פיינט אייערע יעהופעצער אפשניצלער, אויבערקעפלעך און המשאהלעך.
בא מיר איז אן אפענער זעקס־און־זעכציק ― וואס אף דער לונג, דאס
אף דער צונג. אז מע רעדט, זאל מען ריידן עסק. פאעזיע האב איך פיינט.
(צו פייפערן). זעט איר, מיט אייך מאכן מיר א געשעפט. מיט אייך האב
איך ליב צו האנדלען, ווייל איר זייט דער איינציקער לייטישער סוחר
אין יעהופעץ אף דער בערזע. מיט איינעם ווארט, איר זייט א דזשענטל־מען ― איך זאג דאס אף אייך אלע מאל, ווי גאט איז הייליק. פרעגט,
אט שטייען יידן.
</p><p></p><p>
ד י כ א ל י א ס ט ר ע: אמת, אמת, ווי מערידן זיינען!
</p><p></p><p>
פ יי פ ע ר: (דרייט די וואנצעס). וואס־זשע ווילט איר מאכן,
פאני גרייגער? לאמיר הערן.
</p><p></p><p>
ג ר יי ג ע ר: איך וויל... איך וויל מיט אייך מאכן אזא געשעפט:
איר שטעלט מיר א פרייז אף הונדערט שטיק יקנה″ז, ווי טייער איר
קויפט און ווי טייער איר פארקויפט, גערוקט אין צען קערבלעך, און איך
מוז אויסקלייבן איינס פון די צוויי: אדער איך וועל בא אייך צונעמען
הונדערט שטיק יקנה″ז, אדער איך וועל אייך אוועקגעבן הונדערט שטיק
יקנה″ז. נו, וואס טראכט איר אזוי לאנג? האקט א צדיק!
</p><p></p><p>
פ יי נ ק ו ג ל: (צום איבעריקן עולם). גרייגער וויל אים מאכן
דאס שפיל...
</p><p></p><p>
פ יי פ ע ר: (טראכט). ניין. מיר לוינט בעסער, הער גרייגער, אז
איר זאלט מיר שטעלן א פרייז אהין אדער אהער, און די ברירה זאל
זיין בא מיר.
</p><p></p><p>
פ יי נ ק ו ג ל: (צום איבעריקן עולם). דער קליינער לאזט זיך
ניט פירן אין חדר אריין.
</p><p></p><p>
ג ר יי ג ע ר: (מיט היץ). אט דאס איז די מעשה מיט א יעהופעצער ספעקולאנט: גיב אים פיר א געשעפט, ענטפערט ער דיר בויבעריק!
נו, בקיצור, לאז זיין אזוי ווי איר ווילט. בא מיר פועלט איר אלצדינג
אין דער וועלט. דארויף בין איך גרייגער. איך האב שוין אף אזעלכע
ספעקולאציעס מיינע ציין אויפגעגעסן. איך האב שוין געפרוווט אמאל
אין איין האלבע שעה דערלייגן זיבן און זיבעציק טויזנט קערבלעך ―
און אפילו זיך ניט פארקרימט, ווי מיר שטייען אונטער א הימל. (ער
ווייזט אף דער סטעליע). פרעגט וועמען איר ווילט, אט שטייען יידן.
</p><p></p><p>
ד י כ א ל י א ס ט ר ע: אמת, אמת, ווי מערידן זיינען!
</p><p></p><p>
ג ר יי ג ע ר: (מיט גדלות). געלט איז בלאטע. דער עיקר איז ―
אן ערלעכער מאן, דאס ווארט זאל זיין א ווארט, און געוויינלעך ― מוז
מען דערצו האלטן קאפ אויך. (ער טוט זיך א פאטש אין שטערן). גריי־גער האט א קעפעלע, דער רוח האט אים ניט גענומען!... אלזא, הער
פייפער, הערט זיך צו מיט קאפ. (ער ציילט די ווערטער). הונדערט שטיק
יקנה″ז אף קאנטראקטן, אף זיבן הונדערט פערציק, מיט פערציק קערבלעך האנטגעלט ― ק ו י ף איך בא אייך, און אף זיבן הונדערט פופציק, מיט א פופציקער האנטגעלט ― פ א ר ק ו י ף איך אייך. היינט
קלייבט אייך אויס.
</p><p></p><p>
פ יי פ ע ר: (טראכט א וויילע). האב איך אייך אפגעגעבן הונדערט שטיק יקנה″ז. (צום בוכהאלטער). הער ציפערבלאט! פארשרייבט
הונדערט שטיק יקנה″ז אף זיבן הונדערט פערציק, מיט פערציק.
</p><p></p><p>
צ י פ ע ר ב ל א ט: (רייסט זיך אפ פון די ביכער). הא? וואס?
יקנה″ז? וויפל? ווי טייער? געקויפט, צי פארקויפט?
</p><p></p><p>
פ יי פ ע ר: שלום־עליכם, פון וואנעט איז א ייד? (צום קארעס־פאנדענט). הער פלדערוויש! דערציילט אים וואס ס׳איז דא געמאכט
געווארן. (צום קאסיר). הער זילבערמינץ! נעמט צו פון הערן גרייגער
פיר טויזנט רובל.
</p><p></p><p>
פ יי נ ק ו ג ל: פאני גרייגער, אף אייך איז מקוים געווארן דאס
ווערטל: „אז מע זוכט א גלעזער, געפינט מען א סטאלער״. איר האט
אזוי געוואלט קויפן יקנה″ז, אזוי ווי איר וויל טאנצן.
</p><p></p><p>
כ י נ ק י ס: איר האט זיך אליין געשטעלט אין א רעמיז.
</p><p></p><p>
ב יי ג ע ל מ א ן: פארנוצט געזונט!
</p><p></p><p>
ק נ א ק נ י ס ל: ווערטלעך אף א זייט. מילא, אז גרייגער האט
זיך ארויסגעכאפט מיט א ווארט, וואס קומט אים דערפאר? ווען עס
טרעפט אף מיר, דריי איך מיר ארויס, און רוף מיך קנאקניסל!
</p><p></p><p>
ג ר יי ג ע ר: בלאטע! איך טו דאס ניט, אבער גאר לא מיט
א לאנגער נון! איך הייס גרייגער! איך שווער אייך בנאמנות, ווי ס׳איז
א שהכל פון גאט (ער ווייזט אפן טיש), ― מיין גאנצער ארויסקוק איז
נאר געווען צו קויפן יקנח″ז. אף יקנה″ז פרעגט מיך, וועל איך אייך
דערציילן וואס דאס איז. ס׳איז א סברה, אז מע קויפט אויס דאס גאנצע
יקנה″ז פונעם מארק. ס׳איז טויזנט קארבן א שטיק, ווי איר זעט מיך
לעבן! וואס מיינט איר, גרייגער איז עפעס א יינגעלע? שוין באלד א
חודש, אז איך האלט אין איין קויפן יקנה″ז. איר האב שוין איינגעקויפט ביז היינטיקן טאג אפשר זיבן הונדערט שטיק. פרעגט, אט שטייען
יידן. (צו דער כאליאסטרע). וואס שווייגט איר?
</p><p></p><p>
ד י כ א ל י א ס ט ר ע: אמת, אמת, ווי מערידן זיינען!
</p><p></p><p>
א  ק ו ל  פ ו ן  ד ע ר  ז יי ט: סטייטש, פאני גרייגער, איר
האט דאך נארוואס געזאגט און געשווארן זיך, אז ערשט נעכטן האט
איר פארקויפט דריטהאלבן הונדערט שטיק יקנה″ז!
</p><p></p><p>
ג ר יי נ ע ר: (מיט כעס). נאכאל! וועד פרעגט אייך? א ייד איז
דיר קיין קאטאוועס ניט! מענטשן ריידן עסק, מישט ער זיך אריין. ווער
האט דען געזאגט „פארקויפט״? איך? מסתמא האט מיר אזוי געפאסט.
איך זאג תמיד וואס מיר פאסט. למאי זאל איך לייקענען? איך האב
פיינט די יעהופעצער חכמות. בא מיר איז אן אפענער זעקס־און־זעכציק
― וואס אף דער לונג, דאס אף דער צונג. פאעזיע האב איך פיינט. (צו
פייפערן). א סימן האט איר, אז איך בין א פעסטער קונה אף יקנה″ז ―
אט פרוווט זיך, שטעלט איין, גיט מיר אוועק אף זיבן הונדערט פופציק,
מיט א צענערל האנטגעלט, נעם איר בא אייך צו נאך א מאה שטיקלעך יקנח″ז.
</p><p></p><p>
פ יי פ ע ר: (ניט לאנג געטראכט). האב איך אייך אוועקגעגעבן
נאך הונדערט שטיק יקנה″ז. (צום קארעספאנדענט). הער פלעדערוויש!
מאכט א בריוו אף נאך הונדערט שטיק יקנה″ז.
</p><p></p><p>
פ יי נ ק ו ג ל: (נעמט זיך בא דער בארד). אם כן, אז דער צער
פון טראגן איז יא אזוי גרויס, בין איך דאך אויך א קונה אף א מאה
שטיקלעך יקנה″ז צום זעלבן פרייז, אויב מיט א צענערל האנטגעלט!
</p><p></p><p>
פ יי פ ע ר: (צום קארעספאנדענט). הער פלעדערוויש! מאכט
נאך א בריוו אף הונדערט שטיק יקנה″ז.
</p><p></p><p>
כ י נ ק י ס: נו, און ווו ביז איך? מיין געלט איז קיין געלט ניט?
עלעהיי איך האב געשפילט אין „בעזיק״. די בערזע איז דאך ניט מער
ווי א קארטנשפיל. הייסט מיר אויך מאכן א בריוול אף א מאה שטיקלעך יקנה″ז.
</p><p></p><p>
ב יי ג ע ל מ א ן: ווערקמירדיק! בא כינקיסן איז דיר אלצדינג
געגליכן צו א קארט! (צו פייפערן). זייט אזוי גוט און הייסט, זייט מוחל,
מיר אויך מאכן א בריוועלע אף א האלבע מאה יקנה″ז.
</p><p></p><p>
ק נ א ק נ י ס ל: איך האב אפילו געגעבן דאס ווארט מיין ווייב,
אן איך וועל מער קיין געשעפטן אף דער בערזע ניט מאכן; נאר אז איר
זע אלע קויפן, לאזט דאס מיך ניט איינזיצן, ווי זאגט ער: „אחרי רבים
להטות״. (צו פייפערן). הייסט שוין, זייט מוחל, מיר אויך מאכן א בריוול
אף יקנה″ז, און דווקא אף א גאנצע מאה ― און רוף מיך קנאקניסל!
</p><p></p><p>
פ יי נ ק ו ג ל: (צו קנאקניסלן). אף אייך איז מקוים געווארן
דאס ווערטל: „יאק יצר־הרע נאפאדני, טא תקיעת־כף נע פאמאזשע״...
</p><p></p><p>
פ יי פ ע ר: (צום בוכהאלטער). הער ציפערבלאט! פארשרייבט
נאך צוויי הונדערט פופציק שטיק יקנה″ז. (צום קארעספאנדענט). הער
פלעדערוויש! מאכט נאך דריי פרישע בריוולעך. (צום קאסיר). פארשרייבט אין דעבעט נאך דריי טויזנט פינף הונדערט רובל. (ציפערבלאט
ווארפט אף די ביינדלעך. פלעדערוויש שרייבט בריוולעך. זילבערמינץ
ציילט געלט, קנאקט מיט די פינגער. צווישן עולם ווערט א מוראדיקער
גערודער\. אלע שרייען „יקנה″ז! פעסט! פעסט!״ מעקלערס לויפן הין
און צוריק פון איינעם צום אנדערן, רוימען איין אלעמאל פייפערן א סוד
אפן אויער, נעמען אן ארדער און ברענגען געלט).
</p><p></p><p>
ג ר יי ג ע ר: (גרויס). נו? ווער האט אנגעמאכט א האס אף
יקנה″ז? גרייגער! ווער קויפט אין איין קלאפ דריי הונדערט שטיק יקנה″ז?
גרייגער! אלץ גרייגער! אף מיר קוקנדיק האבן זיך שוין אלע צעלאזט
קויפן יקנה″ז. ווו זייט איר געווען ביז אהער, בריות, יעהופעצער ספעקולאנטן? ספעקולאנטן זייט איר? אידיאטן, ניט קיין ספעקולאנטן! איר
ווייסט ניט, ווער עס האט אייך געשלייערט! איר זעט, יענער קריכט ―
קריכט איר אויך. וואס קריכט איר? וואס האט איר געקויפט? יקנח″ז?
איר ווייסט, וואס יקנח″ז איז? מע טאר עס דען נעמען אין די הענט
אריין אפילו?
</p><p></p><p>
א  ק ו ל  פ ו ן  ד ע ר  ז יי ט: סטייטש, איר האט דאך נאר־וואס געזאגט?!...
</p><p></p><p>
ג ר יי ג ע ר: איך האב געזאגט? נו, איז וואס? האב איך געזאגט,
מסתמא האב איך באדארפט אזוי זאגן. איך לייקן מיך גאר ניט. איך
האב ליב זאגן דעם אמת. בא מיר איז אן אפענער זעקס־און־זעכציק ―
וואס אף דער לונג, דאס אף דער צונג. פאעזיע האב איך פיינט. איך בין
אריינגעקומען אהער, טאמער וועט גאט רחמנות האבן, איך וועל קאנען
פטור ווערן פון א שמאטע. איך טראג מיך שוין ארום מיט יקנה″ז פון
א וואך זיבן. פרעגט וועמען איר ווילט, אט שטייען יידן. (צו דער כא־ליאסטרע). וואס שווייגט איר?
</p><p></p><p>
ד י כ א ל י א ס ט ר ע: אמת, אמת, ווי מערידן זיינען!
</p><p></p><p>
פ יי נ ק ו ג ל: (זיך אין בארד אריין). גאט שיקט צו דעם טרינקער זיין וויין און דעם שפינער זיין פלאקס. אזעלכע יאר־עדות, ווי בא
גרייגערן, זיינען ווערט דאס גאנצע געלט.
</p><p></p><p>
ג ר יי ג ע ר: א סימן האט איר, גיט מיר א בעס אף צוויי הונדערט שטיק יקנה″ז אף קאנטראקטן, אז איר זייט מחויב זיי בא מיר
נעמען אף זיבן הונדערט קערבלעך, גיב איך אייך צו צען קערבלעך אף
יעדן שטיק.
</p><p></p><p>
פ יי פ ע ר: האב איך אייך פארקויפט א בעס אף צוויי הונדערט
שטיק יקנה″ז. (צום קארעספאנדענט). הער פלעדערוויש! מאכט א בריוו
אף צוויי הונדערט שטיק יקנה″ז, אז איך דארף נעמען אף זיבן הונדערט
רובל איבעראיאר קאנטראקט. (צום קאסיר). פארשרייבט אין דעבעט פון
הערן גרייגער נאך צוויי טויזנט רובל.
</p><p></p><p>
ג ר יי ג ע ר: (נעמט דאס בריוול, ציילט אפ געלט. שטייט א וויילע, שפייט אויס). טפו זאל דאס ווערן! וואס האב איך דא אנגעמאכט?
אף זיבן הונדערט פופציק געקויפט... אף זיבן הונדערט פארקויפט... נאך
איר מיינט דאך, אז גרייגער איז עפעס א יינגעלע און וועט גלאט ארויסווארפן געלט אף דער גאס? בלאטע! אבער גאר לוא מיט א שטריימל! עס
וועט אייך קאסטן געלט! איך וועל אייך אויסטאן ביזן לעצטן העמד, ווי
איר זעט מיך לעבן! איך וועל אייך אלעמען מאכן פאר קבצנים, ווי ס׳איז
היינט יום רביעי ― דינסטיק אף דער גאנצער וועלט! (ער גייט אוועק,
טוט א זעץ מיט דער טיר. די כאליאסטרע ― נאך אים).
</p><p>
צ וו יי ט ע  ס צ ע נ ע
</p><p>
פ יי נ ק ו ג ל: (צום איבעריקן עולם). וואס זאגט איר אף אים!
דער כוח פון געלט! אזא־נ־עזות! איך האב אים אבער געוואלט דערציילן
א משל פון שלמה המלך מיטן האן. איר האט געהערט דעם משל פון
שלמה המלך מיטן האן?
</p><p></p><p>
כ י נ ק י ס: אצינד, אז גרייגער איז שוין אוועקגעגאנגען, האט
איר זיך דערמאנט אינעם משל פון שלמה המלך מיטן האן! פונקט אזוי
ווי נעכטן בא די קארטן...
</p><p></p><p>
ב יי ג ע ל מ א ן: ווערקמירדיק! פון וואס איר זאלט ניט ריידן
מיט כינקיסן ― אף די קארטן מוז ער ארויפקומען!
</p><p></p><p>
ק נ א ק נ י ס ל: כינקיס איז גערעכט. צו וואס זאלן מיר זיך
נארן? יידישע תקיפות איז שטעלן א פייג אונטער דער פאלע ― און
רוף מיר קנאקניסל!
</p><p></p><p>
פ יי פ ע ר: (טוט זיך אן), ווייסט איר, וואס עס וואלט גוט געווען צו טאן אצינד? (אלע שווייגן. כינקיס כאפט זיך ארויס).
</p><p></p><p>
כ י נ ק י ס: מאכן א „פרעפעראנס״...
</p><p></p><p>
א ל ע ד ר יי: בראווא, כינקיס! בראווא! כינקיס האט נאך
קיינמאל אזוי גלייך ניט געזאגט. בראווא! בראווא! (פייפער, פיינקוגל,
כינקיס, בייגעלמאן און קנאקניסל גייען אוועק. צווישן די יונגע ספעקולאנטן און מעקלערס איז א טומל, א געפילדער. אלע ריידן: י„וואס הערט
זיך מיט יקנה″ז״... „פלאו״ ... „געפאלן״ וואס טוט מען? קויפן, צי
פארקויפן?״... „קויפט אייך יקנה″ז און מאכט אייך א בעס״... „איך האב
א האס אף יקנה″ז! ווער קויפט א האס?״... „האלט זיך מיט אייער האס,
רייבט אים אויס מיט זאמד״... „אז מאכן, זאל מען מאכן א סטעלאזש״...
„גיט־זשע מיר א בריוועלע, עס זאל זיין מיט פיס, עס זאל קאנען גיין״...
„פייפערס א בריוועלע איז פרימא״... „פרימא, פרימא! ער נעמט, זאגט
מען, הונדערט טויזנט רובל נדן״... „פאסטערנאקס טאכטער״... „פאסטערנאק איז רייך״... „א מיליאנער, זאגט מען, א דבר־אחר, נאר א מיליאנער!״... עס עפנט זיך די טיר און עס שטעקט זיך אריין א קאפ פון
א יידל, און נאכדעם ― דאס יידל אליין).
</p><p>
ד ר י ט ע  ס צ ע נ ע
</p><p>
ד א ס יי ד ל: דא פארקויפט זיך דאס... (א שמארע מיט דער
נאז). וויאזוי הייסט דאס... יקנה″ז.
</p><p></p><p>
ע ט ל ע כ ע  ק ו ל ו ת: אט האסטו דיר די אנדערע טעג יום־טוב! א נייער סוחר אף יקנה″ז!
</p><p></p><p>
ד א ס יי ד ל: ווי טייער איז בא אייך דאס... (א שמארע מיט
דער נאז). וויאזוי הייסט דאס... יקנה″ז?
</p><p></p><p>
ע ט ל ע כ ע  ק ו ל ו ת: ווער זייט איר? וואס דארפט איר?
</p><p></p><p>
ד א ס יי ד ל: (דערשראקן). אליין ביז איך אזוי גרויס ווי א
כתרילעווקער אליין. פארן פאר איך, הייסט דאס, פון אדעס, און הייסן
הייס איך מנחם־מענדל.
</p><p></p><p>
ע ט ל ע כ ע  ק ו ל ו ת: זייט איר אפשר יענער מנהם־מענדל,
וואס האט געהאנדלט אין אדעס אף דער בערזע מיט „לאנדאן״?
</p><p></p><p>
מ נ ח ם ־ מ ע נ ד ל: (גייציק). יא, דאס בין איך טאקע אליין,
טאקע יענער מנחם־מענדל, וואס פאראיארן אין אדעס, ניט היינט געדאכט, בא פאנקאנין ימח שמו, א האס, א בעס, און א דאס... (א שמארע מיט דער נאז). א סטעלאזש.
</p><p></p><p>
ע ט ל ע כ ע   ק ו ל ו ת: קומט דאך אייך שלום. שלום־עליכם
אייך, רב מנחם־מענדל, וואס מאכט א ייד?
</p><p></p><p>
מ נ ח ם ־ מ ע נ ד ל: וואס זאלן מיר מאכן וואס? אדעס איז
טויט אדעס. אויס „לאנדאן״, אויס פאנקאני, אויס מאראזשענע... אלע
אדעסער קומען אהער קיין יעהופעץ קומען זיי, און דא הער איך, יידן,
אן עין־הרע, מאכן גאר ניט שלעכט מאכן זיי. האב איך מיך מיישב געווען, וואס בין איך ערגער פון אלע וואס? אגב, האב איך, פארנדיק פון
אדעס אהערצוצו, דורכגעשלאגן אין זשמערינקע א דאס... א שידוך דורכגעשלאגן, פארדינט מיט גאטס הילף עטלעכע קערבלעך, גלוסט זיך עפעס
מאכן, שפעגעלירן גלוסט זיך, ווי זאגט ער: פארזוכט פונעם עץ־הדעת
פארזוכט... איי זי, די פלוניתטע הייסט דאס, וועט שרייען גוואלד וועט
זי? עט, ווער איז זי מחויב צו הארכן א נקבה ווער?... שאט, וואס־זשע
האב איך אייך אנגעהויבן צו זאגן וואס? יא, כ׳האב מיך דערמאנט: איך
האב בדעה צו מאכן עפעס מיט דאס... (א שמארע מיט דער נאז). וויאזוי
הייסט דאס?... יקנה″ז... (דעך עולם לאכט.  ד ע ר  ק א פ ע ל ו ש
און ד י ק א פ א ט ע און אויך ש מ ע ל ק ע  לאזן זיך צו אים).
</p><p></p><p>
ש מ ע ל ק ע: (רעדט טיף ליטוויש). יקנה″ז? אדרבה, גיט עפעס
צו פארדינען.
</p><p></p><p>
ד ע ר ק א פ ע ל ו ש: (שטופט אפ שמעלקען). וואס ווילט איר
מאכן? זאגט, אט לויף איך אייך מאכן.
</p><p></p><p>
ד י ק א פ א ט ע: (שטופט אפ דעם קאפעלוש). אנו, לאזט
מיך!... (שנייצט אויס די נאז, נעמט ארויס פון הינטן א רויטע פאטשיי־לע). נאט אייך אפעט שלום, רב מנחם־מענדל. הייסט דאס, כפי איך זע
ארויסעט אט־א־דא־א פון אייער שמועס, פארשטיי איך, אז איר האט
חשק, איך בעט איבער אייער כבוד, צו שווינדלען מיט יקנה″ז. זאגט־זשע מיר, זאלט איר מיר געזונט זיין, איר קלערט, וואס איז שייך, קויפן,
צי, איך בעט איבער אייער כבוד, פארקויפן?
</p><p></p><p>
מ נ ח ם ־ מ ע נ ד ל: פארקויפן אוודאי ניט. זעט איר, קויפן ―
דאס וואלט אפשר געווען א שטיקל פלאן אפשר. נאר וואס־זשע דען איז
דא דער גאנצער דאס? (א שמארע מיט דער נאז). איך ווייס ניט, מיט
 וואס עסט מען דאס, ווייס איך ניט.
</p><p></p><p>
ש מ ע ל ק ע: (שטופט זיך דורך). יקנה″ז ווייסט איר ניט?
</p><p></p><p>
ד ע ר ק א פ ע ל ו ש: (שטופט אפ שמעלקען). איר ווייסט
 ניט, וואס הייסט יקנה″ז? די גאנצע וועלט קויפט יקנה″ז.
</p><p></p><p>
ד י ק א פ א ט ע: (שטופט אפ דעם קאפעלוש). לאזט מיך,
איך וועל אייך קלאר מאכן, וואס איז שייך, אקוראט דעם ענין פון יקנה″ז.
מכוח וויסן וואס דאס איז, מוז איך אייך זאגן דעם רעכטן אמת, אז מיר
אליינעט אט־א־דא־א ווייסן אויך ניט, איך בעט איבער אייער כבוד, מיט
וואס מע עסט דאס, ווארעם דאס איז א זאך, וואס אלע האבן דאס און
קיינער זעט דאס ניט, א בלינדער אתרוג, איר פארשטייט?
</p><p></p><p>
מ נ ח ם ־ מ ע נ ד ל: כ׳פארשטיי, פארוואס זאל איך ניט פארשטיין פארוואס? דאס איז, אפנים, אן איידעלע מאטעריע איז דאס? (ער
ווייזט אף די פינגער). ניטא בא וואס אנצוטאפן ניטא? ס׳איז אזא מין,
וואס ס׳איז גאר לחלוטין ניטא אף דער וועלט, אזוי ווי דאס „לאנדאן״
אין אדעס?
</p><p></p><p>
ד י ק א פ א ט ע: חלילה! וואס איז שייך, ס׳איז ניטא בא וואס
אנצוטאפן? ווי געשיקט זיך עס, מע זאל קויפן און פארקויפן א מין,
וואס איז גאר אף דער וועלט ניטא? נאר אז מע וויל שמועסן נאכאמאל
טאקע דאס אייגענע ווידער צוריק, איז דאס פארט ניטא אין ערגעץ ניט,
ווייל פארקויפן פארקויפט זיך דאס, איך בעט איבער אייער כבוד, בלאנקא, דאס הייסט, מע פארקויפט דאס אייך אף איבעראיארעט קאנטראקטן
מיט א ברירה: פאלט דאס ― האט איר פארשפילט נאר דעם אדערויף;
אלא טאמער הייבט זיך דאס ― נעמט איר אפ בא יענעם צער און רפוי
און שבת און בושת, עס געהערט צו אייך מיט הכל־בכל־מכל־פלעקל, און
אפילו די קאפאנעס זיינען אויך אייערע. פארשטייט איר שוין?
</p><p></p><p>
מ נ ח ם ־ מ ע נ ד ל: כ׳פארשטיי, פארוואס זאל איך ניט פארשטיין פארוואס? איך קום צו יענעם און זאג אים: „פעטערל! אדער
געלט, אדער די נשמה״... נאר וואס־זשע דען, האט מיר קיין פאראיבל
ניט, איין זאך איז מיר דא א ביסל פריקרע: איך פארשטיי ניט דעם דאס...
(א שמארע מיט דער נאז). דעם פשט פון לשון קאפאנעס פארשטיי איך
ניט.
</p><p></p><p>
ש מ ע ל ק ע: קאפאנעס ווייסט איר ניט? (ער ווייזט אף די פינגער). קאפאנעס, וואס מע שניידט קאפאנעס.
</p><p></p><p>
ד ע ר ק א פ ע ל ו ש: (ווייזט אף די פינגער). קופאנעס איז...
איז... איז... קופאנעס אף נעמען דיווידענד.
</p><p></p><p>
ד י ק א פ א ט ע: (שטופט אפ דעם קאפעלוש). לאזט זיך דינען! (ער ווייזט אף די פינגער). קאפאנעס ― דאס ווערט אנגערופן,
למשל, די קאפאנעס, די עסקא, דאס פרעצענט, וואס עס וואקסט אן...
היינט פארשטייט איר שוין?
</p><p></p><p>
מ נ ח ם ־ מ ע נ ד ל: כ׳פארשטיי, פארוואס זאל איך ניט
פארשטיין פארוואס? איך זיץ מיר אין דער היים זיץ איך מיר, און דארט
וואקסט דערווייל אף מיר פרעצענט. וויבאלד אזוי, איז דאך עס טאקע,
אפנים, נישקשה פון א דאס... פון א געשעפטל איז דאס... מאכט־זשע
מיך קלאר, איך בעט אייך, ווי איז, למשל, דער דין, אז איך וויל מאכן
דערויף א האס, צי א בעס, צי אפשר טאקע מחילה א גאנצן דאס...
(א שמארע מיט דער נאז). א סטעלאזש מיין איך?
</p><p></p><p>
ד ע ר ק א פ ע ל ו ש: א, מיטן גרעסטן כבוד! גיט מיר אן
ארדער, טו איך א שפרונג און ברענג אייך א סטעלאזש א פרימא: פייפערס א בריוועלע.
</p><p></p><p>
ש מ ע ל ק ע: (שטופט זיך דורך). צו וואס נוצן אייך קונצן,
סטעלאזשן? א מער, קויפט אייך בעסער מזומנעם יקנה″ז א ביסל. אט
האב איך אן ארדער פון ל א ז ע ר ן  און פון מ א ש ע י ע ן...
</p><p></p><p>
ד י ק א פ א ט ע: (שטופט אפ שמעלקען). לאזט זיך דינען!
וואס דולט איר זיי א יארמלקע מיט מזומנעם יקנה″ז, אז זיי ווייסן נאר
גארניט וואס פאר א פנים דאס האט?
</p><p></p><p>
מ נ ח ם ־ מ ע נ ד ל: עט־נו, מילא איר מיינט, אז טאמער טאקע
חלילה ניט אזוי דאס?... (א שמארע מיט דער נאז), בע! א סימן האט
איר, אט האב איך אפגעהאנדלט א זומער אין אדעס, ניט היינט געדאכט,
מיט „לאנדאן״, געמאכט אלע מאל א „האס״, א „בעס״, א „סטעלאזש״,
מיט א „נאך״, מיט א „בלינדע רעכט״, מיט אלע שאלעמויזן, און פרעגט
מיך בחרם פרעגט מיך, צי האב איך דאס ווען אנגעקוקט אין מיינע אויגן
אפילו? פונדעסטוועגן, עס זאל נאר געווען זיין א ביסל מער דאס...
(א שמארע מיט דער נאז) הצלחה, וואלט איך דען אצינד ניט געקאנט
זיין א שטיקל עושר אצינד? אט נאט אייך ה ע ר ש ע ל ע. הערשעלע
איז ניט געווען א שמש אין בית־המדרש, איז ניט ארויס מיטן שטעקל
אין  ג ר ע צ ק און האט ניט געמאכט אין איין שמע־ישראל דרייסיק
טויזנט? שאט! און י ו ס ע ל ע? איר קענט י ו ס ע ל ע ן? יוסעלע
האט ניט געמאכט קיין פארמעגן פון לאנדאן? אמת, זיי האבן דאס נאכדעם אפגעגעבן צוריק מיט רווחים האבן זיי; פונדעסטוועגן...
</p><p></p><p>
ד י ק א פ א ט ע: ע, רב מנחם־מענדל, איר זאלט אזעלכעס
זאגן? ווי קומט דאס צו־נ־אייך? איר גלייכט „לאנדאן״ צו „יקנה″ז״?
וואס איז שייך, „לאנדאן״ איז, איר בעט איבער אייער כבוד, „לאנדאן״
און „יקנה″ז״ איז, פארשטייט איר מיך, טאקע „יקנה″ז״.
</p><p></p><p>
מ נ ח ם ־ מ ע נ ד ל: דהיינו וואס? דאס געשעפט גופא איז
טאקע אזוי ראיעל איז דאס?
</p><p></p><p>
ד י ק א פ א ט ע: וואס איך שייך ראיעל? ס׳איז עפרות זהב!
ס׳איז גאר א סברה, אז די גרויסע אונדזערע קויפן דאס אויס פון דער
בערזע, און עס קאן זייער שיין געמאלט זיין, אז אף איבעראיאר קאנטראקטן זאל דאס זיין מיט גאלד גלייך, אדער עס זאל, איך בעט איבער
אייער כבוד, ליגן ניין איילן אין דער ערד. דערפאר איז גוט, אז מע באווארנט זיך מיט א סטעלאזש. וויבאלד איר האט א סטעלאזש, זייט איר
א גליקלעכער מענטש.
</p><p></p><p>
מ נ ח ם ־ מ ע נ ד ל: א, א סטעלאזש איז אוודאי זייער א געשמאקער ביסן א סטעלאזש! איך געדענק עס נאך פון אדעס געדענק איך.
נאר וואס־זשע דען איז דא דער גאנצער דאס? דער קוועטש איז דא:
מה יקר? וואס קאן עס מיך קאסטן וואס?
</p><p></p><p>
ד י ק א פ א ט ע: וואס איז שייך קאסטן? עס ווענדט זיך,
וואס פאר א סטעלאזש איר ווילט מאכן. פאר א געוויינלעכן סטעלאזש
וועט איר דארפן באצאלן בראצקעס פארמעגן; נאר אויב איר ווילט, עס
זאל אייך קאסטן אין גלייכן געלט, וואלט איך אייך געהייסן מאכן, איך
בעט איבער אייער כבוד, א „גערוקטן סטעלאזש״, דהיינו: דער בעס זאל
זיין געשריבן אף זעקס הונדערט און דער האס אף אכט הונדערט; איז
דאך ממה־נפשך (מיט א ניגון) ― וועט דער פרייז האלטן העכער פון
אכט הונדערט קערבלעך, וועט איר נעמען יקנה″ז; אלא וואס דען, טאמער פאלט דאס? ― וועט איר, איך בעט איבער אייער כבוד, געבן
יקנה″ז. סיי אהין, סיי אהער ― איז אלץ די ברירה בא אייך. האט איר
דאס צעקייט?
</p><p></p><p>
מ נ ח ם ־ מ ע נ ד ל: פארוואס זאל איך דאס ניט צעקייען פארוואס? אין אדעס איז אויך אזוי אין אדעס: אדער איך נעם, אדער איך
גיב; דאס הייסט, איך טאנץ אף ביידע חתונות טאנץ איך. וואס פאר א
זייט עס זאל ניט אוועקגיין ― בין איך אלץ אין דרויסן בין איך. בא
גרויסע וואראציאנען איז מען אין אדעס, זאגט מען, גליקלעך געווארן
מיט אזעלכע סטעלאזשן. מע דערציילט, אז עס פלעגט אוועקגיין אן עפאכע, פלעגט מען אנשיטן זעק מיט גאלד פלעגט מען. ביסמארק זאל זיך
ניט געווען צוקילן ביסמארק, און עס זאל זיך ניט געווען איבערקערן דאס
גאנצע שפיל מיט דער פוטער אראפ, וואלט ה ע ר ש ע ל ע געווען
דער אייגענער הערשעלע וואס פריער, און  י ו ס ע ל ע וואלט טאקע
געבליבן יוסעלע, און איר וואלט איצטערטא געווען גאר בגילופין וואלט
איך. נאר מסתמא איז דאך ניט באשערט מסתמא... הקיצור, וואס פארט
וועט מיך קאסטן א גערוקטער דאס... א סטעלאזש מיין איך?
</p><p></p><p>
ד י ק א פ א ט ע: וואס איז שייך? מע דארף דאך זען, עס
זאל אייך קאמפענירן. צוליב אייך, און ווייל מיר מאכן דאס ערשטע
געשעפט, וועט דאס אייך קאסטן א צענערל א זייט. ארנטלעך?
</p><p></p><p>
מ נ ח ם ־ מ ע נ ד ל: נו, אוודאי קאן מען ניט זאגן, אז ס׳איז
טייער אוודאי. נאר אויב ס׳איז מעגלעך עפעס אפדאסן... אפרייסן מיין
איך, אויסדינגען, איז מהכתיתי; ווי זאגט ער: וואס ווינציקער, איז געזינטער... נאר טא, אויך די אייגענע מעשה ― אז גאט זאל געבן א שטיקעלע הצלחה זאל ער, איז גארניט, ווי זאגט ער: א רענדל אראפ, א
רענדל ארויף, מיר וועלן זיך ניט קריגן וועלן מיר.
</p><p></p><p>
ד י ק א פ א ט ע: האב איך, וואס איז שייך, פון אייך א פעסטן
ארדער און קאן, הייסט דאס, מיט מזל־ברכה שליסן דאס געשעפט?
</p><p></p><p>
מ נ ח ם ־ מ ע נ ד ל: בפירוש אן ארדער! בא אונדז אין אדעס
איז א ווארט אן ארדער און אן ארדער אז אדערויף. מיר פלעגן דארטן
האנדלען כמעט נאר אפן דאס... אפן ווארט פלעגן מיר...
ד י ק א פ א ט ע: וואס איז שייך אפן ווארט? בא אונדז אין
יעהופעץ איז אויך דאס נעמלעכע; דאס ווארט איז טאקע א ווארט, נאר
פונדעסטוועגן זיינען מיר זיך דא נוהג צו נעמען אן אדערויף באם גרעסטן
שפעגעלאנט. מחמת עס טרעפט דא אפטמאל, אז פון אן ארדער זאל זיך,
איך בעט איבער אייער כבוד, אויסלאזן א בוידעם. איר פארשטייט?
</p><p></p><p>
מ נ ח ם ־ מ ע נ ד ל: כ׳פארשטיי, פארוואס זאל איך ניט פארשטיין פארוואס? עס קומט אויס, ווי מע זאגט: „נותן בצימבל הולך
בטענצל״... נאט אייך דערוויילע אזא פופציקער נאט אייך, און לאז זיין
אין א גוטער שעה אין א מזלדיקער. נאר וואס דען וועל איך אייך בעטן
וואס? טאמער איז באשערט, עס זאל זיין וואראציאנען, און עס וועט
זיין אף מיין זייט א גרויסער דיפערענץ, זאל זיך חלילה ניט אויסלאזן
אזוי ווי אין אדעס חלילה, דאס הייסט, מע זאל ניט קאמפעזירן מיט
פעטש... הקיצור, איר דארפט זען דארפט איר, אז דאס בריוועלע זאל
זיין א דאסיקס... א פרימא זאל דאס זיין.
</p><p></p><p>
ד י ק א פ א ט ע: וואס איז שייך פרימא? פרימא אליין איז
קארג. (א קוועטש מיטן גראבן פינגער). פרימא דפרימא! טאקע פייפערס
אליין. פייפערס בריוועלע ― דאס איז א מזומנע מטבע. קיין בעסערס
דערפון קריגט איך שוין ניט, איך בעט איבער אייער כבוד, אין גאנץ
יעהופעץ!... (די קאפאטע לאזט זיך גיין. דער קאפעלוש יאגט אים נאך
און טענהט אז על־פי יושר און על־פי מענטשלעכקייט קומט דאס קור־טאזש פונעם געשעפט אף דער העלפט. די קאפאטע וויל ניט הערן, ניט
זען. דער קאפעלוש בלייבט שטיין בא דער טיר טרויעריק).
</p><p></p><p>
ד ע ר ק א פ ע ל ו ש: (צו זיך אליין). לייט האבן גליק. ער
וועט דא כאפן גוטע זיבן מיט א האלב קערבל! און אפשר טאקע אלע
צען? או־ווא! פון די הענט ארויסגעלאזט א געשעפט. וויפל קוקט מען
ארויס דערויף, איידער גאט שיקט צו א פרישן „קונד״? אז בסך־הכל
זיינען די קליינע שפעגעלאנטן גאר אליין מעקלערס, און פון די גרויסע
קאן מען אויך גארניט כאפן. צום ביישפיל, פיינקוגל: טאקע א שיינער
ייד מיט א פיינער בארד; נאר ער וועט בעסער מאכן אליין א געשעפט
און וועט איבערצאלן, אבי ניט געבן צו פארדינען דעם מעקלער... צי,
למשל, כינקיס: בא כינקיסן קאן מען מאכן א געשעפט סיידן בא די
קארטן. פאר די געהויבענע מעקלערס איז כינקיס א טייערער „קונד״: זיי
מאכן מיט אים בשעת מעשה די גרעסטע געשעפטן, נאר וויפל זיי פארדינען ― לייגן זיי דארט אוועק בא די קארטן... בא בייגעלמאנען מאכט
מען יא אמאל א געשעפט; נאר ווען טרעפט זיך דאס? איין מאל אין
א שמיטה, אי דאס ― דארף מען זיך פריער גוט אנגיין, צערייסן דריי
פאר שטיוול, שטיין בא דער טיר, חנפהנען די מאדאם בייגעלמאן, אויסהערן זי, אז זי קומט ארויס פון א גרויסער משפחה, כאטש אלע ווייסן,
אז זי האט ניט לאנג ארומגעטראגן א קאשעק מיט בייגל... און אז גאט
גיט, מע שלאגט שוין יא אמאל דורך בא אים מיט צרות, מיט יסורים
א שטיקל געשעפט און עס קומט צום קורטאזש, דארף מען זיך אוועק־דינגען מיט אים א שעה זעקס... דערפאר איז שוין קנאקניסל מער סוחר
פון אלעמען: בא אים אז מ׳מאכט א געשעפט, זאל ער לכתחילה, אז פון
מעקלערס האלט ער ניט, קיין קורטאזש צאלט ער ניט ― און רוף אים
קנאקניסל!... בלייבט איבער איין גרייגער. ער איז דער בעסטער פון אלע
שפעגעלאנטן אין יעהופעץ און האט דווקא ליב געבן א יידן צו פארדינען
א קערבל; נאר וואס דען איז דער חסרון? מע קאן אים נאכגיין א יאר
כסדר מיט חלומות, און ערשט נאכדעם כאפן פון אים א פסק, אז עס
זאל ווערן פינצטער אין די אויגן... היינט גיי צאל דירה־געלט, זיץ ווי
א מענטש, גיי ווי א מענטש, האלט אויס א שטוב אין יעהופעץ, לערן
קינדער ― א שווערע, ביטערע פרנסה! אוי, רבינו־של־עולם, הארצעדיקער פאטער! ווער האט דאס אויסגעטראכט אט דאס מעקלעריי, אט דאס
יעהופעץ, אט די בערזע ― די וויסטע, פינצטערע, פארשאלטענע בערזע?!...
(ער זיפצט געשמאק און גייט אוועק. שמעלקע בלייבט שטיין אינמיטן
קאנטאר, אנגעשפארט אף א שטעקן, דער קאפ א ביסל אף א זייט, די
אייגעלעך האלב צוגעמאכט, ווי א יידענע בשעת זי טראכט).
</p><p></p><p>
ש מ ע ל ק ע: (רעדט צו זיך אליין). אן אומגליק מיט די מעקלערס! קומט א קונה, באפאלט מען אים, ווי די הינט! אמאל איז געווען
יארן: איר בין געווען איינער אפן יריד, זיך געארבעט פאוואלינקע, שטילערהייט געמאכט די גרעסטע געשעפטן אין יעהופעץ, פארדינט גאלד ―
א ביסל פון מעקלעריי, א ביסל פון דער זייט, פון שפעגעלאציע... היינט
― פינף און צוואנציק מעקלערס פאר איינעם. מע דארף זיך היינט גוט
אונטערגארטלען, מע זאל זיי אריבעריאגן! מע לויפט זיך אן דעם גאנצן
טאג, ווי א הונט; מע עסט ניט, מע טרינקט ניט, מע גייט ווי א בעטלער.
(ער באטראכט אף זיך די הלבשה). וואס זאל מען טאן? די הוצאה איז
גרויס, „גילדזשע״ מוז מען צאלן... א גליק, וואס יקנה″ז האט א ביסל
די אויגן געעפנט. די גאנצענע שטאט האט זיך א נעם געטאן צו יקנה″ז.
וואס האט מען אין דעם אזעלכעס דערזען? דער שווארץ־יאר ווייס זיי!
איך האב אלע מיינע „קונדן״, באטיילט מיט יקנה″ז. נעבעך בדלות געשטעלט לאזארן מיט מאשעיען, כע־כע! (מיט א שיינענדיק פנים). אוועקגעקויפט בא זיי כמעט דעם גאנצענעם מזומנעם יקנה″ז אף זיבן הונדערט רובל... נישקשה, איך האב, ניט צו פארזינדיקן, אויך געכאפט
דערביי א שיין קערבל, חס ושלום ניט בגנבה, נאר גלאט אזוי, פון אויבן
א פארדינסטל, ווי אלע יעהופעצער מעקלערס... זיי מעגן אלץ: גנבהנען,
גזלנען, קוילענען, און שמעלקע דארף הארעווען פון עולם־הבא וועגן...
זיי זיינען גרויס געווארן בא זיך ― פיסס! קאנטאריסטן! באנקירן! און
שמעלקע איז אלץ דער אייגענער שמעלקע ― עך־עך־עך! פונדעסטוועגן,
דאנקען גאט דערפאר. איך דארף צו קיינעם ניט אנקומען: פראן א ביסל
געלט, און סחורה א ביסל איז פראן... (ער רעכנט אף די פינגער). פראן
 „שפאנעווער״ מזומנע... (ער טוט זיך א טאפ אין איין קעשענע). פראן
„כארקעווער״... (טוט זיך א טאפ אין דער אנדערער קעשענע). און „ווי־גרישנע בילעטן״, און אף „טעקושצעם שצאט״ א ביסל, און א ביסל
אקציעס פונעם „יעהופעצער דעליזשאן״ איז פראן. גאט זאל נאר נעבן,
דאס געשעפט פונעם „יעהופעצער דעליזשאן״ זאל זיך א ביסל פארבעסערן, וועט שוין זיין וואס צו טאן, אם ירצה השם, בא לאזארן און בא
מאשעיען... (מיט א שיינענדיק פנים). איי, קונים!... אזעטיקע קונים
וואלט איך וועלן האבן א סך! בארליאנטענע קונים!... (ער קוקט אף דער
וואנט). אהא, שוין צוועלף דער זייגער! פונקט די צייט, ווען לאזאר
פארט פרישטיקן. מע דארף לויפן כאפן אים בא דער טיר ― טאמער
וועט גאט רחמנות האבן און וועט אים אריינשיקן א געדאנק עפעס מאכן
א געשעפטל... (ער גייט אוועק).
[אין עטלעכע חדשים ארום, בא פייפערן אין קאנטאר. ― צ י פ ע ר ־
ב ל א ט זיצט אויבנאן, אף פייפערס ארט, די אויערן אונטערגעבונדן
מיט א ווייס טיכל, און שאבט זיך די נעגל מיט א קליין מעסערל. בא
דער זייט שטייט פ ל ע ד ע ר וו י ש, פיין אויסגעפוצט, האלט א קליין
שפיגעלע אין דער האנט און קעמט זיך דאס בערדל. ז י ל ב ע ר מ י נ ץ
זיצט פארשטעלט אין די גראטעס, האלט אונטער דעם קאפ מיט ביידע
הענט, פארצארנט, אנגעברוגזט אף דער גאנצער וועלט.]
</p><p>
ע ר ש ט ע  ס צ ע נ ע
</p><p></p><p>
צ י פ ע ר ב ל א ט: וואס קאן דאס זיין מיט אונדזער שעף,
וואס ער איז היינט אזוי שפעט נאך ניטא אין קאנטאר?
</p><p></p><p>
פ ל ע ד ע ר וו י ש: קער נאך שלאפן. מסתמא אויף געווען
היינטיקע נאכט אין קלוב.
</p><p></p><p>
צ י פ ע ר ב ל א ט: הא? וואס? מיט וויזיטן? געפונען א צייט
צו מאכן וויזיטן. וואס רעדט איר? איר ווייסט, וואס איר רעדט? בא
אונדז איז דאך עפעס היינט קאנטראקטן, רעאליזאציע. איר הערט?
רע־א־לי־זא־ציע!
</p><p></p><p>
פ ל ע ד ע ר וו י ש: וואס־זשע שרייט איר אזוי? איר ווייס גלייך
מיט אייך, אז ס׳איז בא אונדז היינט רעאליזאציע.
</p><p></p><p>
צ י פ ע ר ב ל א ט: הא? וואס? פארשטייט זיך, רעאליזאציע.
מיר דארפן היינטיקן טאג נעמען און געבן אפשר פינף טויזנט אקציעס.
א ווערטעלע אויסצוריידן? יקנה″ז אליין באדארפן מיר רעאליזירן ―
וויפל מיינט איר?
 פ ל ע ד ע ר וו י ש: איך מיין... איך מיין, אז דעם חשבון פון
יקנה″ז דארפט איר וויסן בעסער פון אונדז אלעמען. דערויף זייט איר
בוכהאלטער.
 צ י פ ע ר ב ל א ט: הא? וואס? א פאר טויזנט, זאגט איר? פע,
איר האט א גרויסן טעות. העכער דריי טויזנט שטיק. איר הערט? דריי
טויזנט שטיק, א חוץ סטעלאזשן, אזעלכע, וואס מען קאן ניט וויסן, צי
מע וועט אונדז געבן, צי מע וועט בא אונדז נעמען יקנה″ז. איר הערט,
וואס מע זאגט אייך?
 פ ל ע ד ע ר וו י ש: (פאר זיך). בראש מיינט ער, אז אלע הינקען
אונטער אפן לינקן אויער, אזוי ווי ער... (הויך). איך ווייס גארניט, וואס
מיר וועלן טאן; אט זעץ איך מיך און וויין, טאמער וועט פייפער, חס
וחלילה, צולייגן געלט.
</p><p></p><p>
ז י ל ב ע ר מ י נ ץ: (פון די גראטעס ארויס). וועדליק ער איז
יוצא קעגן אונדז, וואלט ער געמעגט ווערן די כפרה היינטיקן טאג אפילו.
</p><p></p><p>
פ ל ע ד ע ר וו י ש: בא לייטישע באנקירן פארדינט מען א קערבל
פון דער זייט גאר; מע שארט זיי צו א געשעפטל, אן אקציע.
</p><p></p><p>
צ י פ ע ר ב ל א ט: הא? וואס? ווו וועלן מיר נעמען אקציעס,
פרעגט איר? מיר וועלן מוזן צאלן דיפערענצן.
</p><p></p><p>
פ ל ע ד ע ר וו י ש: (פאר זיך). גוט מארגן, געלן רעטעך טראג
איך.
</p><p></p><p>
צ י פ ע ר ב ל א ט: הא? וואס? א ברירה וועלן מיר האבן? אנו,
טוט נאר א פרעג דעם קאסיר, איר רייד ניט מיט אים, א סך האבן מיר
עס געלט אין דער קאסע?
</p><p></p><p>
ז י ל ב ע ר מ י נ ץ: (צו פלעדערווישן). קדחת!
</p><p></p><p>
צ י פ ע ר ב ל א ט: (צו פלעדערווישן). הא? וואס? עטלעכע
טויזנט?
</p><p></p><p>
פ ל ע ד ע ר וו י ש: קדחת, זאגט ער!
</p><p></p><p>
צ י פ ע ר ב ל א ט: (צו פלעדערווישן. קדחת? וואס הייסט
קדחת? ווו איז דאס געלט? ווו איז עפעס פאפירן, סעריעס, קופאנעס?
אנו, פרעגט אים אקארשט, איך רייד מיט אים ניט.
</p><p></p><p>
ז י ל ב ע ר מ י נ ץ: (צו פלעדערווישן). פאפירן? זאגט אים, אז
די מייז האבן אויפגעגעסן.
</p><p></p><p>
צ י פ ע ר ב ל א ט: (צו פלעדערווישן). הא? וואס? וויפל, זאגט
ער?
</p><p></p><p>
פ ל ע ד ע ר וו י ש: די מייז, זאגט ער, האבן אויפגעגעסן!
</p><p></p><p>
צ י פ ע ר ב ל א ט: (אויסער זיך). צי ער איז משוגע, צי ער
איז חסר־דעה, צי ער איז גלאט אזוי פונעם זינען?
</p><p></p><p>
ז י ל ב ע ר מ י נ ץ: (צו פלעדערווישן). זאגט אים, אז ער איז
אליין אי משוגע, אי חסר־דעה, אי פונעם זינען. ער ווייס ניט, וואס מיט
אים טוט זיך, דער שיינער „בויכהאלטער״.
</p><p></p><p>
צ י פ ע ר ב ל א ט: (צו פעדערווישן). הא? וואס זאגט ער?
</p><p></p><p>
פ ל ע ד ע ר וו י ש: ער זאגט אף אייך, אז איר זייט א בהמה:
איר ווייסט ניט, ווער עס האט אייך געשלייערט... (ציפערבלאט שפרינגט
אונטער אפן בענקל: ער ווייס ניט וואס צו טאן פאר כעס. עס עפנט זיך
אויף די טיר און עס קומען אן  ם נ ח ם ־ ם ע נ ד ל און זיינע צוויי
מעקלערס:  ד ע ר  ק א פ ע ל ו ש  און ד י ק א פ א ט ע).
צ וו יי ט ע  ס צ ע נ ע
</p><p></p><p>
מ נ ח ם ־ מ ע נ ד ל: (צו דער קאפאטע). נו, וואס זייט איר
געבליבן שטיין וואס? גייט צו צו אים, ווייזט אים די דאס... די סטעלאזשן
אף יקנה″ז ווייזט אים. לאז ער זיך מיט אייך צערעכענען לאז ער זיך.
</p><p></p><p>
ד י ק א פ א ט ע: (צום קאפעלוש). זיי זיינען גערעכט. גייט,
זייט מוחל, צו צום קאסיר, זאגט אים אזוי און אזוי, לאז ער אייך, איך
בעט איבער אייער כבוד, ארויסצאלן וואס עס קומט אף די צוויי סטע־לאזשן מיטן האס.
</p><p></p><p>
ד ע ר ק א פ ע ל ו ש: וואס איז עפעס געפאלן דער גורל אף
מיר? דאס געשעפט האט איר דאך געמאכט, ניט איך.
</p><p></p><p>
ד י ק א פ א ט ע: אט דאס הייבט זיך אן מיט א יידן! באם
נעמען „קורטאזש״ האט ער געטענהט „יחדיו״, און אז עס קומט צו
עפעס, האט ער חשק צו בלייבן פון הינטן. (ער שטופט אים אונטער).
פאלגט מיר, גייט, אייך פאסט בעסער.
</p><p></p><p>
ד ע ר ק א פ ע ל ו ש: פארוואס פאסט מיר בעסער?
</p><p></p><p>
ד י ק א פ א ט ע: ווארעם אזוי: איר גייט, איך בעט איבער
אייער כבוד, אין א קאפעלוש און רעדט רוסיש.
</p><p></p><p>
מ נ ח ם ־ מ ע נ ד ל: איך האב מורא, אז פון דעם דינגען זיך
וועט גארניט ארויסקומען האב איך מורא. מע דארף זיך פרווון אליין
דארף מען, ווי זאגט ער: „מע שיקט דעם שמש און מע גייט אליין״.
(ער טוט אויס דאס היטל, גייט צו צום קאסיר און רעדט צו אים דורכן
פענצטערל אף רוסיש). יא סאם מנחם־מענדל אין כתרילעווקא... אווו
נאס יעסט דווא ספאלאווינע סטעלאזש נא יקנה″ז פרימא דפרימא...
</p><p></p><p>
ז י ל ב ע ר מ י נ ץ: (מיט כעס). זאגט אף יידיש, וואס דארפט
איר?
</p><p></p><p>
מ נ ח ם ־ מ ע נ ד ל: מעלתו באדארף אף מיר קיין פאראיבל
ניט האבן, וואס איך האב לכתחילה אנגעהויבן אף רוסיש, ווייל, ראשית,
איז דא אזוי דער דאס... דער איינפיר, און והשנית, פאסט טאקע ניט
פאר אזא נפש, ווי איך, זיך ארומדרייען אין יעהופעץ אף דער בערזע און
נאך ריידן יידיש; מע קאן מיך, חס ושלום, דערקענען, אז איך בין א
דאס... א ייד מיין איך, און מיך מחילה ארויסדאסן פון דאנען מיט כבוד
אהיים מחילה.
</p><p></p><p>
ז י ל ב ע ר מ י נ ץ: (בייז). הקיצור, וואס ווילט איר?
</p><p></p><p>
מ נ ח ם ־ מ ע נ ד ל: הקיצור, די מעשה דערפון איז אזוי. איך
בין מנחם־מענדל פון כתרילעווקע בין איך. איך האב א שטיקל דאס...
א שם אף דער וועלט האב איך, דורך אדעס, דורך „לאנדאן״, כ׳האב
אמאל געהאנדלט מיט „לאנדאן״ אמאל, היינט האנדל איך מיט דאס...
וויאזוי הייסט דאס... מיט יקנה″ז.
</p><p></p><p>
ז י ל ב ע ר מ י נ ץ: (מיט כעס). יקנה″ז? אזוי־זשע רעדט! גייט
אהין. (ער ווייזט אפן בוכהאלטער מיטן קארעספאנדענט). דארט וועט
מען אייך געבן יקנה″ז.
</p><p></p><p>
פ ל ע ד ע ר וו י ש: (מיט א שמייכעלע צו מנחם־מענדלען). וואס
וועט איך עפעס זאגן גוטס?
</p><p></p><p>
מ נ ח ם ־ מ ע נ ד ל: (מיט הענט). וואס פאר א גוטס זאל איך
אייך זאגן זאל איך? כ׳האב געדרייט האב איך, געשווינדלט, געפלוטעט
מיט דאס... וויאזוי הייסט דאס... מיט יקנה″ז. אהער, אהין, א האס,
א בעס, א לאקש, בוידעם, ציבעלע ― בלאטע! אז ס׳איז ניט באשערט
צו פארדינען א קערבל, העלפן ניט קיין בריהשאפטן. הלוואי איך זאל
אויסקומען גלייך זאל איך, ווי זאגט ער: „דער ארעמאן איז גערן, אז
ער בלייבט באם קרן״.
</p><p></p><p>
פ ל ע ד ע ר וו י ש: (פריינטלעך). איך פארשטיי נאך אייערע
רייד, אז איר האט מיט אונדז חשבונות אף יקנה″ז. זייט־זשע זיך מטריח,
אן זיצט אונדזער בוכהאלטער, ער וועט זיך מיט אייך צערעכענען. (ער
פירט צו מנחם־מענדלען צום בוכהאלטער און שרייט אף א קול).▮ הער
ציפערבלאט! דער ייד האט דא א חשבון מיט יקנה″ז!
</p><p></p><p>
צ י פ ע ר ב ל א ט: הא? וואס? וואס שרייט איר אזוי? איך
בין ניט טויב! (צו מנחם־מענדלען). זיצט.
</p><p></p><p>
מ נ ח ם ־ מ ע נ ד ל: (זעצט זיך צו אף אן עק בענקל). בקיצור,
די מעשה דערפון איז אזוי. כ׳האב דא א ביסל געשווינדלט מיט דאס...
וויאזוי הייסט דאס... מיט יקנה″ז האב איך, געמיינט, איך וועל עפעס
מאכן, אריינגעבראקט די עטלעכע קערבלעך אריינגעבראקט, און געבליבן
זיצן אף די דריטהאלבן סטעלאזשן געבליבן, ווי א הון אף די אייער,
ביז קאנטראקטן. אן ארט פון מיסחר, פון סטעלאזשן, פון וואראציאנען
איז טאקע נאר אדעס. הערט איר? יעהופעץ מעג טאקע זיין די כפרה
פאר אדעס מעג עס זיין.
</p><p></p><p>
צ י פ ע ר ב ל א ט: הא? וואס? אן אנווייזונג פון אדעס? אנו,
ווייזט אהער?
</p><p></p><p>
מ נ ח ם ־ מ ע נ ד ל: דאס אנווייזונג איז טאקע אף אייך איז
דאס, נאר ניט פון אדעס, נאר פון אייך אליין טאקע, אף דאס... וויאזוי
הייסט דאס... אף יקנה″ז. (ער נעסט ארויס פון בוזעם־קעשענע א פאפיר און גיט דאס איבער דעם בוכהאלטער).
</p><p></p><p>
צ י פ ע ר ב ל א ט: נעמט דאס פאפיר, זאטלט אן די נאז מיט
א פאר ברילן און לייענט הויך):
</p><p></p><p>
го־15 Милосгивый Государы По уплате Вами мне
</p><p></p><p>
февраля будущего . . . . . года еуммы . . . . . рублей
серебром имею цлать Вам или приказу Вашему дееять
акций товарищества &lt;&lt; Якне уз &gt;&gt; с текущими купонами
После־же 15го февраля сіе письмо теряет свою силу
▮без всяких друг к другу прегензий С совершенным по־чтением В. файфер.&gt;&gt;* ​
</p><p>
(צו מנחם־מענדלען). אהא? יקנה″ז? ווילט איר, הייסט דאס, רעאליזירן,
נעמען אקציעס?
</p><p></p><p>
מ נ ח ם ־ מ ע נ ד ל: אקציעס לאו דווקא. ווי זאגט ער: ״מע
מיינט ניט די הגדה, מע מיינט די פאלירטשיקעס״. וואס טויג מיר דאס
דאס... וויאזוי הייסט דאס... יקנה″ז? איך וויל מיט אייך קאמפעזירן
וויל איך. עם וועט מיר ארויסקומען פון אייך, נאך מיין חשבון, א קערבלעך דריטהאלבן הונדערט וועט מיר. נאר אויב עס וועט גיין בא אונדז
אין א פופציקער, בין איך ניט אזא ייד, וועלכער קאטארי...
</p><p></p><p>
ד ע ר ק א פ ע ל ו ש: (מישט זיך אריין). מע מיינט דעם דיפערענץ, וויפל עס באטרעפט, זאלט איר ארויסצאלן.
</p><p></p><p>
ד י ק א פ א ט ע: (שטופט אפ דעם קאפעלוש). לאזט זיך דינען! הער ייד איז, וואס איז שייך, א פרעמדער, און האלט באם אוועקפארן אהיים קיין כתרילעווקע. ער האט, איך בעט איבער אייער כבוד,
א ווייב, א גוטע בחורטע, לאזט זי אים ניט אטעמען, על כן האט ער
אייך געוואלט בעטן, איר זאלט זיך מיט אים צערעכענען, און טאקע,
איך בעט איבער אייער כבוד, ארויסצאלן די עטלעכע קערבלעך על־פי
חשבון. היינט פארשטייט איר שוין, צי ניין?
</p><p></p><p>
מ נ ח ם ־ מ ע נ ד ל: טאקע באלד טאקע, מחמת מעלתו באדארף
וויסן זיין, אז איך זיץ דא אף א דאס... אף א פרעמדן וואגן זיץ איך
דא. ראשית, טאר איך דא ניט זיין, און והשנית, לאזט מיך מיין פלוניתטע ניט לעבן. זי זעצט מיט בריוו זעצט זי. אט זעט, וואס זי שרייבט
מיר זעט. (ער באקומט ארויס פון בוזעם־קעשענע א בריוו).
</p><p></p><p>
צ י פ ע ר ב ל א ט: (נעמט דעם בריוו, טוט אן די ברילן אין
לייענט אף א קול). „לכבוד בעלי הנגיד המפורסם החכם מופלג מוהר″ר
מנחם־מענדל נ″י. ערשטנס, קום איך דיר צו מעלדן, אז מיר זיינען אלע,
געלויבט איז השם יתברך, אין בעסטן געזונט. גיב גאט דאס נעמלעכע
פון דיר צו הערן אף ווייטער ניט ערגער, אמן. ― צווייטנס, פרעג איך
דיך, א מיתה משונה זאל אף דיר קומען, הארצעדיקער געטרייער...״
(פלעדערוויש, דער קאפעלוש און די קאפאטע שטעלן אויף מויל און
אויערן, זילבערמינץ שטעקט ארויס דעם קאפ פון די גראטעס, רייכערט
א פאפיראס, מאכט צו די אויגן, הערט זיך צו מיט איין אויער. ציפערבלאט ווישט אויס די ברילן, הוסט זיך אויס און לייענט געשמאק, מיט
</p><p>
*[געערטער הער! נאכדעם ווי איר וועט מיר איינצאלן דעם 15טן פעברואר
פונעם קומענדיקן... יאר די סומע פון... רובל, בין איך מיך מתחייב ארויסצוגעבן
אייך אדער צו אייער ארדער צען אקציעס פון דער געזעלשאפט יקנה″ז מיט די לויפנדיקע קופאנעס. נאכן 15טן פעברואר אבער פארלירט אט דער בריוו זיין קראפט אן
קיין שום תביעות פון איינעם צום אנדערן. מיט פולער אכטונג וו. פייפער.
</p><p></p><p>
 איבערגעזעצט פון די ארויסגעבער.]
כוונה). „צווייטנס, פרעג איך דיך, א מיתה משונה זאל אף דיר קומען,
הארצעדיקער געטרייער! איך ליג אפעט אזא ווינטער און קאן נאך עד
היום צו מיינע כוחות ניט קומען, א חוץ וואס דאס עלטערע קינד האט
געפאקט און געמאזלט און דאס קלייניטשקע האט די „דאר״, איך האב
דאס שוין געבאדן אין זאלץ און אין קלייען, געזעצט אין זאמד, געשפראכן, געשטאכן, געטאן וואס מע טוט קיין יידן ניט, גאט ווייס אויב
עס וועט דערלעבן גרינע אוגערקעס, און ער, גארניט, זיצט זיך דארטן
אין געהאקטע ווונדן, ווי א גראף, א גדולה אף אים, א יום־טוב! פארשטערט זאל אים ווערן, רבונו־של־עולם! אז ניט אדעס, איז יעהופעץ.
דץ א סוחר! פריער „לאנדאן״, היינט „יקנה″ז״, לאמיך אזוי וויסן פון
דיר און פון כל הצרות, צי איך הייב אפילו אן צו וויסן, וואס דאס איז
אף מיר פאר א נייער אומגליק אט דאס שמאקנעהאז! דיינע גליקן ווייס
איך שוין, אז אך און וויי איז מיר! פון אדעס, ניט היינט געדאכט, ―
געדענקסטו? ― האסט מיר אויך געשריבן גילדענע פייגעלעך, האב איך
דיר דען ניט געשריבן דעמאלט נאר: אנטלויף, מענדל, ווי גאט איז דיר
ליב!? ארעמער דאך, וואס קנאקסטו? איך שיק אים נאך ארויס אף הוצאות, ער זאל קומען אהיים, לסוף וואס טוט ער? טראגט דאס אים אוועק
צו אלדי שווארצע יאר קיין יעהופעץ!״... (עס עפנט זיך די טיר און עם
שטעקט זיך אריין א קאפ פון א ספעקולאנט: „ניטא פייפערן אין קאנטאר?״ דער קאסיר טוט א מאך מיט דער האנט, די טיר מאכט זיך צו.
ציפערבלאט לייענט ווייטער). „דערויף האט זיך טאקע טאטע־מאמע אויסגעבראכט, אז איך זאל זיצן דא א יוגנט אין כתרילעווקע מיט פיצלעך
קינדער פיסקליאטעס, און ער, דער שיינער ברויטגעבער מיינער, וועט
זיך ארומשלייען דארטן מיט אלע שארלאטאנעס, וואס א ווייב, משטיינס
געזאגט, האט בא זיי א שיינע ווערדע, און מיט מיר זאל האבן צו טאן
א וועלט! קיין גוטן מיטוואך נאך ניט געהאט פון דער חתונה אן, אז,
משטיינס געזאגט, נאר געטראגן אים און געהאט, און ווידעראמאל אים
געטראגן און געהאט, און אבעראמאל פארגאנגען אים אף טראגן. אוי,
די מאמע מיינע איז טאקע א חכמה! „הערסטו, טאכטער מיינע געטרייע,
פלעגט זי מיר זאגן באלד נאך דער חתונה, עפעס געפעלט מיר ניט דאס
מאנכען דיינס, דאס באשטענדיקע קוצעניו־מוצעניו זיינס מיט דיר, ווי
זאגט מען: זיי מיר ניט צו זיס, איך זאל דיר ניט איינשלינגען; זיי מיר
ניט צו ביטער, איך זאל דיך ניט אויסשפייען״... אט זע, בא לייטן א
ווייב, א שטייגער, בליומע־זלאטע, פארשטערט זאל דאס איר ווערן, ווי
זי לעבט דאס אפ די וועלט בא איר מאן! ווען דו האסט בליומע־זלאטען,
ניט דערהארן זאלסטו, פאר א ווייב, וואלסטו שוין געוווסט, וואס פאר
א גאט מיר האבן. איך וועל מיך ניט שטעלן, ווי בליומע־זלאטע, א מכה
דיר א גרויסע, שילטן דיך און קארעניען, ווי דו ביסט ווערט, ― מוז
איך מיט גוטן, א ברירה האב איך? זאג איך דיר טאקע מיט גוטן, מענדל
סערדצע, אז טאמער קומסטו ניט צו פארן, אם ירצה שם, אף פסח אהיים,
זאלסטו זיך רעכטן אף א פאהיבעל. איך קאן טרעפן צו דיר קיין יעהופעץ אויך און דארטן מאכן דיר א וויסטן א פינצטערן סוף...״ (עם
עפנט זיך די טיר און עס שטעקט זיך אריין ווידער א קאפ פון א ספעקולאנט: „נאך ניטא פייפערן אין קאנטאר?,, דער קאסיר טוט א מאך מיט
דער האנט. די טיר מאכט זיך צו. ציפערבלאט לייענט ווייטער). ,,...א
וויסטן א פינצטערן סוף... איך זע פון דיינע בריוולעך, אז דאס יעהופעצ
האט דיך, אפנים, רעכט פאליובעט, א סיבה דיר אין פנים! ס׳איז דיר
געפעלן, זאגסטו, וואס וואסער צאפט זיך דארטן פון דער העלער הויט,
אייזנבאנען לויפן ארום משוגענערווייז הין און צוריק אינמיטן שטאט,
וכדומה אזעלכע חידושים מיט בבא־מעשיות פון טויזנט־איין־נאכט ―
מיינסט, וועסט מיך דערמיט נעמען? אוודאי באדארף איך גענייטיק האבן
דיינע יעהופעצער געפלאסטערטע גאסן און „טארעטארן״! וואסער, קאן
איך באשטיין, זאל בא מיר זיין אין דער דייזשע, און לאנטערנעס באדארף איך אף כפרות, איך גיי במילא ניט בא דער נאכט אין ערגעץ ניט,
און אז עס מאכט זיך אמאל, מע דארף יא גיין ערגעץ אין אן ארט אריין,
קאן מען גיין פארפרי... פאלג־זשע מיך, מענדל...״ (עס עפנט זיך די טיר
און עס שטעקן זיך אריין צוויי קעפ מיטאמאל: „ניטא פייפערן אין קאנטאר?״ דער קאסיר טוט א מאך מיט דער האנט, די טיר מאכט זיך צו.
ציפערבלאט לייענט ווייטער). „פאלג־זשע מיך, מענדל, א ווייב דארף מען
פאלגן, הער אויף צו האנדלען מיטן פאראיאריקן שניי. לאז זיך דיר ניט
גלוסטן צו ווערן א גביר אין איין שמע־ישראל, ווי זאגט מען: פלי ניט
הויך, וועסטו ניט פאלן נידעריק. שנייד אפ פון דיין יקנה″ז, ווי ווייט
דו קאנסט, און קום צופארן אהיים, וועסטו זיין א גאסט בא דיינע קינדער. נאר, למען השם, פלעכט ניט קיין קערבלעך דארטן אף דער רוח
ווייס וואס, האב אין זינען בעסער ברענגען עפעס אין באלעבאטישקייט
אריין. האב אים אכציק שווארצע יאר! בא לייטן א מאן האלט אפן קאפ,
אז ער האט אינדערהיים א ווייב ביז הונדערט און צוואנציק יאר. האנדלסט
מיט יקנה″ז ― נעם, פארבלענד די אויגן, רייס אפ און שיק אריין א
צוואנציק ארשין יקנה″ז דעם ווייב אף א קליידל; עס גייט אזא יום־טוב..״
(עס עפנט זיך די טיר און עס שטעקן זיך אריין עטלעכע קעפ מיטאמאל:
„טאקע אלץ ניטא פייפערן אין קאנטאר?״ דער קאסיר טוט א מאך מיט
דער האנט. די טיר מאכט זיך צו. ציפערבלאט לייענט ווייטער). ,,..עס גייט
אזא יום־טוב! באדארף איך אים דערמאנען, א ווייטיק אים א גרויסער,
אליין ווייס דאס נעבעך ניט! נעם־זשע שוין אין איין וועג אן א טוץ
האנטעכער מיט א סערוועט א גרויסן, און עטלעכע ארשין גראבע לייוונט
אף דער פסחדיקער דייזשע, און נאזטיכלעך מיר א האלב טוץ ― קיין
בראנזעליעטן מיט מענדעליאנען, ווי בליומע־זלאטע, פאדער איך ניט
בא דיר! און מאראזאווס זאנע מיר א שטיקל, טעלער פלאטשיקע מיט
גלעזלעך א ביסל, און א כרייניק א נייעם (יענער איז כפרה געווארן פאראיארן בשעת טראגן אפן בוידעם), גוטע זייף ברענג מיר צו פירן, מיט
א פלעשל וואדאקאלאן. נאר, למען השעם, פארגעס ניט מיר קלאפן פריער
א דעפעש, ווי עס ווינטשט דיר פונעם גאנצן הארצן דיין זוגתי הצנועה
מרת שיינה־שיינדל. ― יא, גוט, כ׳האב זיך דערמאנט. איר פארשטיי
ניט וואס דו שרייבסט מיר, אז קיין באשטענדיקע סטאנציע האסטו ניט,
דארט ווו דו טאגסט נעכטיקסטו ניט, דו מוזט, זאגסטו, אויסבאהאלטן
זיך, מע זאל דיך, חס ושלום, ניט איבערנעמען... ווייס דיך דער שווארצער יאר. אפשר איז דאס דערפאר, וואס דו האנדלסט מיט טרפהער סחורה, מיט דעם וויסטן יקנה″ז. עס גייט מיר טאקע מער ניט אפ צו מיינע
זיידענע קליידער, מע זאל דיך ברענגען צו פירן אהער געקאוועט אין
לייטן! דיך דארף עס טרעפן! א שיינע שטאט, א לייטישע, דאס יעהופעץ!
מע זאגט נאר, אז באנאכט טאר מען זיך דארט ניט ארומדרייען איינער
אליין אף דער גאס: גזלנים, זאגט מען, טוען זיך איבער פאר נקבות
און מע שניידט קעשענעס... איך זאל וויסן ― דעם דריטן טאג א שטיקל
ברויט, וואלט איך ניט געוואלט קענען דאס יעהופעץ, ברענען זאל דאס!...
יא, וואס זאגסטו דערויף? סטיסע־לאה איז שוין ווידער אף דער צייט...״
</p><p></p><p>
מ נ ח ם ־ מ ע נ ד ל: (רייסט אויס בא ציפערבלאטן דעם בריוו).
ווייטער גייען שוין אלץ דאסיקע... היימישע זאכן גייען שוין. אבער וואס
זאגט איר אף מיין ווייב וואס? זי קאן שרייבן זי?
</p><p></p><p>
צ י פ ע ר ב ל א ט: א, א קאזאק!
</p><p></p><p>
פ ל ע ד ע ר וו י ש: זי מוז גיין בא אייך אין ספאדעק, רב מנחם־מענדל?
</p><p></p><p>
ז י ל ב ע ר מ י נ ץ: א שאד, וואס זי איז ניט אין יעהופעץ
אף דער בערזע ― זי פעלט צום רומל...
</p><p></p><p>
ד י ק א פ א ט ע: עט, וואס איז שייך א יידענע? פארט, איך
בעט איבער אייער כבוד, א נקבה... (עס עפנט זיך די טיר און עם קומען
אריין צוויי פרישע פארשוינען: פ יי וו ל פ א נ פ א ט ש און
ז א וו ל ז א י ק ע :  זיי שטופן אונטער איינס דאס אנדערע).
</p><p>
ד ר י ט ע  ס צ ע נ ע
</p><p></p><p>
פ א נ פ א ט ש: (פאנפעט). נו, האוול, טאמער וואלט העווען
 א סברה, זאלסט צוהיין און אים זאהן, ער זאל אונדז העבן יאהנעהאז?
</p><p></p><p>
ז א י ק ע: (פאראיקעט זיך). פא־פאר־וואס עפעס איך? פא־פאר־
 וואס זאלסטו ניט גע־גיין זאגן י־ק־ק־ק־ק... (ער ווערגט זיך).
</p><p></p><p>
ז י ל ב ע ר מ י נ ץ: (מיט כעס). וואס דארפט איר? גייט אייך
 געזונטערהייט! בא אונדז גיט מען נאר איין מאל אין חודש.
</p><p></p><p>
פ א נ פ א ט ש: האוול, דו הערסט? ער מוז מיינען, מיר זיינען
 דעהומען נאך א נדבה, אז אך און וויי איז אונדז, אף וואס מיר זיינען
איבערהעהומען!
</p><p></p><p>
ז א י ק ע: זייט רויק, מיר זיינען גע־געקומען צו אייך מיט א
גע־געשעפט. מיר האבן י־ק־ק־ק־ק...
</p><p></p><p>
פ ל ע ד ע ר וו י ש: (גייט צו צו זיי). וואס דארפט איר? ווער
זייט איר?
</p><p></p><p>
פ א נ פ א ט ש: מיר זיינען שפעהעלאנטן. מיר האבן העהויפט
יאחנעהאז אף האנטראהטן, זיינען מיר העהומען אפנעמען אונדזערע עטלעכע הערבלעך. מיר דארפן העלט.
</p><p></p><p>
פ ל ע ד ע ר וו י ש: (צו זאיקען). איך פארשטיי ניט וואס ער
רעדט. זאגט איר.
</p><p></p><p>
ז א י ק ע: פא־פארשטייט איר מיך, מיר זיינען צוויי שפעגעלאנטן שו־שותפים, דאס הייסט, מיר האבן גע־געהאנדלט בשותפות
י־ק־ק־ק־ק...
</p><p></p><p>
פ ל ע ד ע ר וו י ש: (פירט זיי צו צום בוכהאלטער, שרייט אים
גלייך אין אויער אריין). הער ציפערבלאט! צוויי סוחרים! עפעס דארפן
זיי, איך ווייס ניט וואס!
</p><p></p><p>
צ י פ ע ר ב ל א ט: (צום קארעספאנדענט). הא? וואס? וואס
שרייט איר אזוי? איך בין נאך ניט טויב! (צו די שותפים). וואס דארפט
איר?
</p><p></p><p>
פ א נ פ א ט ש: וואס באדארף א ייד? א ייד באדארף העלט.
אף העלט שטייט די וועלט. עס האט זיך אונדז פארהלוסט האנדלען אף
דער היהער בערזע, האבן מיר אריינהעבראהט היפשע עטלעכע הערבלעך
אין יאהנעהאז אריין, העמאכט אינצווייען א האנצע שפעהעלאציע.
</p><p></p><p>
צ י פ ע ר ב ל א ט: הא? וואס? איך פארשטיי ניט איין ווארט.
</p><p></p><p>
ז א י ק ע: (שטופט אפ דעם שותף). וואס פא־פא־פאנפעט איר?
לאזט מיך אויסריידן א ווארט. (צום בוכהאלטער). פא־פארשטייט איר?
מיר זיינען פא־פא־פראסטע מארק־יידן, קיי־קיינמאל ניט גע־געחלומט
אפילו צו האנדלען אף דער בע־בערזע, נאר אז מיר האבן דע־דערהערט,
אז די גא־גאנצע וועלט האנדלט מיט יק־ק־ק־קנה″ז און מע ווערט גא־גאר
גליקלעך, האבן מיר זיך מיישב געווען און גע־געמאכט שותפות אף
יק־ק־ק־ק...
</p><p></p><p>
פ ל ע ד ע ר וו י ש: יקנה″ז? נו, זאגט שוין, וואס קוועטשט
איר זיך אזוי?
</p><p></p><p>
צ י פ ע ר ב ל א ט: הא? וואס? יקנה″ז דארפט איר?
</p><p></p><p>
פ א נ פ א ט ש: יאהנעהאז באדארפן מיר אף הפרות. מיר חאנען
באשטיין זיך זעצן צום סדר אן יאהנעהאז. מיר דארפן העלט. מיר ווילן
גארניט וויסן פון קיין גליהן. שוין צייט זיך זען מיט א הערבל. הא?
ווי זאהט איר?
</p><p></p><p>
ז א י ק ע: (שטופט אפ דעם שותף). פא־פארוואס זאלט איר
האבן א ט־טבע ניט לא־לאזן אויסריידן יענעם א ווארט? (צום בוכהאל־טער). ווער איז דא פון אייך פיי־פיי־פייפער? מיר האבן דא אייערס א
בריוועלע אף יק־ק־ק־ק... (ער שלעפט ארויס פון בוזעם־קעשענע א בריוו).
א פא־פאר מעקלערס האבן דאס אונדז אריינגערוקט גא־גאר בחצי חנם:
פו־פופצן שטיקלעך יק־ק־ק־ק... (די קוף בלייבט אים שטעקן אין האלדז.
ניט אהין, ניט אהער. עס עפנט זיך די טיר און עס קומען אריין עטלעכע
יונגע ספעקולאנטן און  ש מ ע ל ק ע בתוכם. זיי שטופן אים אונטער
שמעלקע ראנגלט זיך מיט זיי. אלע שרייען).
</p><p>
פ ע ר ט ע  ס צ ע נ ע
</p><p></p><p>
ד י  י ו נ ג ע  ס פ ע ק ו ל א נ ט ן: (צו שמעלקען). איא, זעט
איר, צום קורטאזש נעמען זייט איר געפלויגן, ווי א מזיק, געזעצט די
נשמה, און איצט, אז ס׳איז געקומען צו דער רעליזאציע, באדארף מען
אייך אונטערשטופן.
</p><p></p><p>
ש מ ע ל ק ע: טא וואס איילט איר זיך אזוי? מע וועט אייך
געבן יקנה″ז, מע וועט אייך געבן!
</p><p></p><p>
ד י  י ו נ ג ע  ס פ ע ק ו ל א נ ט ן: ווו געבן? וואס געבן?
איר זעט דאך, אז פייפער איז ניטא, איז דאך, אפנים, אמת, וואס מע
זאגט. אז מע קלינגט, איז א יום־טוב.
</p><p></p><p>
ש מ ע ל ק ע: וואס הערט איר זיי, וואס זיי וועלן אייך זאגן,
די הולטאיעס? מע וועט אייך געבן יקנה″ז! פייפערס בריוועלע איז פרי־מא, וואלט איך האבן אזא יאר. אט האב איך אליין אויך א ביסל אייגענעם יקנה″ז, אויך פייפערס בריוועלעך. וואלט איך האבן אזא דאגה
מיט פרנסה!
</p><p></p><p>
ז י ל ב ע ר מ י נ ץ: (שמעקט ארויס דעם קאפ פון די גראטעס
ארויס). שא! וואס איז דארטן? וואס שרייט מען?
</p><p></p><p>
ד י  י ו נ ג ע  ס פ ע ק ו ל א נ ט ן: (צו שמעלקען). שאט!
רעדט א ביסל שטילער. וואס שרייט איר אזוי?
</p><p></p><p>
ש מ ע ל ק ע: (שרייט). ווער שרייט דען?
</p><p></p><p>
ד י  י ו נ ג ע  ס פ ע ק ו ל א נ ט ן: (שרייען). ער שרייט אוי
פרעגט נאך, ווער סע שרייט?
</p><p></p><p>
ש מ ע ל ק ע: (שרייט). ווער שרייט דען?
</p><p></p><p>
פ ל ע ד ע ר וו י ש: (לויפט צו). שששא! וואס איז דא פאר א
געשריי?
</p><p></p><p>
ד י  י ו נ ג ע  ס פ ע ק ו ל א נ ט ן: מיר האבן דא א שטיקל
סכסוך מיט שמעלקען...
</p><p></p><p>
ש מ ע ל ק ע: מיט מיר? וואס בין איך פאר א מחותן? הול־טאיעס האבן ארויסגעלאזט א קלאנג אין שטאט, בין איך שולדיק?
</p><p></p><p>
פ ל ע ד ע ד וו י ש: א קלאנג? וואס פאר א קלאנג?
</p><p></p><p>
ש מ ע ל ק ע: דער שווארץ־יאר ווייס זיי! איר קענט ניט די
יעהופעצער הולטאיעס? רק מע רעדט, רק מע טומלט.
</p><p></p><p>
פ ל ע ד ע ר וו י ש: וואס־זשע רעדט מען? וואס טומלט מען?
</p><p></p><p>
ש מ ע ל ק ע: וואס פרעגט איר אף הולטאיעס? זיי קאנען אומגליקלעך מאכן יענעם מיט די מיילער... קוילענען, אין א לעפל וואסער
דערטרינקען.
</p><p></p><p>
צ י פ ע ר ב ל א ט: (פון דער ווייטן). הא? וואס? ווער איז דערטרונקען געווארן?
</p><p></p><p>
פ ל ע ד ע ר וו י ש: (שרייט צו אים אף א קול). אונדזערע אקרענטן אפן ים זיינען דערטרונקען געווארן! (צו שמעלקען). פארט וואס
זאגט מען אין שטאט?
</p><p></p><p>
ש מ ע ל ק ע: גלייבט מיר, ס׳איז ניט כדאי אפילו איבערצוריידן.
איך שריי אבער דעם גאנצענעם פרימארגן: שקר וכזב! שפייט זיי אין
פנים! ס׳איז ליגן! פון אויבן ביז אראפ ליגן! ס׳איז א באנדע גנבים,
רוצחים, באריידער, הולטאיעס!... (עם עפנט זיך די טיר און עס פאלט
אריין א יידענע, א פארוויקלטע אין עטלעכע שאלן און פאטשיילעס. נאך
דער יידענע שלעפט זיך נאך א מיידל).
</p><p>
פ י נ פ ט ע  ס צ ע נ ע
</p><p>
ד י י י ד ע נ ע: (וויקלט זיך ארויס פון די שאלן מיט די פאטשיילעס. לויפט צו גלייך צום קאסיר, רעדט אין איין אטעם). אט דאס
זייט איר טאקע דער פייפער אליין? איך זאג אבער צו מיין טאכטער:
קום, זאג איך, טאכטער, לאמיר גיין, זאג איך, גלייך אהערצוצו, ווי זאגט
מען: „בעסער זיך בוקן צום קאפ, איידער צו די פיס״. איך בין, ווי איר
זעט מיך, א יידענע אן אלמנה שוין פאוואלינקע דריי און צוואנציק יאר.
וועט איר דאך מיך פרעגן: ווי קומט צו מיר א מיידל פון אכצן? זאלט
איר גאר קיין יסורים ניט האבן. איך האב נאך קלענערע פון איר, אז
אך און וויי איז מיר, אז איך האב מיך באדארפט פארשלייערן נאכאמאל
און זיך גטן, און אבעראמאל פארשלייערן זיך און ווידעראמאל גטן זיך,
ימח שמו וזכרו! (זי שפייט אויס דריי מאל). זיך פארשווארן, ווייל איר
וועל לעבן שוין מער ניט פארדרייען זיך, ווי זאגט מען: „בעסער א זיסער טויט, איידער א ביטער לעבן״. מיינע שונאים זאלן אזוי לעבן, ווי
איך האב גאר באדארפט חתונה האבן נאך מיין ערשטן מאן עליו השלום.
ער, זכר צדיק לברכה, האט געדינט נאר בא גיטעלע וויינשטיין עליה
השלום, געווען בא איר כל־ולך איבערן הויף, איבער די עופות, פסחיקער
שמאלץ, איבער אלע ספעזשארנעס... (זי ווישט א טרער. פלעדערוויש
גייט צו צו איר, ווארפט מיט די אויגן אפן מיידל. דאס מיידל שלעפט
זי יידענע פארן קליידל).
</p><p></p><p>
פ ל ע ד ע ר וו י ש: וועמענס איז מיידל? ס׳איז טאקע אייער
מיידל?
</p><p></p><p>
ד י י י ד ע נ ע: א משל! וועמענס דען מיידל זאל דאס זיין?
אט דאס איז דאך דער גאנצער אומגליק מיינער, ווי זאגט מען: „א קליין
קינד א שפילכן, א גרויס קינד א מילכן״. א ווערטעלע אויסצוריידן ―
היינטיקע יארן חתונה מאכן א טאכטער? א שיין מיידל, זאגט מען אפילו,
איז א האלבער נדן, און דערצו איז זי, ווי איר קוקט זי אן, גארניט
קיין שלעכטע שלימעזאלניצע. קיין עין־הרע, געבענטשטע הענט. איר
שטיקעכטס מיט איר מערעזשען האט א שם, און אירע פיש מעג עסן
דער מלכות!
</p><p></p><p>
פ ל ע ד ע ר וו י ש: (ווארפט מיט אויגן אפן מיידל. דאס מיידל
שלעפט די יידענע פארן קליידל). זאגט־זשע מיר, מיין ליבע יידענע, וואס
דארפט איר?
</p><p></p><p>
ד י יי ד ע נ ע: וואס איך דארף ― וועט מיר קיין מענטש ניט
געבן, ווי זאגט מען: „בעסער דאס ביטערע בלאט פון גאט, איידער דאס
זיסע פונעם מענטשן״. מיר זאגן דאס אלע טאג אינעם בענטשן. ס׳איז
אייך אפשר א חידוש, וואס איך קאן? מיין ערשטער מאן עליו השלום
איז געווען בא גיטעלע וויינשטיין עליה השלום...
</p><p></p><p>
פ ל ע ד ע ר וו י ש: (ווארפט מיט אויגן אפן מיידל. דאס מיידל
שלעפט די יידענע פארן קליידל). דאס האבן מיר שוין געהערט. איר
זאגט, מיט וואס קאנען מיר אייך דינען? עס איז בא אונדז היינט קאנטראקטן, רעאליזאציע, מיר האבן קיין צייט ניט.
</p><p></p><p>
ד י יי ד ע נ ע: בראש האבן זיי דא אלע קיין צייט ניט! דער
דניעפער ברענט! טאמער האב איך אויך קיין צייט ניט? טאמער האב
איך איבערגעלאזט א שטוב אף דער סלאבאדקע מיט קליינע קינדער פיס־קליאטעס, ווי זאגט מען, אף גאטס באראט, זיך אראפגעכאפט אהער און
נאך געוואלט פון דאנען אראפלויפן אין מארק נאך פיש, נאך פלייש,
צי אן אבדיראק אף שבת? ווי זאגט מען: „דאס בעסטע מילכיקס איז
טאקע פארט א שטיקל פלייש״.
</p><p></p><p>
פ ל ע ד ע ר וו י ש: (אין דער לופט). דאס מיידל איז נאך צו
דערליידן, נאר די יידענע איז עפעס אן אנשיקעניש פון זיין ליבן נאמען!
(הויך). איך פארשטיי ניט, עפעס רעדט איר מיר פארשטעלט. וויבאלד
איר דארפט האבן אן אבדיראק אף שבת, היינט וואס זייט איר געקומען
אהער?
</p><p></p><p>
ד י יי ד ע נ ע: גלייבט מיר, איך בין ניט משוגע. איך בין נאך
בא אלע געדאנקען. איטלעכער ארעמאן ווייס זיך פון זיין חשבון. איך
דארף חלילה ניט קיינעמס לאסקע. א ביסל פונעם קלייטל, א ביסל פונעם
שענקל, ווי זאגט מען: „פון א ביסל און א ביסל ווערט א פולע שיסל״.
ניט צו פארזינדיקן, א יידענע אן אלמנה, צונויפגעשלאגן די עטלעכע
קערבלעך, דאס נדן מיין איך, איינגעלייגט דאס אין גוטע הענט, געמאכט
מיט דעם א גאנצע שמענדעלאציע, און אזוי ווי היינט איז דער זמן,
בין איך דאס געקומען ארויסנעמען דאס נדן.
פ ל ע ד ע ר וו י ש: דאס נדן? ווו? דא, בא אונדז? אוי, זעט
נאר, מיין ליבע יידענע, צי האט איר ניט קיין טעות?
</p><p></p><p>
ד י יי ד ע נ ע: גאנץ גוט, קאטשקע נאך בעסער. הערט איר,
זינט איך בין א יידענע א סוחרטע האב איך נאך קיין טעות ניט געהאט.
מיינע שונאים און אייערע שונאים מעגן דאס פארמאגן אף זייער לייב,
וואס איך וועל איבערגעבן אדער ניט דעררעכענען. אז איך זאג אייך,
בא אייך ליגט דאס נדן, ווייס איך וואס איך זאג. קיין ביר און קיין
בראנפן טרינק איך ניט, און פון קיין חלומות האלט איך ניט.
</p><p></p><p>
פ ל ע ד ע ר וו י ש: (אין דער לופט). נא דיר אזא שלאק! (הויך).
קומט, זייט מוחל אהערצו. (ער פירט זי צו צום בוכהאלטער). הער ציפערבלאט! אט די יידענע, זעט איך, האט א טענה: דאס נדן אירס, זאגט
זי, איז איינגעלייגט בא אונדז.
</p><p></p><p>
צ י פ ע ר ב ל א ט: הא? וואס? ווו האט מען דאס געלייגט?
</p><p></p><p>
פ ל ע ד ע ר וו י ש: (אין דער לופט). פארלייגן זאל דאס דיר!
(הויך). דאס נדן, זאגט זי, דאס נדן אירס ליגט בא אונדז!
</p><p></p><p>
צ י פ ע ר ב ל א ט: (צום קארעספאנדענט). וואס שרייט איר?
איך בין ניט טויב!
</p><p></p><p>
ד י יי ד ע נ ע: בראש קאן מען דא משוגע מאכן א מענטשן!
אמער, טשעפעט זיך אפ, נאט אייך אפ אייערס און גיט מיר אפ מיינס.
ווי זאגט מען: „שווארץ אף ווייס אטשי קאליט״... (זי שלעפט ארויס
פון די קליידלעך א קניפל און פלאנטעט ארויס פון דארטן א שטיקל
פאפיר).
</p><p></p><p>
צ י פ ע ר ב ל א ט: (לייענט). го־15 По уплате Вами мне&gt;&gt;
&lt;&lt;...февриля אט דאס איז אייער נדן? עס איז דאך גאר יקנה″ז!
</p><p></p><p>
ד י יי ד ע נ ע: לאז זיין יקנה″ז, לאז זיין חרוסת, לאז זיין
אפיקומן ― וואס עס וויל זיך, אבער די חתימה איז אייערע?
</p><p></p><p>
צ י פ ע ר ב ל א ט: הא? וואס? ווי קומט צו אייך יקנה″ז?
</p><p></p><p>
ד י יי ד ע נ ע: גלייבט מיר, ליבער פריינט, איך האב דאס ניט
געגנבעט און אף דער גאס ניט געפונען. היינטיקע יארן וואלגערן זיך
ניט אף דער גאס אזעלכע זאכן. עס קאסט מיך מיין בלוט, ר″ן קארבן.
צוגעזאגט האט מען מיר ת″ק. צוויי מעקלערס לייטישע, געקומען צו מיר
אף דער סלאבאדקע, זיך צוגעזעצט צו מיר: „קויפט, אלע קויפן, פארדינען, פארדינט אויך״. וואס ווייס א יידענע אן אלמנה? אוודאי, ווען
איך האב מיין ערשטן מאן עליו השלום, וואס איז געווען כל־ולד בא
גיטעלע וויינשטיין עליה השלום... (עס עפנט זיך די טיר און עס קומט
אריין א נייער פארשוין מיט באקנבערד און מיט א גרויסן פארטפעל
אונטער דער האנט. די יידענע שרעקט זיך איבער פארן פארשוין מיטן
פארטפעל און טרעט אפ אף א זייט).
ז ע ק ס ט ע  ס צ ע נ ע
</p><p>
ד ע ר פ א ר ש ו י ן  מ י ט ן  פ א ר ט פ ע ל: (רעקאמענדירט זיך פארן קאסיר). איך בין פלוידערזאק, פאווערענע פא דיעלאם.
(דער קאסיר שיקט אים אפ מיט א בייזער צום קארעספאנדענט. יענער,
מיט א שמייכעלע, ― צום בוכהאלטער).
</p><p></p><p>
צ י פ ע ר ב ל א ט: (א ביסל דערשראקן). הא? וואס א דיעלא?
וואס פאר א דיעלא? זיצט.
</p><p></p><p>
פ ל ו י ד ע ר ז א ק: (וויל ניט זיצן. רעדט מיט א געמישטער
שפראך). איך בין אייך זייער בלאגאדארנע. איך קאן באשטיין. געיאוועט האב איך זיך צו אייך פא דיעלו. איינער פון מיינע קליענטן האט
פריאברעטאיעט אייער אביאזאטעלסטווא דורך א פאסרעדניק אף אן
אפרעדיעליאנעם טערמין אן איזוועסטנעם פרעדמעט, קאניעטשנא, מיט
א זאדאטאק, און אזוי ווי היינט איסטעקאיעט דער סראק, האב איך זיך
אסמיעלעוועט אייך פרעדופרעזשראיען, איר זאלט מיר פריגאטאווען די
שטשאטעס אין פאלנעם פאריאדאק, אן א שום זאמערליעניע פון אייער
סטאראנע, בכדי עס זאל ניט ארויס קיין ניעדאראזומעניעס, וועלכע קא־מאריע ווליעקאיען נאך זיך אטוועטסטווענאסט נא אסנאוואניע סטאטיי
דיעסיאטאהא טאמא טשאסטי פערוואי סוואדא זאקאנאוו גראזשדאנס־קיך...
</p><p></p><p>
צ י פ ע ר ב ל א ט: (צום קארעספאנדענט). א שפראך! איך
פארשטיי ניט איין ווארט!
</p><p></p><p>
פ ל ע ד ע ר וו י ש: (צום בוכהאלטער). וואס פארשטייט איר
דא ניט? זיי מיינען מסתמא יקנה″ז.
</p><p></p><p>
צ י פ ע ר ב ל א ט: (צו פלוידערזאקן). הא? וואס? יקנה″ז?
וואס־זשע שווייגט איר? ווייזט אהער דאס בריוועלע. אט באלד וועט
קומען אונדזער שעף, וועט ער זיך מיט אייך אויסגלייכן.
</p><p></p><p>
פ ל ו י ד ע ר ז א ק: איזוויניטיע! איר זייט ניט סוועדושטשי
אינעם דוך פון אונדזער זאקאנאדאטעלסטווא. מע האט מיך ניט או־פאלנאמאטשעט אף צו גלייכן זיך. איך טרעבעווע אקציעס בוקוואלנא!
ס׳איז פאראן א רעשעניע קאססאציאנאהא דעפארטאמענטא פראווי־טעלסטווויושטשאהא סענאטא, וועלכעס קאטאראיע וויראזשאיעט זיך
אזוי: „יעזשעלי...״ (פלוצעם עפנט זיך די טיר און עם פליט אריין, ווי
א דונער,  ג ר יי ג ע ר מיט א גוואלד. נאך אים ― די כאליאסטרע
מעקלערס, פון גרייגערס קולות בלייבט פלוידערזאק אן לשון).
</p><p>
ז י ב ע ט ע  ס צ ע נ ע
</p><p>
ג ר יי ג ע ר: (מיט א הענגקאלנער אף די אקסלען, קוקט זיך
ארום אף אלע זייטן). ניטא אים טאקע, דעם שיינעם מענטשן? איז דאך
עס, אפנים, טאקע אן אמת? (צו דער כאליאסטרע). נו, ווער איז גערעכט? וואס האב איך געזאגט?
</p><p></p><p>
ד י כ א ל י א ס ט ר ע: אמת, אמת, ווי מערידן זיינען!
</p><p></p><p>
ג ר יי ג ע ר: א בערזע ― ברענען זאל זי! באנקירן ― א כא־ליערע אף זיי! מעקלערס ― פארכאפט זאלן זיי ווערן! (ער דערזעט
שמעלקען). א??? מע זאל דערמאנען משיחן... (ער גייט צו צו שמעלקען).
</p><p></p><p>
ש מ ע ל ק ע: (רוקט זיך אפ). געזונט זאלט איר זיין, כע־כע!
עס ליגט אייך אין זינען קאטאוועס טרייבן.
</p><p></p><p>
ג ר יי ג ע ר: (גייט צו צו שמעלקען). קאטאוועס טרייבן? עס
רינט פון מיר בלוט, זאגט ער ― קאטאוועס טרייבן! איר ווייסט, וויפל
איר קאסט מיך מיט אייער יקנח″ז, פארכאפט זאל דאס ווערן? (צו דער
כאליאסטרע). זאגט, איך האב אייך באוויזן א חשבון אף זיבן און זיבעציק טויזנט? וואס שווייגט איר?
</p><p></p><p>
ד י כ א ל י א ס ט ר ע: אמת, אמת, ווי מערידן זיינען!
</p><p></p><p>
ש מ ע ל ק ע: (רוקט זיך אפ). פטור! וואס זיינען מיר שולדיק?
מיר זיינען דאך ניט מער ווי מעקלערס.
</p><p></p><p>
ג ר יי ג ע ר: (רוקט זיך צו צו שמעלקען). מעקלערס זייט איר?
זשוליקעס, אפעריסטן! א גאנץ יאר זייט איר ארומגעלאפן אין אלע גאסן:
„קויפט, קויפט יקנח″ז! נעמט בריוועלעך, פרימא נעמט!״ נעמען זאל
אייך באם בויך! איר זאלט זיך כאטש ניט ווייזן פאר מיינע אויגן, ווארעם אז איך דערזע אייך, טראגט דאס מיך אונטער ― עס גלוסט זיך
מיר פאטשן... (ער דערלאנגט שמעלקען דריי געשמאקע, פלאם־פייערדיקע פעטש. שמעלקע בלייבט שטיין פריטשמעליעט. דער גאנצער עולם
רינגלט ארום שמעלקען. אייניקע נעמען זיך אן שמעלקעס קריוודע. אייניקע גיבן אפ גרייגערן דעם גערעכט. עס ווערט א שטיקל רעש אין קאנטאר).
</p><p></p><p>
מ נ ח ם ־ מ ע נ ד ל: אקוראט אזוי ווי אין אדעס אקוראט, ווי
זאגט ער: „די גאנצע וועלט איז איין שטאט״. עס ווערט אנגערופן „קאמפאזירן״... אין אדעס, אז ס׳איז געקומען צום קאמפאזירן דאס „לאנדאן״,
האט מען אויך געקאמפאזירט מיט דאס... (א שמארע מיט דער נאז).
מיט פעטש.
</p><p></p><p>
פ א נ פ א ט ש: (צום שותף). האוול, רום אוועה! הענוג וואס
סע האסט אונדז העלט, דארפן מיר נאך כאפן פעטש. א מצווה! אז מע
האט ברויט, זאל מען ניט וועלן קיין זעמל... יאחנעהאז האט זיך אים
פארהלוסט!
</p><p></p><p>
ז א י ק ע: בא היינטיקע פ־פ־פרנסות איז דאס אויך א גע־גע־שעפט. האב קיין מורא ניט: פע־פע־פעטש קאן איך אויך געבן. הלוואי
וואלט מען אונדז אזוי גיך געגעבן יק־ק־ק־ק...
</p><p></p><p>
ד ע ר ק א פ ע ל ו ש: דער הונט איז ווערט דעם שטעקן.
שמעלקע האט בא גרייגערן גענוג פארדינט היינטיקס יאר. נישקשה, ער
מעג שוין פון אים כאפן אמאל א פאטש אויך.
</p><p></p><p>
ג ר יי ג ע ר: פארדינט, זאגט איר? גאלד האט ער בא מיר אנגע־זשעברעט! א פארמעגן געמאכט! פרעגט, אט שטייען יידן.
</p><p></p><p>
ד י כ א ל י א ס ט ר ע: אמת, אמת, ווי מערידן זיינען!
</p><p></p><p>
ד י יי ד ע נ ע: (צום מיידל, ברעכט די הענט). וויי איז מיר,
ווינד איז מיר, א ווייטיק איז דער מאמע דיינער, וווהין זיינען מיר פארגאנגען? עפעס א מקום פורעניות! צווישן פעלד־גזלנים, וואווקעלאקעס!
גאט ברוך הוא זאל שומר ומציל זיין! ער, עליו השלום, זאל זיך מיען
פאר אונדז דארטן, זיין זכות זאל אונדז ביישטיין, מיר זאלן כאטש
ארויס פון דאנען מיטן לעבן...
</p><p></p><p>
פ ל ו י ד ע ר ז א ק: (שארט זיך צו שמעלקען). הערט אויס,
מילאסטיוועי גאסודאר, איך וואלט אייך סאוועטעווען, איר זאלט זיך
זשאלעווען אף אים אוגאלאוונים פאריאדקאם פאר אסקארבליעניע דייס־טוויעם אין א פובליטשנעם ארט. פאר אייך וואלט באדארפט וויסטו־פאיען א זאשטשיטניק.
</p><p></p><p>
ש מ ע ל ק ע: (האלט זיך בא דער באק, ווי א מענטש וואס
האט געכאפט א פאטש). צו וואס דארף איך זאשציטעס? איך האב אליין
אויך א צונג! אט גיי איך גלייך און גיב איין אן איסק פאר ליצנעם אס־קארבלעניע צעסט קופצו פיערווי גילדזשע אין יעהופעץ... איך האב עדות!
</p><p></p><p>
צ י פ ע ר ב ל א ט: (צו גרייגערן). פארוואס קומט אים פעטש?
הא? וואס?
</p><p></p><p>
ג ר יי ג ע ר: פארוואס? ער האט זיי, זייט זיכער, כשר פארדינט! איך האב נאך אף מיין לעבן אומזיסט ניט געפאטשט קיינעם.
פרעגט, אט שטייען יידן.
</p><p></p><p>
ד י כ א ל י א ס ט ר ע: אמת, אמת, ווי מערידן זיינען!
</p><p></p><p>
ג ר יי ג ע ר: איך שווער אייך בנאמנות, ווי איר זעט מיך לעבן,
דאס טרעפט מיר דאס ערשטע מאל, איך זאל אויפהייבן מיין האנט אף
א מענטשן. פרעגט וועמען איר ווילט, אט שטייען יידן. (צו דער כא־ליאסטרע). וואס שווייגט איר?
</p><p></p><p>
ד י כ א ל י א ס ט ר ע: אמת, אמת, ווי מערידן זיינען!
</p><p></p><p>
ג ר יי ג ע ר: היינט פארשטייט איר שוין, וואס באדייטן די
פעטש? די גאל קאן צעזעצט ווערן פון אזעלכע גנבים, זשוליקעס, אפע־ריסטן!
</p><p></p><p>
צ י פ ע ר ב ל א ט: הא? וואס שרייט איר אזוי? איר זייט ניט
אף דער גאס, איר זייט אין קאנטאר.
</p><p></p><p>
ג ר יי ג ע ר: אין קאנטאר? א שיינע קאנטאר! אפגענארט א
גאנצע שטאט מיט מענטשן, אפגעדרוקט אפשר טויזנט בריוולעך, צוגענומען בא דער וועלט דאס גאנצע געלט ― און רעדט נאך! איר ווייסט,
מיט וועמען איר רעדט? (גלייך ציפערבלאטן אין פנים אריין). זאגט
נאר, איר ווייסט, ווער איך בין? (שלאגט זיך מיט דער האנט אין הארצן).
איך בין ― גרייגער!!!
</p><p></p><p>
צ י פ ע ר ב ל א ט: הא? וואס? וואס שרייט איר אזוי? איך
בין ניט טויב!
</p><p></p><p>
ג ר יי ג ע ר: נאכאל! איר ווייסט אפילו ניט, וויאזוי צו ריידן
מיט א לייטישן מענטשן. איר וואלט באדארפט שטומען ווי א פיש נאך
אזא מעשה, זיך באגראבן ניין איילן אין דער ערד, ניט שטעלן זיך נאך
אויסטענהן מיט מיר! איר ווייסט, וויפל געלט איר קאסט מיך מיט אייער
חתונה?
</p><p></p><p>
צ י פ ע ר ב ל א ט: הא? וואס? וואסער חתונה? וועמענס
חתונה?
</p><p></p><p>
ג ר יי ג ע ר: (בלייבט שטיין א וויילע אן לשון, האלט זיך אונטער מיט ביידע הענט, בא די זייטן, נאכדעם גייט ער צו צו ציפער־בלאטן און שרייט אים אויס אף א קול גלייך אין פנים אריין). אי־די־אט!!
מע רעדט און מע רעדט און מע רעדט ― טפו זאלט איר ווערן! איר
מעגט שוין צומאכן די שיינע קאנטאר אייערע אין א גוטער שעה און
גיין אהיים שלאפן. איר ווייסט נאך ניט, אפנים, אז אייער פייפער האט
זיך באפייפט, אונדז אלעמען אנגעפייפט... (ער ציט אויס א לאנגן פייף).
אייער פייפער איז באנ־קראט!!! (אלע פארשוינען פאלן אראפ פון די
בענקלעך פאר שרעק).
</p><p></p><p>
א ל ע: באנקראט? אנגעזעצט? פייפער האט אנגעזעצט? ווען?
ווו? וויפל? ווי קאן דאס זיין? ס׳איז א ליגן!
</p><p></p><p>
ש מ ע ל ק ע: (האלט זיך בא דער באק). כזב ושקר! דאס האבן
שונאים אויסגעטראכט, יעהופעצער הולטאיעס...
</p><p></p><p>
ד י ק א פ א ט ע: וואס איז שייך אויסגעטראכט? אז מע זאגט
געשטארבן ― זאל מען גלייבן. אזעלכע זאכן טרעפן זיך, איך בעט איבער אייער כבוד, אומעטום.
</p><p></p><p>
מ נ ח ם ־ מ ע נ ד ל: נאך א מין טרעפן זיך! נאט אייך אדעס.
אין אדעס, אז ס׳איז געקומען צום דאס...
</p><p></p><p>
פ א נ פ א ט ש: (צום שותף). האוול, דו הערסט? מע האט
אונדז אנגעהעצט אין יאהנעהאז אריין! פארפאלן די עטלעכע הילדן!
</p><p></p><p>
ז א י ק ע: (היצט זיך). וואס הייסט פא־פא־פארפאלן? עפעס
הפקר ציבעלעס? גע־גע־געלט־שמעלט?
</p><p></p><p>
ד י יי ד ע נ ע: (וויינט און שרייט אף א קול). וויי איז מיר,
ווינד איז מיר, א ווייטיק איז מיר א גרויסער! בעסער וואלט איך אויסגערונען בא דער מאמע אין בויך, אדער זיך א פוס אויסגעבראכן אפן
גלייכן וועג, אדער אזוי איינגענומען א מיתה משונה, איידער איך האב
דערלעבט צו אזא צרה, אן אומגליק, ווי מיך האט געטראפן! נא דיר
א פייפער, פייפן זאל אים אין אן אויער, עס זאל אים ניט אויפהערן צו
פייפן פון היינט אן ביז איבעראיאר שושן־פורים! אוי, ווען מיין ערשטער מאן, עליו השלום, זאל מיר זיין אצינד. ער, עליו השלום, איז געווען בא גיטעלע וויינשטיין, עליה השלום...
</p><p></p><p>
פ ל ו י ד ע ר ז א ק: (טרייבט אפ די יידענע). וואן! א זשענשטשינע בלייבט א זשענשטשינע... לאמיר בעסער אבסוזשראיען, וואס
מיר האבן צו טאן? בא אזא סלוטשאי דארף מען וויסן, וויאזוי זיך צו
וואספאלזעווען, מע זאל אונדז ניט נאדווואיען. פא זאקאנו דארפן מיר
אוטשרעזשדאיען א קאנקורס...
</p><p></p><p>
ג ר יי ג ע ר: וואסער קאנקורס? איר ווייסט ניט פון אייער געזונט און פון אייער לעבן! ס׳איז פארפאלן לעולם ועד, קיין האן וועט
אפילו ניט קרייען... (ער טוט זיך א פאטש אין שטערן). אוי, גרייגער,
ביסט א פערד!!! ווו איז געווען דיין שכל? ווו זיינען געווען דיינע אויגן?
וועמען האסטו געגלייבט אזויפיל געלט?... (צום גאנצן עולם). ווייסט
איר, וואס איך וועל אייך זאגן? קומט מיט מיר! קומט, לאמיר גיין גלייך
צו פייפערן אהיים! די שטוב וועלן מיר אים צעטראגן! די ציין ארויסנעמען! קישקעס מאטען! אדערן טרענען! מיר צאלט מען! מיר האט
נאך קיינער ניט אנגעזעצט! (ער שלאגט זיך מיט די הענט אין הארצן).
איך הייס גרייגער! לאז זאגן עמעצער!
</p><p></p><p>
ד י כ א ל י א ס ט ר ע: אמת, אמת, ווי מערידן זיינען!...
(גרייגער לאזט זיך גיין, דער גאנצער עולם ― נאך אים. מנחם־מענדל
שטעלט זיך אפ בא דער טיר).
</p><p></p><p>
מ נ ח ם ־ מ ע נ ד ל: (מיטן פנים צו דער סצענע). אבער פונקט
אזוי ווי אין אדעס, עס זאל פעלן א האר זאל עס! פריער האט מען פארדינט און פארדינט, מאסף ממון געווען, און נאכדעם, אז ס׳איז געקומען
צום דאס... (א שמארע מיט דער נאז). צום צאלן אז ס׳איז געקומען,
האט מען אויך געזאגט „ישקני״!... אט אזוי איז די בערזע: מען איז
נאר דאסיק אף דאס... אף פאפיר איז מען; און אז עס קומט צום דאס...
צום איבערציילן אז עס קומט, טוט זיך א קער איבער דער גאנצער דאס
― און עס ווערט אויס דאס!...
[דעם זעלבן פרימארגן בא די פאסטערנאקעס. ― די מאדאם פ א ס־ט ע ר נ א ק זיצט מיט א ביכל אין דער האנט.  א י ז א ב ע ל ע
דרייט זיך קעגן שפיגל. לעבן איזאבעלען שטייט ק ל א ר א אף די
קני און מעסט איר חתונה־קליידער.]
</p><p>
ע ר ש ט ע  ס צ ע נ ע
</p><p></p><p>
ק ל א ר א: (ציט ארויס די סטריגאוואניע, שטייט אויף פון דער
ערד). אזא יאר, אזא מזל! מאדאם! איר מעגט זיך פארגינען אנקוקן,
וויאזוי דאס „בע־בע״ ליגט, קיין עין־הרע, אויסגעגאסן אף אייער טאכטער, אזא יאר אף מיר! (צו איזאבעלען). טראגט געזונט, פארנוצט געזונט, צערייסט געזונט, און פרייט זיך געזונטערהייט. (צו דער מאדאם).
לאז גאט געבן, איר זאלט דערלעבן נייען חתונה־קליידער בא אירע אייניקלעך.
</p><p></p><p>
מ א ד א ם פ א ס ט ע ר נ א ק: (לייגט אוועק דאס ביכל אף
א זייט און קוקט זיך צו צו איזאבעלעס קלייד). עס ליגט, זאגט איר, גוט?
מיר שיינט, אז פון פארנט האט מען איר, מיט רעשפעקט צו מעלדן,
א ביסל פארשמאלט, פון הינטן וואלט געמעגט זיין א ביסל העכער, און
די ארבל זיינען ווינציק אנגעבופט. נאך מיין רעכענונג, האט בא אייך
באדארפט בלייבן גוטע דריי פערטל ארשין מאטעריע.
</p><p></p><p>
ק ל א ר א: מאדאם! לאם איך דאס אויסקרענקען און מיינע
שונאים לאזן דאס פארמאגן, וואס איך האב בא אייך געקאנט אראפכאפן! מאלט אייך, איך האב באדארפט אף א שליארקעלע, האב איך
מיר געשניטן די פינגער, קוים אויסגעקומען, ווי מיט קרעפל־פלייש...
מאדאם! וואס זאגט איר אפן „פאלאנעז״? עס נעמט דאך אפ אן אויג!
אייער טאכטער, דעם אמת זאגנדיק, אז זי גארסעוועט זיך אויס, האט
זי, קיין עין־הרע, א פיגור, אז זינט איך בין אן ארבעטארן אין יעהופעץ,
האב איך נאך אזא טאליע ניט באגעגנט! א שאד, וואס דער חתן איז
דא ניטא: ער וואלט געווארן גרעבער ווי לענגער, קיין בייז אויג זאל
איר ניט שאטן.
</p><p></p><p>
מ א ד א ם פ א ס ט ע ר נ א ק: איר האט מיר דערמאנט איר
חתן... וואס איז די מעשה, איזאבעלע, וואס ווילהעלם איז דא נאך היינט
ניט געווען? (צו קלאראן). אונדזער חתן איז זיך נוהג אלע פרימארגן,
מיט רעשפעקט צו מעלדן, ווי אן ערלעכער ייד לאזט ניט דורך דאס דאוונען, מוז ער פריער, איידער ער גייט ארויס אין קאנטאר אריין, מאכן
דער כלה א באזוך.
</p><p></p><p>
ק ל א ר א: איך קאן מיר שוין מעלדן, אז מע האט, קיין עין־הרע, אזא כלה! עס איז מיר נאר א ווונדער, וואס ניט דריי מאל אין
טאג, ווארעם דארט, ווו ליבע פלאקערט...
</p><p></p><p>
א י ז א ב ע ל ע: כא־כא־כא! „די ליבע פלאקערט״!... פון וואנען ווייסט איר, וואס הייסט „ליבע״?
</p><p></p><p>
ק ל א ר א: לעבן זאלט איר מיר! איר קערט, אפנים, רעכענען,
אז אין אונדזער גראד ווייס מען שוין גארנישט ניט? איר מעגט מיר
זיכער גלייבן, ס׳איז ניטא איין ביכל פון די ביכלעך, וואס איך זאל עס
דורכלאזן. אט לייען איך איצטער א ביכל, דווקא א יידיש, אין זשארגאן, זאג איך אייך בנאמנות, אז אפילו א שטיין קאן אויך צעגאסן ווערן
פון דער ליבע, וואס דארט ווערט באשריבן, שווער איך אייך, קאן מען
אויסגיין ווי א ליכט.
</p><p></p><p>
מ א ד א ם פ א ס ט ע ר נ א ק: איז דאס ניט שייקעוויטשעס
א ראמאן?
</p><p></p><p>
ק ל א ר א: איך זאל אזוי זיין געזונט, ווי איר האט געטראפן!
</p><p></p><p>
מ א ד א ם פ א ס ט ע ר נ א ק: וויאזוי־זשע הייסט ער, דער
ראמאן?
</p><p></p><p>
ק ל א ר א: (רייבט זיך דעם שטערן). וויאזוי ער הייסט, דער
ראמאנס? אוי, א קאפ, קיין עין־הרע, ווי א באקדייזשע! איך האב שוין
פארגעסן! וואס זאגט איר דערויף?
</p><p></p><p>
מ א ד א ם פ א ס ט ע ר נ א ק: אפשר „דער בלוטיקער פרימארגן, אדער די פארשאלטענע ליבע״?
</p><p></p><p>
ק ל א ר א: הא? ניין.
</p><p></p><p>
מ א ד א ם פ א ס ט ע ר נ א ק: צי אפשר „דער געקויפטער
קוש, אדער די פארכישופטע כלה״?
</p><p></p><p>
ק ל א ר א: ניין, אויך ניט. עס ליגט מיר אפן צונג, נאר איך
קאן ניט אויסריידן!
</p><p></p><p>
מ א ד א ם פ א ס ט ע ר נ א ק: צי אפשר „דער קאלטער חתן,
אדער א נאכט צווישן מתים״? „דער פארליבטער מערדער, אדער דער
טאטע פון יענער וועלט״? צי אפשר גאר „פון דער חופה צו דער תליה״?
</p><p></p><p>
ק ל א ר א: (א פליעסק מיט די הענט). אוי, לאנג לעבן זאלט
איר, מאדאם! איך זאל אזוי ריידן אין נחת, ווי איר האט געטראפן. אוי,
איז דאס א ביכל! איך האב דאס שוין איבערגעלייענט דריי מאל, און
קאן מיך גאר זאט ניט אנלייענען.
</p><p></p><p>
מ א ד א ם פ א ס ט ע ר נ א ק: וויאזוי הייסט דארט דער
העלד? דאכט זיך, ער הייסט אפרים, אדער באראן בלוטסטראפן? און
די געליבטע זיינע הייסט דארטן עליזאבעטע?
ק ל א ר א: (א פליעסק מיט די הענט). אוי, איך וועל זיך א מעשה
אנטאן! וויאזוי געדענקט איר זיך אן, מאדאם, קיין עין־הרע ניט, אלע
ביכלעך מיט זייערע נעמען?
</p><p></p><p>
מ א ד א ם פ א ס ט ע ר נ א ק: געדענקט איר, וויאזוי די שיינע עליזאבעטע ליגט איינע אליין, מיט רעשפעקט צו מעלדן, בא זיך אין
וויינגארטן און טרוימט פון איר געליבטן אפרים, און נאכדעם, ווי עס
קומען צו גיין פלוצעם צוויי פארשטעלטע באנדיטן, וואס דער מערדער
שפין האט זיי אונטערגעשיקט, זיי זאלן אומברענגען די שיינע עליזא־בעטע, וויאזוי זי בעט זיך בא זיי יאמערלעך און זינגט בשעת מעשה,
מיט רעשפעקט צו מעלדן, א טרויעריק ליד, און פון אירע שיינע הימל־בלויע אויגן טריפן טייכן טרערן. איר געדענקט, ווי דאס ליד הייבט
זיך אן:
</p><p></p><p>
 עס בליען די רויזן, עס שמעקן די בלומען,
</p><p></p><p>
 די לופט איז פול אראמאט,
</p><p></p><p>
 און דו, מיין ענגל, ווילסט צו מיר ניט קומען ―
</p><p></p><p>
 איך זאל זיך קאנען אנקוקן אין דיר זאט!
</p><p></p><p>
 זאלסטו וויסן, אז איך גיי אויס, איך שטארב אוועק,
</p><p></p><p>
 דו וועסט מיך שוין, דאכט זיך, ניט זען מער,
</p><p></p><p>
 א סוף צו אונדזער ליבע, אן עק, אן עק ―
</p><p></p><p>
 זאלסט כאטש וועלן שענקען אף מיין קבר א טרער?!...
</p><p>
ק ל א ר א: (שנייצט די נאז און ווישט זיך די אויגן). אוי, איז
דאס א ליד! איר מעגט מיר זיכער גלייבן, אז בשעת די מאמע מיינע
איז געלעגן אף דער ערד, האב איך אזויפיל ניט געוויינט.
</p><p></p><p>
מ א ד א ם פ א ס ט ע ר נ א ק: און נאכדעם, וויאזוי עס
קומט אן פלוצעם דער ליבער אפרים, אנגעטאן ווי אן ענגלישער פראקוראר, און מע נעמט די באנדיטן, מיט רעשפעקט צו מעלדן, און מע
שמידט זיי אין קייטן.
</p><p></p><p>
ק ל א ר א: (ברעכט די הענט). אלע מיינע שונאים, און אייערע
שונאים, און די שונאים פון אלע אונדזערע ליבע, און ווו איך האב ערגעץ א ווייטן שונא, זאל ער האבן אזא סוף, רבונו־של־עולם!... הימל
און ערד האבן געשווארן, אז קיין פארפאלענע זאך זאל ניט זיין אף
דער וועלט.
</p><p></p><p>
מ א ד א ם פ א ס ט ע ר נ א ק: און וואס לאזט זיך אויס? איז
גאר אפרים, אדער דער באראן בלוטסטראפן, דעם ארעמען צמחס א זון,
און עליזאבעטע איז זיינע א לייבלעכע שוועסטער, און דער מערדער
שפין ― דאס איז זייער פארפאלענער פאטער, און די ארעמע רחל...
</p><p></p><p>
א י ז א ב ע ל ע: מאמאן! לאז שוין זיין גענוג. איך האב שוין
אט אזא קאפ פון דיינע פוסטע נארישע ראמאנען!
מ א ד א ם פ א ס ט ע ר נ א ק: (איבערראשט). פון מיינע פוסטע נארישע ראמאנען? שיין שמועסטו זיך אויס, מיט רעשפעקט צו
מעלדן, קעגן א מאמע! (צו קלאראן). וואס זאגט איר אף היינטיקע קינדער? איא, ס׳איז כדאי אויסצוברענגען זיך אף זיי, הארעווען פון זייערט־וועגן, אוועקלייגן דאס לעבן, מאכן אפשר פאר צען טויזנט קערבלעך
א חוב, צוגעבראקט מיט פערציק טויזנט קערבלעך נדן אויך, א חוץ
מתנות?... קוים דערלעבט א נחת, א בת־יחידקעלע, איין אויג אין קאפ...
(זי פארשטעלט זיך דאס פנים מיט א ווייס טיכעלע און וויינט. קלארא
מאכט א קרום פנים, שאקלט מיטן קאפ).
</p><p></p><p>
א י ז א ב ע ל ע: קארג, וואס דער פאפאשא עסט מיר אויס די
גאל, האסטו זיך נאך גענומען אף מיר! אלע טאג ווארפט איר מיר אויס
מיין „חוב״ מיט מיין „נדן״, גלייך ווי מע ווערט פון אייך גליקלעך.
כינקיסעס טאכטער האט מען געגעבן מער נדן, און די וועלט האט גארניט אזוי צו טאן, ווי מע האט צו טאן מיט מיר. אזא אומגליקלעכע, ווי
איך בין, איז, דאכט זיך, שוין גאר ניטא אף דער גאנצער וועלט! (זי
באהאלט דאס פנים אין א ווייס טיכעלע און וויינט. קלארא מאכט א
קרום פנים, שאקלט מיטן קאפ).
</p><p></p><p>
מ א ד א ם פ א ס ט ע ר נ א ק: (ווישט אפ די טרערן). וואס
גלייכסטו זיך צו כינקיסעס טאכטער? זי איז דאך צוויי מאל אזוי אלט
ווי דו, אנגעשטאפט מיט יארן, מיט רעשפעקט צו מעלדן, ווי א קול
שטרוי. היינט דעם שיינעם נאמען, וואס זי האט. אזא יאר אף איר מאמע
די רכילותניצע. די גאנצע וועלט איז בא איר אין מויל, פון אלעמען רעדט
זי, אף איטלעכן געפינט זי א חסרון.
</p><p></p><p>
ק ל א ר א: (שאקלט מיטן קאפ). מע זאל גאר באהיט ווערן!
</p><p></p><p>
א י ז א ב ע ל ע: (ווישט אפ די טרערן). די מאדאם כינקיס איז
 נאך גאלד קעגן דער טאכטער. אזא באריידערן, ווי כינקיסעס טאכטער,
 האט נאך די וועלט ניט געהאט. און דערצו איז זי א ניט־פארגינערן,
 וואלט זיך געהאנגען, אז זי דערזעט אף יענעם א ניי קלייד, אדער א שיין
 היטעלע. און גענוג, וואס זי איז זויער אזוי ווי עסיק, איז זי נאך א
 קאקעטע אויך. מיט איר צו זיין אינאיינעם אין א געזעלשאפט ― קאן
 מען דעם שלאק באקומען.
</p><p></p><p>
ק ל א ר א: (שאקלט מיטן קאפ). מע זאל באהיט און באווארנט
 ווערן! (עס קומט אריין ס א ס ל מיט א בריוו אין דער האנט).
</p><p></p><p>
  צ וו יי ט ע  ס צ ע נ ע
</p><p></p><p>
 ס א ס ל: א שליח האט געבראכט א בריוול און הייסט זיך באצאלן צוואנציק קאפיקעס.
</p><p></p><p>
מ א ד א ם פ א ס ט ע ר נ א ק: (נעמט דאס בריוול). דורך
 א שליח א בריוול? פון וועמען איז א בריוול?
</p><p></p><p>
ס א ס ל: לייענט, וועט איר וויסן. גיט אהער צוואנציק קאפיקעס, מאדאם.
</p><p></p><p>
מ א ד א ם פ א ס ט ע ר נ א ק: פארוואס קומט אים צוואנציק קאפיקעס?
</p><p></p><p>
ס א ס ל: פארוואס? פאר דער טירחה.
</p><p></p><p>
מ א ד א ם פ א ס ט ע ר נ א ק: און צען איז אים קארג?
פארוואס קומט אים אזויפיל?
</p><p></p><p>
ס א ס ל: גייט פרעגט אים.
</p><p></p><p>
מ א ד א ם פ א ס ט ע ר נ א ק: וואס זאגט איר אף איר ענטפערן, וואס זי ענטפערט דער מאדאם? א שיינע פאקאיאווע? מיט רעש־פעקט צו מעלדן, א שטיק פלייש מיט אויגן! פרעסט און זויפט, טוט
ניט קיין האנט אין קאלט וואסער ― און עפנט נאך א מויל!
</p><p></p><p>
ס א ס ל: מיינע שונאים זאלן דאס האבן אפן לייב, וואס מע
עסט זיך אן און וואס מע טרינקט זיך אן בא אייך, אז אפילו דאס
שטיקל ברויט...
</p><p></p><p>
מ א ד א ם פ א ס ט ע ר נ א ק: (א טופ מיטן פוס). דו וועסט
ניט אנטשטומט ווערן, דו פיסקאטע? וואן פון מיין שטוב, הולטאיקע,
דיין פארע זאל זיך דא ניט געפינען! דו הערסט, צי ניין?
</p><p></p><p>
ס א ס ל: (א דריי מיט דער נאז). איך האב מיך שטארק איבערגעשראקן, מיין העמד איז לייוונט געווארן! פאראן נאך ערטער און „מאדאמען״, אזעלכע ווי איר, גענוג אין יעהופעץ... (זי טוט א קלאפ מיט
דער טיר און גייט אוועק).
</p><p></p><p>
מ א ד א ם פ א ס ט ע ר נ א ק: נו? וואס זאגט איר אף אזא
גלות? מע זאל אזוי באליידיקט ווערן, מיט רעשפעקט צו מעלדן, פון
א דינסט?!
</p><p></p><p>
ק ל א ר א: איך זאג אייך דעם אמת, מאדאם, איך קוק אף אייך
און ווונדער מיך: איר זייט דאך, קיין עין־הרע, שטארקער פון אייזן,
אז איר האלט דאס אויס.
</p><p></p><p>
מ א ד א ם פ א ס ט ע ר נ א ק: וואס ווייסט איר, וואס מע
האט פון די דינסטן? דאס איז נאך גאלד! מיט רעשפעקט צו מעלדן,
זייער עסן מיט זייער טרינקען ― מע קאן זיי דען נאסטארטשען ברויט?
און אז זיי גייען אוועק, בארעדן זיי נאך, טראכטן אויס, מיט רעשפעקט
צו מעלדן, אזעלכע זאכן, וואס ניט געשטויגן, ניט געפלויגן.
</p><p></p><p>
ק ל א ר א: (שאקלט מיטן קאפ). מע זאל גאר באהיט און באווארנט ווערן!
</p><p></p><p>
א י ז א ב ע ל ע: א מצווה! איך זאג שוין לאנג, מע זאל איר
געבן דעם וועג; איך קאן זי ניט אנקוקן, די שיינע פאקאיאווע דיינע! ―
ניין, הערט מען מיך ניט. מע זעצט זיך נאך אנידער מיט איר און מע
פרעגט בא איר אויס אלצדינג, וואס בא יענעם קאכט זיך...
</p><p></p><p>
מ א ד א ם פ א ס ט ע ר נ א ק: וואס איז די מעשה, טאכטער
מיינע, וואס דו האסט זיך היינטיקן טאג גענומען, מיט רעשפעקט צו
מעלדן, מיך לערנען עדוקאציע, וואס איך זאל ריידן און וואס איך זאל
טאן? נא, נעם בעסער לייען איבער, צו וועמען איז דאס געשריבן דאס
בריוול? זע נאר, עפעס איז דאס פארחתמעט מיט א שווארצער חתימה.
</p><p></p><p>
א י ז א ב ע ל ע: (נעמט דאס בריוול). א שווארצע חתימה?...
(זי לייענט). Милостивой Государыне Изибелле Самойловне
.Постернак דאס בריוול איז צו מיר... דאכט זיך, ווילהעלמס
האנטשריפט? (זי עפנט אויף דאס בריוול מיט ציטערנדיקע הענט און
לייענט). „מיין טייערער ענגל איזאבעלע! אז דו וועסט לייענען די דאזיקע שורות, וועל איך שוין ניט זיין אף דער וועלט...״ (זי פאלט קלא־ראן אף די הענט). אך, ווילהעלם!...
</p><p></p><p>
מ א ד א ם פ א ס ט ע ר נ א ק: (לויפט צו צו איזאבעלען).
גאט איז מיט דיר! וואס איז? זאג מיר, וואס איז דאס פאר א בריוול?
וואס שרייבט דיר ווילהעלם? וואס האט זיך געטראפן?
</p><p></p><p>
א י ז א ב ע ל ע: (וויינט). ניטא ווילהעלם! געסמט... געהאנגען... געשאסן...
</p><p></p><p>
מ א ד א ם פ א ס ט ע ר נ א ק: (א פליעסק מיט די הענט). מיט
וואס האט מען אים געסמט? ווו האט מען אים געהאנגען? ווער האט
אים געשאסן?
</p><p></p><p>
א י ז א ב ע ל ע: אליין, אליין זיך געסמט... געהאנגען... געשאסן...
</p><p></p><p>
מ א ד א ם פ א ס ט ע ר נ א ק: (כאפט זיך אן באם קאפ).
א שלאק האט מיך דערשלאגן! איך וועל דאס גאר ניט אויסהאלטן פאר
בזיון! וואס וועלן, מיט רעשפעקט צו מעלדן, לייט זאגן? די מאדאם
כינקיס וועט שוין האבן וואס צו ריידן!... אזא אומגליק איז נאך גאר
ניט געהערט געווארן! איך ווייס ניט, וויאזוי וועל איך דאס איבערטראגן. אט חלש איך! (זי פאלט אף א פאטעל, פארווארפט דעם קאפ
אף צו חלשן).
</p><p></p><p>
ק ל א ר א: (ווארפט זיך צו דער מאדאם). מע זאל גאר באהיט
און באווארנט ווערן, רבונו־של־עולם! (עס קומט אן פאסטערנאק).
</p><p></p><p>
  ד ר י ט ע  ס צ ע נ ע
</p><p></p><p>
פ א ס ט ע ר נ א ק: (דערשראקן). מע וויינט? מע חלשט? וואס
איז שוין דא? וואס איז דא געשען?
</p><p></p><p>
מ א ד א ם פ א ם ט ע ר נ א ק: (הייבט אויף דעם קאפ). ער
פרעגט נאך, דער טיראן, דער דעספאט, דער מערדער. קוק, זע, ווי דו
האסט געקוילעט א קינד, דו אוממענטש איינער!
</p><p></p><p>
פ א ס ט ע ר נ א ק: וואס געקוילעט? ווער געקוילעט? ווו געקוילעט? מירקע, גיב לשון!
</p><p></p><p>
מ א ד א ם פ א ס ט ע ר נ א ק: (נעמט בא איזאבעלען דאס
בריוול און טוט א שמיץ דעם מאן אין פנים אריין). נא דיר, קוויק זיך.
דער שיינער חתן דיינער האט זיך געסמט, געהאנגען, געשאסן!
</p><p></p><p>
פ א ס ט ע ר נ א ק: שא, שא, שא! ווער, וואס, וועמען? וואסערע לאקשן? עס הייבט זיך גאר ניט אן! פייפער איז געזונט און שטארק
אף אלע אברים, חוץ זיין שאדן אף מיר געזאגט געווארן. אט האב איך
נאר וואס באקומען פון אים א קלארע ידיעה. פייפער האט געזאגט דעם
פסוק...
</p><p></p><p>
מ א ד א ם פ א ס ט ע ר נ א ק: וואסער פסוק? עס חלומט
זיך דיר נאר פסוקים!
</p><p></p><p>
פ א ס ט ע ר נ א ק: ניט דאס מיין איך; איך מיין קוממיות ―
פייפער האט געמאכט קוממיות...
</p><p></p><p>
מ א ד א ם פ א ס ט ע ר נ א ק: איך האב דיך געבעטן טויזנט
מאל, אז קיין לשון־קודש זאלסטו מיט מיר ניט ריידן. איך בין ניט אזא
וווילגעלערנטע, ווי די מאדאם מייערצימעס.
</p><p></p><p>
פ א ס ט ע ר נ א ק: מילא בקיצור, וויאזוי דען זאל איך דיר
ארויסגעבן? נו, ער האט אונדז אפגעווישט די נאז, ארויסגעשטעלט א
פייג, געזאגט „ישקני״, געמאכט א ויברח, איינמאל פאר אלעמאל ―
פייפער איז באנקראט.
</p><p></p><p>
מ א ד א ם פ א ס ט ע ר נ א ק: טפו זאלסטו ווערן מיט דיין
שפראך! באדארפסטו אזויפיל ווערטער! א מער זאגט מען, אן פייפער
האט אנגעזעצט ― און אן עק!
</p><p></p><p>
פ א ס ט ע ר נ א ק: אלץ הייסט אנגעזעצט? אנגעזעצט צו אנגעזעצט איז ניט גלייך. מע זאגט, איינער שטעלט זיך ― ער וויל זיך
מאכן א קאפיטאל, צי איינער איז דערונטער ― עקט ער אפ: חצי שלי,
חצי שלך... אט האט קנאקניסל אנגעזעצט, האט ער דאס אפגעארבעט
גלאט ארום און ארום און איז נאך געבליבן א פיינער מענטש; ער האט
פשוט צוגענומען געלט ― „און רוף מיך קנאקניסל״. און  ד ע ר  האט
אנגעארבעט א חתונה, זאל גאט שומר ומציל זיין! א קאשע מיט בארשט
און מיט לאקשן: געקויפט יקנה″ז, פארקויפט יקנה″ז, גענומען יקנה″ז,
געגעבן יקנה″ז, א סטעלאזש אהין, א סטעלאזש אהער ― אפשר טויזנט
לעכער, ווי אין דער הגדה שטייט געשריבן: „כי לאך אף א לאך, כי לו
נאה כי לו יאה״...
</p><p></p><p>
מ א ד א ם פ א ס ט ע ר נ א ק: עס ליגט אים נאך אין זינען
פסוקים פון דער הגדה. סטייטש, נו, און דאס נדן, וואס דו האסט אים
געגעבן? די פערציק טויזנט?
</p><p></p><p>
פ א ס ט ע ר נ א ק: (לויפט ארום איבערן שטוב הין און צוריק).
הערסטו! וואס דען איז דא דער גאנצער געשריי? מיינסט, איך זארג מיך
פאר דער יעהופעצער בערזע? לאזן זיך די שפעגעלאנטן רייסן צווישן
זיך, ווי די קעץ, כאפט זיי דער וואטנמאכער! איך שריי אף מיינע עטלע־
 כע קערבלעך, וואס זיינען הלך לעולמו ― פישי פראפאלא!
</p><p></p><p>
 מ א ד א ם פ א ס ט ע ר נ א ק: (א פליעסק מיט די הענט).
פארפאלן?
</p><p></p><p>
פ א ס ט ע ר נ א ק: (שטעלט זיך אפ). פאר־פאלן, ווי אין
פסחיקן אינדיק!...
</p><p></p><p>
מ א ד א ם פ א ס ט ע ר נ א ק: (שטייט אויף): א מצווה אף
דיר! כפרה געווארן פערציק טויזנט? זייער רעכט! איך בין זיך מחיה!
א באנקיר האט זיך אים פארגלוסט, מיט רעשפעקט צו מעלדן, א שארלאטאן, אן אויסווירפלינג פון דער נאטור, אבי ניט קיין דאקטער! גוט
געמאכט: „אי פוילע הערינג, אי פארשטונקענע פיש״... זאלסט אבער
געווען  מ י ך פאלגן, וואלט אלצדינג געהאט גאר אן אנדער פנים. אי־זאבעלע וואלט שוין איצט געווען א דאקטערן, מיר וואלטן געהאט אן
איידעם א דאקטער, גאט און לייט וואלטן אונדז מקנא געווען, די מאדאם בייגעלמאן מיט איר „משפחה״ וואלט צעזעצט און צעשפרונגען
געווארן אף אונדז קוקנדיק, און די מאדאם כינקיס וואלט ניט געהאט
קיין שטאף אף צו באריידן אונדז. אצינד אבער וועט דאך די גאנצע
וועלט האבן צו טאן מיט אונדז, צו שאנד און צו שפאט וועלן מיר זיין,
ניט נאר אין יעהופעץ, נאר טויזנט ווערסט ארום און ארום יעהופעץ!
א, דו ווילדער טיראן, דו דעספאט איינער! דו ביסט מער אוממענטש
ווי יענער מערדער, וואס איך לייען איצט בא שייקעוויטשן אין א ראמאן. יענער האט פארקויפט זיינע קינדער פאר געלט, און דו האסט פארקויפט דיין קינד און האסט נאך יענעם צוגעצאלט. שיין אויסגעפיינט
זיך, שיין באווארנט א טאכטער א בת־יחידה! גענומען אליין און געקוילעט א קינד, מיט רעשפעקט צו מעלדן, אפגעקוילעט אף אייביק! (צו אי־זאבעלען). דו וויינסט? וויין, קינד מיינס, וויין אף דיין שיקזאל, אזוי ווי
בא שייקעוויטשן שטייט געשריבן, וויין און קלאג אף דיינע יונגע יארן,
וואס ביסט געבארן געווארן בא א פאטער א דעספאט! גאט אין הימל
ווייס דעם אמת, און איך בין דיין עדות, אז דיין הארץ איז געווען ווייט,
מיט רעשפעקט צו מעלדן, פון אט דעם שאלטיק, וואס ער, דער מערדער, האט מיט גוואלד דיר געוואלט אנהענגען... (זי נעמט איזאבעלען
פאר א האנט). שטיי אויף, איזאבעלע! וויש אפ דיינע טרערן, פארגעס
אן דיין בראך! ער וועט אליין קומען צו דיר, דיין העלד, דיין באשערטער, ער דערווארט דיך מיט אומגעדולד!... (זי נעמט איזאבעלען פאר
א האנט און לאזט זיך גיין).
</p><p></p><p>
פ א ס ט ע ר נ א ק: דו לייענסט פון א ביכל, צי דו זאגסט אף
אויסווייניק?
</p><p></p><p>
מ א ד א ם פ א ס ט ע ר נ א ק: (צום מאן, שטיל, נאר מיט
הארץ). טיררראן!... דעס־פאט!! מעעעעררדער!!!... (זי גייט אוועק מיט
איזאבעלען, קלארא ― נאך זיי. פאסטערנאק בלייבט אליין).
</p><p></p><p>
פ א ס ט ע ר נ א ק: (האלט זיך באם קאפ. גייט ארום הין און
צוריק). נננו, א וועלט! נא דיר א פייפער, א בערזע, א יקנה″ז! וועלכער
רוח האט מיך געטראגן, איך זאל אים אפגעבן דאס נדן פאר דער חתונה?
וואס האב איך קיין צייט ניט געהאט? היינט גיי גיב נאכאמאל נדן...
נאכאמאל פערציק טויזנט? אבער גאר לא מיט א ספאדעק! ווילסט א
דאקטער? זייער שיין! ווילסט מארקוסן? געזונטערהייט! וויבאלד מע
שמועסט פון לשון „ליבע״, וואס־זשע דארף מען געלט־שמעלט? וואס
קומט ארויס ― די פערציק טויזנט איז אן עבירה! פערציק טויזנט! א
ווערטעלע אויסצוריידן?! ווו האט ער געקאנט אהינטאן אזויפיל געלט?...
די יעהופעצער בערזע... זיי האבן אים פארדרייט... גוטע ברידער... טאג
ווי נאכט געשפילט מיט אים אין קארטן... מע האט אפגעלעקט בא אים
א ביינדל! און ווער שמועסט כינקיס... (מע קלינגט; עס קומען אריין:
פ יי נ ק ו ג ל,  כ י נ ק י ס,  ב יי ג ע ל מ א ן, ק נ א ק נ י ם ל  און
עטלעכע יונגע ספעקולאנטלען).
</p><p>
פ ע ר ט ע  ס צ ע נ ע
</p><p>
פ א ס ט ע ר נ א ק: ברוכים הבאים! געסט, געסט! וואס וועט
איר עפעס זאגן גוטס? מסתמא אז איר האט געקאנט קומען פלוצעם
אינמיטן העלן טאג, איז דאס געוויס ניט גלאטיק, ווי אין פסוק שטייט:
ג ד  ג ד ו ד  י ג ו ד נ ו ― אז מע שערט די שאף, ציטערן די לעמעלעך... איך שמועס עס אקעגן דרינען...
</p><p></p><p>
פ יי נ ק ו ג ל: (צו די איבעריקע). פע, עס געפעלט מיר ניט
דער ברוך־הבא זיינער. גאט ווייס, צי מיר וועלן דא עפעס מאכן... (צו
פאסטערנאקן). הערט־זשע צו, רב שמואל, וואס טויג אונדז פאליטיקע?
דער גרעסטער שווינדל, זאגט מען, איז דער אמת. איך וועל אייך דערציילן א מעשה: צוויי יידן מעקלערס פארן אפן באן קיין שפאלע, ביידע
צו איין פריץ און ביידע וועגן איין געשעפט. געוויינלעך, וויל מען זיך
אויסבאהאלטן איינער פון דעם אנדערן. מעשה שטן, באגעגנט מען זיך
אבער אין איין וואגאן. מילא, באגעגנט ― איז פארפאלן. „גוט מארגן״.
„גוט יאר״. „וווהין פארט דאס א ייד?״ „וווהין איך פאר? קיין שפאלע״. „א ייד איז דיר קיין קאטאוועס ניט! איך זאגט דאך מיר בכיוון,
אז איר פארט קיין שפאלע, בכדי איך זאל מיינען, אז איר פארט קיין
בויבעריק. איך ווייס דאך אבער, אז איר פארט טאקע קיין שפאלע, היינט
וואס דרייט איר א מוח?״...
</p><p></p><p>
פ א ס ט ע ר נ א ק: אף אלצדינג האט אייך פיינקוגל א מעשה.
</p><p></p><p>
פ יי נ ק ו ג ל: איך מיין טאקע באמת, לאמיר ריידן אפנטלעך.
(גלעט זיך די בארד). די מעשה דערפון איז אזוי. דאס, וואס מיט אייער
חתן האט זיך געטראפן, קאן זיך טרעפן מיט איטלעכן פון אונדז, ובפרט
נאך אין יעהופעץ אף דער בערזע. מען איז דאך ניט מער ווי א בשר־ודם: כל־זמן מע טרעפט, טרעפט מען; און חלילה וחס, טאמער טוט זיך
דאס רעדל א דריי צוריק (א מאך מיט דער האנט). ― מאכט קמץ
בית בא.
</p><p></p><p>
כ י נ ק י ס: ס׳איז אין עצה, ואין חכמה, ואיר תבונה נגד
א שלעכטער קארט.
</p><p></p><p>
ב יי ג ע ל מ א ן: ווערקמירדיק! פון וואס מע זאל ניט ריידן,
כינקיס מוז ארויף אף דער קארט!
</p><p></p><p>
ק נ א ק נ י ס ל: וואס אמת איז אמת. כינקיס איז גערעכט: די
בערזע איז נאר א קארטנשפיל. וואס איז פייפער שולדיק, למשל, אז עס
האט זיך אזוי געמאכט? א סימן האט איר: ווען פייפער זאל וועלן גלאט
אנזעצן, וואלט ער דאס געקאנט אויספירן פאראיארן אין דער צייט ―
און רוף מיך קנאקניסל!
</p><p></p><p>
פ א ס ט ע ר נ א ק: מילא בקיצור, על־כל־פנים, וואס ווילט איר
דא אויסברייען, אז פייפער איז א פיינער מענטש? איך ווייס דאס אליין
גאנץ גוט. איך זע דאך, מיט וו ע מ ע ן  ער האט געהאנדלט און מיט
וו א ס ער האט געהאנדלט... נאר גארניט, א ל ת פ ל  ד ב ר ―
כאטא פאקרישקע.
</p><p></p><p>
פ יי נ ק ו ג ל: (צו די איבעריקע). אן עזות פון א גראבן יונג!
איך וואלט אים דערציילט א משל, האב איך מורא, עס זאל ניט שאטן
צו אונדזער ענין... (צו פאסטערנאקן). פארשטייט איר מיך, ניט דאס
בין איך אויסן. איך שמועס דאס גלאט אזוי, וואס ער איז נאך ניט
געניט אין דער זאך, כ׳לעבן, א יונגערמאן. ער וואלט, אייגנטלעך, באדארפט זיך האלטן אן עצה מיט אונדז פון דער לכתחילה נאך, וואלטן
מיר אים ארויפגעפירט אף א שטיקל דרך; מיר וואלטן דאס געמאכט
גלאט ארום און ארום, אויסגעדרייט זיך, ווי אף א טעלער, עס וואלט
אויסגעקומען, ווי איר זאגט: אגיל ואשמח ― צוגעשניטן און אויפגענייט. ווארעם בא אזא געשעפט באדארף מען וויסן, וואס מע האט צו
טאן. ס׳איז, פארשטייט איר מיך, אן איידעלע מאטעריע; איין קוק אף
א זייט, ווערט קאליע דאס גאנצע שפיל...
</p><p></p><p>
כ י נ ק י ס: פונקט אזוי ווי בא די קארטן, להבדיל. איר מעגט
 זיין דער גרעסטער שפילער, נאר קוים האט איר געמאכט איין גאנג א
שלעכטן, זייט איר פארפאלן מיט די פאטרעכעס.
</p><p></p><p>
ב יי ג ע ל מ א ן: ווערקמירדיק! ס׳איז דיר אן אנטיק מיט דעם
 כינקיסן! וואס איר זאלט ניט שמועסן, ער איז דא מיט די קארטן!
</p><p></p><p>
ק נ א ק נ י ס ל: איך האב ליב דעם אמת. כינקיס איז גערעכט.
 ווען פייפער רעדט אפ פריער מיט אונדז, וואלט גאר אנדערש געווען:
 פארט געניטע סוחרים, אלטע בערזיאנער. מיר וואלטן דאס אפגעארבעט
 אזוי, אז מיר וואלטן געוויס אפגענומען אונדזער געלט, און ער וואלט
 אויך געבליבן בא געלט. איי, טאמער וואלט דאס עמעצן אנגערירט ―
 לאז זיך יענער קראצן. קורץ: פייפער וואלט געבליבן דער אייגענער פיי־
 פער וואס פריער ― און רוף מיך קנאקניסל!
פ א ס ט ע ר נ א ק: מילא בקיצור, על־כל־פנים, וואס טויג מיר
מליצה: „וואלט איך״, „זאלט איך״? איר ווייסט דאך, אז אף צו פארריידן יענעם די ציין בין איך פארהאנט. איר זאגט מיר בעסער  כ ו ל ם
ב ר ו ר י ם ― ריינע דיבורים: וואס ווילט איר?
</p><p></p><p>
פ יי נ ק ו ג ל: (צו די איבעריקע). ס׳איז אים היינט ניט איינצובייסן. אפנים, פייפער האט אים אויך גוט אנגעזאלצן... (צו פאס־טערנאקן). זייט־זשע מוחל, רב שמואל, איר זייט דאך א ייד א קלוגער,
כ׳לעבן, א סוחר, א מענטש מיט יושר. לאמיר בעסער ריידן גלייך צו
דער זאך אליין. (ער נעמט זיך בא דער בארד). די מעשה דערפון איז
אזוי: מיר, יעהופעצער ספעקולאנטן, האבן זיך מיישב געווען און אפגערעדט צווישן זיך (מיט הענט און מיט א ניגון פון דער גמרא). חנה
כפי עס האט זיך געטראפן אן אומגליק, פייפער האט זיך לעת־עתה געשטעלט; און כפי עס איז אייך ידוע, אז ער האט זיך מתחייב געווען צו
געבן אונדז יקנה″ז גאר א גוזמא שטיק; און כפי ס׳איז דאך א דבר שאי־אפשר, ער זאל אונדז אלעמען קאנען געבן יקנה″ז ממש, ווייל ס׳איז
גאר ניטא אזויפיל יקנה″ז אין גאנץ יעהופעץ ארום און ארום; און כפי
פייפער אליין קאן מיט אונדז ניט מיטיב זיין, ווייל ער איז נאך ניט בקי
אינעם ענין השטעלן זיך; און כפי איך זע ארויס, וועלן מיר דא מוזן
זיך גלייכן אף פראצענטן...
</p><p></p><p>
פ א ס ט ע ר נ א ק: פראצענטן? קדוש וטהור ― אפילו ניט
א לעק!
</p><p></p><p>
י ו נ ג ע  ס פ ע ק ו ל א נ ט ן: וואס הייסט, ניט א לעק? ווי
איז יושר? ווו איז מענטשלעכקייט? גלאט הפקר א וועלט?
</p><p></p><p>
פ א ס ט ע ר נ א ק: (ווייזט אף דער סטעליע).  ו י ד ב ר  ע ל
ה ע צ י ם  ו ע ל  ה א ב נ י ם ― מאכט רש″י: רעדט צו דעם לאמפ...
</p><p></p><p>
פ יי נ ק ו ג ל: (אלץ מיט א ניגון). היתכן? וואס רעדט איר?
אמת, מיר ווייסן טאקע, אן פייפער האט געהאט אן אומגליק: דאס יקנה″ז
האט אים דערגאנגען די יארן. שוין א צייט, אז ער בלאנקירט אף יקנה″ז,
דעקט זיך אפ מיט היזק און בלאנקירט ווייטער. מיר דאכט זיך, אז גאנץ
יעהופעץ האט געשפעקולירט אף זיין קאפ, און נאר צוליב אים איז דאס
יקנה″ז געשטיגן. דאך האט בא אים, לויט מיין חשבון, באדארפט בלייבן
עפעס געלט. געשיקט זיך עם?
</p><p></p><p>
כ י נ ק י ס: מיר דאכט, ער זאל שפילן א קיילעכיק יאר כסדר
אין קארטן און עס זאל אים גיין שלים־שלים־מזל, וואלט ער אויך באדארפט בלייבן בא געלט.
</p><p></p><p>
ב יי ג ע ל מ א ן: ווערקמירדיק! ס׳איז דיר אן אקציע מיט כינקיסן. אומעטום איז ער דא מיט די קארטן!...
</p><p></p><p>
ק נ א ק נ י ס ל: איך האב ליב דעם אמת: כינקיס איז גערעכט.
ווי לאזט זיך ניט איבער א מענטש בא אזא מעשה קיין גראבע עטלעכע
קערבלעך ― און רוף מיך קנאקניסל?
א ל ע: נישקשה, ער האט, ער האט געלט! פייפער האט זיך געלאזט געלט!
</p><p></p><p>
פ א ס ט ע ר נ א ק: א לאך פון א בייגל, א שאס פון א ביקס,
א פיטום פון אן אתרוג, א גוט אויג פון א גלידשוועסטערקינד...
</p><p></p><p>
פ יי נ ק ו ג ל: (צו די איבעריקע). ווי געפעלט אייך א שפראך?...
(צו פאסטערנאקן). מילא, נעמען מיר אן אזוי ווי איר זאגט; בלייבט
דאך אלץ די אייגענע קשיא: צו וועמען דען איז דאס שייך, אז ניט צו
אייך? ער איז דאך פארט אייער חתן!
</p><p></p><p>
פ א ס ט ע ר נ א ק: מיין חתן? לא היה ולא נברא ― דאס איז
געווען אמאל, ניט היינט. היינט איז שוין פייפער אייער חתן, ניט מיינער. ער איז אייער חתן, און איר זייט זיינע מחותנים, ווי אין פסוק
שטייט: „א נ י  ל ד ו ד י  ו ד ו ד י  ל י״... נאט, זעט, וואס
א יונגאטש פארגינט זיך מיר שרייבן, וועט איר פארשטיין, מיט וועמען
איר האט געהאנדלט. נאר שטיל, א ל ת פ ל  ד ב ר ― כאטא פאקרישקע! (ער גיט איבער פיינקוגלען א בריוו).
</p><p></p><p>
פ יי נ ק ו ג ל: אנו, מהכתיתי, לאמיר הארכן, וואס זאגט ער
דא? ס׳איז טאקע כדאי צו וויסן. (ער נעמט דעם בריוו און לייענט בקול־ום). „לכבוד מחותני הגביר המפורסם החכם המופלג המשכיל...״ (זיך
אין בארד אריין). מילא, א חכם ― איז קיין קשיא ניט; אז מען איז
א גביר, איז מען שוין במילא א חכם. אבער א „מופלג״ מיט א „משכיל״
אונטערגעשלאגן ― דאס איז שוין א ביסל צופיל... (ער לייענט) ,,...החכם
המופלג המשכיל מוהר″ר שמואל פאסטערנאק נ″י. בשעת איר וועט לייענען מיין בריוו, וועל איך שוין זיין העט־ווייט פון יעהופעץ. איך האב
מיך לאנג געשלאגן מיט דער דעה, ביז איך האב מיך ענדלעך אנטשלאסן,
איך זאל אוועק פון דאנען אהין, ווו די אויגן וועלן מיך טראגן, אבי
ניט אנקוקן יעהופעץ, ניט אנקוקן אונדזער בערזע, ניט אנקוקן אונדזערע ספעקולאנטן...״ (רייסט איבער). וואס איז ער אזוי אויפגעטראגן אף
די ספעקולאנטן?... (ער לייענט). „פון אנהייב בין איך אפילו גרייט גע־
 ווען צו מאכן איינמאל פאר אלעמאל אן עק פון מיין לעבן: עטלעכע
טראפן סם־המוות, פאר צען קאפיקעס א שטריקל, אדער א פיסטויל אין
 הארצן ― און א סוף צו אלע צרות. אויס פייפער, געשטארבן! איך האב
 מיך אבער בארעכנט נאכדעם, אז ס׳איז פאר מיר כלל ניט קיין פלאן...״
(רייסט איבער). איך האב געוווסט פריער, אז פייפער וועט אזא נארישקייט ניט טאן... (לייענט ווייטער). ,,...פאר מיר כלל ניט קיין פלאן צו
 גיין יונג פון דער וועלט. איך וועל ליגן אין דער ערד און באקן בייגל,
 און אלע וועלן לעבן א גוטן טאג, גיין איינס צום אנדערן אף זשורפיקסן,
 שפילן אין „ווינט״, מיך אין זינען האבן אין דער לינקער פיאטע, קיין
 צייט ניט האבן אפילו מיך צו דערמאנען, און אז מע וועט מיך שוין
 יא אמאל דערמאנען, וועט זיין אז אך און וויי צו מיר. פיינקוגל וועט
 זאגן אף מיר א משל, אלע וועלן לאכן...״ (רייסט איבער). גערעכט, ווי
איך בין א ייד! (לייענט ווייטער). „פיינקוגל וועט זאגן א משל, אלע וועלן
לאכן. איטלעכער וועט אויסטראכטן אף מיר אן אנדער המצאהלע. אלע
וועלן זיין פיינע מענטשן, נאר איך איינער וועל בלייבן א פארך. צום
ביישפיל: אף פיינקוגלען וועט קיינער ניט זאגן, אז ער איז א... א... א...״
(ער קערט איבער דאס בריוול אף דער אנדערער זייט).
</p><p></p><p>
פ א ס ט ע ר נ א ק: וואס אקעט איר? ממה נפשך, לייענט איר
― דארפט איר לייענען כסדר, ווי אין פסוק שטייט: „ה ח י ל ו ת
ל נ פ ו ל, נ פ ו ל ת פ ו ל״...
</p><p></p><p>
פ יי נ ק ו ג ל: (דרייט דאס בריוול אף אלע זייטן). פארשטייט
איר... איך האב געלאזט אינדערהיים מיינע ברילן...
</p><p></p><p>
כ י נ ק י ס: (נעמט דאס בריוול). אנו, ווייזט נאר אהער. איך
האב א גוטע שמיעה: איך שמעק אן די טויז פאר א ווערסט, און דווקא
אן ברילן! (ער לייענט). „אף פיינקוגלען וועט קיינער ניט זאגן, אז ער
איז א שבתי־צביניק, א גאטס גנב, ווארעם ער איז א שיינער ייד, פון די
יידן, וואס טרינקען ווימאראזיג, האט פיינט כבוד, ווי א קאץ שמאלץ,
כלומרשט פרום, און גייט אויס, פגרט נאך א קערטל, ניט ערגער פון
כי... כי...״ (ער וויל איבערהיפען עטלעכע שורות).
</p><p></p><p>
פ א ס ט ע ר נ א ק: (צו כינקיסן). וואס כיכיקעט איר?  ה ח י ־
ל ו ת ל נ פ ו ל, נ פ ו ל ת פ ו ל ― האט איר זיך אונטערגענומען
לייענען, טא לייענט כסדר.
</p><p></p><p>
ב יי ג ע ל מ א ן: (נעמט צו בא כינקוסן דאס בריוועלע). לאזט
מיך, איך האב אמאל אויך געקאנט לייענען זשארגאן. (ער לייענט).
,,...פגרט נאך א קערטל ניט ערגער פון כינקיסן, וואס האט זיך געמאכט
א פארמעגן פון קארטן. וויפל איך האב בא כינקיסן פארנומען אף יקנה″ז,
האט כינקיס בא מיר צען מאל אזויפיל געווונען אין קארטן, ער זאל
דאס נאר אויסקרענקען!״...
</p><p></p><p>
כ י נ ק י ס: ווי געפעלט אייך אזא ים־קאטער? איך בין שולדיק,
אז ער איז א קאליקע און פארשטייט ניט דאס שפיל!
</p><p></p><p>
ב יי ג ע ל מ א ן: (לייענט ווייטער). ,,...ער זאל דאס נאר אויסקרענקען! אין יעהופעץ הייסט כינקיס אויך אן אריסטאקראט. יעהופעץ
איז, ברוך השם, אזא שטאט, וואס קלייבט ניט איבער, אבי געלט ―
איז מען אן אריסטאקראט. א שטייגער, וועמען גייט דאס אן אין יעהופעץ,
פון וואנען איז דאס פלוצעם אויסגעוואקסן אזא אריסטאקראט, ווי ביי...
ביי... ביי...״ איך ווייס ניט, וויאזוי מאכט דאס ווארט, ס׳איז געמעקט...
</p><p></p><p>
ק נ א ק נ י ס ל: (רייסט אויס דאס בריוול פון בייגעלמאנס
הענט). עס הייבט ניט אן צו זיין געמעקט. געזונטע אותיות, אייזערנע!...
(ער לייענט). ,,...אזא אריסטאקראט, ווי ביינעלמאן? ס׳איז פאראן אזעלכע, וואס געדענקען נאך, אז ער האט ארומגעטראגן אין בארדיטשעוו
 בייגל צו פארקויפן...״
ב יי ג ע ל מ א ן: שקר וכזב! עס שטייט ניט קיין בייגל! דאס
לייענט איר שוין פון אייער קאפ!
</p><p></p><p>
ק נ א ק נ י ס ל: (לייענט ווייטער). „...ארומגעטראגן אין בארדיטשעוו בייגל צו פארקויפן, און היינט פארט ער אין א קארעטע. עס
פאסט אים אזוי צו זיין א ספעקולאנט, פונקט ווי עס פאסט קנאק...״
(ער טוט א שמיץ דאס בריוול). טאמער וואלט טאקע אף אן אמת געווען
גענוג צו הארכן די נארישקייטן, וואס דער שאלטיק שרייבט?
</p><p></p><p>
ע ט ל ע כ ע  ק ו ל ו ת: בייסט ווייטער, וועט איר געפינען
קעז אויך!...
</p><p></p><p>
פ א ס ט ע ר נ א ק: החילות לנפול, נפול תפול!
</p><p></p><p>
ק נ א ק נ י ס ל: (קוקט אין בריוו אריין). טפו זאל ער ווערן!
א יונגאטש זאל ריידן אף דער גאנצער וועלט, אף קיינעם קיין גוט ווארט
ניט זאגן! צו וואס טויג מיר בריוולעך? ממה נפשך, האסטו געמאכט
דאס שפיל, פאר אוועק צו אלדי שווארצע יאר ― און רוף מיך קנאק־נסל! (ער צערייסט דעם בריוו אף שטילער און צעווארפט איבער דער
שטוב. דער עולם לאכט).
</p><p></p><p>
פ א ס ט ע ר נ א ק: טאטע, דו לאכסט? אז אך און וויי איז
צו דיין געלעכטער! פייפער איז קליגער פון אונדז. ער האט אונדז אלעמען געפירט אין באד אריין, העט־ווייט אף דער אויבערשטער באנק, און
גוט אפגעבעזעמט, ווי אין פסוק שטייט: בשכבנו ובפיצקנו ― אנידערגעלייגט און אפגעשמיסן!...
</p><p></p><p>
פ יי נ ק ו ג ל: (צום איבעריקן עולם). וואס זאגט איר דערויף?
ער מאכט שוין אייגענע פסוקים...
</p><p></p><p>
פ א ס ט ע ר נ א ק: מילא, אף אייך איז א מצווה. אל תבטחו
בנדיבים ― קריכט ניט אין פייער אריין! איר האט מיט אים געשווינדלט,
געדרייט יקנה″ז אהער, יקנה″ז אהין, אזוי לאנג, ביז איר האט זיך פארדרייט. ס׳איז א פשוטע מעשה: איר האט  א י ם  געוואלט אפנארן,
האט ער א יי ך אפגענארט, ווי די גמרא זאגט: „הבא להרגך, שמרגהו
נאזאך״ ― האסט געכאפט א פאטש, שטעק אפ צוויי צוריק. ס׳איז תמיד
אזוי דער סוף. שלמה המלך איז טאקע א חכם; ער זאגט אין „ברכי
נפשי״, דאכט זיך: בור כרה ויחפרהו ― כטא יאמא קאפאיע, טאי סאם
אופאדאיע... אבער א י ך? וואס האב  א י ך  געהאט צו טאנצן
אין קאן? וואס האב איך באדארפט אריינצימבלען פערציק טויזנט קארבן?
איך בין דאך יא, ווי זאגט ער, גאט די נשמה שולדיק! עם קומט אויס,
ווי די גמרא זאגט: טוביה חטא זונטאג מאנטאג...*
</p><p></p><p>
פ יי נ ק ו ג ל: (צום איבעריקן עולם). וואס זאגט איר אף די
פסוקים, וואס דאס פליען, מיט די גמרא־ווערטער, וואס ער האקט? (עס
עפנט זיך די טיר און עם קומט אריין די מאדאם פאסטערנאק, נאך איר
מ א ר ק ו ס  מיט איזאבעלען).
</p><p>
––––––––––
</p><p></p><p>
* טוביה חטא וזיגוד מינגד.
פ י נ פ ט ע  ס צ ע נ ע
</p><p>
פ א ס ט ע ר נ א ק: א! זעט איר? א ווייב זאל מען טאקע פאלגן.
זי האט פון אנהייב אן ניט געוואלט דעם שידוך. הלוואי וואלט איך זי
געפאלגט, וואלט איך איצט ניט געהאט אזא מפלה, ווי די גמרא זאגט:
„קדירה דבי שותפא״ ― אז מע הערט ניט דאס ווייב, איז קוש־קוש
ווו די יידן האבן גערוט...
</p><p></p><p>
מ א ד א ם פ א ס ט ע ר נ א ק: כ׳לעבן, סאמואיל, דו רעדסט
עפעס, מיט רעשפעקט צו מעלדן, אזעלכע ווערטער... דאנקען און לויבן
גאט, מיר זיינען אויך לייטן גלייך, מיר קאנען אויך האבן אן איידעם
א דאקטער, ווי בא לייטן. (זי קוקט אף כינקיסן). נישקשה, אונדזער
טאכטער שטייט אן צו האבן א חתן א דאקטער, ווי אלע אנדערע יעהופעצער מאמזעלן... (זי פירט אים צו איזאבעלען מיט מארקוסן). נעם
בענטש דיינע געליבטע קינדער מיט דעם הייליקן אייביקן בונד פון דער
הימלשער ליבע. ווינטשעווע זיי צו, זיי זאלן אפפערן זייער לעבן איינס
פאר דאס אנדערע, אזוי ווי בענעדיקט און ראזאליע בא שייקעוויטשן אין
זיין ראמאן „הימל און ערד און ליבע״. „געבע גאט, ― זאגט דארט דער
פארפאסער ― זיי זאלן געניסן די פריכטע פון זייער ליבע, זייער בונד
זאל זיין אז אייביקער בונד, אן הייליקער בונד...״
</p><p></p><p>
פ א ס ט ע ר נ א ק: (האקט איבער אינמיטן). מילא בקיצור,
על־כל־פנים, זיי זאלן זיין געקניפט און געבונדן און פארבונדן... צו וואס
טויגן לאנגע דיבורים? איך פארשטיי נאר ניט, וואס עפעס אזוי בחפזונדיק, פלוצעם אינמיטן העלן טאג שוין אזוי גיך כאפ־לאפ, ווי אין פסוק
שטייט: הא גברא והא טראסק?
</p><p></p><p>
מ א ד א ם פ א ס ט ע ר נ א ק: (מיט כעס). וואס־זשע האסטו
געוואלט, מיט רעשפעקט צו מעלדן, שדכנים זאל מען דיר שיקן?
</p><p></p><p>
פ יי נ ק ו ג ל: (מישט זיך אריין). געבענטשט זיינען די הענט,
 וואס נעמען זיך אליין. מסתמא איז דאס איר זיווג. א שידוך איז א גורל,
 איטלעכער נעמט זיך ארויס וואס אים איז אנגעצייכנט פון אויבן.
</p><p></p><p>
כ י נ ק י ס: פונקט אזוי ווי, להבדיל, בא די קארטן: איינער
 שפילט א גאנצע נאכט און עס גייט אים שלים־שלים־מזל; דער אנדערער
 שלעפט אלעמאל ארויס ― מלכה, מלך, טויז...
</p><p></p><p>
ב יי ג ע ל מ א ן: ווערקמירדיק! מיט דעם כינקיסן איז דיר נאר
 א קאמעדיע! מע רעדט פון ווייס איך וואס ― קומט ער מיט די קארטן!
</p><p></p><p>
ק נ א ק נ י ס ל: וואס אמת איז אמת ― כינקיס איז גערעכט:
 צו שידוכים דארף מען האבן גליק. אט האב איך, זאלן געזונט זיין, עט־
 לעכע דערוואקסענע טעכטער, איז וויפל מע רעדט זיי שידוכים, ווילן זיי
 ניט הערן, ניט זען פון קיין שדכן! זיי ווילן גאר אליין, און גאר דורך
 ליבע ― און רוף מיך קנאקניסל!
</p><p></p><p>
פ א ס ט ע ר נ א ק: אוודאי איז ליבע א געהויבענע מטבע, וואס
איז דא פאראן צו ריידן? דער חסרון איז נאר, וואס מיט ליבע אליין
קאכט מען ניט קיין וועטשערע. מע דארף צו דעם האבן נאך עפעס, די
ממתקים מיין איך, ווי אין פסוק שטייט: „אם אין קמה, אין לאקשן״...
</p><p></p><p>
מ א ד א ם פ א ס ט ע ר נ א ק: (מיט היץ). איך האב דיך
געזאגט וויפל מאל, סאמואיל, אז קיין פסוק האב איך ניט געלערנט און,
מיט רעשפעקט צו מעלדן, לשון־קוילעטש פארשטיי איך ניט... נאר אויב
דו מיינסט נדן, זאלסטו וויסן זיין, אז מע האט דאס אין זינען, מיט
רעשפעקט צו מעלדן, אין דער לינקער פיאטע. ס׳איז א ראמאן, א לאנג־אנענדיקער העמסט־אינטערעסאנטער ראמאן אין צוויי טיילן. דעם ערשטן
טייל האסטו געשפילט, מיט רעשפעקט צו מעלדן, אזא יאר אף מיינע
שונאים. דעם צווייטן טייל וועל איך שוין שפילן. איך הייב אים אן מיט
א זשורפיקס און מיט א קנס־מאל טאקע היינט אף דער נאכט. (צו פיינקוגלען מיט דער קאמפאניע). מיר לאדן אייך איין מיט אייערע דאמען
און מיט דער גאנצער פאמיליע.
</p><p></p><p>
פ יי נ ק ו ג ל  מ י ט  ד ע ר  ק א מ פ א נ י ע: (אלע אינאיינעם). אך, מיטן גרעסטן בזיון! אבי א וועטשערע מיט א קערטל...
</p><p></p><p>
כ י נ ק י ס: נאך א מין קערטל! א קערטל צו א קערטל איז ניט
גלייך!
</p><p></p><p>
פ א ס ט ע ר נ א ק: ס׳איז דאך א בפירושער פסוק אין דער
גמרא: „אין פיסני בלא דיווקא ואין חלום בלא קארטן״... (דער עולם
קוועלט).
</p><p></p><p>
מ א ר ק ו ס: (שטעלט זיך אוועק קעגן עולם, לייגט צונויף די
הענט אפן הארצן, שאקלט מיטן קאפ). די קארטן! די קארטן! עס הייבט
זיך אן מיט קארטן, עס לאזט זיך אויס מיט קארטן. בא קארטן ענדיקן
זיך אלע זאכן. פאר קארטן גיט אוועק דער מאן דאס ווייב, דער פאטער
–– זיינע קינדער. ניטא קיין טייערערס פון קארטן. אוי, קארטן, קארטן!...
(ער גיט איזאבעלען די האנט און לאזט זיך גיין).
</p><p></p><p>
מ א ד א ם פ א ס ט ע ר נ א ק: (צום מאן). דו הערסט ווערטער? (גאנץ שטיל, נאר מיט פייער). טירראן! דעספאט! מעעעעערדער!...
(זיי לאזן זיך גיין אלע דריי. בא דער טיר קומט זיי אקעגן ד י י י ד ע נ ע,
פארוויקלט אין עטלעכע שאלן און פאטשיילעס. נאך איר שלעפט זיך נאך
דאס  מ יי ד ל. סאסל ראנגלט זיך מיט זיי, לאזט זיי ניט אריין. די
יידענע מיטן מיידל רייסן זיך אויס פון סאסלס הענט און פאלן אריין אין
שטוב אריין מיט א געוויין און מיט געשריי).
</p><p>
ז ע ק ס ט ע  ס צ ע נ ע
</p><p></p><p>
ד י יי ד ע נ ע: (ברעכט די הענט, וויינט און קלאגט מיט א ניגון
פון די תחינות). וויי איז מיר, ווינד איז מיר, פארוויסט און פארפינצטערט בין איך ניט געווארן, אן אלמנה, איינע אליין, עלנט ווי א שטיין,
ניט קיין קרוב, ניט קיין ביין, געבראכט דער רוח א שווארץ יאר, א מעקלער, אריינגעשטופט א סוכה־שער, עפעס יקנה″ז־שמאקנעהאז, פייפער־שמייפער, פייפן זאל אים אין אן אויער, ווי ער האט מיך געקוילעט מיט
מיין קינד! (זי כאפט מארקוסן פאר א האנט). אפשר זייט איר אט דאס א
טאקע ער אליין? עפעס א חתן, זאגט מען, זייט איר עמעצנס אט דא?
פאלגט מיך מיט גוטן, וועט איר בעסער מאכן. גיט מיר אפ דאס נדן,
איך וויל ניט וויסן פון קיין שמאקנעהאז. איר שפילט זיך מיט פייער!
אט לויף איך צום פליצמייסטער, מיך קען מען, איך בין פון דער סלא־באדקע, מיין ערשטער מאן עליו השלום איז געווען בא גיטעלע וויינשטיין עליה השלום...
</p><p></p><p>
פ א ס ט ע ר נ א ק: וואס איז דאס פאר א שלאק־פורעניות?
פארוואס ווארפט מען זי ניט ארויס? איר זעט ניט, אז ס׳איז א משוגענע
יידענע?
</p><p></p><p>
ד י יי ד ע נ ע: א משוגענע בין איך שוין געווארן? אז איך
מאן מיין געלט, בין איך משוגע? משוגע זאלט איר ווערן פאר זיך און
פאר מיר און פאר מיינע קינדער און פאר מיין גאנצער משפחה און פאר
מיין מאנס משפחה און פאר אלע מיינע ליבע פריינט און פאר אלע יידן
און פאר כל ישראל ― אמן סלה! (זי דערזעט אף א בענקל דאס חתונה־קלייד, וואס איזאבעלע האט געמאסטן). א? זייד און סאמעט? פריער
גאטס און נאכדעם פרעמדס? מע שמירט זיך מיט מיין פוטער? מיינע
ר″ן קארבן? דער מענטש זינדיקט און מיט דער הון שלאגט מען כפרות?
לאם איך מיך כאטש רעכענען פאר מיין בלוט! (זי כאפט דאס „בעבע״
און צערייסט דאס אף צווייען). אט אזוי! גם לי גם לך ― ניט מיר,
ניט דיר!...
</p><p></p><p>
מ א ד א ם פ א ס ט ע ר נ א ק: אוי, ס׳איז מיר שלעכט, מיט
רעשפעקט צו מעלדן, טאקע נאר אף צו חלשן! (זי פאלט חלשות).
</p><p></p><p>
א י ז א ב ע ל ע: אך, מארקוס! (זי פאלט מארקוסן אף די הענט).
</p><p></p><p>
ד ע ר  ע ו ל ם: וואסער! וואסער! (סאסל באשפריצט די מאדאם מיט קאלט וואסער).
</p><p></p><p>
מ א ר ק ו ס: (צום גאנצן עולם). זעט, קוקט אייך אן אין שפיגל,
וואס פאר א פנים איר האט מיט אייערע ספעקולאציעס, מיט אייער
בערזע, מיט אייער יקנה″ז, מיט אייערע קארטן, מיט אייערע זשורפיקסן,
מיט אייערע דאמען די אריסטאקראטקעס און מיט אלע אייערע גענג
ארום און ארום! עס וועט זיך געפינען איינער, וואס וועט אייך באשרייבן
אף די גאזעטן, וועט פון אייך מאכן א בוך, א קאמעדיע, א גאנצע קאמעדיע! צו שאנד און צו שפאט וועט איר דעמאלט זיין אומעטום, ווו
מע הערט נאר א יידיש ווארט! אף טעאטער וועט מען אייך ארויסשטעלן!
מע וועט קוקן אף אייך, מע וועט טייטן מיט די פינגער און מע וועט לאכן,
זיך איינרייסן דאס געזונט לאכנדיק ― מיט איינעם ווארט, די וועלט
וועט זיין פול מיט אייך און מיט אייער יקנה″ז!!! (ער גייט אוועק מיט
איזאבעלען אונטער דער האנט. די מאדאם פאסטערנאק ― נאך זיי. דער
גאנצער עולם בלייבט שטיין פארגאפט, די נעזער אראפגעלאזט, פארגליווערט ― איטלעכער אין אן אנדער פאזע).
</p><p>
ד ע ר פ א ר ה א נ ג פ א ל ט.
</p><p></p><p>
 א פאר ווערטער פונעם מחבר
</p><p></p><p>
בא לייטן איז היינט געווארן א מאדע: אנשטאט א הקדמה פון פארנט צו געבן
די הקדמה פון הינטן. נאר באגיין זיך נאר אינגאנצן אן א הקדמה ― דאס האבן
אלע מסכים געווען, אז ס׳איז אוממעלעך: ווארעם באמת, ווי געשיקט זיך דאס, אז
א מחבר זאל זיך צעשיידן מיטן לעזער גלאט אן א זיי־געזונט, אן א שום געבן אים
צו פארשטיין, וואס ער האט געמיינט, און אן א שום אנצוהערעניש, אז ער, דער
מחבר פונעם בוך, איז מיט גאטס הילף א מענטש, וואס ווייס אלצדינג און פארשטייט
אלצדינג. דער גאנצער איבעריקער עולם ― דאס זיינען נעבעך קליינע קינדער, מחילה
קעלבלעך, וואס מע דארף זיי צעקייען איטלעכס ווארט און אריינלייען אין מויל
אריין? עס מאלט זיך אים אויס פאזיטיוו, אז אן זיין מסביר זיין, אן אריינלייגן
דעם לעזער אין מויל אריין, וועט חס ושלום קיינער ניט פארשטיין וואס ער מיינט...
נארישקייטן! ס׳איז היינט א קלוגע ווערט געווארן: יידן מיט בערד האבן דאס אמאל
ניט פארשטאנען, וואס א קליין קינד פארשייט אצינד... ניט מער, וואס וויל דא
דער מחבר האבן?
</p><p></p><p>
דער מחבר איז דא מוסר מודעה, אז ווער עס וויל זוכן אין דער קאמעדיע באקאנטע פארשוינען, דער האט מחילה א גרויסן טעות. אקעגן וואס זאגט דאס דער
מחבר? ער זאגט דאס איבער א מעשה שהיה: נאך איידער דאס ווערק איז פארטיק
געווארן צום אפדרוקן, איז ארויס א קלאנג אין יעהופעץ אף דער בערזע (ניטא
קיין סודות אין יעהופעץ אף דער בערזע!), אז שלום־אליכם מאכט א ביכל מיטן
נאמען „יקנה″ז״, אין וועלכן ער שטעלט ארויס אף א לייטיש געלעכטער די גאנצע
יהופעצער בערזע מיט אלע ספעקולאנטו און מעקלערס, פונעם גרעסטן ביזן קלענסטן.
אייניקע האבן דערפון שטארק הנאה געהאט: „א מצווה, האבן זיי געזאגט, פאניע
שלום־עליכם, איר זאלט זיי כאטש רעכט באשרייבן, די מחותנים, זיי זאלן האבן צו
זינגען און צו זאגן; לאזן זיי וויסן דאס אנדערע מאל, וויאזוי צו טאנצן אף פרעמדע
חתונות!... אנדערע האבן זיך א ביסל אנגעבלאזן. בשעת זיי זיינען געוואר געווארן פון רער מעשה. „איך האב געהארכט, ― שרייבט איינער צום מחבר אין א
בריוול ― אז איר מאכט אף אונדז א ביכל מיטן נאמען „יקנה″ז״. איך בין ניט
מסופק, אז עס וועט דארטן זיין פון וואס צו לאכן. נאר וואס דען? איין זאך וויל
איך פון אייך בעטן: מ י ך זאלט איך ארויסווארפן פון צעטל״... נאר אנדערע
זיינען געווען טאקע רעכט אויפגעטראנען אפן מחבר; זיי האבן אים געגעבן אנצוהערעניש דורך פארשטעלטע בריוועלעך אן חתימות, זיך גוט געבייזערט אף אים און
אנגעזאגט מיטן הארבן ווארט, אז „באם ער וועט זיך דערוועגן ארויסשטעלן זיי אין
א קאמעדיע, וועלן זיי אים דאס און דאס״... גאנץ יידישלעך!
</p><p></p><p>
הערט צו, רבותי! די גמרא זאגט: אויב לא היה ולא נברא ― ס׳איז קיין
איוב נאר אף דער וועלט ניט געווען: אלא וואס דען? משל היה ― ס׳איז נאר א משל.
א ביישפיל״. רבותי! יקנה″ז לא היה ולא נברא ― ס׳איז קיין יקנה″ז נאר אף דער
וועלט ניט געווען, אזוי ווי ס׳איז ניטא אף דער וועלט קיין שטאט, וואס זאל הייסן
יעהופעץ, ס׳איז נאר א משל, א פאנטאזיע, אן אויסגעקלערטע מעשה פון אלף ביז תיו.
לאזן זיך ניט מיען די, וואס האבן ליב נאכצוקלערן און אויסצוטאפן, וועמען מיינט
מען דאס? און וועמען מיינט יענץ? מע מיינט קיינעם ניט! אי, טאמער אפן צענטן
פאל וועט זיך געפינען אזעלכער, וואס חלילה וחס, עס וועט זיך אים אויסווייזן,
אז דאס מיינט מען אים? באדארף מען בא אים בעטן הונדערט מאל מחילה און
דערציילן א משל.
</p><p></p><p>
אמאל איז געקומען צו פארן א ייד אן ארעמאן אין א גרויסער שטאט אריין.
צום ביישפיל ― קיין יעהופעץ, זוכן פרנסה. וווהין שלאגט זיך אן ארעמאן? געוויינלעך, צו די נגידים. ער גייט פון איין נגיד צום אנדערן, נאר וווהין ער קומט
― לאזט מען אים ניט אריין. וואס איז די מעשה? ערשט ער ווערט געווארן, אז זיין
גאנצער אומגליק איז די צעריסענע קאפאטע. וואס טוט מען? איז זיך מיישב דער
ייד און כאפט זיך אריין צו א טאנדעטניק אין א קלייט, קלייבט זיך אפ און מעסט
אן א שיינע קאפאטע, דינגט זיך ארויס און רופט זיך אן צום קרעמער: „ווייסט איר
וואס, מיין ליבער ייד? איר ווילט דאך מסתמא געלט? זאלט איר זיך מטריח זיין
מיט מיר אף מיין סטאנציע אין יענעם און יענעם הויז, אף יענער און יענער גאס״.
דער ייד מיט דער קאפאטע גייט פון איין גאס אין דער אנדערער, דער טאנדעטניק
גייט אים נאך.
</p><p></p><p>
― יונגערמאן! ביז וואנען וועט איר מיך פירן? ― טענהט נעבעך דער קרעמער. ― לאזט מיר אפ, איך האב קיין צייט ניט!
</p><p></p><p>
― ווער האלט אייך? גייט אייך געזונטערהייט.
</p><p></p><p>
― סטייטש? נו, און געלט?
</p><p></p><p>
― וואסער געלט?
</p><p></p><p>
― סטייטש? נו, און די קאפאטע?
</p><p></p><p>
― די קאפאטע איז א קאפאטע.
</p><p></p><p>
דער טאנדעטניק האט דערזען, אז ס׳איז א מיאוסע מעשה, כאפט ער דעם יידן
און וויל אראפרייסן פון אים די קאפאטע.
</p><p></p><p>
― איר וועט ניט אוועקגיין? ― האט זיך דער ייד צעשריען אף א קול, ―
אט רוף איך צו א זשאנדאר... זשאנראאאאר!!!
</p><p></p><p>
דער טאנדעטניק האט דערהערט דאס ווארט „זשאנדאר״, איז אים פרחה נשמתו
געווארן; ער האט אפגעלאזט דעם יידן און האט אנגעהויבן מיט גוטן:
</p><p></p><p>
― ווייסט איר וואס, רב ייד? איך בין אייך מוחל די קאפאטע, אבי שרייט
ניט. וואס האט איר צו מיר? בארעכנט נאר אקוראט: איך בין א היגער טאנדעטניק,
און איר זייט א ווילד־פרעמדער; עיר כאפט זיך אריין צו מיר אין קלייט און מעסט
אן א קאפאטע, וועלכע ליגט אף אייך, קיין עין־הרע, אויסגעגאסן, ווי געווונטשן, לאם
איך האבן אזא יאר ― טראגט געזונט, פארנוצט געזונט, און א גוטן טאג מיט
דער קאפאטע!...
</p><p></p><p>
א גוטן טאג, ליבער לעזער.
</p><p></p><p>
 געשריבן אין יאר 1894.
א קאמעדיע איז איין אקט
</p><p>
די פארשוינען:
</p><p>
ב יי ל ע, א קעכן. אן אלמנה פון א יאר עטלעכע און דרייסיק. א יאדערדיקע
</p><p></p><p>
יידענע.
פ ר א ד ל, א שטוב מיידל. א שווארצחנעוודיקע.
ר ב א ל ט ע ר, אן ארעמער פאקנטרעגער, גיט ביכלעך אף פראקאט. א יידל
</p><p></p><p>
פון א יאר פערציק. אן אלמן אדער א גרוש, און אפשר אן אלטער בחור. איין
</p><p></p><p>
האלב פנים לאכט, דאס אנדערע וויינט. טראגט א קויטיקע מאנישקע מיט א
</p><p></p><p>
צוגעלעגערט קאפעלושל. שדכנט זיך צו דער קעכן.
ח יי ם, א משרת פונעם צווייטן הויז. א יונג א כוואט מיט א „סיגנעט״. שדכנט
</p><p></p><p>
זיך צו פראדלען.
מ י ש א / מאשא ― דעם באלעבאס קינדער, א יינגל און א מיידל.
</p><p></p><p>
 ריידן האלב יידיש, האלב רוסיש.
מ א ד א ם, די באלעבאסטע אליין. באווייזט זיך מיטן איבעריקן עולם נאר
</p><p></p><p>
אין דער לעצטער סצענע אף א וויילע.
</p><p>
די געשיכטע קומט פאר אין קיך.
</p><p></p>
</body>