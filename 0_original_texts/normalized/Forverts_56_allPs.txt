 דעם 23סטן אקטאבער, לכבוד דעם 25סטן יובל פון דער שלמה־בירנבוים־געזעלשאפט פאר יידיש, האבן מיר, די אנפירער פון דער ארגאניזאציע, דורכגעפירט דעם ערשטן אין א סעריע שפאצירן מיטן נאמען, „אויף די שפורן פון יידיש אין האמבורג‟. 
 ס׳איז געווען א מחיה צו זען, ווי דער שפאציר ווערט געפאקט מיט מענטשן. 
 מע האט זיך געטראפן אויפן קרייצפונקט וואס הייסט שטערנבריק, ווו ס׳הייבט זיך אן דאס געסל, וואלערסאלי. אמאל איז דאס געסל געלעגן אויפן גרענעץ צווישן האמבורג גופא און אלטאנא, וואס איז ביז דער מלחמה געווען אן אומאפהענגיקע שטאט. 
 במשך פונעם 17טן און 18טן יארהונדערט האט אין אלטאנא, וואס איז דעמאלט נאך געווען א טייל פון דענמארק, געלעבט גליקל פון האמעלן, די באקאנטע יידישע געשעפטספרוי און מחברטע פון א טאגבוך, וואס גיט איבער א פרטימדיק בילד פונעם דעמאלטדיקן יידישן לעבן. 
 די ערשטע יידן וואס האבן זיך באזעצט אין אלטאנא זענען געווען אלטיידיש־רעדנדיקע אשכנזים, און אנגעקומען זיינען זיי אינעם 17טן יארהונדערט. 
 אינעם 19טן יארהונדערט זענען אהין געקומען אלץ מער אימיגראנטן פון מיזרח־אייראפע און אין גיכן האבן זיי אויסגעפעלט דירות. האבן די יידן זיך גענומען באזעצן אויף דער וואלערסאלי און אין 1928 דארטן געגרינדט א שיל מיט א ישיבה, א קינדער־גארטן און א ביורא פון א קינדער־דאקטאר. די אינסטיטוציע האט געהייסן „אהבת תורה‟. 
 מיר זיינען אלע געפארן מיטן בוס צו דער קילארטאלי־גאס. דארטן געפינט מען גרעסערע הייזער, פארמעגלעכע, און צווישן זיי — א העלפט פון א טאפלהויז, ווו עס שטייט דארט זינט 1929 די יידישע ארגאניזאציע, „עדת ישרים‟, וואס האט אויך געהאט א שיל. 
 מיר זיינען אריין אינעווייניק און דערזען א זאל פאר 100 מענטשן אויפן פארטער. אויפן ערשטן גארן האט א מאל געוווינט דער קאוונער רב, רבי שמואל יוסף ראבינאוו, אויך באקאנט ווי דער „אור המיזרח‟ [די ליכט פון מיזרח]. אויף יעדן ארט ווו ער איז ארויסגעטראטן, האט ער גערעדט אויף יידיש. ס׳איז אינטערעסאנט, וואס אפילו די אסימילירטע יידן זיינען דעמאלט געקומען אים הערן. מיט דער צייט האט זיך ארום דער שיל אויסגעפורעמט א לעבעדיקער מיזרח־יידישער צענטער, וואס מע האט פאלקסטימלעך אנגערופן „ניי־ירושלים״. 
 א פאר טריט ווייטער האבן מיר זיך דערוווסט וועגן דער גרויסער צאל מיזרח־אייראפעישע עמיגראנטן וואס זיינען איינגעשטאנען אין האמבורג איידער זיי זיינען אוועק קיין אמעריקע. די א יידן האבן טאקע גערעדט יידיש, ניט נאר אין דער אלטער היים, נאר אויכעט אין האמבורג. ניט ווייניק פון זיי זיינען דא שטעקן געבליבן א לענגערע צייט אן פרנסה, אן געלט. דעריבער האבן מיטגלידער פון די קהילות פון האמבורג און אלטאנא געגרינדט צדקה־ארגאניזאציעס און אפילו זיך אויסגעלערנט יידיש כדי צו העלפן די נויטבאדערפטיקע עמיגראנטן. 
 פון דער אנדערער זייט האבן א סך האמבורגער יידן זיך געשעמט מיט זייערע ארעמע ברידער און שוועסטער, וואס האבן זיך געוואלגערט אין די גאסן און מע האט געקוקט אויף זיי מיט ביטול און מיט חשד. ווי א פועל־יוצא האט מען געפרוווט צו דערווייטערן די עמיגראנטן פונעם צענטער שטאט. דאס איז געווען איינע פון די סיבות פאר וואס די שיפעריי־געזעלשאפט האפא״ג האט שוין אין 1901 געלאזט בויען א שטאט אין דער שטאט אויפן אינדזל פעדדעל, די אזוי גערופענע „באללינשטאט‟ , כדי דארטן צו איזאלירן די עמיגראנטן פון זייער ארום. 
 דעם קווארטאל גרינדל האט ד״ר שלמה בירנבוים אנגערופן „די וווינונג פון יידישקייט‟. „אין האמבורג זיינען פאראן ערטער, ווו מע זאל קענען הערן אן אידיש ווארט,‟ האט ער א מאל געשריבן. מיר זענען געגאנגען ביז מיר האבן דערזען זיין פארמעגלעכן הויז אויף קאפעריק־גאס („דיללשטראסע‟) — א זאך וואס מע קען זען אין די שטאט־דאקומענטן פון 1930. ניט ווייט פון דארט, אויפן האמבורגער אוניווערסיטעט, האט ער געלערנט זיינע תלמידים יידישע שפראך און ליטעראטור. 
 א ביסל ווייטער דערזעען מיר א שפאגל נייעם פלאץ אויפן נאמען אריה גורל־שטערנהיים (1996־1909), דער „כראניקער‟ פונעם גרינדל־קווארטאל. דארט שרייבט ער וועגן דער יידישער אסימילירטער יוגנט אויפן גרינדל, וואס איז דווקא געווען צוגעצויגן צום חן פון דער מיזרחדיקער יידישקייט. „זיי (די מיזרח־יוגנט) האבן גערעדט א יידיש וואס מיר האבן גוט פארשטאנען… און גיך אנגעהויבן רעדן אן אויסערגעוויינטלעכן דייטש מיט א חנעוודיקן, מיזרחדיקן טעם… אין די דירות פון זייערע טאטע־מאמעס איז אונדז געווען מער היימיש ווי ביי די אייגענע טאטע־מאמעס אין שטוב… די מיזרח־יידן זיינען געווען איינגעפונדעוועט אין יידישקייט און מיר מערב־יידן האבן כמעט מער ניט געוווסט פון דעם…״ 
 דאס נייע פלאץ אויפן נאמען אריה גורל־שטערנהיים (1996־1909), דער יידישער כראניקער פונעם גרינדל־קווארטאל 
 אין האמבורג האט מען אפילו געקענט הערן פאלקסטימלעכע יידישע זינגלידער (למשל אין 1912 אינעם קוריא־הויז), און געקענט זען אויפפירונגען אין 1926 פון דער פיעסע, „דער גולם‟, פון ה. לייוויק, צי אין 1937 פון „דאס גרויסע געווינס‟ פון שלום עליכם. 
 סוף־כל־סוף זיינען מיר אנגעקומען צום אמאליקן צענטער פון דער געזעלשאפט פאר יידישער עטנאגראפיע (1904־1937) אין דער פארמלחמהדיקער לאזשע אויפן נאמען הענרי דזשאנס. איר פובליקאציע, „ידיעות פון דער יידישער עטנאגראפיע‟, ווייזט דעם באטייט פונעם אינטערעס צו מיזרח־יידישע ענינים במשך פונעם אנהייב 20סטן יארהונדערט, ווען א סך אסימילירטע יידן האבן זיך דערמאנט אין יידישקייט און געקלערט וועגן וואס דאס מיינט צו זיין א ייד. 
 די לאזשע איז ניט נאר געווען א לאזשע פון יידישע מאסאנען מיט א טעמפל, נאר אויכעט א סאציאלער און קולטורעלער צענטער פארן גרינדל בכלל. מע האט געהאט א לייענזאל, געפראוועט חתונות, ס׳האבן זיך דא געטראפן ציוניסטן און ספארטלער; מיידלעך האבן זיך דא געלערנט פירן די ווירטשאפט אין שטוב. פון 1934 ביז 1941 איז דא געווען דער יידישער קולטורבונד, אן ארגאניזאציע וואס די נאציס האבן געהייסן גרינדן כדי אפצוזינדערן די יידישע קינסטלער פון דער דייטשישער געזעלשאפט. דער קולטורבונד האט זיך געדארפט פארנעמען נאר מיט „יידישע טעמעס‟ און יידישער טראדיציע און דאס האט אויף ס׳ניי אנגעצונדן די דעבאטעס וועגן יידישער אידענטיטעט. די לאזשע אויפן נאמען הענרי דזשאנס איז דעמאלט געווארן דער איינציקער ארט אין דער גאנצער שטאט, ווו מע האט דערלויבט קולטורעלע אקטיוויטעטן פאר יידן. 
 און טאקע דארטן האט זיך פארענדיקט דער שפאציר און אלע אנטיילנעמערס זיינען געווען איבערגעצייגט דא האט מען יא געקענט הערן א יידיש ווארט און די שפורן דערפון זיינען דא מיט אונדז ביזן היינטיקן טאג. 
