 ווי אזוי ווייס איך דאס? סיי מיין מאמע סיי מיין טאטנס פלימעניק — מיין שוועסטערקינד, הענרי — האבן עדות געזאגט אויף דעם. הענרי זאגט אז די שטיוול וואס מיין טאטע האט געשניטן און פארקויפט צו די פויערים זענען זיך אזוי גיך צעפאלן אז ער האט מורא געהאט אז איינער פון די פויערים וועט קומען און אים גוט אנשלאגן. 
 מיין טאטע איז בכלל נישט געווען קיין פאכמאן. ער האט געטאן די ארבעט, פשוט כדי צו פארדינען א ביסל. ער האט נישט געמאכט דעם גאנצן שטיוול. ער האט בלויז געלייגט די פאדעשוועס אויף זיי. ער פלעג אויסזוכן דעם סאמע דינסטן לעדער און דערנאך צונייען די פאדעשווע צום שטיוול, ניצנדיק הילצערנע פלעקלעך. דערנאך האט ער אויסגעגלייכט די הילצערנע פלעקלעך כדי דער פוס זאל נישט דורכגעשטאכן ווערן. פארשטייט זיך וואלט קיין דערפארענער שוסטער נישט רעקאמענדירט אזא מעטאד. 
 יעדן מאנטיק און דאנערשטיק פלעגן מיינע טאטע־מאמע און הענרי אויפהענגען די שטיוול אויף א ריזיקן הענגער און דאס שלעפן אין מארק אריין. דערנאך האט דער טאטע זיך אוועקגעשטעלט זיך אויסדינגען מיט די פויערים איבערן פרייז. ס׳איז געווען א נס־מן־השמים אז קיינער האט אים נישט געגעבן אין קארק — בפרט אז נאך יעדן שווערן רעגן האבן די שטיוול געקענט זיך צעפאלן. 
 צוריקגערעדט איז מיין טאטע זיכער נישט געווען דער איינציקער אומפעיקער שוסטער אין פוילן. דארט ציט זיך שוין א לאנגע געשיכטע פון נישט־געראטענע שוסטערס, ווי מע קען זען פון די תקנות ביים שוסטער־צעך, געשאפן אין יאר 1502. איין תקנה האט דערקלערט אז דער צעך וועט באשטראפן די שוסטערס וואס טוען א פוילע ארבעט, און אז אויב דער צעך טוט גארנישט, קען דער פירשט וואס איז דער איבערזעער איבערן צעך אליין מאנען שטראפגעלט פונעם אומקאמפעטענטן שוסטער. ווי עס זעט אויס האט די סיסטעם נישט אויסגעהאלטן, צום ווייניקסטן — נישט אין אסטראלענקע. 
 אין שטעטל האט זיך פארשפרייט דער ווייטערדיקער וויץ: „ווען פעפקע דער שוסטער האט גענייט שיך האט ער געניצט נישט־געראטענע סחורה ווי קארטאן. ווען מע האט אים געפרעגט פאר וואס די שיך צערייסן זיך אזוי גיך האט ער געענטפערט: „ווייל מע פוצט זיי נישט גענוג.‟ אבער נאך דעם ווי מע האט זיי גוט געפוצט, און זיי האבן זיך נאך מער צעריסן, פלעג ער זאגן, אז ס׳איז „דערפאר וואס מע האט זיי צו פיל געפוצט.‟ 
 אפשר קלינגט עס היינט נישט אזוי קאמיש אבער אין אסטראלענקע האט מען זיך געקאטשעט פון געלעכטער דערפון. 
 מיין טאטע איז באקאנט געווען אין שטעטל נישט בלויז צוליב זיין אומפעיקייט ביים מאכן שיך. יארן לאנג האט מען געדענקט ווי ער איז איין מאל אין מארק צוגעגאנגען צו א פערד־און־וואגן וואס עמעצער האט איבערגעלאזט, און סתם אזוי, זיך אריינגעזעצט און גענומען פארן. ער האט באלד איינגעזען אז ער האט נישט קיין שום אנונג ווי צו פירן אזא זאך. דאס פערד־און־וואגן האט אנגעמאכט אן איבערקערעניש אין מארק, ארונטערגעווארפן די שטעלעכלעך, בעת אלע קרעמער און קונים האבן זיך צעלאפן אין אלע זייטן, בעת מיין טאטע האט זיך נעבעך אנגעהאלטן מיט אלע כוחות. 
 צום סוף האט א פויער ארויפגעשפרונגען אויפן וואגן און איינגעצאמט דאס פערד. איך ווייס נישט צי יענער פויער האט דעמאלט געטראגן שטיוול וואס מיין טאטע האט גענייט. 
 אן אנדערט מאל האט מען ארעסטירט מיין טאטן פאר זיין ראלע ווי אן אגיטאטאר ביי א פאראד פונעם ערשטן מיי. אז מע פרעגט מיך, האלט איך אז דאס האבן אים געמסרט עטלעכע ברוגזע פויערים. 
 דערנאך זענען געקומען די שלעכטע צייטן. די דייטשן זענען אריין אין אסטראלענקע, און האבן ס׳רוב פון די יידן אומגעבראכט. מיינע טאטע־מאמע, שוועסטער, ברודער, באבע, פעטער און מומע האבן אבער באוויזן צו אנטלויפן. פלוצלינג, אויפן וועג, האט דער טאטע זיך דערמאנט אז ער האט פארגעסן מיטצוברענגען זיינע שוסטער־מכשירים. נישט געקוקט אויף מיין מאמעס געשרייען איז ער צוריקגעגאנגען אין אסטראלענקע. ווי נאר ער איז אריין אין שטעטל האט א דייטשער סאלדאט אים אפגעשטעלט. צום גליק האט דער טאטע געטראפן א סאלדאט וואס האט טאקע געגלייבט זיין תירוץ. 
 געזאגט האט ער אים אז ער האט צוויי קינדערלעך (דאס איז טאקע געווען אמת), אז זיי זענען זייער קראנק און ער איז געקומען אפנעמען זייערע מעדיקאמענטן. האט דער סאלדאט אים באפרייט און מיין טאטע האט גענומען זיין שוסטער־געצייג. ווען ער האט זיך ווידער פאראייניקט מיט דער משפחה האט די מאמע אים שיער נישט דערווארגן. 
 און איר וועט נישט גלייבן: דער טאטע האט טאקע געשלעפט דאס שוסטער־געצייג ביז אמעריקע, כאטש ער האט עס קיין מאל מער נישט געניצט. ווי מע קען זען פונעם בילד, האב איך נאך דעם האמער. 
 און דאך, האט אט דער כאראקטער זיינער — זיין פעסטקייט און מוטיקייט — דערמעגלעכט אים, מיט דער גאנצער משפחה, איבערצולעבן די מלחמה. זעט איר, אז א מענטש קען אויסזען גלייך ווי יעדער אנדערער בשר־ודם, און אפילו זיין א שטיקל שלימזל, אבער זיך פארט אויסצייכענען אין א שווערער צייט. 
