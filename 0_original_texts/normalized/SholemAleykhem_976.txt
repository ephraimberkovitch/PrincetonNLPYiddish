 
 דער בלוטיקער שפאס: 12: דער שכל פון „פראוואזשיטעלסטווע״ 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס צוועלפטע קאפיטל
    
  ד ע ר  ש כ ל פ ו ן „ פ ר א וו א ז ש י ט ע ל ס ט וו ע ״
    
אויף אונדזער שאפיראן לאזט זיך זאגן דעם שבח, אז אין דעם
ענין פון „פראוואזשיטעלסטווע״ איז ער געווען א ספעציאליסט. מע קען
זאגן: א גאון. דעריבער האט שאפירא און ניט קיין אנדערער גענומען
זיך מיט גרויס ענערגיע מאכן פאר זיין קווארטיראנט ראבינאוויטש א
„פראוואזשיטעלסטווע״ אזעלכע, אז ס׳זאל „זיין מיטן קנאק״!
    
― א בחור, וואס האט אן אטעסטאט פון א גימנאזיע, נאך מיט
א מעדאל דערצו, ― אזוי האט געזאגט צו אים דוד שאפירא, וויבאלד מע
האט געבראכט צו טראגן דעם קוואטיראנטס דאקומענטן פון פאליציע,
און בעת־מעשה האט שאפירא געציטערט א סך מער פונעם קווארטיראנט,
ממש א צאן אן א צאן האט אים געשלאגן, ― אזא בחור, זאג איך,
האט ניט וואס צו זארגן פאר א „פראוואזשיטעלסטווע״. צען פאר
איינע! ווו שטייט עס געשריבן, אז הערש ראבינאוויטש באדארף
זיין דווקא א דאקטאר  מ ע ד י צ י ן ? און אז ער וועט זיין נאר א
דאקטאר  מ י ט  ד י  צ יי ן (א דאנטיסט) איז אים ווינציק?
    
און מיט די ווערטער איז ער אוועק מיטן קווארטיראנט גלייך
אין א „זובאווראטשעבנע שקאלע [зубоврачебные школе: דענטיסט־שול]״ און האט זיך באדונגען און אים
פארשריבן פאר א דאנטיסט איינס־צוויי־דריי.
    
עס רעדט זיך אבער נאר אזוי: איינס־צוויי־דריי. עס איז
געווען דערביי נאך גענוג וואס צו טאן. פאפירן, פאפירן און
פאפירן! נאר דוד שאפירא שרעקט זיך ניט איבער פאר אזוינע זאכן.
דוד שאפירא איז, ווי איר קוקט אים אן, א מענטש א געניטער, וואס
האט שוין די ציין אויפגעגעסן אויף דעם, א געשלאגענער הונט, ווי
ער אליין זאגט אויף זיך. וואס ער איז אויסגעשטאנען, זינט ער האט
זיך באזעצט אין דער דאזיקער הייליקער שטאט, ביז ער האט
מען זיין רעכטע, כשרע פראוואזשיטעלסטווע, צוליב דעם, וואס זיין
סיאמקע איז א גימנאזיסט ― דאס לאזט זיך גאר ניט דערציילן,
ניט באשרייבן.
    
― אן עבירה, וואס איר זענט שוואך אין אונדזער לשון! ―
האט ער געזאגט צום קווארטיראנט, צו ראבינאוויטשן, נאכדעם ווי
ער איז געקומען מיט אים פונעם דאנטיסט און אוועק מיט אים אין
פאליציע אריין, געהאט גרויסע צרות, ווארעם פאליציע האט אים שוין
געהאט געשטעמפלט דעם פאס מיט רויטן: „נא ווייעזד וודוואדצאט
טשעטירע טשאסא [веезд вдвадцать четыре часа: ארויפארן און 24 שעה]״. ― ע! ווען איר זאלט פארשטיין אונדזער לשון
און קאנען שרייבן יידיש, וואלט איר געהאט פון מיין
פראוואזשיטעלסטווע אט אזא בוך צו מאכן! (דא האט אים שאפירא באוויזן
מיט דער האנט פון דער ערד ביז כמעט צו דער סטעליע, אזוי אז ווען
עמיצער שרייבט אן אזא גראבן בוך, וואלט עס טאקע באמת געווען
א גוואלד!
    
און כאטש דער קווארטיראנט איז „שוואכלעך אין אונדזער לשון״,
און וועט „אט אזא בוך״ אויף יידיש ניט קאנען מאכן, דאך האט
אים שאפירא צוליב געטאן און האט אים דערציילט אזוי פיל
מוראדיקע און מאדנע גוזמאדיקע מעשיות, קאמישע עפיזאדן, שרעקלעכע
היסטאריעס און ווונדערלעכע געשעענישן, וואס ווען דערביי זאל
ניט געווען זיצן די פרוי שאפירא, און דער עיקר די טאכטער בעטי,
וואלט דער קווארטיראנט רעכט געהאט צו דענקען, אז זיין בעל־הבית
פאנטאזירט, האקט א טשייניק, טראכט אויס זאכן, וואס ניט
געשטויגן ניט געפלויגן. ווארעם ווי איז דאס מעגלעך צו גלויבן, אז איין
מענטש אליין, ער מעג זיין אפילו א גלית הפלשתי, א שמשון הגיבור
אדער, לפחות, א איליא מוראמעץ, זאל קאנען איבערטראגן אויף זיך
אזא פאק מיט צרות, גזירות און רדיפות, און גאר ניט אין אזא לאנגער
צייט, און נישט האבן אפילו קיין איין גרויע האר?...
    
וויפל מאל, מיינט איר, איז שוין אט דער דוד שאפירא
געווען ארויסגעשיקט פון פעטערבורג און פון מאסקווע און פון אנדערע
רוסישע שטעט? וויפל מאל, שטעלט איר זיך פאר, איז ער שוין
געגאנגען מיטן עטאפ, געשלאסן האנט אין האנט מיט אלערליי גנבים,
גזלנים און קעפשניידער? אין וויפל טורמעס, א שטייגער, איז ער
געווען צו גאסט, און מיט וואסערע פארברעכער, למשל, האט ער זיך
ניט באקענט? און איבער וואס, מיינט איר? נאר צוליב
איין־און־איינציקער עבירה ― וואס זיין זיידע האט זיך איינגעשפארט, ניט
געוואלט אויסבייטן דאס רענדל!... און דא? טאקע אט דא, אין דער
הייליקער שטאט? וויפל מאל, רעכנט איר, איז ער געשטאנען
אין א סכנה ארויסגעשיקט צו ווערן? און ווער זאגט עס, א שטייגער
כדומה למשל, אז היינט איז ער שוין אויסער געפאר? אז היינטיקע
נאכט קאן מען ניט קומען צו אים, אויפוועקן פון שלאף און
בעטן מחילה, ער זאל זיך מטריח זיין: „א פאר־פאר נא
בארדיטשעוו״... אזוי ווי ער האט שוין געהאט ניט איין מאל אין
פעטערבורג און אין מאסקווע און אנדערע שטעט...
    
שאפירא הערט ניט אויף צו דערציילן חידושים און ווונדער
פון פראוואזשיטעלסטווע פאר זיין קווארטיראנט, און זיין קווארטיראנט
הערט אים אויס און טראכט זיך: „רבונו־של־עולם! וואס איז דאס
פאר א מין אומה אויף דער וועלט, וואס מע יאגט זי און מע רודפט
זי ווי א הונט, און זי זאל עס, א שטייגער, ארויס מיט א פראטעסט.
שאפירא איז דאך נישט איינער, דאס גאנצע פאלק זיינס איז דאך
אזוי... איין מענטש אז ער שרייט, גייט זיין קול פארלוירן מיטן
ווינט און מיטן רויך, אבער א פאלק, א גאנץ פאלק זאל אויפהייבן
א קול, וואלט דאס שרייען, דאכט זיך, דערגרייכט פון איין עק וועלט
ביזן אנדערן!... אלע הימלען וואלטן זיך געטרייסלט!... א מאדנע
פאלק! אט זיצט זיך א ייד שאפירא, א מענטש, דאכט זיך, גלייך מיט
אלע מענטשן, און רעדט פון פ ר א וו א ז ש י ט ע ל ס ט וו ע , דאס הייסט,
פון א רעכט, וואס געהערט ניט נאר יעדן מענטשן, נאר יעדער חיה
און יעדער בהמה!... ניין, ער געפינט נאך אין זיך מוט צו רעדן
מיט אזא טאן: „פאר־פאר נא בארדיטשעוו״?!
    
― ווי איז דאס מעגלעך ― פרעגט ער ביי שאפיראן ― ווי איז דאס
מעגלעך, מע זאל אייך ארויסשיקן? און ווו איז אייער
„פראוואזשיטעלסטווע״?
    
― מיין פראוואזשיטעלסטווע, כא־כא־כא? ― צעגיסט זיך שאפירא
פאר געלעכטער. ― וואס הייסט מ יי ן פראוואזשיטעלסטווע? ווי קאן איך
זאגן, למשל, מ יי ן האנט? אדער מ יי ן פוס? די האנט איז מיינע,
כל־זמן איך שרייב מיט איר, אדער איך עס מיט איר. דער פוס
איז מיינער, כל־זמן איך גיי אויף אים. און אנו, לאז גאט וועלן
צונעמען ביי מיר אט די האנט אדער אט דעם פוס, וועמענס וועלן
זיי שוין דעמאלט זיין? פונקט אזוי איז מיט מיין
„פראוואזשיטעלסטווע״. כל־זמן דער זאקאן איז א זאקאן, אז צוליב קינדער, וואס
לערנען אין גימנאזיע, מעגן זייערע פאטער און מוטער וווינען ―
איז גוט. ווי איז אבער דער דין, אז טאמער געפינט זיך א חכם און
ווייזט אן, אז דער זאקאן זאגט בפירוש, אז נאר יענע קינדער מעגן
לערנען אין גימנאזיע, וועמענס פאטער און מוטער האבן
פראוואזשיטעלסטווע? איר פארשטייט א שכל? אי, בלייבט דאך ווידער א
קשיא: ווי אזוי קאן איך האבן א פראוואזשיטעלסטווע איידער איך
האב באקומען די פראוואזשיטעלסטווע? איר פארשטייט, צי ניין?
איר הערט זיך נאר צו מיט קאפ. עס איז גלייך ווי איר זאלט מיך
פרעגן, למשל: ווי אזוי האב איך געקענט געבוירן ווערן איידער
מיין טאטע־מאמע זענען נאך גאר אויף דער וועלט געווען? דאס
אייגענע פרעגן אונדזערע תלמודיסטן: ווי אזוי איז דאס געמאכט
געווארן די ערשטע אייזערנע צוואנג, אז אויף צו אויסהאלטן א
צוואנג אויפן פייער מוז מען האבן א צוואנג? איר פארשטייט,
ווי טיף דאס איז? נו? וואס זשע שווייגט איר? ― זאגט דער
בעל־הבית צום קווארטיראנט און דערלאנגט אים מיטן עלנבויגן אין
זייט אריין.
    
וואס קאן אים דער קווארטיראנט זאגן דערויף? ער האלט
אפן מויל און אויגן און הערט. וויבאלד, אז צו אזא
הימלשרייענדע געשיכטע ווי „פ ר א וו א ז ש י ט ע ל ס ט וו ע ״ איז דא אזא מאדנע
פילאזאפיע פון א האנט מיט א פוס און א תלמודישער פילפול פון א
צוואנג מיט א צוואנג... איז שוין ניטא מער קיין ווערטער ביי אים!
און אגב זיצט אקעגן, אט דא ביים טיש, בעטי, די שיינע
שווארצחנעוודיקע בעטי, כלומרשט איבער א ביכל, נאר ער איז
איבערצייגט ווי צוויי מאל צוויי, אן כאטש זי קוקט אין ביכל אריין,
ווייסט זי גאנץ גוט, ווי ער, ראבינאוויטש, קוקט אויף איר, און זי
ווייסט גאנץ גוט, אן ער טראכט פון איר, ווארעם ערשט היינט
אינדערפרי האט ער איר פארבייגייענדיק א זאג געגעבן: „בעטי, איך
האב אייך עפעס צו זאגן...״ און כאטש ער האט איר נאך
גארנישט געזאגט, ווארעם אין יענער מינוט איז אויסגעוואקסן די
מוטער, אים אנגעזאגט א בשורה, אז איר סיאמקע האט היינט
געבראכט פון גימנאזיע צוויי פינפן; נאר דאס, וואס ער האט איר
געזאגט, איז געווען גאנץ גענוג, אן זי זאל ווערן אנגעצונדן ווי א
שפיץ דאך אויף דער פארגייענדיקער זון... נישקשה, בעטי איז
גענוג קלוג, זי זאל פארשטיין, ווי ווייט ער, ראבינאוויטש, האט זי
ליב, און ווי ווייט זי, בעטי, איז ביי אים טייער...
    
און נישט גאר בעטי, אפילו בעטיס מוטער, שרה, איז אים אין
דער מינוט געווארן ליב און טייער. שרה שאפירא האט אים היינט
אנגעזאגט א צווייטע בשורה, וואס איז ביי אים געווען נאך א סך
אנגעלייגטער, ווי דאס, וואס סיאמקע האט געכאפט צוויי פינפן אין
גימנאזיע. שרה שאפירא האט אויסגענוצט דעם מאמענט, ווען די
טאכטער איז ניט געווען אין שטוב, און א זאג געגעבן דעם
קווארטיראנט, אז זי האט צו אים א געשעפט.
    
― א שטייגער?
    
― א שטייגער, איך וויל, איר זאלט ר ע פ ע ט י ט ע וו ע ן  (ניט
געווען בעטי, וואס זאל איר צורעכט מאכן דאס ווארט!) מיט מיין
טאכטער גלייך ווי איר ר ע פ ע ט י ט ע וו ע ט  מיט מיין זון. צאלן
קאן איך אייך ניט. נאר ווארעמעס און וועטשערע קאן איך אייך
געבן דערפאר אומזיסט...
    
ראבינאוויטש איז געווען שטארקער פון אייזן, אז ער האט
זיך איינגעהאלטן און ניט ארומגעכאפט די בעל־הביתטע קושן פאר
אזא טייערער בשורה! צוויי בשורות: ערשטנס, וואס ער וועט
לערנען מיט בעטין. צווייטנס, וואס ער וועט עסן מיט בעטין ביי איין
טיש! ניין, די וועלט פארמאגט ניט קיין סך אזעלכע בעל־הביתטעס
ווי זיין בעל־הביתטע, ― אין דער ערד אלע בעל־הביתטעס און אלע
ווייבער פון דער גאנצער וועלט פאר אט דער שרה שאפירא!
    
און ראבינאוויטש האט אנגענומען די בעל־הביתטע פאר א האנט
און האט איר געדאנקט ווארעם און געשמאק און האט פארזיכערט
זי, אן ער נעמט אן מיט פארגעניגן, וואס זי לייגט אים פאר. מיט
פארגעניגן! מיט גרויס פארגעניגן!
    
― נאר וואס דען? מיט א תנאי, ― האט אים שרה שאפירא
אויסגענומען.
    
ביי ראבינאוויטשן האט זיך אפגעריסן אין הארצן:
    
― צום ביישפיל?
    
― טיי און צוקער זאל זיין אייערע.
    
ראבינאוויטש האט דערפילט, ווי טויזנט פוד איז אים אראפ
פון דער נשמה.
    
― פארשטייט זיך, מיינע! פארשטייט זיך!
    
אין דעם קומט אן בעטי, וועלכע האט מיט איין קוק געכאפט,
וואס דא איז פארגעקומען, און האט געגעבן דער מוטער אן
אויסרייד אויף יידיש:
    
― האסט קיין צייט ניט געהאט, ביז איך אליין וועל
פארלייגן?...
    
און צום קווארטיראנט האט זי זיך געווענדט אויף רוסיש, און
א ליבלעך שמייכעלע האט געשוועבט אויף אירע שיינע ליפן, און
א שטראם מיט פארב האט באגאסן אירע שיינע באקן ביז די
חן־גריבעלעך:
    
― דארט, ווו עס קער זיך אן מיט לערנען די קינדער, ווערט
מיין מאמע א מענטש פון געשעפט...
    
― א! טייערע, טייערע בעטי! ― טראכט זיך ראבינאוויטש און
נעמט זי דורך מיטן קוק. ― נאר אזא מלאך פון הימל, ווי בעטי,
קאן האבן אזא מוטער! און נאר אזא מוטער, ווי אט די שרה
שאפירא, קאן האבן אזא טאכטער, ווי בעטי!...
    
 דאס דרייצנטע קאפיטל
    
  י ה ו ד י ת
    
עס קאן זיין, אז מיר האבן זיך א ביסל צוגעאיילט דערמיט,
וואס מיר האבן ארויסגעגעבן דוד שאפיראן אן אטעסטאט, אז אין
הלכות פראוואזשיטעלסטווע איז ער א ספעציאליסט און א גאון. אין
עטלעכע טעג ארום, נאך דעם ווי זיין קווארטיראנט ראבינאוויטש
האט זיך פארשריבן פאר א דאנטיסט, האט זיך ביי שאפיראן אין שטוב
געטראפן א קאטאסטראפע. איינע פון יענע קאטאסטראפעס, וואס
טרעפן זיך ניט זעלטן ― און אין דער לעצטער צייט גאנץ אפט,
כמעט אלע נאכט ― אין דער אוניווערסיטעט־שטאט, ווו עס קומט
פאר אונדזער אויסערגעוויינטלעכער ראמאן.
    
עס איז שוין געווען ווייט נאך האלבע נאכט, אז ביי שאפיראן
אין וווינונג האט זיך דערהערט א קלינגען אין דער טיר. נאר אזא
קלינגען, וואס קאן אויפוועקן א טויטן: דזין־דזין־דזין־דזין־דזין־דזין ―
גאר אן אן אויפהער. אן אנדערער אויף שאפיראס ארט וואלט
זיכער אראפגעפאלן פון באט, אדער ארויסגעשפרונגען דורך א
פענצטער. שאפירא איז דאך אבער, ווי מיר ווייסן שוין, א מענטש א
געניטער, איז ער שוין גוט באקאנט מיט דעם ארט קלינגען. ער ווייסט,
אז אזוי קלינגען קלינגט מען נאר, אדער דעמאלט, ווען, דאס גאנצע
הויז איז ארומגענומען אין פלאם־פייער, און מע וויל ארויסראטעווען
לעבעדיקע נפשות, אדער דעמאלט, ווען מע מאכט אן אבלאווע אויף
יידן; בלשון פאליציע ווערט עס אנגערופן: „מע מאכט א רעוויזיע
אויף די ניט צוגעשריבענע״.
    
רופט עס אייך אן ווי איר ווילט, אבלאווע, רעוויזיע ― נאר
מע קלינגט אייך אזוי לאנג, ביז איר עפנט ניט אויף די טיר. און
 
 