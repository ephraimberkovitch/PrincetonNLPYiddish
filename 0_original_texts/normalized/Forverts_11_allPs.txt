 אין נאוועמבער 2021 האט מען געפראוועט דעם 75סטן יארצײַט פונעם דיכטער און קריטיקער אלישע ראדין (1888–1946). וועלכער האט לכתחילה געדרוקט פאעזיע אויף יידיש און איז שפעטער, מיטן אנהייב פון מלכות־סטאלין, אין גאנצן אריבער אויף העברעיש — דווקא דעמאלט ווען דאס שרײַבן אויף לשון־קודש איז געווארן אסור בתכלית האיסור. 
 אברהם־אליהו ראדין איז געבוירן געווארן אין 1888 אין אמטשיסלאוו, מאלעווער גובערניע. נאך יונגערהייט האט ער פארביטן זײַן נאמען אויף „אלישע״ — נאך אלישע בן־אבויה פון דער גמרא, אויך באקאנט ווי „אחר״ („אן אנדערער״), דער פראטאטיפ פונעם אפיקורס וואס איז „ארויס לתרבות רעה״. דעם דאזיקן תנא, וואס איז „אראפ פון דרך־הישר״, האט ראדין געווידמעט זײַן ערשט ליד. א פראגמענט פון דער פאעמע „אחר״ איז ארויס אין 1914 . די גאנצע פאעמע איז שפעטער ארויס אין א ביכל פון אכט זײַטלעך (האמעל, 1921). נאך פארן דרוקן זײַן דעביוט איז ראדין געפארן קיין אדעס, צו חיים־נחמן ביאליקן, וואס פון אים האט ער געהאלטן עולם־ומלואו, און פארגעלייענט אים די פאעמע. שפעטער האט ער זיך דורכגעשריבן מיטן העברעישן „נאציאנאלן פאעט״ און אים געשיקט נאך לידער, איינס א ציוניסטיש געשטימטס, וואס הייבט זיך אן מיט א ציטאט פון הײַנריך הײַנעס בארימטער „לארעליי״: 
 איך ווייס ניט וואס זאל דאס באדײַטן, 
 כ׳האב קיין מאל געזען יענע לאנד… 
 און כ׳ברען און כ׳גיי אויס אויפן שײַטער 
 פון בענקשאפט און פײַן פון דעם בראנד. 
 א ליבע, א ליבע אן ברעגן 
 פון חדר, פון ליכטיקער באנק… 
 דײַן נאמען דערמאנט מיט געזאנג, 
 גענאד און גענאדן אן מאסן… 
 די ארעמע קליינטשינקע לאנד 
 האט ימען אויף אונדז אויסגעגאסן: 
 אומשטערבלעכקייט, ליכט און טאלאנט. 
 ניט געקוקט אויף זײַן שפעטערדיקער אהבת־ציון־פאעזיע, איז ראדין פרי ארײַן אין דער רעוואלוציאנערער באוועגונג. די לידער, וואס ער האט געדרוקט בעתן בירגערקריג, זאגן עדות פון זײַן רעוואלוציאנערן ברען. אין יענער תקופה זײַנען דערשינען ראדינס ביכער „לידער און פאעמען״ (כארקאוו, 1918), „העראיק״ (האמעל, 1921) און „פון צוויי קוואלן״ (פעטראגראד, 1924). 
 א ווילד־קעמפערישע באגײַסטערונג פאר קריגס־קאמוניזם קומט צום אויסדרוק, למשל, אין ראדינס „אקטאבער״, געדרוקט אין א זאמלביכל מיט שאפונגען פון פראלעטארישע פאעטן („לידער״ — האמעל, 1921): 
 איך גיי גיב איבער לאנד און לענדער: 
 איך האב דעם שווערד אויף זיי געבראכט, 
 מײַן צארן ניט אין מוסר־ווערטער 
 צעגיסן וועל איך איצטער — שלאכט! 
 גענוג געטענהט און געשריבן, 
 גערעדט אין דונער און אין בליץ — 
 אין וועלט פארבליבן אײַנגעקריצט! 
 אומזיסט קומט נביא… א ישעיה… 
 אומזיסט איז די כריסטאסן רייד… 
 ניין, ניט מיט ווערטער! — שווערד און פײַער, 
 כ׳בין מלאך־המוות, וועלט, דײַן טויט! 
 מיט עטלעכע יאר שפעטער האט ראדין שוין מער ניט גערימט און געלויבט דעם „שווערד און פײַער״ פון רעוואלוציע, נאר באקלאגט די „יסורי־אקטאבער״, דהײַנו די פאגראמען אויף אוקראינע — אין א פעליעטאן אפגעדרוקט אינעם ארץ־ישראלדיקן בלאט, „דבר״. 
 באוויינען די צעשטערונג און ירידה פון שטעטל איז אבער געווען אסור־חזיר בימי־סטאלין — ובפרט אויף לשון־קודש. אין 1927 האט ראדין זיך עפנטלעך אנטקעגנגעשטעלט דער אונטערדריקונג פון דער העברעישער שפראך און, לשם פראטעסט, באשלאסן מער ניט צו שרײַבן אויף יידיש, נײַערט נאר און בלויז אויפן הייליקן העברעישן לשון. ניט פארן שופלאד — אדרבא ואדרבא! א באצייכענונג ווי „אנוס״ אדער „מאראן״ איז דא פאר קיין פאל ניט שייך. אלא וואס, ער האט טאקע באוויזן, מיט דער הילף פון דן פינעס און אנדערע פרײַנד, איבערצופירן זײַן ליטערארישן קאנטראבאנד קיין ארץ־ישראל און צו דרוקן לידער און ליטעראטור־קריטיק אין די צײַטונגען „דבר״ און „הארץ״, ווי אויך אין דער צײַטשריפט „גליונות״. 
 א דאנק זײַן חבר, אברהם קריב, האט מען אין 1938 אין תל־אביב געדרוקט זײַנעם א באנד לידער „בפאת נכר״ („אויפן ראנד פון פרעמדן לאנד״). קריטישע עסייען האט ראדין געדרוקט אזעלכע, וואס מע וואלט בשום־אופן ניט דערלאזט אין ראטן־פארבאנד. אזוי האט ער, למשל, פארטיידיקט ביאליקן אקעגן דער סאוועטישער קריטיק, אנאליזירט מאמענטן פון שנאת־ישראל אין דער רוסישער ליטעראטור און ארויסגעטראגן א שארפן משפט איבער דער סאוועטיש־יידישער פאעזיע, באזונדערס איציק פעפער און איזי כאריק, און זייער באציונג צום יידישן שטעטל וואס האלט בײַם גוססן און ווערט געבראכט צו קבורה „אן לוויה און אן מצבה״. 
 צוליב די דאזיקע „עבירות״ האט מען ארויסגעווארפן ראדינען פונעם סאוועטישן שרײַבער־פארבאנד און אויף אזא אופן צוגענומען בײַ אים די פרנסה. נאך מער, מע האט אים ניט איין מאל געבראכט אין שפיטאל פאר חולי־נפש. די פסיכיאטרישע באהאנדלונג, מישטיינס געזאגט, האט גורם געווען א שווערע קראנקייט. ראדינס נסיונות און יסורים זײַנען געקומען צו א סוף, ווען ער האט געהאט א בלוטאויסגוס און איז נפטר געווארן אין נאוועמבער 1946, ניט לאנג נאך דעם ווי אברהם סוצקעווער און חיים לזר האבן געהאט צוגעגרייט זײַן עליה קיין ארץ־ישראל. 
 ביז ער האט ניט אויסגעהויכט דעם לעצטן געפײַניקטן אטעם, האט ער זיך אבער ניט אונטערגעגעבן, דער העברעישער פאעט אלישע ראדין, און שטאלץ אפגעענטפערט זײַנע רודפים: 
 בטרם מיתתי אלי צועדת, 
 אגיד בפה מלא בדם, 
 מה־טוב לי שנפשי נעקדת 
 על מזבח השפה. 
 געווען חילוקי־דעות צווישן קריטיקער אין מערב, צי מע מעג אנרופן די דערמארדעטע סאוועטיש־יידישע שרײַבער „הרוגי־מלכות״. אזוי צי אזוי, וואס שייך ראדינען, זכרונו לברכה, איז ער טאקע פון די הרוגי־מלכות לויטן טראדיציאנעלן באנעם, הי״ד. 
