 מער ווי 100 יאר צוריק, האט דער יידישער שרייבער ב. קאוונער (פון דער היים — יעקב אדלער), נאכן באזעצן זיך אין ניו־יארק, געשאפן א סטיל שרייבן, א סוב־זשאנער פון יידישן הומאר, וואס האט זיך מיט דער צייט פארשפרייט אין דער אמעריקאנער יידישער קולטור בכלל: מעשיות מיט טשיקאווע פערסאנאזשן ווי יענטע טעלעבענדע, משה קאפויער און קלמן זלמן דער אלמן. 
 איצט האט דער כלי־זמר יעל יצחק סטראם ארויסגעלאזט א קינדערביכל מיט א נייעם פערסאנאזש: שלמהל־בוימל, וואס מע קען לייענען סיי אויף יידיש סיי אויף ענגליש. דאס בוך איז א קאלאבאראציע צווישן סטראם, וועלכער האט געשריבן דעם טעקסט אויף ענגליש, און ניקאליי אלניאנסקי וואס האט עס איבערגעזעצט אויף יידיש. 
 די אילוסטראציעס זענען פון עמיל זינגער־פויער, אן אפשטאמיקער פון בודאפעשט, אונגערן, וואס וווינט היינט אין מאנטשעסטער, ענגלאנד. סטראם וווינט אין קאליפארניע און אלניאנסקי — אין שוועדן. 
 יא, ס׳איז א חנוכה מעשה – אבער ס׳איז מיר פונקט אזוי שטארק געפעלן געווארן ווי סתם א קינדער־מעשה. פון איין זייט, איז זי אן אלעגאריע פון דער חנוכה־געשיכטע. פון דער צווייטער זייט, דינט זי ווי א משל, ווי אזוי מע קען לעבן מיט עמעצן וואס איז נישט אזוי איינגענעם. די בילדער שילדערן שיין אפ דאס אמאליקע יידישע לעבן אין דער אדעסער געגנט – אמתע ערטער און אויך באארבעטונגען פון לאקאלע לעגענדעס. 
 ב. קאוונערס בארימטסטער פערסאנאזש, יענטע טעלעבענדע, איז באקאנט פאר זיין א קאכלעפל, איינע וואס מישט זיך כסדר אריין אין אנדערע מענטשן ענינים. דערפון איז טאקע ארויסגעוואקסטן דער צונאמען ׳יענטע׳ פאר א פרוי וואס „מישט זיך‟ צו פיל. אפשר וועט דער נייער העלד, שלמהל־בוימל, אויך מיט דער צייט ווערן א באקאנטער העלד ביי יידן! 
 כדי צו באשטעלן דאס בוך גיט א קוועטש דא 
