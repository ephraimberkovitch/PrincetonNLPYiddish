 
 פונעם יאריד: מאיר מעדוועדעווקער 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
זיך ווי ריינער בוימל און ציט זיך ווי גוטער האניק? ווו איז ער, און וואס
איז ער, למשל, אצינד ― א מגיד? א רב? א מלמד? א סוחר? א קרעמער?
א מעקלער? אדער גאר אן ארעמאן, אן עני ואביון? אדער אפשר גאט
עס אים פארטראגן אינעם גאלדענעם לאנד, אין אמעריקע, און ער
„מאכט א לעבן?״... אדער אפשר ליגט ער שוין דארטן, ווו מיר וועלן
אלע ליגן איבער הונדערט יאר און די ווערעם וועלן פון אונדז הנאה
האבן?...
    
וו ע ר ע ס  וו יי ס  ע פ ע ס ,  וו ע ר  ע ס ה א ט ג ע ־
ח ע ר ט  פ ו ן  א י ם , ― ז א ל  ז י ך  א פ ר ו פ ן.
  
8
  
מאיר מעדוועדעווקער
  
א נייער חבר, וואס קאן זינגען. ― חדר־יינגלעך קונדסים מאכן טעאטער־שפיל.―
    
 פון בארוועסן יונג א קונדס וואקסט־אויס א בארימטער ארטיסט.
    
לאנג זארגן זיך און באקלאגן דעם פארלוירענעם שמואליקן האט זיין
געטרייער חבר נישט באדארפט. גאט האט אים ממלא געווען און גיך צוגעשיקט א נייעם חבר.
    
אזוי איז דאס געווען: וויבאלד דער אלטער רב איז געשטארבן, איז
דאך דאס שטעטל געבליבן אן א רב, על־כן האט נחום וועוויקס אוועקגעווארפן אלע געשעפטן און איז אוועקגעפארן אין א צווייטן שטעטל, קיין
ראקיטנע, ווו עס האט זיך געלאזט הערן איבער דער וועלט א רב, א שם־דבר, מיטן נאמען  ח יי ם  מ ע ד וו ע ד ע וו ק ע ר. אט דעם רב
האט דאס נחום וועוויקס אראפגעבראכט קיין וואראנקא, און דאס שטעטל
האט זיך מיט אים ממש משמח געווען, ווארעם חוץ וואס ער איז געווען
 א גרויסער למדן און א ירא־שמים און א יודע־נגן, איז ער נאך געווען
 דערצו א גרויסער ארעמאן אויך, האט ער שוין אין איינוועגס צוגעקנעלט מיט די בעל־הבתישע קינדער (פון דער עלטערער כתה).
    
פונדעסטוועגן האט מען חלילה דעם מלמד רב זרחלען אינגאנצן
 נישט אפגעזאגט. ווי נעמט מען דאס און מע קוילעט אפ א יידן גלאט
 אזוי פון פרנסה? איז רב זרחל פארבליבן מלמד אף תנ″ך און אף
 שרייבן (יידיש און רוסיש, און דייטש, און פראנצייזיש, און לאטיין,
 וועלכע נישט די קינדער, נישט דער רבי האבן פארשטאנען מיט וואס מע
 עסט דאס), און גמרא האט מען געלערנט באם נייעם רב, און כאטש
שלום נחום וועוויקס איז געווען טאקע נאך אלץ א שייגעץ און נישט
געוואלט וואקסן אין דער הייך, נאר פונדעסטוועגן האט מען אים אריינגענומען אין דער גרויסער כתה, ווארעם אז דער נייער רב האט אים
פארהערט א פרשה חומש מיט רש″י, האט ער אים דערלאנגט א קניפ אין
בעקל: „א רעכטער שקאץ!״ ― און דעם פאטער האט ער געגעבן א זאג,
אז ס׳איז אן עבירה פאר גאט איבערלאזן אזא שקאץ אף טרוקענעם
תנ″ך; מע באדארף אים א נעם טאן צו דער גמרא. „נישקשה, ס׳וועט אים
גארנישט שאטן״.
    
פארשטייט מען, אז דער פאטער איז געווען מלא גדולה, און דער
„שקאץ״ אליין איז ניט געווען אזוי צופרידן מיט דער גמרא, איז ער
אבער דערפאר געווען בא זיך גדולדיק, וואס ער זיצט אינאיינעם מיט די
גרויסע, און געבלאזן פון זיך, פארריסן די נאז ― א קלייניקייט!
    
אראפגעקומען איז רב חיים דער רב פון ראקיטנע ניט אליין, נאר
מיט צוויי זין: איינער א בעל־הביתל שוין, מיט א קנאפ אין גארגל, מיטן
נאמען אברהמל, וואס האט געהאט א קול־נגינה און געקאנט שיין דאוונען פארן עמוד, און דער אנדערער, מאירל, האט נאר געהאט א שיין
קול אף צו זינגען און אויך א קנעפל אין גארגל, נאר צום לערנען האט
ער געהאט א שייט־האלץ, ניט קיין קאפ. און ניט אזוי נאך א גראבער
קאפ, ווי א גרויסער שייגעץ, און מיט אים איז דאס שלום נחום וועוויקס
געווארן אינגיכן חבר. א ראקיטנער יינגל און דעם רבס א זון ― מיט
דער האנט קאן מען אים ניט אוועקמאכן. דערצו האט דער מאירל געהאט
א מעלה: ער האט געזונגען לידלעך, און נאך וואסערע לידלעך! האט
ער אבער צו דער מעלה געהאט א חסרון ― א טבע פון אן אמתן ארטיסט: ער האט פיינט געהאט זינגען גלאט אזוי אומזיסט. איר ווילט
הערן זינגען ― באצאלט, זייט מוחל! א גראשן א לידל. און אז ס׳איז
נישטא קיין געלט, איז אן עפל אויך גוט. פאר נויט ― א האלבער עפל,
א פאר פלוימען, א שטיקל צוקערקע ― קיין אומזיסט איז נישטא! דערפאר האט ער אבער געזונגען אזעלכע לידלעך, מיט אזא זיס קול און מיט
אזא געפיל, אז א כפרה, כלעבן, אלע היינטיקע סאבינאווס, קארוזאס, שאליאפינס, סיראטאס און די אלע איבעריקע מנגנים פון דער וועלט!
    
 „גיי איך ארויס אף דער ווילנער גאס,
    
 הער איך א קול מיט א גרויס געשריי:
    
 אוי־וויי! ―
    
 מע וויינט אזוי...״
    
אלע יינגלעך הארכן, גאפן, גייען־אויס פון זיסקייט, און ער ―
גארנישט! יאסעלע סאלאוויי! היינט זיינע שטיקלעך פון דאוונען! אמאל,
אז דער רבי, טאקע זיין פאטער, דער רב, רב חיים הייסט עס, האט זיך
ארויסגעכאפט אף א רגעלע אין דרויסן, האט זיך מאיר אוועקגעשטעלט
מיטן פנים צו דער וואנט, דעם טישטעך אנגעטאן פאר א טלית, זיך גענומען באם גארגל מעשה חזן און ארויסגעלאזט א געשריי פון די סליחות:
„אל מלך יושב״ ― גיך־גיך, און אויסגעלאזט אף א קול: „ויקרא־א
ב־ש־ם!״ ― קומט־אן דער רבי:
    
― וואס אין דאס? חזנישע שטיק וועסטו פראווען? אנו, משומד,
לייג דיך נאך אוועקעט אפן בענקעלע אט אזוי...
    
און עס הייבט זיך אן אן עקזעקוציע.
    
נישט נאר אין נגינה אליין האט זיך אויסגעצייכנט מאירל מעדוועדעווקער. ער האט געהאט נאך א חולאת: שפילן, פארשטעלן זיך, מאכן
אנשטעלן: „מכירת־יוסף״, „יציאת מצרים״, „עשר מכות״, „משה רבינו
מיט די לוחות״, און נאך און נאך אזעלכע אנשטעלן.
    
למשל, ער האט זיך פארשטעלט פאר א גזלן, מיט א גרויסן שטעקן
אין האנט און מיט דער רביצינס קאלאדאטש־מעסער, אריינגעשטעקט אין
דעם רבינס גארטל, און דווקא בארוועס, און מיט אונטערגעקאטשעטע
הויזן, און אויגן, רבונא דעלמא כולא ― טאקע ווי בא א גזלן! שלום
נחום וועוויקס איז געווען דער ייד, דער אביון. מיט א גראבן שטעקן אין
האנט, מיט א קישעלע פאר א הארב, איבערגעקערט דאס היטל אף דער
לינקער זייט, גייט ער נעבעך בעטן א נדבה. פארבלאנדזשעט אין וואלד.
דער וואלד ― דאס זיינען די יינגלעך. און שלום נחום וועוויקס דער אביון
גייט צווישן די ביימער, אנגעשפארט אף זיין גראבן שטעקן, זוכט א וועג
און באגעגנט זיך מיט ― מאיר דעם גזלן! כאפט־ארויס דער גזלן דאס
מעסער פון גארטל און זינגט צו אים א ליד, און דווקא אף רוסיש, און
לאזט־אויס:
    
 „דאוואי דיע־ע־ענגי,
    
 דאוואי דיע־ע־ענגי!״
    
בעט זיך בא אים נעבעך דער ארעמאן, שלום, מיט טרערן, ער זאל
זיך דערבארעמען, אויב ניט אף אים, איז אף זיין ווייב און קינדער. זי
וועט בלייבן א אלמנה, און די קינדער יתומים. כאפט אים דער גזלן, מאיר,
פארן גארגל און טוט אים א ווארף אין דער ערד אריין ― קומט אן דער
רבי, און עס הייבט זיך אן א חתונה:
    
― מילא דער (ער באווייזט אף זיין אייגענעם זון) איז א שייגעץ,
א משומד, א מומר להכעיס. אבער דו, נחום וועוויקס יינגל, ווי קומסטו
זיך גלייכן צו אים, צו אט דעם משומד?
    
דער רבי, רב חיים דער רב, איז, אפנים, געווען א שטיקל נביא: אין
א סך יארן ארום האט זיין מאיר מעדוועדעווקער, וואס איז געווארן
נאכדעם דער בארימטער ארטיסט  מ ע ד וו ע ד י ע וו ,  גענומען און
האט טאקע, ווי עס רעדט זיך, אויסגעביטן דאס רענדל... כאטש דאס מוז
מען צוגעבן, אז די מצווה פון כבוד־אב האט ער מקיים געווען, ווי דער
בעסטער ייד און אפן שענסטן ארט: ער האט געקויפט פאר זיין אלטן,
ארעמען טאטן אן אייגענע דירה אין ראקיטנע, האט אים „אפגעשאטן מיט
גאלד״, געקומען צו אים אלע זומער צו־גאסט, געבראכט מתנות פאר דער
גאנצער משפחה, און רב חיים דער רב, וואס האט נישט געוווסט, וואס
פאר א שפיצל זיין זון האט אים אפגעטאן, בכדי ער זאל זיך קאנען אנרופן „ארטיסט אימפעראטארסקיך טעאטראוו״, האט געהאט א גליקלעכע
עלטער... נאר מיר קערן זיך אום צוריק צו זיין קינדהייט, בעת מאירל
מעדוועדעווקער האט גאר ניט געוווסט, און אפילו ניט געחלומט, אז ער
וועט אמאל הייסן מיכאיל יעפימאוויטש  מ ע ד וו ע ד י ע וו  און וועט
מרעיש־עולם זיין און איבערקערן וועלטן.
  
9
  
פארלוירן נאך א חבר
  
מע טרייסלט בארלעך און מע כאפט שמיץ ― מע לערנט זיך גנבענען ― תשעה־
    
 באב באם גלח אין גארטן ― די עקזעקוציע
    
עס איז קיין חידוש ניט, וואס די צוויי חברה־לייט, מאיר מעדוועדעווקער און שלום נחום וועוויקס, האבן זיך צוגעבונדן איינס צום אנדערן
און געווארן נפש אחת. עפעס האט זיך געפונען א מחותנישאפט צווישן
זייערע נשמות און א מין פארגעפיל, אז עפעס וועט פון זיי אמאל אויסוואקסן. און זייער פארגעפיל האט זיי ניט אינגאנצן אפגענארט: אין א
יאר צוואנציק ארום, אז די צוויי האבן זיך באגעגנט (דאס איז געווען
אין ביעלאצערקאוו, קיעווער גובערניע, ווי מיר וועלן דאס ווייטער זען),
איז איינער שוין געווען א בארימטער ארטיסט  מ ע ד וו ע ד י ע וו ,
און דער אנדערער האט שוין געשריבן פעליעטאנען אינעם „אידישען
פאלקסבלאט״ אונטערן נאמען  ש ל ו ם ־ ע ל י כ ם.
    
נאר מיר קערן זיך אום ווידער אמאל צו זייער קינדהייט, ווען איינער האט נאר געהייסן מאירל מעדוועדעווקער, און דער אנדערער ―
שלום נחום וועוויקס, און זיי האבן נאך שפאצירט איבער וואראנקאווער
גאסן בארוועס גלייך מיט אלע בעל־הבתישע יינגלעך. און מע מוז זאגן
 
 