

ארץ־ישראל אין דער יידישער סאוועטישער ליטעראטור 



 by באריס סאנדלער 
May 2, 2021May 3, 2021 Filed under:
ליטעראטור
עסייען 

מרדכי יושקאווסקי
שמואל גארדאן איז געווען איינער פון די פראדוקטיווסטע יידישע שרייבערס אין סאוועטן־פארבאנד. איך האב זיך באקענט מיט אים פערזענלעך אין די סוף־1980ער יארן, בשעת כ׳האב געארבעט אין דער רעדאקציע פונעם זשורנאל „סאוועטיש היימלאנד‟, ווו ער איז געווען א לאנג־יאריקער מחבר און א מיטגליד פון דער רעדאקציע־קאלעגיע. שפעטער, אינעם יאר 1994, האב איך אנגעפירט מיטן פאקולטעט פאר אויסשולן יידיש־לערער אין דער מאסקווער אפטיילונג ביים ניו־יארקער „טורא קאלעדזש‟. דאן האב איך פארבעטן פריינד גארדאן דוכרצופירן א קורס פון יידישער ליטעראטור פאר צוויי און פופציק יונגע סטודענטן, וועלכע זיינען זיך צונויפגעפארן פון פארשיידענע שטעט אין געוועזענעם ראטן־פארבאנד. א סך מאל האב איך דורכגעקוקט די ווידעא־רעקארדירונג פון זיין ערשטער לעקציע. גארדאן האט דאן פארגליכן זיך אליין מיטן העלד פון דוד בערגעלסאנס ווערק „דער טויבער‟, ווייל ער האט געחלומט לאנגע יארן, עס זאל אנקומען א צייט, ווען ער וועט קאנען איבעררייסן זיין געצווונגען שטילשווייגן און דערציילן דעם אמת וועגן די שוידערלעכע ייסורים פון די יידישע שרייבערס, קינסטלערס, געלערנטע בעת די סטאלין־רייניקונגען. די איינציקע שולד פון זיי אלעמען איז דאך געווען דאס ווילן צו אנטוויקלען די יידישע קולטור אין סאוועטן־פארבאנד אויף זייער נאציאנאלער שפראך.
דער שרייבער שמואל גארדאן
נאך דער לעקציע האט שמואל גארדאן איינגעלאדן מיך און מיין געוועזענעם לערער פראפעסאר גרשון וויינער ז״ל, דעם גרינדער פון דער יידיש־קאטעדרע אינעם בר־אילן אוניווערסיטעט, און דעמאלט, דעם פארזיצער פונעם וועלטראט פאר יידישער קולטור, צו קומען אין זיין דירה אויף דעם קוטוזאוו־פראספעקט. מיר זיינען ביידע מיט פראפעסאר וויינער אפגעזעסן דעם גאנצן אוונט געפלעפט, און צומאל ממש דערשיטערט, אויסהערנדיק גארדאנס זכרונות וועגן זיין מלחמה־דערפארונג און וועגן דעם שווערן נסיון, וואס איז אים אויסגעקומען בייצושטיין בעת דעם ארעסט און אינעם גולאג (סטאלינישע לאגערן פאר פאליטישע ארעסטאנטן). ביים סוף פון יענער באגעגעניש האט ער געזאגט: „איך בין שוין אלט, אבער עס זיינען ביי מיר געבליבן צוויי טרוימען: איינער, צו זען מיט די אייגענע אויגן די מערת־המכפלה אין חברון, און דער צווייטער, אז דער דאזיקער ראמאן זאל דערשיינען אין ישראל.‟ — דערביי האט ער אויפגעהויבן פונעם טיש א שווערן פאק מאשין־געדרוקטע בויגנס. — „דער דאזיקער ראמאן איז דאס וויכטיקסטע פון אלץ, וואס איך האב געשריבן אין מיין לעבן. ער וועט דינען אלס אן אייביקע מצבה פאר די, וואס האבן זיך ניט אומגעקערט פון דארטן, פון יענעם גיהנום‟.
ליידער, דעם ערשטן טרוים איז ניט באשערט געווען מקוים צו ווערן. צוליב געזונט־פראבלעמען איז גארדאן ניט זוכה געווען צו קומען קיין ישראל. אבער דער צווייטער טרוים איז יא פארווירקלעכט געווארן, כאטש טיילווייז. פראפעסאר וויינער האט אויפגענומען שמואל גארדאנס בקשה ווי זיין פערזענלעכן פראיעקט. ניט געקוקט אויף די אומגעהייערע שוועריקייטן, איז ער מצליח געווען צו שאפן א גאנץ בכבודיקע סומע פאר רעדאגירן, קארעגירן און ארויסגעבן דעם ראמאן. ער האט אויך צונויפגעקליבן די אנהייב־פרקים פונעם ראמאן, וועלכע זיינען פריער געדרוקט געווארן אינעם זשורנאל „סאוועטיש היימלאנד‟ (שפעטער „די יידישע גאס‟), אפגעפונען די ניט־רעדאגירטע ווערסיע פון די דאזיקע פרקים, פאראייניקט זי מיט די המשך־פרקים, וואס ער האט דערהאלטן פונעם מחבר, געפונען א רעדאקטאר, וועלכער האט ניט נאר געדארפט בייטן דעם סאוועטישן אויסלייג אויף דעם אלגעמיין־אנגענומענעם, נאר אויך פארטייטשן אדער פארבייטן א גרויסע צאל רוסיזמען און טערמינען, וועלכע זיינען געווען ניט באקאנט דעם לייענער מחוץ די גרענעצן פונעם געוועזענעם ראטן־פארבאנד. נאך די דאזיקע אלע באמיונגען האט דער ראמאן „יזכור די פארמישפטע שרייבער‟ דערזען די ליכטיקע שיין אין ירושלים אינעם יאר 2003. צום באדויערן, האט שמואל גארדאן ניט זוכה געווען צו זען זיין ווערק, ווייל ער איז געשטארבן אין מאסקווע אין 1998.

מע קאן זיכער זאגן, אז דער ראמאן „יזכור‟ איז א היסטאריש ווערק. כאטש די אמתע נעמען פון די העלדן זיינען געענדערט, נאר מע קאן זיי בדרך־כלל לייכט דערקענען. און דער עיקר, דער ראמאן שאפט א ברייטן היסטארישן הינטערגרונט, וואס שילדערט די טרויעריקע מפלה פון דער סאוועטיש־יידישער קולטור און דעם ביטערן גורל פון אירע איבערגעגעבענע שעפער.
דער ראמאן ענדיקט זיך מיט א מיסטעריעז בילד: יום־כיפור שטייען אין דער שיל צדיקים און זאגן יזכור נאך די אומגעקומענע יידישע שרייבערס: „קיינער האט קיינעם ניט אונטערגעיאגט. נאכן יזכור די הרוגים אויף דער מלחמה, נאך סטאלינס און היטלערס שחיטות, ימח־שמם, נאך די הזכרות די פון דער וועלט געגאנגענע רבנים, שוחטים, חזנים… דער טשערנאבילער האט קיינעם פון די אומגעקומענע שרייבער ניט פארפעלט, קיינעם ניט דורכגעלאזט, ניט די קרבנות אויפן שלאכטפעלד, ניט די קרבנות פון די שטעט און שטעטלעך… טאמער האט דער טשערנאבילער עמעצן פארפעלט, האט מען אים גלייך דערמאנט. די טויטע שטילקייט אין שיל איז דורך די פענצטער, טירן און ווענט אריבער אינדרויסן, איבערגעפולט מיט זיך די בייליגנדיקע גאסן און געסלעך. דער טשערנאבילער מגיד און דער הולייפאליער צדיק זיינען הארט צוגעגאנגען צום ברייט צעעפנטן ארון־קודש, פונוואנען ס׳האט געדונערט איבער דער ערד און אונטערן הימל דער אייביק יידישער יזכור‟.


שוין נאך שמואל גארדאנס פטירה האב איך צופעליק אפגעפונען אן עקזעמפלאר פון זיין ערשטן נאכמלחמהדיקן בוך „מלחמה־צייט‟. דער בוך איז דערשינען אינעם מאסקווער פארלאג „דער עמעס‟ אינעם יאר 1946 און אנטהאלט ניינצן דערציילונגען און פארצייכענונגען. זיי זיינען אלע געווידמעט דער העלדישקייט פון די זעלנער־יידן, וועלכע האבן געקעמפט אויף פארשיידענע פראנטן, אין פארשיידענע באדינגונגען, אין פארשיידענע מיליטער־איינהייטן. די געשילדערטע פערסאנאזשן זיינען אויך פארשידן, אבער איינע פון די דערציילונגען האט צוגעצויגן מיין אויפמערק סיי מיט איר קעפל, סיי מיט דעם געשילדערטן גורל פון איר העלד, און דער עיקר, מיט איר כמעט ציוניסטישן אינהאלט. ליידער, מיר וועלן קיינמאל ניט וויסן, וואס זיינען דעמאלט געווען די כוונות און די געדאנקען פון דער צענזור, אבער איין זאך איז קלאר — די דערציילונג גייט ווייט ארויס פון די אנגענומענע אין יענע יארן טעמאטישע ראמען.
די דערציילונג הייסט „דער תל־אביבער וויינגערטנער‟. עס ווערט אין איר איבערגעגעבן די געשיכטע פונעם סאוועטישן רויטארמייער שלמה צארמאן, וועלכן דער מחבר האט באגעגנט אין סאמע אנהייב פון דער מלחמה, בעת די שווערע קאמפן און צוריקצוג פון דער רויטער ארמיי, לעבן דער שטאט קאברין אין ווייסרוסלאנד. דאס איז געווען א יונגער־מאן מיט אן אפגעברענט פנים און שווארצע געקרייזלטע האר. ער האט געדינט ווי א שארפשיסער און האט דערפאלגרייך אראפגעשאסן דייטשישע עראפלאנען. זיינע אויגן האבן פארמאגט ניט נאר אזא שארפע ריאה, וואס האט דערמעגלעכט אים אראפצושיסן עראפלאנען, וועלכע זיינען געפלויגן אויף דער פולער גיכקייט, נאר אויך געווען אויף אזוי פיל אויסדריקלעך, אז אריינקוקנדיק אין זיי, האט מען דערזען עפעס אזוינס, וואס האט זיך ניט געלאזט צו באשרייבן מיט ווערטער…
אין איינער א לבנהדיקער נאכט, בעתן איבעררייס צווישן די שלאכטן, האט דער יונגער־מאן דערציילט זיין געשיכטע: ער איז פון ארץ־ישראל. אין א יישוב הינטער תל־אביב איז ער געווען א וויינגערטנער. פינף וואכן פארן דייטשישן אנגריף אויף פוילן איז שלמה געקומען צו פארן אין זיין געבוירן־שטאט כעלם, כדי צו באזוכן די באיארטע עלטערן. זיין פאטער איז געווען א ייד א צדיק, א סופר, און ער אליין איז דער יינגסטער זון אין דער משפחה. שלמה האט זיך שוין געקליבן צוריקפארן אהיים, אבער עס האט אויסגעבראכן די מלחמה, און שלמה איז אריינגעפאלן אין געטא. בסך־הכל איז ער געווען דארט זעקס און ניינציק טעג. די דערציילונג אנטהאלט ניט קיין אויספירלעכע באשרייבונג פון די שוידערלעכע געשעענישן אין דער געטא. עס איז פאראן בלויז איין זאץ, אין וועלכן דער העלד ברענגט ארויס דעם סך־הכל פון זיין ביטערן נסיון: „בעסער אומקומען אין שלאכט, איידער איין טאג אין געפאנגענשאפט ביים דייטש!‟ אמערסטן באדויערט ער וועגן דעם, אז דארט, אין דער געטא, האט ער ניט געהאט קיין געווער.
ערב דער אקציע פון מאסן־פארניכטונג איז שלמה צארמאן מצליח געווען מיט עטלעכע יונגע־לייט צו אנטלויפן. דערביי האט ער באקומען א ברכה פון זיין פאטער, וואס ווערט איבערגעגעבן אין דער דערציילונג ווארט ביי ווארט. די דאזיקע ברכה איז דראמאטיש באלאדן און באאיינדרוקט מיט אירע תנכישע אסאציאציעס:„לויף, מיין קינד, קיין רוסלאנד… ווייל פון דארט וועט קומען אויף דער וועלט די גאולה. ארץ־ישראל, מיין קינד איז איצט דארט, ווו מע וועט פארטיליקן די רוצחים פון ישראל. ביסט געווען א וויינגערטנער, און איצט, מיין קינד, זאלסטו ווערן א העקער, שניידן זאלסטו זיי, די מערדער פון דער וועלט, ווי דו פלעגסט ביי זיך אין דער היים שניידן וויינטרויבן. זיי וויסן, מיין זון, אז אונדזערע אבות־אבותינו האבן זיך געקאנט שלאגן, נאך איידער זיי האבן געפלאנצט די ערד. און ווי גאט האט ביי זיך ניט געפונען קיין רחמים צו די רשעים פון סדום, אזוי זאל זיך אויך ביי דיר ניט געפינען קיין רחמנות צו די דייטשן. גיי, מיין קינד, און זאל דיר שיינען אין וועג און אין שלאכט מיין ברכה‟.
די דאזיקע ברכה רופט ארויס א ווונדער אין עטלעכע הינזיכטן: ערשטנס, זי אנטהאלט א נבואה פון א ייד א צדיק וועגן דעם, אז ס׳וועט אויסברעכן א מלחמה צווישן נאצישן דייטשלאנד און סאוועטן־פארבאנד. לויט די אנגעגעבענע אין דער דערציילונג צייט־ראמען, ווערט די דאזיקע ברכה ארויסגעבראכט אומגעפער אין יאנואר 1940, דאס הייסט, כמעט אנדערטהאלבן יאר פארן דייטשישן אנגריף אויף סאוועטן־פארבאנד. צווייטנס, איז פאראן דא אויך די נבואה וועגן רוסלאנד ווי א זיגער אין דער מלחמה און באפרייער פונעם דייטשישן יאך. דריטנס, ווערט דא אונטערגעשטראכן די גייסטיקע באדייטונג פון ארץ־ישראל פארן גייסטיקן באוווסטזיין פונעם יידישן פאלק. און צום סוף, די אסאציאציעס מיט די אבות־אבותינו, די רשעים פון סדום, זיינען געווען גאנץ פרעמד דער יידיש־סאוועטישער ליטעראטור, די אפיציעלע הויפט־אויפגאבע, פון וועלכער ס׳איז געווען צו דערציען א נייעם סארט יידן — אן ארבעטער, א סאציאליסט, וואס זאל זיך אפטרייסלען פון דער דורותדיקער יידישער גייסטיקער און היסטארישער ירושה.
אמבולטסטן קאן מען דעם דאזיקן „סאוועטישן‟ סטיל פון דער יצירה באצייכענען דורך די פאלגנדיקע שורות פון איינעם פון די פראמינענטסטע סאוועטיש־יידישע דיכטער איזי כאריק:
פארגייט, פארגייט, איר אומעטיקע זיידעס,מיט בערד צעשראקענע, פארלאפענע מיט שניי!..אין לעצטן בראך, אין לעצטן ווייזייט איר פארבליבן לעצטע עדות…און מיר, אט די, וואס רופן אייך נאך זיידעס, —און ווייסן, אז דאס דארף מען שוין ניט לאנג, —מיר גייען אויף ווי ערשטער קלאנג,ווי ערשטער קלאנג פון קומענדיקע פריידן,אט די, וואס רופן אייך נאך זיידעס.
שלמה צארמאן איז מצליח געווען צו אנטלויפן פון געטא. דורך וועלדער און זומפן, אן עסן און אן שלאף איז ער צופוס דערגאנגען ביז ווילנע. „פון ווילנע האב איך זייער לייכט געקאנט פארן צו זיך אהיים, קיין תל־אביבער.‟ — איז ער ממשיך זיין דערציילונג, — „ווי איר זעט, בין איך געבליבן. פאר וואס? פון ווילנע איז נענטער צו בערלין, ווי פון ירדן. כ׳האב זיך געגרייט ווערן א סאלדאט. כ׳האב אין ווילנע זיך געלערנט שיסן‟.
פירנדיק אינעם נאטיץ־ביכל דעם חשבון פון אראפגעשאסענע עראפלאנען און דערהרגעטע דייטשן, האט שלמה געבעטן זיין קאמאנדיר, אז אין פאל פון זיין אומקום, זאל יענער אוועקשיקן דאס נאטיץ־ביכל קיין תל־אביב, לויט דעם אנגעגעבענעם אדרעס. אזוי איז טאקע געשען. פאר די אויגן פונעם מחבר איז צארמאן העלדיש געפאלן אין א שלאכט הינטער סמאלענסק. דער סאוועטישער קאמאנדיר האט ארויסגענומען פון זיין קעשענע דאס נאטיץ־ביכל, צוגעשריבן אהין נאך א ציפער — די צאל דייטשן, וועלכע שלמה האט דערהרגעט מיט זיין לעצטן שאס.
דער סאוועטישער קאמאנדיר ברענגט ארויס זיינע געפילן און מחשבות איבערן פרישן קבר פון דעם אומגעקומענעם זעלנער, און זיין הספד ווונדערט אפילו היינט מיט זיין אומגעוויינטלעכן אינהאלט: „פאלעסטינער בירגער, סאוועטישער רויטארמייער, העלדישער זון פונעם יידישן פאלק שלמה צארמאן. ניט ווייט איז דער טאג פון אונדזער זיג. אין אונדזערע דערפער וועלן ווידער בליען סעדער, און אויפן קבר וועלן קינדער פלאנצן בלומען. תל־אביבער, פאר וועלכע דו האסט זיך געשלאגן אויף אונדזער סאוועטישער ערד, וועלן וועגן דיר זינגען לידער. דאס קליינע נאטיץ־ביכעלע וועלן מיר אפשיקן קיין תל־אביב, און ס׳וועט שטאלצירן מיט דיר דיין פאלק, ווי מיר שטאלצירן מיט דיר דא. רום דיר אויף דור־דורות, סאוועטישער רויטארמייער שלמה צארמאן‟.

ווי באטאנט געווארן פריער, איז די דאזיקע דערציילונג אריין אינעם בוך, וואס איז דערשינען אין 1946. עס איז צו באמערקן, אז אין די מלחמה- און די ערשטע נאך־מלחמה-יארן איז אין דער יידיש־סאוועטישער ליטעראטור אנוועזנד א געוויסע סאלידאריטעט מיטן יידישן יישוב אין ארץ־ישראל און מיט זיין קאמף פאר אומאפהענגיקייט. די מאכט־ארגאנען האבן עס דערלאזט, און דאס האט דערמעגלעכט די יידישע שרייבערס איינצוגלידערן אין זייערע ווערק סיי די העלדישע אבות־אבותינו, סיי דעם קעמפנדיקן ארץ־ישראלדיקן יידישן יישוב פון זייער צייט.
אזוי, צום ביישפיל, האט דער דיכטער איציק פעפער, אין זיין באקאנטער פאעמע „איך בין א ייד‟, באזונגען אינעם גרויליקן 1942סטן יאר:
איך בין א ייד, וואס האט געטרונקעןפון סטאלינס ווונדער־כוס פון גליק…
אבער אין דער זעלבער פאעמע זיינען פאראן פילצאליקע דערמאנונגען וועגן דער גייסטיקער און היסטארישער ירושה פונעם יידישן פאלק:
דער קלוגער קנייטש פון ר׳ עקיבא,די חכמה פון ישעיהוס ווארטהאבן גענערט מיין דארשט — מיין ליבעאון זי מיט האס צונויפגעפארט,דער שווונג פון מכבייערס העלדןאין מורדים־בלוט אין מיינעם זידט,פון אלע שייטערס פלעג איך מעלדן:איך בין א ייד!
אינעם המשך פון דער פאעמע חלומט דער מחבר, אז זיין קול זאל זיך אפקלינגען מיט א „ווידערקול פון חיפהער האפן‟, און ער פארענדיקט די פאעמע סיי מיט זיין גלויבן אינעם נצחון פון דער רויטער ארמיי, סיי מיט דער דורותדיקער אמונה אינעם זאג פון שמואל הנביא: „נצח ישראל לא יקשר‟:
און אויף צעפיקעניש די שונאים,וואס גרייטן קברים שוין פאר מיר,וועל איך אונטער די רויטע פאנעןנאך האבן נחת אן א שיעור\. כ׳וועל מיינע וויינגערטנער פארפלאנצןאון פון מיין גורל זיין דער שמיד,כ׳וועל נאך אויף היטלערס קבר טאנצן! איך בין א ייד!
דער דיכטער דוד האפשטיין האט געלעבט אין ארץ־ישראל אין די יארן 1925־1926 און האט געמוזט לויט פארשיידענע אומשטענדן זיך אומקערן קיין ראטן־פארבאנד, קיין קיעוו. ער איז ממשיך געווען צו חלומען וועגן ארץ־ישראל אין שלאף און אויף דער וואר, אריינגעפירט דעם ארץ־ישראל-מאטיוו אין זיין שאפן, ווו נאר עס האט זיך געלאזט. אפילו אין איינער פון זיינע לעצטע פאעמעס „ביי מיין פענצטער‟, געשריבן אייניקע חודשים פארן ארעסט, און געווידמעט דעם 150סטן יובל פון אלעקסאנדער פושקין, שרייבט ער:
איצט קעמפט אונדזער פושקין מיט שלענג,וואס פון הויפטנעסט נאך אומעטום קריכן,אין אלע מדינות,און אויך אין ישראל — דער יינגסטער מדינה —זיין ליבע איצט קעמפט פאר די פריינד,אלע פיינט איצטער שפירן זיין שינאה.
אבער לאמיר זיך אומקערן צו דער דערציילונג פון שמואל גארדאן. עס איז גאנץ נאטירלעך, אז דער לייענער וויל גלייך וויסן, אויף וויפל איז אמתדיק די געשיכטע מיטן „תל־אביבער וויינגערטנער‟? צום סוף פון דער דערציילונג שרייבט דער מחבר: „כ׳ווייס ניט, צי דאס נאטיץ־ביכעלע, וואס דער קאמאנדיר האט דאן אפגעשיקט קיין תל־אביב, איז דערגאנגען צו זיינע (שלמה צארמאנס — מ. י.) לאנדסלייט, און דערפאר האב איך אנגעשריבן די דאזיקע געשיכטע, פון וועלכער איך בין געווען א לעבעדיקער עדות אינעם גרויזאמען זומער פון 1941 אויפן סמאלענסקער פראנט‟.
אונדז בלייבט ערשט צו זיין דאנקבאר דעם ליכטיקן אנדענק פון שמואל גארדאן, וואס האט דערמאנט אונדז מיט דער דאזיקער דערציילונג, אז דער נצחון איבער דער נאציסטישער פעסט איז געשמידט געווארן דורך אומגעהייער הויכן פרייז פון מיליאנען צעקאליעטשעטע גורלות.

Share this:TwitterFacebookPrintLike this:Like Loading...

Related
 


Tagged: fasadliteratureYiddish 
Post navigation


Previous Post
דער פערציקסטער געבוירן־טאג (3) עמיל קאלין 

Next Post
נאטיצן פונעם רעדאקטאר — 44 



