 דער 19טער „אינטערנאציאנאלער זומער־סעמינאר אין יידישער שפראך און קולטור״ אין ווארשע וועט היייאר פארקומען סיי פנים־אל־פנים, סיי אנליין דורך זום, פונעם 28סטן יוני ביזן 16טן יולי. 
 מע קען זיך פארשרייבן אויפן פולן קורס, אדער אויף בלויז איינצלנע ווארשטאטן און צוגאב־קלאסן. אחוץ די אוואנסירטע שפראכקלאסן, געלערנט פון נאטאליע קריניצקא און שרון בר־כוכבא פונעם „פאריזער יידיש־צענטער — מעדעם־ביבליאטעק״ (9:30 אין דער פרי ביז 1:30 נאכמיטאג ניו־יארקער צייט, מאנטיק ביז פרייטיק, בסך־הכל 60 לערן־שעה), ארדנט מען איין עטלעכע ווארשטאטן און צוגאב־קלאסן, וואס זענען גוט צוגעפאסט פאר אוואנסירטע סטודענטן. 
 עטל ניבארסקי, די פרעמיערטע יונגע יידישע שרייבערין, וועט ווידער אנפירן מיט איר ווארשטאט פון שעפעריש שרייבן אויף יידיש . איר קלאס וועט פארקומען יעדן דינסטיק במשך פון דער פראגראם, פון 7:00 ביז 8:30 אין דער פרי ניו־יארקער צייט. 
 אורן כהן רומן, א פארשער פון אלט־יידיש ביים חיפער אוניווערסיטעט, וועט צו דער זעלביקער צייט האלטן א סעריע רעפאראטן וועגן דער יידישער ליטעראטור פונעם מיטל־עלטער און דעם רענעסאנס. 
 אנא שיבא, א פארשערין ביים ווארשעווער אוניווערסיטעט, וועט אנפירן מיט א ווארשטאט , אין וועלכן די סטודענטן וועלן זיך לערנען ווי אזוי צו דעשיפרירן יידישע כתב־ידן אויפן סמך פון מאטעריאלן פארבונדן מיט דער „צענטראלער יידישער שול־ארגאניזאציע״. אירע ווארשטאטן וועלן פארקומען יעדן מיטוואך במשך פון דער פראגראם, פון 7:00 ביז 8:30 אין דער פרי ניו־יארקער צייט. שיבא וועט זונטיק, דעם 15טן יולי, 3:00 נאך מיטאג ניו־יארקער צייט, אויך האלטן א רעפעראט אויף יידיש וועגן די „צישא״־שולן. 
 מיכאל־דוד לאכור, א ווארשעווער וועגאנער קעכער, וועט אנפירן מיט א קאכווארשטאט געווידמעט עטלעכע דעסערטן אין פאניע לעוואנדאס ווילנער וועגאטארישן קאכבוך. זיין קאכקלאס וועט פארקומען שבת, דעם 10טן יולי, 4:00 אין דער פרי ניו־יארקער צייט. 
 כדי זיך צו פארשרייבן אויף די קלאסן און ווארשטאטן, גיט א קוועטש דא . 
