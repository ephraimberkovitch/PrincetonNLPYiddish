
 אין תל־אביב איז נאר וואס ארויס פון דרוק דער ארדנטלעכער נומער פונעם זשורנאל ״יידישלאנד״. 
 אויב דער פארגייענדיקער, 5טער נומער איז געווען פולקום געווידמעט דער יידישער אויטאנאמער געגנט, איז דער נייער, טאפלטער (6–7) נומער אונטערגעשטראכן ישראלדיקער. אלע זיינע מחברים זיינען בירגער פון מדינת־ישראל. ס׳איז א מין פּאטריאטישער זשעסט מצד רעדאקטארן פונעם איינציקן היינט־צו־טאג אין דער וועלט ליטערארישן זשורנאל אויף יידיש,&nbsp; וועלכער האט, טראץ דעם, וואס ער דערשיינט אין תל־אביב, באוויזן צו ווערן א וויכטיקער עלעמענט פון דער יידישער קולטור ניט בלויז אין ישראל, נאר איבעראל, וווּ מע לייענט יידיש. 
 אבער קיין שום איבערגע־טריבענעם ציוניסטישן פּאטאס איז אין דעם זשעסט ניטא. דאס אריינפיר־ווארט ״פון רעדאקציע״ איז אויסגעהאלטן אין א הומאריסטישן טאן: ״דאגהט ניט, אונדזערע ברידער, מיטדענקער און מחבּרים מעבר־לים, אין גלות־לענדער. מיר קלייבן זיך גאר ניט זיך אפּטיילן פון אייך. ס׳איז פשוט אזא איינמאליקער פרוּוו א קוק צו טאן, אויף וואס טויגן מיר, די ישראלדיקע יידישיסטן, אליין פאר זיך״. 
 ניט געקוקט אויף דעם, אז די מלוכה־שפראך פון ישראל איז, ווי באוווּסט, ניט יידיש, נאר העברעיש, האט די יידישע ליטעראטור דארט איר אייגענע רעאלע געשיכטע. אויך וועגן דעם איז אינעם אריינפיר־ווארט געזאגט מיט א ביסל הומאר: ״מיר, יידישיסטן פון דער העברעישער מלוכה, שטאמען פון א וואזשנעם ייחוס. די געשיכטע פון דער יידישער ליטעראטור אין מדינת־ישראל איז לענגער פון דער געשיכטע פון אונדזער באנייטער נאציאנאלער אומאפהענגיקייט אין ארץ־האבות. דערמאנט זיך כאטשבי אין יוסף פאפיערניקאווס זאמלונג ״אין זוניקן לאנד: פאלעסטינער לידער״, וואס איז דערשינען אזש אין 1927״. 
 פאר די, וואס זיינען ווייניק באקאנט מיט דער דאזיקער געשיכטע, איז כדאי צו דערמאנען וועגן דעם, אז יוסף פאפיערניקאוו (ווארשע, 1897 אדער 1899 – תל־אביב, 1993) איז עולה געווען אין 1924, געווארן אן עכטער ציוניסטישער חלוץ, אבער אין דער זעלבער צייט, אין אונטערשייד פונעם רוב ציוניסטישע חלוצים, איז ער געבליבן אן איבערגעגעבענער יידישיסט און געווארן איינע פון די צענטראלע פיגורן אין דער ארץ־ישראלדיקער יידישער ליטעראטור. 
 ווי אן אנטיטעזע צו יוסף פאפיערניקאווס געשטאלט דינט דאס ליד פונעם גרויסן אמעריקאנער יידישן דיכטער יעקב גלאטשטיין ״דארט, ווא די צעדער״, וועלכע פארעפטנלעכט געווארן אין 1926 אינעם בארימטן מאדערניסטישן זשורנאל ״אינ זיך״: 
 
 דארט ווא די צעדער – 
 לאזט מען קיין אידיש ניט רעדן. 
 מען לאזט נישט מיין לאשן קומען אויפן מויל. 
 די מאמע ראכל וואס האט דאס גאנצע טייטש כומעש פארוויינט, 
 ליגט און ווארט אויפן מיטוועג א שטומע – 
 זי וואלט געוויינט אויף אירע קינדער 
 אבער זי קען נאר זשארגאן. 
 ואני, 
 און איך, אז איך וועל אמאל קומען קיין ציאן, 
 וועל איך ארומגיין איבערן לאנד און שווייגן ווי א פיש, 
 קעדיי ניט צו דערצערענען מיינע דערווייטערטע שטיפברידער 
 וואס האבן זיך געראטעוועט פון גאלעס 
 און זענען אויסגעלייזט געווארן פון פארפלוכטן זשארגאן. 
 
 יא, יא, יעקב גלאטשטיין, פונקט ווי אנדערע אינזיכיסטן האט געהאלטן פונעם פאנעטישן יידישן אויסלייג, וועלכן שפעטער האט מען אנגערופן ״דער סאוועטישער אויסלייג״, און מיט אט דעם אויסלייג פלעגט ער פארעפנטלעכן זיינע לידער. וואס איז שייך צו דעם, אז אינעם אנהייב פון זיין ליד שטייט געשריבן ״ווא״ און ניט ״ווו״, איז דאס אן איינדייטיקער רמז אויפן ליד ״דארט, ווא די צעדער״, וואס איז אנגעשריבן געווארן אויף דייטש דורכן לעמבערגער דיכטער יצחק פעלד (1862 – 1922) און א געוויסע צייט קאנקורירט מיט אנגעשריבענער אויף העברעיש דורך דער זלאטשעווער (הייסט עס, אויכעט א גאליציאנער) נפתלי־הערץ אימבער ״התקווה״ אלס הימן פון דער ציוניסטישער באוועגונג. 
 דער ״ישראלדיקער נומער״ פון ״יידישלאנד״ עפנט זיך מיט נייע לידער פון רבקה באסמאן־בן־חיים (געב.&nbsp; אין 1925), וועלכע בלייבט היינט־צו־טאג די לעצטע טעטיקע מיטגלידערן פון אמאליקער ליטעראטור־גרופע ״יונג־ישראל״, וועלכע איז געשאפן געווארן אין די 50ער יארן אונטער דער אנפירונג פון אברהם סוצקעווער (1913 – 2010). דאס איז בלי־ספק א סימבאל פון המשכדיקייט פון דער איצטיקער יידישער ליטעראטור אין ישראל בנוגע צו די פריערדיקע דורות יידישע ישראלדיקע שריפשטעלער. 
 די פאעזיע איז פארגעשטעלט אין דעם נומער אויך מיט לידער פון אשר גל, וועלוול טשערנין, מיכאל פעלזענבאום, משה לעמסטער און באריס קארלאוו.&nbsp; די מחברים פון אריגינעלער יידישער פראזע פונעם נומער זיינען איבערהויפט ממש יונג: עטל ניבארסקי (געב. אין 2002), רפאל האלף (1994), שירי שאפירא (1987) – דערציילונגען פון די אלע דריי זיינען, אגב, פארעפנטלעכט געווארן, אין ״ביראבידזשאנער שטערן״. עס זיינען פארעפנטלעכט ווערק אויך פון באקאנטע פראזאיקער – מיכאל פעלזענבאום און עמיל קאלין. 
 עס זיינען פאראן אויך איבער־זעצונגען – פון העברעיש (אורציון ברתנא׳ס דערציילונג ״א הלוואה״) און פון רוסיש (אלכּסנדר דראבקין). דער לעצטער וווינט אין ביראבידזשאן, נאר אזוי ווי ער האט באנאנד מיט דער רוסלענדישער אויך די ישראלדיקע בירגערשאפט, איז זיין דערציילונג ״עמיגראנטישע נאוועלע״ מיט רעכט איינגעשלאסן געווארן אינעם ״ישראלדיקן נומער״ פון ״יידישלאנד״. 
 ווי אין יעדן נומער פון ״יידישלאנד״, פארנעמען אינעם ״ישראלדיקן נומער״ א בכּבודיק ארט וויסנשאפטלעכע ארטיקלען געווידמעטע פארשיידענע אספעקטן פון דער יידישער ליטעראטור און קולטור. דעם אוניקאלן זשאנער פון יידישע איטענעראריעס – באשרייבונגען פון האלב־רעאלע, האלב־אויסגעדאכטע רייזעס אינעם הייליקן לאנד, איז געווידמעט דער ארטיקל פון ענת אדרת ״רייזע־באשרייבונגען ווי א זשאנער פון דער אלט־יידישער ליטעראטור״. אביבה טלס ארטיקל ״ערגעץ אויף פעלדער – מלחמה־וויזיעס״ באהאנדלט די מלחמה־לידער פונעם גרויסן ישראלדיקן דיכטער אורי־צבי גרינבערג, וועלכער האט בעת דער ערשטער וועלט־מלחמה געקעמפט אלס זעלנער פון דער עסטרייכישער ארמיי אויפן סערבישן פראנט. דער ארטיקל פון חווה שמולעוויטש דערציילט וועגן יידיש־העברעישער צוויי־שפראכיקייט אין יידישע פאלקסלידער. דער געוועזענער אקטיאר פונעם מאסקווער יידישן דראמאטישן אנסאמבל אלכּסנדר טשערנאוו האט פארעפנטלעכט אין דעם נומער א פרטימדיקע געשיכטע פון אט דעם שעפערישן קאלעקטיוו, וועלכער איז געווען דער יורש פון שלמה מיכאעלסעס טעאטער. 
 צום שלוס פונעם ״ישראלדיקן נומער״ געפינט זיך, אזוי ווי אין אלע נומערן פון ״יידישלאנד״, די רובריק ״א ניי זינגליד״. דאס מאל איז אין איר פארגעשטעלט דאס ליד ״דער זומער שטארבט״ אויף די ווערטער פון חיים־נחמן ביאליק. מוזיק פאר איר האט פארפאסט דער פאפולערער ישראלדיקער קאמפאזיטאר אבי בנימין. 
 וו. אראנאוו 
 