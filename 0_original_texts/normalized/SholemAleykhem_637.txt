 
 מעשיות פאר יידישע קינדער: דאס דריידל 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
א.
    
מער פון אלע מיינע חברים אין חדר און מער פון אלע יינגלעך
פון דער גאנצער שטאט און מער פון אלע מענטשן אף דער וועלט ―
האב איך ליב געהאט מיין חבר בעניע מאיר פאלקאוואיס. דאס איז
געווען א מין ליבשאפט מיט א מאדנער צוגעבונדנקייט מיט א מורא־האבן אינאיינעם. ליב האב איך אים געהאט דערפאר, וואס ער איז
געווען שענער און קליגער און בריהשער פון אלע יינגלעך, און צו
מיר איז ער געווען צוגעלאזט, געטריי, זיך איינגעשטעלט פאר מיר,
געגעבן פעטש, געמאכט א „פזר״ מיט א „שלשלת״, דאס הייסט, געריסן פאר די אויערן אלע יינגלעך, וואס האבן מיר געוואלט זאטשעפען.
    
און מורא האב איך געהאט פאר אים דערפאר, וואס ער איז א
גרויסער און שלאגט זיך. און שלאגן האט ער געקאנט  וו ע מ ע ן  ער
האט געוואלט און  וו ע ן  ער האט געוואלט, מחמת בעניע איז געווען
דער עלטערער, דער גרעסטער און דער רייכסטער פון אלע יינגלעך אין
חדר. דער פאטער זיינער, מאיר פאלקאוואי, כאטש ער איז געווען
נישט מער ווי פאלקאוואי שניידער, איז ער אבער געווען דערפאר א ייד
א נגיד און האט געשפילט אין שטאט א ראל פון א שיינעם בעל־הבית:
געהאט א שיינע שטוב און א שטאט אין מזרח־וואנט (די דריטע פונעם
ארון־קודש), פסח ― די בעסטע מצה־שמורה, סוכות ― דעם שענסטן
אתרוג, שבת גענומען צו זיך אן אורח, א נדבה געגעבן די שענסטע,
א גמילת־חסד געטראגן אנטקעגן, די קינדער אפגעגעבן צו די בעסטע
מלמדים ― בקיצור, מאיר פאלקאוואי האט זיך „געמענטשלט״, געוואלט ווערן א בעל־הבית צווישן אלע בעלי־בתים, זיך איינשרייבן צווי־
  
שן חברה ― נאר בלאטע! נישט אזוי גיך קויפט מען זיך איין בא
אונדז אין כתרילעווקע אין חברה אריין, נישט אזוי גיך פארגעסט מען
בא אונדז אין כתרילעווקע יענעמס יחוס, פון וואנען ער שטאמט־ארויס.
א שניידער מעג זיך „מענטשלען״ צוואנציק יאר כסדר, אויספיינען זיך
אפן שענסטן אופן, וועט ער בא אונדז אין כתרילעווקע בלייבן שניידער.
נישטא גאר, מיין איך, אזא זייף אף דער וועלט, וואס זאל קאנען
אפוואשן בא אונדז דעם דאזיקן פלעק. אך! וויפל, מיינט איר, וואלט,
אשטייגער, מאיר פאלקאוואי געלאזט זיך קאסטן, מע זאל אים אויסמעקן דעם נאמען „פאלקאוואי״? דאס אומגליק זיינס איז געווען,
וואס א פאמיליע האט ער געטראגן נאך טויזנט מאל ערגער, ווי דער
נאמען. שטעלט אייך פאר, אז אין פאס איז ער געשטאנען פארשריבן:
„ ק א נ י ע וו ס ק י  מ ע ש ט ש א נ י ן  מ א י ר  מ א וו ש א וו י ט ש
ט ע ל ע צ ע ״.
    
א מערקווירדיקע זאך! מאירס עלטער־עלטער־זיידע, זאל האבן
דארטן א ליכטיקן גן־עדן, וואס איז מסתמא געווען אויך א שניידער,
אז ס׳איז געקומען צום אויסטראכטן זיך א פאמיליע, האט ער גאר
נישט געקאנט געפינען קיין לייטישערן נאמען; נעכיי־בי וואלט ער
געהייסן, מע זאל אים פארשרייבן: „פינגערהוט״, „אונטערשלאק״,
„קניפנאדל״, „גרויסלאטע״, „לאנגערסטאן״ ― אפילו אויך נישט אזעלכע שיינע נעמען, נאר גארנישט, זיי האבן כאטש א שייכות מיט שניידעריי. אבער טעלעצע! וואס איז אים געפעלן געווארן א טעלעצע?
וועט איר זאגן: למאי ביק? ס׳איז דען נישטא קיין מענטשן, וואס
טראגן דעם נאמען ביק? זאגט אייך אבער וואס איר ווילט ― ביק
און טעלעצע זיינען טאקע פון איין יחוס, ס׳איז אבער פארט נישט
דאס; ביק איז פארט נישט טעלעצע... נאר מיר קערן זיך אום צו
מיין חבר בעניע.
  
ב.
    
געווען איז בעניע א פיין בחורל, א פעמפיקעוואטער, א ראבעטי־ניער, מיט געלע שטעכעדיקע האר, מיט ווייסע פעכקע בעקלעך, מיט
שיטערע ציינדלעך און מיט מאדנע רויטע בולבעוואטע אייגעלעך, ווי
בא א פיש. די דאזיקע בולבעוואטע אייגעלעך האבן תמיד געשמייכלט
און געקוקט ממזריש, און דערצו האט ער געהאט א פארריסן נעזל, אזוי
אז דאס גאנצע פנימל האט אויסגעזען בא אים, ווי בא א גרויסן עזות־פנים ― און דאך איז מיר דאס דאזיקע פנימל דווקא געפעלן, און מיר
זיינען געווארן מיט בעניען חבר פון דער ערשטער שעה אן, וואס מיר
האבן זיך דערקענט.
    
די ערשטע קענטשאפט אונדזערע איז געשלאסן געווארן אונטערן
טיש, זיצנדיק מיטן רבין באם חומש. אז די מאמע האט מיך געבראכט
צופירן אין חדר, האב איך געטראפן דעם רבין, א ייד מיט געדיכטע
ברעמען און מיט א שפיצעכיקער יארמעלקע, זיצן מיט אלע תלמידים
באם חומש איבער דער סדרה בראשית. נישט געמאכט קיין לאנגע
שהיות ― אפגעבן עקזאמען האט מען נישט געדארפט, צושטעלן מעטריקעס אויך נישט, ― האט מיר דער רבי א זאג געטאן:
    
― קריך אהינצו, אף יענער באנק, צווישן יענע צוויי יינגלעך.
    
און איך בין ארויפגעקראכן אף דער באנק, זיך אריינגעכאפט צווישן צוויי יינגלעך און האב שוין געהייסן א „צוגענומענער״. קיין באזונדערע שמועסן צווישן מיין מאמען מיטן רבין האט אויך נישט באדארפט
זיין. ס׳איז בא זיי געווען אן אפגערעדטע זאך נאך פון יום־טוב.
    
― געדענק־זשע, זאלסט זיך לערנען, ווי סע געהער צו זיין!
― זאגט צו מיר די מאמע, שוין שטייענדיק בא דער טיר, און דרייט־אויס נאך אמאל דעם קאפ צו מיר און קוקט, קוקט אף מיר מיט געפיל, אויסגעמישט מיט פרייד, ליבשאפט און רחמנות. דער מאמעס קוק
פארשטיי איך זייער גוט: זי האט הנאה, וואס איך זיץ צווישן בעל־הבתישע קינדער און לערן, און סע טוט איר וויי דאס הארץ, וואס זי
דארף זיך מיט מיר שיידן.
    
איך בין זיך מודה, אז מיר איז געווען אפן הארצן א סך פריילעכער, ווי מיין מאמען; איך זיץ צווישן אזויפיל נייע חברים, קיין עין־הרע, וואס באטראכטן מיך און איך באטראכט זיי ― מיר באטראכטן
זיך איינס דאס אנדערע. נאר דער רבי לאזט אונדז לאנג נישט זיצן
אן ארבעט. ער צעשאקלט זיך און שרייט־אויס אף א קול, מיט א ניגון.
און מיר אלע ― נאך אים, איינער איבערן אנדערן, אף קול־קולות:
    
― ו ה נ ח ש  ― און דער שלאנג!  ה י ה  ― איז געווען  ע ר ו ם
― קליגער! מ כ ל ― פון אלע!  ח י ת  ― חיות! ה ש ד ה ― פונעם פעלד!  א ש ר  ― וואס! ע ש ה ― ער האט געטאן!
    
יינגלעך, וואס זיצן אזוי נאענט איינס מיטן אנדערן, כאטש זיי
שאקלען זיך און שרייען, ווי איז דאס מעגלעך, זיי זאלן נישט ווערן
באקאנט, זיך דורכווארפן מיט א פאר ווערטער כאטש? און ס׳איז
טאקע אזוי געווען.
    
בעניע מאיר פאלקאוואיס, וואס איז געזעסן מיט מיר אינאיינעם
שטארק צונויפגעקוועטשט, פרוווט מיך פריער מיט א קנייפ פאר דעם
פוס און קוקט זיך איבער מיט מיר מיט די אויגן, און נאכדעם צעשאקלט ער זיך שטארק און זינגט גלייך מיטן רבין און מיט אונדז אלע
אף א קול דעם חומש און ווארפט־אריין זיינע אייגענע ווערטער, בזה
הלשון:
    
― ו ה א ד ם ― און דער מענטש!  י ד ע  ― האט באוווסט! נא
דיר אוועקעט די דאזיקע קנעפלעך! א ת  ח ו ה  ― חוהן! א ש ת ו
― זיין ווייב! גיב מיר א באקסער, וועל איך דיר געבן א צי פון מיין
פאפיראס!
    
און איך פיל עמעצנס ווארעם הענטל אין מיין האנט, און איך
טאפ־אן עטלעכע קליינע, גלאטע, גליטשיקע הויזן־קנעפלעך. איך בין
זיך מודה, אז נישט איך דארף קנעפלעך, נישט איך האב באקסערן, נישט
איך רויכער פאפיראסן. נאר מיר איז געפעלן דער דאזיקער איינפאל,
און איך ענטפער אים מיטן זעלבן ניגון, וואס ער, און שאקל זיך גלייך
מיט אלע:
    
― ו ת ה ר ― און זי איז טראגעדיק געווארן! ווער האט דיר
געזאגט! ו ת ל ד ― און זי האט געווונען! אז איך האב בא זיך
באקסערן?...
    
און אזוי האבן מיר זיך איבערגעשמועסט די גאנצע צייט, ביז דער
רבי האט, אפנים, אנגעשמעקט, אז כאטש איך שאקל זיך גאנץ געשמאק,
נאר דער קאפ איז מיר נישט באם חומש; האט ער מיך פלוצים גע־געגעבן א כאפ אף דער ווענטקע, צום עקזאמען הייסט דאס:
    
― זאג נאר, דו! הער נאר, וויאזוי הייסטו דארטן? דו מוזט
אוודאי וויסן, וועמענס זון איז געווען קין און וויאזוי האט געהייסן קינס
ברודער?
    
די דאזיקע קלאץ־קשיא האט מיר אויסגעוויזן אזוי ווילד, גלייך
ווי מע וואלט מיך, אשטייגער, פלוצים א פרעג געטאן: ווען איז אפן
הימל א יריד? אדער וויאזוי מאכט מען פון שניי גאמעלקעס און זיי
  
זאלן נישט צעגיין? ― אז בסך־הכל איז מיר גאר דער קאפ געווען
ערגעץ ווייס איך ווו ― אונטן, בא די קנעפלעך.
    
― וואס קוקסטו אף מיר אזוי? ― פרעגט מיך דער רבי. ―
דו הערסט נישט, וואס מע רעדט צו דיר? איך פרעג בא דיר, זאלסט
מיר זאגן אף א וויילע, וויאזוי האט געהייסן אדם הראשון קינס פאטער, און וואס האט זיך אנגעהערט מיט קינען זיין ברודער הבל, וואס
חוה האט זיי געהאט?
    
איך זע, אלע יינגלעך שמייכלען, שטיקן זיך פאר געלעכטער, און
פארשטיי נישט, וואס לאכט מען דא?
    
― זאג, נארעלע, אז דו ווייסט נישט, ווארעם מיר האבן דאס נאך
נישט געלערנט ― שעפטשעט מיר בעניע אפן אויער און שטורכעט מיך
מיטן עלנבויגן. און איך פאלג אים און זאג אים נאך ווארט בא ווארט,
ווי א פאפוגאי, און אין חדר ווערט א געלעכטער ביזן הימל.
    
„וואס לאכן זיי?״ ― טראכט איך מיר און קוק אף די קינדער
און אפן רבין, ווי זיי קאטשען זיך פאר געלעכטער, און בשעת מעשה
לייג איך איבער אונטן די קנעפלעך פון איין האנט אין דער אנדערער: דארט איז פונקט א האלב טוץ.
    
― אנו, ווייז נאר, בחורל, אקארשט די הענטלעך דיינע! וואס
טוסטו דארטן מיט זיי? ― מאכט צו מיר דער רבי און בייגט זיך אן
צו מיר אונטערן טיש...
  
. . . . . . . . . . . . . . .
    
איר זייט דאך קלוגע קינדער, פארשטייט איר דאך שוין מסתמא
אליין, וואס פאר א מין פסק איך האב געכאפט פון מיין רבין אפן
ערשטן ארויספאר מיט די קנעפלעך!
  
ג.
    
שמיץ פארהיילן זיך, בזיונות פארגעסן זיך. איך מיט בעניען
זיינען מיר גיך געווארן גוטע ברידער, אבער וואס גוטע ברידער הייסט
― נפש אחת, גאר ווי אנדערע צוויי. אט וויאזוי די מעשה האט זיך
געטראפן:
    
געקומען אפן אנדערן טאג אין חדר אריין, מיטן חומש אין איין
האנט און מיטן אנבייסן אין דער אנדערער האנט, האב איך געטראפן
חברה שטארק האפערדיק, פריילעך, דאס, וואס ווערט אנגערופן בגילופין. וואס איז די מעשה? א גדולה ― דער רבי איז נישטא! ווו איז
ער? אוועקגעגאנגען ערגעץ אף א ברית, אינאיינעם מיט דער רביצן.
דאס הייסט, חלילה נישט אינאיינעם; א רבי גייט קיינמאל נישט אינאיינעם מיט א רביצן. פריער גייט דער רבי, און נאכדעם, הינטן, גייט
נאך די רעביצן.
    
― א לאמיר זיך וועטן! ― רופט זיך אן איין יינגל מיט א בלויער נאז, יהושע־העשל הייסט ער.
    
― צו וויפל געוועט? ― זאגט דער אנדערער, קאפל־בונעם, א
יינגל מיט א צעריסענעם ארבל און סע זעט זיך ארויס דער שפיץ פונעם שווארצן עלנבויגן.
    
― צו פערטל פונט באקסערן.
    
― לאז זיין צו פערטל פונט באקסערן. איז וואס, זאגסטו, לאמיר הארכן?
    
― איך זאג, אז מער ווי פינף־און־צוואנציק וועט ער נישט אויסהאלטן.
    
― און איך זאג ― זעקס־און־דרייסיק!
    
― זעקס־און־דרייסיק? אט וועלן מיר באלד זען! חברה נעמט אים!
    
אט אזוי האט אויסקאמאנדעוועט יהושע־העשל מיט דער בלויער
נאז, און עטלעכע יינגלעך מיטאמאל האבן מיך א נעם געטאן, ווי
דער רוח דעם מלמד, מיך אנידערגעלייגט אף דער באנק, און דווקא
מיטן פנים ארויף. צוויי האבן זיך געזעצט מיר אף די פיס, צוויי ―
אף די הענט, איינער האט מיר צוגעהאלטן דעם קאפ, איך זאל זיך
נישט דרייען, און נאך איינער האט אנגעשטעלט אקוראט אקעגן מיין
נאז צוויי פינגער פון דער לינקער האנט (אפנים, ער איז געווען א ליוואק, א געלינקטער!); די צוויי פינגער האט ער צונויפגעלייגט, ווי
א בייגעלע, איין אויגל אביסעלע צוגעמאכט, דאס מויל האלב געעפנט,
און גענומען מיר שנעלן אין נאז אריין ― אבער וויאזוי, מיינט איר,
שנעלן? יעדער שנעל האט מיר געגעבן צו זען זיך מיטן טאטן פון
יענער וועלט. רוצחים! קוילערס! וואס האבן זיי געהאט צו מיין נאז?
וואס האט זי זיי וויי געטאן? וועמען האט זי געשטערט? וואס האבן
זיי אף איר דערזען? א נאז ווי אלע נעזער!
    
― חברה, ציילט! ― קאמאנדעוועט יהושע־העשל ― אחת ואחת!
אחת ושתים! אחת ושלוש!
    
נאר פלוצים...
    
כמעט אלע מאל, זינט די וועלט שטייט, טרעפן זיך אלע נסים
פלוצים. למשל: סע טרעפט זיך חלילה אן אומגליק מיט א מענטשן,
גזלנים פאלן־אן אף אים אין מיטן פעלד, בינדן אים די הענט ארונטער, שארפן־אן דאס מעסער און הייסן אים זאגן ודוי; און סאמע
דעמאלט, ווען מע וויל שוין מאכן כיק, טראגט עס אן פלוצים א
סטאנאוואי מיט א גלאק ― די גזלנים צעלויפן זיך, און יענער ווערט
ניצול, הייבט אויף די הענט צו גאט און בענטשט נאכדעם גומל.
    
מיט מיר און מיט מיין נאז איז אויך אזוי געווען. איך געדענק
נישט אקוראט, צי באם פינפטן, צי באם זעקסטן שנעל האט זיך געעפנט די טיר און ס׳איז אריינגעקומען בעניע־מאיר פאלקאוואיס, און
חברה האבן מיך באלד אפגעלאזט פריי, געבליבן שטיין, ווי די סטאטקעס, און בעניע האט זיי גענומען איינציקווייז צו דער ארבעט: ער
האט זיי אנגענומען איטלעכן באזונדער בא די אויערן, גוט אנגעדרייט,
געמאכט דערביי מיט א ניגון: „פז ־ ־ ־ ר״ אדער „שלשל ־ ־ ־ ־ ־ ת!״
און בשעת מעשה געזאגט אלעמען מיטן אייגענעם נוסח:
    
― נו? היינט וועסטו שוין וויסן, וואס הייסט זאטשעפען אן
אלמנהס א יינגל?
    
פון דעמאלט־אן האבן שוין חברה מער נישט צוגערירט זיך,
נישט צו מיר, נישט צו מיין נאז; זיי האבן מורא געהאט זיך אנהייבן
מיט אן אלמנהס א יינגל, וואס בעניע מאיר פאלקאוואיס איז זיין חבר,
זיין אויסלייזער, זיין באשיצער.
  
ד.
    
„דער אלמנהס יינגל״ ― קיין אנדער נאמען האב איך נישט געהאט אין חדר. וואס עפעס „דער אלמנחס יינגל״? מחמת מיין מאמע
איז געווען א יידענע אן אלמנה, זיך דורכגעשלאגן אליין מיט איר אייגענער הארעוואניע, געהאלטן א באקאליינע קלייט, וואס מער פון אלצדינג איז דארטן געווען, וועדליק איך געדענק, קרייד און באקסערן ―
די צוויי מינים, וואס האבן א שארפן אפגאנג בא אונדז אין כתרילעווקע:
קרייד באדארף מען האבן אף שמירן די שטיבער, און באקסערן איז
א נאשעריי, וואס איז אי זיס, אי עס גייט א סך אף דער וואג, אי סע
קאסט וואלוול. חדר־יינגלעך ברענגען־אויס דערויף דאס גאנצע געלט
פון די אנבייסנס מיט די מיטאגס, און די קרעמער בא אונדז ציען דערפון שיין פרנסה. בשום אויפן האב איך נישט געקאנט פארשטיין, פארוואס די מאמע קלאגט זיך שטענדיק, זאגט, אז עס טראגט איר קוים־קוים אף קלייט־געלט און אף שכר־למוד. און וואס עפעס גראד שכר־למוד? ווו זיינען די איבעריקע זאכן, וואס א מענטש באדארף האבן,
למשל, עסן, א קלייד, א שוך, וכדומה? דער גאנצער קאפ אירער איז
געלעגן אינעם שכר־למוד: „אז גאט האט מיך געשטראפט, זאגט זי,
און האט צוגענומען בא מיר מיין מאן, אזא מאן, און מיך געלאזט
אן אלמנה, א יוגנט, איינע אליין, וויל איך כאטש, אז מיין זון זאל
קאנען גוט לערנען״. וואס זאגט איר אף דעם משל? איר מיינט אפשר,
אז זי איז נישט געגאנגען אלע מאל אין חדר אריין געוואר ווערן, וויאזוי
איך לערן? פון דאוונען שמועסט מען נישט, אז זי האט אכטונג געגעבן אף מיר, איך זאל דאוונען אלע טאג. זי האט מיך נאר געוואלט
איינריידן, איך זאל זיין כאטש האלב, ווי מיין טאטע, עליו השלום, איז
געווען. און אלע מאל, ווען זי האט זיך גוט צוגעקוקט צו מיר, פלעגט
זי זאגן, אז איך בין אינגאנצן „ער״, מיר צו לאנגע יאר. און בשעת
מעשה זיינען בא איר די אויגן געווען ווי באנעצט, און מאדנע פארזארגט איז געווען דאס פנים אירס, באצויגן מיט א שווארצן טרויער.
    
לאז ער מיר מוחל זיין, דער טאטע מיינער, אף יענער וועלט.
איך האב אים נישט געקאנט פארשטיין, וואס איז ער געווען פאר א
מענטש, וואס וועדליק די מאמע דערציילט זיך אן פון אים, פלעגט
ער כסדר אדער לערנען אדער דאוונען? שוין־זשע האט אים קיינמאל נישט געצויגן, ווי מיך, אינדרויסן ארויס זומער אינדערפרי,
בשעת די זון ברענט נאך נישט אזוי שטארק, הייבט ערשט אן ארויסטרעטן אפן גרויסן הימל, שפאצירט מיט א גרויס איילעניש, ווי א
פייעריקער מלאך אין א פייעריקער קארעטע מיט פייעריקע פערד, וואס
ס׳איז אוממעגלעך צו קוקן זיי אין זייערע שטארק לויטערע, ברענענדיקע, גין־גאלדענע פנימער? וואס פאר א טעם, פרעג איך אייך, האט
אין אזא געטלעכן פרימארגן דאס וואכעדיקע דאוונען? וואס פאר א
טעם האט נאכדעם דאס זיצן און לערנען אינעם ענגן וויסטן חדר, בשעת
די גין־גאלדענע זון האלט אין רעכטן סמאליען, אנגליענדיק די ערד,
ווי אן אייזערנע סקאוורעדע? דעמאלט ציט דאס אייך גאר אהין, אראפ־בארג, צום טייך, צו יענעם שיינעם טייך, וואס איז באדעקט פון אויבן
מיט גרינעם, און א מאדנער ריח, א ריח פון שוויץ־באד, לאזט זיך
הערן פון דער ווייטן; דעמאלט גלוסט זיך אייך אויסטאן זיך אף דער
גיך און אריינשפרינגען העכער האלב אין דעם אנגעווארעמטן וואסער,
וואס אונטן, באם דנא, איז דאס קילבלעך און מאדנע גליטשיק און
ווייך־בלאטיק, און פארשיידענע באשעפענישן, וואס ווידמענען זיך אין
די אפגרונטן פונעם טייך, האלב פישלעך, האלב זשאבקעלעך, שוועבן,
שוועבן אן א שיעור פאר די אויגן, און מאדנע פליגן, קאמארעס מיט
די לאנגע פיס, גליטשן זיך, שליטלען זיך איבערן וואסער פון אויבן;
דעמאלט גלוסט זיך אייך אריבערשווימען אף יענער זייט, אהין ווו
די ברייטע, קיילעכיקע, גרינע בלעטער וואקסן, און עס שעמערירן פון
זיי ארויס ווייסע און געלע צוויקלעך, און סע קוקט אף אייך א גרינע
פרישע ווערבע מיט ווייכע פרישע צווייגן, און איר טוט זיך א לאז
און פאלט־אריין מיט די הענט אין בלאטע, און פאליאסקעט־פאליאסקעט
מיט די פיס פון יענער זייט, מען זאל מיינען, אז איר שווימט. וואס
פאר א טעם, פרעג איך אייך נאכאמאל, האט דאס זיצן אין שטוב אדער
אין חדר זומער פארנאכט, בשעת דער גרויסער רויטער הימל־קוגל
לאזט זיך אראפ פון יענער זייט שטאט אף דער ערד, צינדט־אן דעם
שפיץ קלויסטער און באלייכט אויך דעם רויטן שינדל־דאך פון באד
און, להבדיל, די גרויסע אלטע פענצטער פון דער גרויסער קאלטער
שול, און פון דארטן, פון הינטער דער שטאט, גייט די טשערעדע, ציגן
לויפן, שעפעלעך מעקען, דער שטויב וואקסט, גייט ביזן הימל, און
זשאבעס קוואקען, זשאבעס גראגערן, סע רעשט, סע גרילצט ― א
טאראראם, יריד, הארמידער! ווער האט אין זינען איצטער דאוונען?
וועמען קריכט אין קאפ אריין איצטער לערנען? גייט־זשע רעדט אבער
מיט מיין מאמען, ― וועט זי אייך זאגן, אז ער, עליו השלום, האט
נישט אזוי געטאן; ער, עליו השלום, איז געווען גאר אן אנדער מענטש.
וואס פאר א מענטש איז ער געווען, זאל ער מיר מוחל זיין, ― ווייס
איך נישט; איך ווייס נאר, אז מיר דעקוטשעט די מאמע זייער שטארק,
דערמאנט מיך אלע מאל, אז איך האב געהאט א טאטן, און ווארפט
מיר אויס צען מאל א טאג דאס שכר־למוד, וואס זי צאלט פאר מיר,
  
און פארלאנגט פון מיר נאר צוויי זאכן, זאגט זי:  נ ו ט  לערנען און
וו ע ל ן  דאוונען.
  
ה.
    
מע קאן נישט זאגן, אז „דער אלמנהס יינגל״ האט זיך שלעכט
געלערנט. ער איז ניט אפגעשטאנען פון זיינע איבעריקע חברים אף
קיין האר. נאר וועלן דאוונען ― דאס בין איך אייך נישט ערב. אלע
קינדער האבן איין נשמה, און א קונדס איז ער געווען גלייך מיט
אלעמען; ליב געהאט א שטיף־טאן: אנטאן דעם קהלשן צאפ אף די
הערנער א שטריימל פון דער רביצנס וויכעט, וואס זי שמירט מיט אים
די ערד, און לאזן אים איבער דער שטאט; אנהענגען דער קאץ א פאפירענע שלאנג אפן וויידל, זי זאל לויפן משוגענערווייז און ברעכן טעפ
אף וואס די וועלט שטייט; אויפהענגען א שלאס אף דער ווייבערשער
שול פרייטיק־צו־נאכט פון דרויסן, מע זאל נאכדעם די ווייבער דארפן
ראטעווען פון חלשות; צושלאגן דעם רבינס פאנטאפל צו דער ערד
מיט צוויעקעס, אדער צוחתמענען אים מיט טריפוואקס די בארד צום
טיש בשעת ער שלאפט, און לאז ער פרווון אויפשטיין, וכדומה. וויפל
שמיץ דאס קאסט אונדז נאכדעם, אז מע דערגייט זיך ווער דאס האט
געטאן ― פרעגט שוין ניט! סע פארשטייט זיך פון זיך זעלבסט, אז
יעדע זאך מוז האבן אף זיך אן עלטערן, אן אויבערהאר, וואס ער איז
דער קאפ, דער פירער, דער וועגווייזער.
    
אונדזער קאפ, אונדזער פירער, אונדזער וועגווייזער איז געווען
בעניע מאיר פאלקאוואיס... פון אים האבן זיך אלע זאכן אנגעהויבן און
צו אונדזערע קעפ האט זיך דאס תמיד אויסגעלאזט. בעניע, דער פעמפיקעוואטער רויטער בעניע מיט די בולבעוואטע רויטע אויגן, איז תמיד
פון אלע אומגליקן ארויס טרוקן, ווי פעפער, ריין, ווי א טרער, און
גאט די נשמה שולדיק, ווי א טייבעלע. ווו ערגעץ א שיינע תנועה, א מין
העוויהלע, א שפיצל, אן אפשניצל, האבן מיר דאס גענאשט פון בעניען.
ווער האט אונדז אויסגעלערנט בגנבה רויכערן א פאפיראס,
ארויסלאזן דעם רויך פון ביידע נאזלעכער? בעניע. ווער האט אונדז
ארויפגעפירט זיך גליטשן ווינטער מיט אלע גויישע שקצימלעך אפן
אייז? בעניע. ווער האט אונדז אויסגעלערנט שפילן אין קנעפלעך,
  
אין קניפלעך, אין מ″ם־שי″ן־ה″א, אין „אום־צי־גראד״, און פארשפילן
די אנבייסנס מיט די מיטאגס? בעניע. אף שפילן איז בעניע געווען א
מזיק, דאס הייסט: ער האט אונדז אלעמען געמזיקט, אפגעווונען בא
אונדז ווו מיר האבן געהאט א גראשן, און געקומען צו עפעס ― אפגעווישט די ליפן, שא, נישטא בעניע! דאס שפילן איז בא אונדז געווען
איינע פון די בעסטע זאכן אין דער וועלט, און פארן שפילן האבן
מיר אלע מאל געכאפט פונעם רבין דעם גרעסטן פסק; ער האט געזאגט, אז ער מוז דאס אויסקארעניען, ארויסרייסן בא אונדז מיטן ווארצלען.
    
― שפילן וועט איר בא מיר? מיטן מלאך־המוות וועט איר זיך
בא מיר שפילן! ― אזוי פלעגט זאגן דער רבי און אויסטרייסלען אונדז
די קעשענעס, צונעמען וואס ער האט געפונען און איינטיילן אונדז
שמיץ פון דער ברייטער האנט.
    
נאר איין וואך אין יאר איז געווען בא אונדז אזעלכע, וואס מע
האט געמעגט שפילן. וואס זאג איך, מע האט געמעגט? ס׳איז געווען
א מצווה צו שפילן, א מצווה!
    
די וואס איז געווען ― די וואך פון חנוכה, און געשפילט האבן מיר
אין „דריידל״.
  
ו.
    
אמת, אין די היינטיקע שפילן, וואס מע שפילט אין קארטן,
למשל: אקע, סטוקלקע, טערטל־מערטל, סטאס וכדומה, שטעקט אוודאי
מער שכל, ווי אין אונדזער אמאליקן דריידל; נאר דארט, ווו מע שפילט
אף געלט, איז קיין חילוק נישט. איך אליין האב געזען מיט מיינע
אויגן, ווי צוויי שקצים זיינען געזעסן און האבן זיך געשלאגן קאפ אין
וואנט. און אז איך האב זיי געפרעגט: וואס טוט איר וואס? איר זייט
משוגע, צי חסר־דעה? האבן זיי מיר געזאגט, איך זאל נעמען דעם
וועג, ווארעם זיי שפילן אף געלט ― ווער פון זיי וועט זיך גיכער
איינמידן... היינט גייט טענהט! דאס שפיל פונעם דריידל איז א הייס,
א מוראדיק אזארט שפיל. עס קאן אריינטרייבן אייך אין אלף־הששי
אריין, איר זאלט פארשפילן די נשמה. און נישט נאר דאס געלט, ווי
דער פארדראס: למאי געווינט יענער? למאי פאלט בא יענעם דאס
דריידל אף דער גימל, און בא אייך אף דער נון, אף דער הא אדער אף
דער שין? און דאס ווייסט איר דאך מסתמא, וואס באדייטן די פיר
אותיות פונעם דריידל: נ מאכט  נ יי ן ,  ה מאכט ה א ל ב , ש מאכט
ש ל ע כ ט  און ג מאכט  ג ו ט .  דאס דריידל איז א מין לאטעריי:
וועמען די הצלחה שפילט, דער געווינט. אט נעמט, למשל, בעניע מאיר
פאלקאוואיס: וויפל מאל ער זאל נישט לאזן דאס דריידל, מוז דאס
פאלן בא אים אף דער גימל.
    
― ס׳איז דיר אן אנטיק מיט דעם בעניען! ― זאגן אלע יינגלעך
און שטעלן אלע מאל פריש געלט, און בעניע „ענטפערט״ אלעמען,
ווארעם וואס הערט ער דאס? „א נגידס א יינגל״!
    
― גימל! ווידער גימל! אן אנטיק מיט אים! ― שרייען אויס
אלע מיטאמאל און מע נעמט זיך צו די בייטעלעך און מע שטעלט
פריש געלט, און בעניע „ענטפערט״ אלעמען, לאזט דאס דריידל „קא־זארעם״, מיטן קעפעלע ארויף, דאס דריידל דרייט זיך, קאטשעט זיך
אהין און אהער, ווי א שכור, און פאלט־אנידער.
    
― גימל! ― זאגט בעניע.
    
־ גימל? גימל? ווייטער גימל? חידושים מיט אים! ― שרייען
אויס חברה און קראצן זיך און נעמען זיך ווידער צו די בייטעלעך.
    
דאס שפיל ווערט וואס ווייטער פייעריקער. די שפילערס היצן
זיך, שטעלן געלט, שטופן זיך אלע צום טיש, קריגן זיך, דערלאנגען
איינער דעם אנדערן אין זייט אריין, זיינען זיך מכבד מיט מאדנע ווערטער: „דו סמארק איינער! דו פאנפאטש! שווארצער קאטער! צעקנייטשטע יארמלקע! צעשפאלטענע קאפאטקע!״ וכדומה אזעלכע קאמפלימענטן, באמערקן גאר נישט, אז בא דער זייט שטייט דער רבי, אנגעטאן אינעם ווארעמען טיזליק מיטן וואטענעם מיצל אף דער יארמלקע
און מיטן טלית ותפילן אונטער דער האנט! דאס קלייבט ער זיך אין
קלייזל אריין דאוונען, נאר דערזען די קינדער היצן זיך, האט ער זיך
אפגעשטעלט אף א וויילע, א קוק טאן פון דער ווייטן, ווי מיר שפילן
אין דריידל. היינט מישט זיך נישט דער רבי; ס׳איז חנוכה, זיינען מיר
פריי אכט טאג כסדר און קאנען שפילן אין דריידל וויפל מיר ווילן,
אבי נישט שלאגן זיך, נישט רייסן זיך בא די נעזער. גאר נישט אזא
שלעכטער מענטש, דער רבי, כ׳לעבן. אויך די רביצן האט געכאפט דאס
קליינע, קראנקע ראובלע אף די הענט, אים פארשטופט דאס מיילכל
מיט דער ברוסט, ס׳זאל נישט שרייען, האט זיך אוועקגעשטעלט הינטערן רבינס פלייצעס און קוקט־קוקט, ווי די יינגלעך שטעלן געלט.
און בעניע „ענטפערט״ אלעמען, בעניע ברענט, בעניע פלאמט, בעניע
פלאטערט, בעניע לאזט דאס דריידל, און דאס דריידל דרייט זיך, קאטשעט זיך און פאלט־אנידער.
    
― ווידער אמאל גימל? א טרעיאטער מיט דעם בעניען!
    
און בעניע האט אונדז אזוי לאנג באוויזן זיין בריהשאפט מיט
זיינע גרויסע קונצן, ביז ער האט אונדז מחילה אויסגערייניקט אלעמען
די בייטעלעך, צוגענומען ווו ס׳איז געווען ערגעץ א פרוטה, אריינגעלייגט די הענט אין די קעשענעס, ווי איינער רעדט: „נו, ווער וויל
נאך?״... און מיר זיינען זיך צעגאנגען אהיים, אוועקגעטראגן מיט
זיך א ווייטיק אין הארצן און א בזיון פאר זיך אליין, און נאך געמוזט
אין דער היים אויסטראכטן „ליגינים״ ― דער אזא ליגן און דער אזא
ליגן. איינער האט זיך מודה געווען, אז ער האט דאס גאנצע חנוכה־געלט פארנאשט, אויסגעגעבן אף באקסערן! דער אנדערער האט אויסגעטראכט א פזמון, אז מע האט דאס בא אים ארויסגעגנבהט פון קעשענע נאך באנאכט. און דער דריטער איז געקומען אהיים מיט א געוויין. „וואס איז? וואס וויינסטו?״ ― סטייטש, ער האט זיך געקויפט
פארן חנוכה־געלט א מעסערל! ― „וואס־זשע איז דער געוויין?״ ―
סטייטש, ער האט דאס גייענדיק פארלוירן!
    
אויך איך האב אויסגעטאקט א גרויסן ליגן, דערציילט דער מאמען א גאנצע מעשה פון טויזנט־איין־נאכט און אויסגעבעטן בא איר
נאך אמאל חנוכה־געלט ― א הארטן זעקסער מיט צוויי צווייערס,
אוועקגעטראגן זיי צו בעניען און אפגעטרייסלט זיך אין פינף מינוט,
און אויסגעטראכט דער מאמען א נייעם ליגן. בקיצור, קעפ האבן געטראכט, מוחות האבן געארבעט און ליגנס, ליגנס זיינען געפלויגן, אזוי
ווי האלץ, און דאס גאנצע חנוכה־געלט אונדזערס איז אוועק מיטן
דריידל, אוועק צו בעניען אין קעשענע אריין, און פארפאלן לעולם ועד!
    
נאר איינער פון אונדז האט זיך אזוי אריינגעלאזט אינעם דריידל,
אז ער האט זיך נישט באנוגנט מיטן חנוכה־געלט אליין און האט נישט
אויפגעהערט צו שפילן און שפילן מיט בעניען אין דריידל כמעט אלע
טאג, ביזן לעצטן טאג פון חנוכה.
    
און דער דאזיקער איינער בין געווען טאקע, מחילה, איך אליין,
„דער אלמנהס יינגל״.
    
 346  ש ל ו ם   ע ל י כ ם
    
 ז.
    
 ווו האט גענומען „דער אלמנהס יינגל״ געלט אף צו שפילן ―
דאס זאלט איר גאר נישט פרעגן. די גרויסע שפילערס פון דער וועלט,
די, וואס האבן געפרוווט געווינען און פארשפילן גאנצע פארמעגנס און
מאיאנטקעס, ― די ווייסן, די פארשטייען! ... אוי־וויי, די שעה זאל
גאר נישט זיין, אז דער יצר־הרע פון שפילן קומט אן, איז גאר נישטא
קיין שווערע זאך אף דער וועלט! ער ברעכט־דורך מויערן, אייזערנע
ווענט, ער טוט מעשים אשר לא יעשו ― א ווערטעלע אויסצוריידן: דער
יצר־הרע פון שפילן!
    
ראשית חכמה, האב איך זיך גענומען מאכן געלט פון שוה־כסף,
דאס הייסט, עס זאל אייך צו קיין חרפה נישט זיין, פארקויפן אלצדינג,
וואס איך האב, איין חפץ נאכן אנדערן, פריער דאס מעסערל, נאכדעם
דאס בייטעלע, נאכדעם די קנעפלעך אלע. און א קעסטעלע האב איך
געהאט, וואס פלעגט זיך עפענען און פארמאכן, און עטלעכע רעדעלעך
און אן אלטן זייגער, גוטע, מעשענע, אז מע רייבט זיי אויס, גלאנצן זיי
מיט סכנת־נפשות, כמעט אזוי ווי גאלד, ― אלצדינג אוועקגעגעבן בחצי־חינם, געשניטן אף וואס די וועלט שטייט, און געלאפן אלע מאל מיט
פריש געלט צו בעניען אהיים און פארשפילט אים ביזן לעצטן גראשן,
אוועקגעגאנגען אלע מאל פון אים אבל וחפוי־ראש, מיט א הארץ
פול מיט ווונדן, מיט א שרעקלעכן פארדראס, שטארק אויפגעטראגן ―
נישט אף בעניען! חלילה! וואס האב איך צו בעניען? וואס איז בעניע
שולדיק, אז סע גייט אים אינעם שפיל? ס׳זאל בא  מ י ר , זאגט ער,
פאלן דאס דריידל אף דער גימל, וואלט איך געווונען; עס פאלט
בא  א י ם ,  זאגט ער, אלע מאל אף דער גימל, געווינט ע ר. אזוי
זאגט בעניע און איז נעבעך זייער גערעכט... ניין, מיך פארדריסט אף
זיך, אף מיר אליין, למאי איך האב צעטרענצלט אזוי פיל געלט, דער
מאמעס פארהארעוועט געלט, און צעפלאכטן אלע מיינע זאכן, געבליבן,
ווי מע זאגט, נאקעט, ווי די מאמע האט מיך געהאט! אפילו דאס סידורל אויך פארקויפט. אוי, דאס סידורל! דאס סידורל!... דערמאן
איך מיך אנעם קליינעם סידורל, פארקלעמט מיך באם הארצן און דאס
פנים ברענט מיר פאר בזיון! דאס איז געווען א צאצקע, נישט קיין סידורל! בא פתחיה דעם פאקנטרעגער האט דאס מיר די מאמע גע ―
קויפט, אקוראט צום טאטנס יארצייט. און א סידורל איז דאס געוועזן,
― צווישן סידורימלעך א סידורל! א „כל־בוניקל״, אן אמתדיק כל־בוניקל! א גראבס, א געפאקטס. פון כל טוב האט זיך דארטן געפונען,
פון פויגל־מילך, פון וואס א מויל קאן ריידן: שיר־השירים און פרק,
און ברכי נפשי, אין די הגדה, און אלע תפילות, און אלע דינים ומנה־גיס פון א גאנץ יאר, און א תהלימל צום סוף. היינט די טעוועלעך מיט
די גאלדענע אותיות! דער שניט! דאס רוקנדל! א יצר־הרע, זאג איך
אייך, א שטן, נישט קיין סידורל! אלע מאל ווען פתחיה מיט די בעלמעס און מיט די שטארק־ אונטערגעשארענע וואנצעס, וואס דאס מאכט
דאס פארזארגטע פנים זיינס שמייכלענדיק, אלע מאל ווען דער פתחיה
האט זיך צעלייגט מיט זיין קראם אין בית־המדרש בא דער טיר, האב
איך קיין אויג נישט אראפגעלאזט פון דעם כל־בוניקל.
    
― וואס וועסטו זאגן, יינגעלע? ― פרעגט מיך כלומרשט פתחיה,
גלייך ווי ער ווייס נישט, אז איך האב געווארפן אן אויג אפן כל־בוניקל, שוין א מאל זיבעצן איבערגעטאפט מיט די הענט און איבערגעפרעגט וואס סע קאסט.
    
― גארנישט, ― זאג איך, ― גלאט אזוי... ― און גיי־אוועק
פון אים, איך זאל נישט זען פאר זיך רעם יצר־הרע.
    
― אוי, מאמע! זאלסט זען, איז בא פתחיהן פאראן א כל־בוניקל !
    
― וואס פארא כל־בוניקל? ― פרעגט מיך די מאמע.
    
― א סידורל אזעלכעס! ווען איך האב אזא סידורל, וואלט איך ―
איך ווייס אליין נישט וואס!
    
― האסט דען נישט קיין סידור? און ווו איז דעם טאטנס סידור?
    
― וואס גלייכסטו, מאמע? יענץ איז א סידור, און דאס איז א כל־בוניקל!
    
― א כל־בוניקל! ― זאגט די מאמע. ― אין א כל־בוניקל איז
דען פאראן מער צו דאוונען, צי עס דאוונט זיך געשמאקער?
    
גייט גיט צו פארשטיין א מאמען, וואס הייסט א כל־בוניקל, אן
אמתדיק כל־בוניקל, מיט רויטע טאוועלעך, מיט א בלויען שניט און
מיט גרינעם רוקן!
    
― קום ― זאגט צו מיר די מאמע איינמאל אין א פארנאכט און
נעמט מיך אן פאר א האנט ― קום מיט מיר אין בית־המדרש. מארגן,
אם ירצה השם, האסטו יארצייט נאכן טאטן, וועלן מיר שטעלן ליכט
און זיך זען אין איין וועג מיט פתחיהן, וואס איז בא אים פאר א כל־בוניקל אזעלכעס?
    
איך ווייס פריער, אז צום טאטנס יארצייט וועל איך בא מיין
מאמען פועלן, ווי מע זאגט, דאס טעלערל פונעם הימל, און עס קלאפט
מיר שוין דאס הארץ פאר פרייד.
    
געקומען אין בית־המדרש, טרעפן מיר פתחיהן מיטן זאק, נאך
נישט אויסגעפאקט די סחורה. פתחיה איז, פארשטייט איר מיך, א ייד
נישט קיין כאפנדיקער. ער ווייס גאנץ גוט, אז ער איז איינער אפן
יריד. זיינס וועט פון אים נישט אוועק. איידער ער בינדט־אויף דעם
זאק און צעלייגט די קראם, געדויערט א יאר. איך ציטער, איך פלאטער, קוים וואס איך האלט מיך אף די פיס, און ער ― גארנישט,
גלייך ווי נישט צו אים רעדט מען!
    
― ווייזט שוין דארטן, ― זאגט צו אים די מאמע ― וואס איז דארט
בא אייך פאר א כל־בוניקל?
    
פתחיה האט צייט. דער טייך ברענט נישט. פאוואלינקע, נישט
געכאפט, בינדט ער אויף דעם זאק און לייגט־אויס די גאנצע קראם
זיינע: חומשים און קליינע חומשלעך, מאנצבילשע סידורים און ווייבערשע קרבן־מנחהס, תהלימס און תהלימלעך, חק־לישראלס און תקונימלעך, מחזורים, סליחות און תחינות ובקשות אן א שיעור! און ספורי־מעשיות, שבחי־בעל־שם־טוב און ווידער א מאל תחינות! עס דאכט זיך
מיר אויס, אז עס וועט זיך קיינמאל בא אים נישט אויסנעמען ― א
קוואל, א ברונעם! קוים אמאל דערלעבט צו זען דאס קליינווארג, אין
בתוכם האט א שיין געטאן דאס כל־בוניקל.
    
― אט דאס איז גאר? ― רופט זיך אן די מאמע. ― אזא קלייניטשקע?
    
― דאס קלייניטשקע ― זאגט פתחיה ― קאסט טייערער פון
א גרויסעטשקע.
    
― וואס קאסט בא אייך, גאט זאל נישט שטראפן פאר די רייד,
דאס דאזיקע קליינע וועווריקל?
    
― אף א סידור זאגט איר וועווריקל? ― מאכט צו איר פתחיה
און נעמט בא איר פאוואלינקע דאס כל־בוניקל פון די הענט, און מיר
רייסט זיך אפ אין הארצן.
    
― נו, זאגט שוין, זאגט, וואס קאסט דאס? ― בעט בא אים די
מאמע. נאר פתחיה האט זיך צייט און ענטפערט מיט א ניגון:
    
― דאס סידורל וואס קאסט? אוי, סע קאסט, סע קאסט! איך
האב מורא, ס׳איז נישט פאר אייער בייטל.
    
די מאמע בענטשט די שונאים מיט בייזע, וויסטע חלומות, און
הייסט זיך זאגן א מקח.
    
פתחיה זאגט א מקח, און די מאמע ענטפערט אים נישט; זי דרייט
זיך אויס מיטן פנים צו דער טיר, נעמט מיך פאר א האנט און זאגט
צו מיר:
    
― קום, לאמיר גיין, מיר האבן דא נישט וואס צו טאן. דו ווייסט
דען נישט, אז רב פתחיה איז א ייד א יקרן?
    
מיט א ביטער הארץ גיי איך נאך דער מאמע ביז דער טיר, מיט
א שטיקל האפענונג, טאמער וועט גאט רחמנות האבן און פתחיה וועט
אונדז אומקערן צוריק. נאר פתחיה איז נישט אזא ייד. ער ווייס, אז
מיר וועלן אליין זיך אומקערן. והראיה, מיר האבן זיך טאקע אומגעקערט, און די מאמע בעט אים, ער זאל זאגן „ווי א מענטש״. פתחיה
רירט זיך נישט, קוקט אף דער סטעליע, און די ווייסע בעלמע פונעם
לינקן אויג גלאנצט, און מיר גייען אוועק און קערן זיך אום נאך א מאל
צוריק.
    
― א פאהאנער ייד אט דער פתחיה! ― זאגט צו מיר נאכדעם
די מאמע. ― מכות מיינע שונאים וואלט איך בא אים געקויפט א סידורל! היינט קאסט דאס טאקע א יקרות! אן עבירה, כ׳לעבן, דאס געלט
וואלט צונוץ געקומען אף שכר־למוד! נאר גארנישט, צוליב דעם, וואס
דו האסט מארגן, אם ירצה השם, יאר־צייט נאכן טאטן, עליו השלום,
און דו זאגסט נאך אים קדיש, האב איך דיר צוליב געטאן. טו זשע מיר
צוליב, מיין זון, דו אויך, און זאג מיר צו, אז דו וועסט כאטש דאוונען
אלע טאג.
    
צי איך האב טאקע אזוי געטריי געדאוונט, ווי איך האב צוגעזאגט, צי ניין ― פון דעם לאמיר נישט ריידן. נאר דאס כל־בוניקל האב
איך ליב געהאט דאס חיות! איר קאנט פארשטיין, אז איך בין מיט
אים געשלאפן, כאטש ― איר ווייסט? ― מע טאר דאס נישט. דער
גאנצער חדר האט מיר מקנא געווען אף דעם סידורל, ווי דאס שווארצ־
    
אפל פונעם אויג האב איך דאס אפגעהיט, ― און איצט, דעם דאזיקן
חנוכה, האב איך דאס ― וויי געשריגן! ― אליין מיט מיינע אייגענע
הענט אוועקגעטראגן צו משה דעם סטאליער יינגל, וואס האט שוין
לאנג געווארפן דערויף אן אויג, און נאך געדארפט בעטן אים, אויסשלאגן א קני ערד, ביז ער זאל דאס בא מיר קויפן. כמעט אומזיסט
אוועקגעגעבן דאס קליינע סידורל! אוי, דאס סידורל, דאס סידורל!
און דערמאן איך מיך אן דעם קליינעם סידורל, פארקלעמט מיך באם
הארצן און דאס פנים פלאמט מיר פאר בזיון. פארקויפט, פארהאנדלט,
און צוליב וואס? צוליב וועמען? צוליב בעניען. בעניע זאל האבן אף צו
געווינען בא מיר נאך עטלעכע קאפיקעס. נאר וואס איז שולדיק בעניע
אז סע גייט אים אזוי אין דריידל?
    
― דערויף איז דאס א דריידל. ― רעדט מיר אויס בעניע דאס
הארץ און לייגט־אריין צו זיך אין בייטעלע מיינע לעצטע עטלעכע גראשנס. ― ס׳זאל  ד י ר  אזוי גיין, ווי סע גייט מיר, וו א ל ס ט ו  געווונען! עס גייט אבער  מ י ר ,  געווין א י ך.
    
און בעניעס בעקלעך פלאמען, און אין שטוב איז בא זיי ליכטיק
און ווארעם. און א זילבערן חנוכה־לעמפל שטייט בא זיי גרייט מיטן
גוטן בוימל, מיטן שיינעם שמש און מיט אל דאס גוטס, און פון קיך בא
זיי לאזט זיך הערן א ריח פון פרישע, נאר־וואס אויסגעפרעגלטע שמאלץ.
    
― מע באקט היינט בא אונדז לאטקעס. ― זאגט מיר בעניע אן
א בשורה אף דער טיר שוין, און מיר קלעמט דאס הארץ פאר הונגער.
און איך לויף מיטן צעריסן טולופל אהיים און טרעף די מאמע געקומען
שוין פון קלייט, רויט די נאז, רויט די הענט, און אנגעדראלן, איבערגעפרוירן דורך און דורך, שטייט און ווארעמט זיך באם אויוון. מיך
דערזען, הייבט איר דאס פנים אן צו שיינען.
    
― פון שול? ― פרעגט מיך די מאמע.
    
― פון שול. ― זאג איך איר א ליגן.
    
― געדאוונט מעריב?
    
― געדאוונט מעריב. ― זאג איך איר א נייעם ליגן.
    
― ווארעם זיך אן, מיין זון, וועסטו מיר בענטשן חנוכה־ליכטלעך.
ס׳איז היינט, דאנקען גאט, דאס לעצטע ליכטל.
    
מעשיות פאר יידישע קינדער 351
    
 ה.
    
אוודאי, א מענטש זאל טראגן אף זיך נאר צרות אליין און נישט
האבן קיין פיצל פארגעניגן, קיין ברעקל נחת, וואלט ער דאס געוויס
נישט איבערגעטראגן און וואלט זיך געוויס גענומען דאס לעבן. איך
זאג עס אקעגן מיין מאמען דער אלמנה נעבעך, וואס האט טאג ווי
נאכט געהארעוועט, געפרוירן, געהונגערט, נישט דערעסן, נישט דערשלאפן, און נאר צוליב מיר, נאר פון מיינעטוועגן. פאר וואס זשע קומט
דאס איר, אז זי זאל נישט האבן טאקע אמאל קיין שטיקל פארגעניגן
אויך? איטלעכער מענטש פארשטייט דאס ווארט „פארגעניגן״ נאך
זיין השגה נאך. בא מיין מאמען איז נישט געווען גאר קיין גרעסער
פארגעניגן אף דער וועלט, ווי בשעת איך האב  א י ר  שבת און יום־טוב געמאכט קידוש, פסח  א י ר  אפגעריכט דעם סדר, און חנוכה
א י ר געבענטשט חנוכה־ליכטלעך. וואס פאר א קידוש ― צי איבער
וויין, צי איבער ביר? וואס פאר א סדר ― צי מיט כרעמזלעך, צי
מיט צוגעפרישטע מצה מיט וואסער? וואס פאר חנוכה־ליכטלעך ―
צי אין א זילבערנעם לעמפל, צי פון געשניטענע קארטאפלעס? ―
גלייבט מיר, נישט אינעם וויין, נישט אין די כרעמזלעך, נישט אין דעם
זילבער שטעקט רער גאנצער יחוס; דער עיקר איז גאר עפעס אנדערש:
דער עיקר איז דאס מ א כ ן פונעם קידוש, דאס א פ ר י כ ט ן  פונעם סדר און דאס  ב ע נ ט ש ן  פון די חנוכה־ליכטלעך. אנקוקן, בשעת
איך מאך די ברכה, מיין מאמעס פנים, ווי סע שיינט און סע לייכט און
סע שמייכלט, באדארף מען קיין סך ווערטער נישט ריידן און קיין גרויסע פירושים נישט מאכן! מע זעט, אז דא איז דאס רעכטע פארגעניגן
דאס אמתע גליק ! איך בויג מיך אן איבער די צעשניטענע קארטאפלעס
און מאך די ברכה מיט א ניגון. איך זאג, און זי זאגט מיר נאך שטילערהייט, ווארט בא ווארט, מיטן זעלבן ניגון, וואס איך. איך זאג,
און זי קוקט מיר אין די אויגן אריין און מאכט מיט די ליפן. און איך
ווייס, וואס זי טראכט זיך בשעת מעשה אין הארצן. זי טראכט: „אינגאנצן ע ר! ע ר מיט די ביינער, אים צו לענגערע יאר!״... און
איך פיל, אז איך בין ווערט, מע זאל מיך נעמען און צעשניידן אף שטיקלעך, אזוי ווי די צעשניטענע קארטאפלעס: סטייטש, אפגענארט די
מאמע, און אזוי מיאוס אפגענארט ! פארקויפט דאס קליינע סידורל און
דאס געלט פארשפילט אין דריידל! פארקויפט, פארקויפט פון קאפ ביז
פיס! .
    
די קנויטלעך אין די קארטאפלעס, מיינע חנוכה־ליכטלעך, טשאדען,
טשאדען אזוי לאנג, ביז זיי ווערן פארלאשן. און די מאמע זאגט צו מיר:
    
― גיי וואש זיך, וועלן מיר עסן קארטאפלעס מיט שמאלץ! לכבוד
חנוכה האב איך געקויפט א גלעזעלע גענדזן־שמאלץ, פרישע מחיהדיקע
שמאלץ!
    
מיט פארגעניגן גיי איך מיך וואשן, און מיר זעצן זיך צום טיש.
    
― בא לייטן איז א מנהג, צום לעצטן טאג חנוכה באקט מען לאטקעס. ― זאגט די מאמע מיט א זיפץ, און עס קומט מיר ארויף אף
דער מחשבה בעניעס לאטקעס מיט בעניעס דריידל, וואס קאסט מיך אזא
פארמעגן, און עס טוט מיר א שטאך אין הארצן, ווי מיט א נאדל, און
מער פון אלצדינג טוט מיר וויי דאס הארץ און איך האב חרטה אפן
סידורל.
    
אויך באם שלאפן לאזן מיך די געדאנקען נישט רוען. איך הער
אלץ דער מאמעס קרעכצן מיט איר קנאקן פון די פינגער. איך הער
דאס בעטל, ווי סע סקריפעט, און עס דאכט זיך מיר, אז דאס בעטל
אירס נישט סע סקריפעט, נאר סע קרעכצט. און אין דרויסן בלאזט דער
ווינט, קלאפט אין פענצטער, רייסט דעם דאך, פייפט אין קוימען, לאזט
אויס מיט א לאנגן־לאנגן וויו־ו־ו־ו! און א גריל האט זיך צו אונדז פארנא־דעט פון א צייט און טשערעריקעט פון דער וואנט ארויס: טשירערי־טשירערי! און די מאמע הערט נישט אויף צו זיפצן און צו קרעכצן און
צו קנאקן מיט די פינגער, און יעדער זיפץ און יעדער קרעכץ רופט זיך
אפ בא מיר אין הארצן. קוים־קוים וואס איך האלט מיך איין; אט־אט
נעם איך, דאכט זיך, און שפרינג אראפ פון מיין געלעגער און גיי־צו
צו מיין מאמען און פאל איר צו די פיס און קוש איר די הענט און בין זיך
מודה ומתודה אף אלע מיינע גרויסע זינד. נאר איך טו דאס נישט;
איך דעק מיך איין מיט אלע קליידלעך שטארקער־שטארקער, איך זאל
נישט הערן, ווי דער מאמעס בעטל סקריפעט און ווי די מאמע זיפצט
און קרעכצט. און די אויגן שליסן זיך בא מיר, און דער ווינט פייפט
און סווישטשעט וויו־ו־ו־ו־ו! און די גריל מאכט: טשירערי־טשירערי!
טשירערי־טשירערי! און סע דרייט זיך עפעס פאר מיינע אויגן, ווי א
דריידל, א מענטש אזעלכער, א קענטיקער פארשוין. איך וואלט געמעגט שווערן, אז ס׳איז דער רבי מיט דער שפיצעכיקער יארמלקע אף
איין פוס שטייט פאר מיר דער רבי מיטן חומש און דרייט זיך, דרייט
זיך, דרייט זיך ווי א דריידל, און די שפיצעכיקע יארמלקע אפן קאפ שעמערירט אין די אויגן, און די פאות פליען אין דער לופטן. ניין. ס׳איז
נישט קיין רבי, ס׳איז גאר א דריידל! א מאדנע דריידל, א לעבעדיקס,
מיט א שפיצעכיקער יארמלקע און מיט פאות. ביסלעכווייז, ביסלעכווייז
הערט אויף דאס רבידיקע דריידל אדער דער דריידלדיקער רבי זיך צו
דרייען, און אף זיין ארט וואקסט אויס פרעה דער קעניג פון מצרים
פון דער סדרה „מקץ״, וואס מיר האבן געלערנט די וואך וואס פאר חנוכה;
נאקעט שטייט פרעה דער מלך פון מצרים פאר מיינע אויגן, נאקעט, נאר
וואס פון טייך ארויס, און האלט אין האנט מיין סידורל, מיין קליין כל־בוניקל, און איך פארשטיי נישט, ווי קומט דאס צו אים, צו דעם דאזיקן
רשע, וואס האט זיך געבאדן אין יידיש בלוט?... און איך זע זיבן קי,
מאגערע, דארע, אויסגעדיווערטע הויט און ביינער, מיט גרויסע הערנער
און מיט לאנגע אויערן, לאזן זיך צו מיר אלע מיט א מאל, איינע נאך
דער אנדערער, עפענען די מיילער און ווילן מיך איינשלינגען. פלוצים
וואקסט אויס בעניע, מיין חבר בעניע, כאפט זיי פאר די לאנגע אויערן אוןדרייט זיי א לאנגן „פזר״ מיט א „שלשלת״, און עמעצער וויינט שטילערהייט, זיפצט און כליפעט, קרעכצט און פייפט און סווישטשעט און
טשירעריקעט, און א מענטש שטייט לעבן מיר און מאכט צו מיר שטילערהייט:
    
― זאג נאר, זונו, ווען האסטו נאך מיר יארצייט? ווען זאגסטו
נאך מיד קדיש?
    
און איך שטויס מיך, אז דאס איז דער טאטע מיינער, פון יענער
וועלט, מיין טאטע, וואס די מאמע דערציילט זיך אן פון אים אזויפיל
גוטע זאכן. איך וויל אים זאגן, ווען איך האב נאך אים יארצייט, ווען איך
זאג נאך אים קדיש, ― האבן איך אבער פארגעסן. גראד אצינד האב
איך פארגעסן! איך מוטשע מיך, איך רייב דעם שטערן, וויל מיך דערמאנען, נאר איך קאן נישט! האט איר געהערט א מעשה? איך האב
פארגעסן, ווען איך האב יארצייט נאך מיין טאטן! גוואלד, יידישע
קינדער! צי ווייסט איר נישט, צי ווייסט איר נישט, ווען איך האב
יארצייט נאך מיין טאטן? וואס שווייגט איר? גוואלד! גוואלד!
גוואלד!...
. . . . . . . . . . . . . . . .
    
― גאט איז מיט דיר! וואס שרייסטו? וואס גוואלדעוועסטו?
וואס טוט דיר, חלילה, וויי?
    
איר פארשטייט דאך, אז דאס זאגט צו מיר די מאמע. זי שטייט
איבער מיר, האלט מיך באם קאפ, און איך פיל, ווי זי ציטערט און ווי
זי פלאטערט. דאס האלב־פארדרייטע לעמפל נישט סע לייכט, נאר סע
טשאדעט, און איך זע דער מאמעס שאטן טאנצט משונה אף דער וואנט.
און ווי צוויי הערנער זעען אויס די שפיצן פון איר נאכט־פאטשיילע, און
די אויגן אירע גלאנצן שרעקלעך אין דער פינצטער.
    
― ווען האב איך יארצייט? מאמע, זאג! ווען האב איך יארצייט?
    
― גאט איז מיט דיר! ערשט נישט לאנג געווען דער יארצייט!
דיר האט זיך עפעס געחלומט? שפיי אויס דריי מאל: טפו־טפו־טפו!
לאזט זיין צו גוטן! אמן, אמן, אמן!...
    
 * * *
    
קינדער! איך בין אויסגעוואקסן, געווארן א גרויסער. אויך בעניע
איז אויסגעוואקסן, געווארן א גרויסער, א יונגערמאן מיט א בערדל א
געלס. און א בייכל טראגט ער. ווייזט אויס, א נגיד בעניע. געווען אמאל
א נגידס א יינגל, היינט איז ער אליין א נגיד.
    
מיר האבן זיך באגעגנט, פארנדיק אין באן. איך האב אים דערקענט
נאך די בולבעוואטע אויגן, ווי בא א פיש, און נאך די שיטערע ציין.
אזא צייט נישט געזען זיך, האבן מיר זיך ארומגעכאפט קושן און צערעדט
זיך פון אמאליקע גוטע, ליבע, זיסע קינדער־יארן, און דערמאנט זיך אן
אלע נארישקייטן פון אמאל.
    
געדענקסט, בעניע, יענעם חנוכה, ווי ס׳איז דיר געגאנגען אין שפיל,
אינעם דריידל? אלע מאל איז בא דיר געפאלן גימל!
    
איך טו א קוק אף מיין בעניע ― ער איז ברוין און בלוי פון געלעכטער. ער האלט זיך בא די זייטן, ער קאטשעט זיך, ממש ער עקט זיך.
    
― גאט איז מיט דיר, בעניע! וואס איז אף דיך אזא געלעכטער
פלוצים אנגעפאלן, בעניע?
    
― אוי! ― מאכט ער צו מיר מיט ביידע הענט. ― גיי שוין אוועק
מיט דיין דריידל! דאס איז געווען דאס גוטע דריידל! שוין איין מאל
א דריידל! דאס איז געווען א קוגל פון גאלע שמאלץ, א צימעס פון
גאלע ראזשינקעס! מיט אזא דריידל איז שווער צו פארשפילן. וויאזוי
ס׳זאל נישט פאלן, מוז עס פאלן אפן, כא־כא־כא, אפן גימל!
    
― וואס זשע איז דאס געווען פאר א מין דריידל, בעני?
    
― דאס איז געווען, כא־כא־כא, א דריידל פון גאלע, כא־כא־כא, פון
סאמע גימל, כא־כא־כא!...
    
 געשריבן אין יאר 1903.
 
 