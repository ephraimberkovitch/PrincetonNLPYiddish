 
 אייזנבאן־געשיכטעס: 5: א מענטש פון בוענאס־איירעס 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 געשיכטע נומער פינף
    
 א מענטש פון בוענאס איירעס
    
פארן אין באן איז גאר ניט אזוי אומעטיק, ווי אנדערע מיינען.
אבי מע טרעפט נאר אן א גוטע קאמפאניע. אמאל מאכט זיך אייך צו
פארן מיט א סוחר, מיט א מענטשן, וואס פארשטייט געשעפט. דעמאלט
ווייסט איר גארנישט, ווו די צייט קומט אהין. און אמאל טרעפט איר אן
נישט אף קיין סוחר, נאר אזוי אף א געניטן מענטשן, א קלוגן, א דורכגעטריבענעם, א „גערייכערטע ליולקע״, וואס איז קלאר די וועלט אף
אויסווייניק. מיט אזא מענטשן איז א פארגעניגן צו פארן. מע קאן פון
אים עפעס נאשן. און אמאל שיקט אייך גאט צו גלאט א לעבעדיקן פאסאזשיר. א לעבעדיקן און א פריילעכן און א בארעדעוודיקן. רעדט ער
און רעדט און רעדט. דאס מויל מאכט זיך אים ניט צו ריידנדיק. און נאר
פון זיך, און נאר פון זיך.
    
אט מיט אזא מין נפש איז מיר אויסגעקומען איינמאל פארן א
גאנץ היפשע שטרעקע.
    
אונדזער באקאנטשאפט האט זיך אנגעהויבן ― ווי אזוי הייבט זיך
אן א באקאנטשאפט אין וואגאן? ― פון א קלייניקייט: „ווייסט איר ניט,
ווי אזוי הייסט די סטאנציע?״ אדער: „ווו האלט דער זייגער?״ אדער:
„צי האט איר ניט בא זיך א שוועבעלע?״ גיך, גאנץ גיך זיינען מיר געווארן גוטע ברידער, גלייך ווי מיר וואלטן שוין געווען באקענט ווער
ווייסט פון ווען אן. אף דער ערשטער סטאנציע, ווו מיר האבן זיך אפגעשטעלט אף עטלעכע מינוט, האט ער מיך שוין געכאפט אונטער דער
האנט, צוגעפירט גלייך צום בופעט, און גארנישט געפרעגט מיך, צי איך
טרינק, צי ניין, האט ער געהייסן אנגיסן צוויי גלעזלעך קאניאק. באלד
נאכדעם האט ער געגעבן א ווונק צו מיר, איך זאל מיך א נעם טאן צום
גאפל, און אז מיר זיינען פארטיק געווארן מיט די אלע מינים געזאלצנס
און פארבייסנס, וואס געפינען זיך אין יעדן בופעט, האט ער געהייסן
אנגיסן צוויי קופל ביר, פאררייכערט ― זיך א ציגאר, מיר א ציגאר ―
און אונדזער גוטפריינטשאפט איז געשלאסן געווארן.
    
― איך דארף אייך זאגן גאנץ אפנטלעך, אן א קאפ חניפה, ―
מאכט צו מיר מיין נייער באקאנטער שוין זיצנדיק אין וואגאן, ― אז
איר זייט מיר געפעלן געווארן ― איר וועט מיר גלייבן, צי ניט? ―
פון דער ערשטער מינוט, וואס איך האב אייך דערזען. ווי איך האב
נאר א קוק געטאן אף אייך, אזוי האב איך מיר געזאגט: אט דאס איז
א מענטש, מיט וועמען מע קאן ריידן א ווארט. איך האב פיינט, הערט
איר, זיצן ווי א נאפודעלע און שווייגן. איך האב ליב ריידן מיט א לעבעדיקן מענטשן, און צוליב דעם טאקע האב איך גענומען א בילעט
דריטע קלאס, איך זאל האבן מיט וועמען צו ריידן. אזוי פאר איך דווקא
צווייטע קלאס. און ערשטע קלאס מיינט איר, קאן איך נישט אויספירן?
איך קאן אויספירן ערשטע קלאס אויך. אפשר רעכנט איר, אז איך בארים זיך פאר אייך? נאט, זעט.
    
און מיט די ווערטער כאפט־ארויס מיין פארשוין פון דער הינטערשטער הויזנקעשענע און עפנט־אויף א טייסטער, אנגעפאקט מיט געלט,
טוט א פאטש מיט דער האנט פון אויבן, ווי אף א ווייך קישעלע, און באהאלט דעם טייסטער צוריק:
    
― שרעקט זיך ניט, ס׳איז דא נאך.
    
איך באטראכט דעם נפש און קאן נישט טרעפן בשום אופן, וויפל
ער איז אלט. ס׳איז רעכט צו זאגן ― א יאר פערציק, און ס׳איז רעכט
צו זאגן ― עטלעכע און צוואנציק. דאס פנים גלאט און קיילעכיק, א
ביסעלע צו־שטארק צוגעברענט. קיין סימן פון קיין בארד און וואנצעס.
אויגעלעך קליינע, בוימלדיקע און לאכנדיקע. און אליין איז דאס א קליינטשיקס, א קיילעכיקס, א רירעוודיקס, א לעבעדיקס, אנגעטאן פון אויבן
ביז אראפ נעט און נאבל, אזוי ווי איך האב ליב: א שניי־ווייס העמד
מיט גאלדענע קנעפ. א רייכער פלאסטראן־שניפס מיט א שיינער נאדל
אריינגעשטעקט. א נייער עלעגאנטער בלויער אנצוג פון עכט־ענגלישן
שעוויאט. א פאר לאקירטע שיך, קלוגע שיך. א שווערער גאלדענער רינג
אפן פינגער מיט א בריליאנט, וואס שפיגלט זיך אפ אף דער זון אין
טויזנט וואסערן (דער רינג, אויב ער איז נאר אן אמתער, דארף ווערט
זיין ניט ווינציקער פון פיר־פינף הונדערט, אויב ניט מער).
    
שיין אנטאן זיך ― דאס איז, נאך מיין מיינונג, די הויפטזאך
בא מענטשן. איך האב ליב אליין שיין אנטאן זיך, און האב ליב, אז יענער גייט שיין אנגעטאן. נאכן אנטאן וועל איך אייך דערקענען, ווער
ס׳איז א פיינער מענטש, און ווער ניט. פאראן אפילו אזעלכע, וואס
האלטן, אז ס׳איז גאר קיין ראיה ניט. מע קאן, זאגן זיי, גיין זייער שיין
אנגעטאן און זיין וואס אין דער קארט. וועל איך אייך אבער פרעגן,
ענטפערט מיר דערויף: למאי טוט זיך אן שיין די גאנצע וועלט? למאי
טראגט דער אזא מין אנצוג, און דער אזא מין קאסטיום? למאי קויפט
זיך איינער א „דיפלאמאט־שניפס״, אן אטלעסענעם, א גלאטן, פערל־גרין
קאליר, און דער אנדערער זוכט א „רעגאט״, דווקא א רויטן און דווקא
מיט ווייסע שפרענקעלעך?
    
איך וואלט אייך געקאנט ברענגען נאך א סך אזעלכע ביישפילן,
מיין איך אבער, אז ס׳איז ניט כדאי. אן עבירה די צייט. לאמיר בעסער
אומקערן זיך צו מיין נייעם באקאנטן און הארכן, וואס וועט ער אונדז
דערציילן.
    
„― אזוי, אזוי, ליבער פריינט. ווי איר זעט, קאן איך שוין דווקא
יא פארן צווייטע קלאס. מיינט איר, איך זשאלעווע געלט? געלט איז
בלאטע, נאר ― איר וועט מיר גלייבן, צי ניט? ― איך האב ליב דריטע
קלאס, ווייל איך בין אליין א פראסטער מענטש און האב ליב פראסטע
מענטשן. איך בין, פארשטייט איר מיך, א  ד ע מ א ק ר א ט. איך
האב מיין קאריערע אנגעהויבן קליין, זייער קליין. אט אזוי א! (מיין
נייער באקאנטער טוט מיר א ווייז מיט דער האנט בא דער ערד, ווי קליין
ער האט אנגעהויבן זיין קאריערע). און בין געוואקסן העכער און העכער. (מיין נייער באקאנטער באווייזט מיר מיט דער האנט ארויף, צו
דער סטעליע, ווי ווייט הויך ער איז געוואקסן). נישט מיט א מאל, כאפט
זיך נישט, נאר פאוואלינקע, ביסלעכווייז, ביסלעכווייז. פריער בין איך
געווען א „מענטש״ בא יענעם. וואס זאג איך א „מענטש״? כא־כא־כא!
ביז איך בין דערגאנגען צו אזא הויכער שטופע ― זיין בא יענעם א
„מענטש״, ― זיינען אפגעלאפן גענוג־גענוג וואסערן! אז איך טו אמאל
א טראכט, הערט איר, וואס בין איך געווען, אז איך בין געווען א קינד,
שטעלן זיך מיר ― איר וועט מיר גלייבן, צי ניט? ― די האר קאפויר!
איך קאן מיך, הערט איר, גאר ניט דערמאנען וועגן דעם. איך ק א ן
מיך ניט דערמאנען און  וו י ל  מיך ניט דערמאנען. איר מיינט אפשר,
ווייל סע שטייט מיר ניט אן? אדרבה. איך זאג אלעמען, ווער איך בין.
אז מע פרעגט מיך: פון וואנען זיינט איר? ― שעם איך מיך ניט און
זאג, אז איך בין פון א גרויסער מדינה, פון ס א ש מ א ק ע ן. ווייסט
איר, ווו געפינט זיך אט דאס ס א ש מ א ק ע ן? א שטעטל פאראן
אזעלכעס אין קורלאנד, ניט ווייט פון מיטאווע, רופט מען דאס ס א ־
ש מ א ק ע ן. די גאנצע שטאט איז אזוי גרויס, אז איך וואלט זי
בא היינטיקן טאג געוויס געקאנט אפקויפן מיט אלע אירע פאטראכעס.
עס קאן זיין, אז איצט האט זיך די שטאט איבערגעביטן, אויסגעוואקסן
― וועל איך אייך נישט זאגן. נאר אין מיינע יארן האט גאנץ סאשמא־קען ― איר וועט מיר גלייבן, צי ניט? ― פארמאגט מער ניט ווי איין
מאראנץ, וואס איז געגאנגען מיד ליד, פון איין ווירטן צו דער אנדערער, אף מכבד צו זיין די געסט שבת נאכן טיש.
    
„אט אין דעם סאשמאקען בין איך דאס דערצויגן געווארן אף הילכיקע פעטש, טרוקענע קלעפ, אייזערנע סטוסאקעס, רויטע פונקען אין די
אויגן, בלויע צייכנס אפן לייב און דערצו א הונגעריקן מאגן. קיין זאך,
הערט איר, געדענק איך ניט אזוי, ווי הונגער. א הונגעריקער בין איך
ארויס אף גאטס וועלט, און הונגער האב איך געליטן פון זינט איך בין
צו מיין שכל געקומען. הונגער, הארצקלעמעניש און מוראדיקע נודנא־טע... שאט! זשיוועצע, ווייסט איר, וואס הייסט זשיוועצע? עס וואקסט
אף די ביימער און כלי־זמר באנוצן עס אפן ארט פון קאניפאליע. האב
איך געלעבט מיט דעם ― איר וועט מיר גלייבן, צי ניט? ― כמעט א
גאנצן זומער. דאס איז געווען דער זומער, ווען מיין שטיפטאטע, א קורנאסער שניידער, האט מיר אויסגעדרייט א האנט און האט מיך ארויסגעטריבן פון מיין מאמעס שטוב, און איך בין אנטלאפן פון סאשמא־קען קיין מיטאווע. אט די האנט, זעט איר? ― עס דארף נאך זיין א
סימן היינט אויך״.
    
און מיין נייער באקאנטער פארקאטשעט אן ארבל און ווייזט מיר
א ווייכע געזונטע פוכקע האנט און דערציילט ווייטער:
    
„― ארומגעבלאנקעט זיך א הונגעריקער, א נאקעטער, א בארוועסער אין מיטאווע און אויסגעוואלגערט זיך אין אלע מיסטן, האב איך,
דאנקען גאט, געקריגן א שטעלע. די ערשטע שטעלע, איך בין געווארן
א פירער בא אן אלטן חזן. דער חזן איז געווען אמאל ערגעץ א בארימטער חזן. אף דער עלטער איז ער בלינד געווארן אף ביידע אויגן און
געמוזט גיין איבער די הייזער. בין איך דאס געווארן זיין פירער. די
שטעלע אליין וואלט געווען אפילו נישקשה פון א שטעלע. נאר איבערטראגן דעם חזנס קאפריזן האט מען באדארפט זיין פון אייזן. קיינמאל,
הערט איר, איז ער נישט געווען צופרידן. קיינמאל. כסדר האט ער נאר
געווארטשעט, געקנייפט מיך, אויסגעריסן מיר שטיקער פלייש. ער האט
געטענהט, אז  א י ך  פ י ר  א י ם   נ י ש ט  א ה י ן  וו ו מ ע ד א ר ף. וווהין, האט ער
געוואלט, זאל איך אים פירן ― ווייס איך עד היום נישט. א מוראדיקער
קאפריזנער חזן! דערצו האט ער מיך נאך ארויפגעפירט אף גוטע זאכן.
ער האט זיך פאר אלעמען בארימט, ― איר וועט מיר גלייבן, צי ניט?
― אז מיין טאטע־מאמע האבן זיך געשמדט און מיך האבן זיי אויך געוואלט אפשמדן, האט ער מיך קוים מיט צרות, מיט אנגסטן ארויסגעריסן
פון גויישע הענט. און איך האב באדארפט אויסהערן אזעלכע שקרים
און ניט צעזעצט ווערן פאר געלעכטער! אדרבה, ער האט נאך געפאדערט
פון מיר, אז איך זאל בעת־מעשה מאכן א קרום פנים.
    
„קורץ און גוט, איך האב ארויסגעזען, אז איך וועל מיך מיט מיין
חזן ניט עלטערן, האב איך געשלאגן כפרות מיט מיין „שטעלע״ און בין
אוועק פון מיטאווע קיין ליבאווע. ארומגעדרייט זיך א שטיקל צייט א
הונגעריקער אין ליבאווע, האב איך מיך דערשלאגן צו א כאליאסטרע
ארעמע עמיגראנטן. די עמיגראנטן האבן זיך געקליבן אפפארן מיטן שיף
ערגעץ ווייט, אזש קיין בוענאס־איירעס, האב איך מיך אנגעהויבן בעטן
בא זיי, מע זאל מיך אויך נעמען קיין בוענאס־איירעס. ווער? וואס?
ס׳איז נישט מעגלעך. ס׳איז נישט געווענדט אן זיי, ס׳איז געווענדט אן
קאמיטעט, ווי אזוי דער קאמיטעט וועט זאגן. בין איך אוועק אין קאמיטעט, געוויינט, געחלשט, קוים איינגעבעטן זיך, מע זאל מיך נעמען קיין
בוענאס־איירעס.
    
„פרעגט מיך בחרם, וואס בוענאס־איירעס? ווער בוענאס־איירעס?
אלע פארן, פאר איך אויך. ערשט אז מיר זיינען געקומען קיין בוענאס־איירעס, ווער איך געוואר, אז פארן פארן מיר, אייגנטלעך, ווייטער, און
אז בוענאס־איירעס איז ניט מער ווי א פונקט, פון וואנען מע וועט
אונדז צעשיקן אין פארשיידענע ערטער. און כך הווה. מיר זיינען נאר
געקומען קיין בוענאס־איירעס, אזוי האט מען אונדז איבערגעשריבן און
צעשיקט אין אזעלכע מקומות, ווו אדם הראשון איז ניט געווען, הערט
איר, אפילו אין חלום, און מע האט אונדז אוועקגעשטעלט צו דער ארבעט. ווילט איר דאך מסתמא וויסן, וואסער ארבעט? פרעגט שוין בעסער נישט. אונדזערע אבות־אבותינו אין מצרים האבן געוויס נישט
געטאן דאס, וואס מיר האבן געטאן. און די צרות, וואס זיי זיינען
אויסגעשטאנען, ווי מע דערציילט זיך אן אין דער הגדה, איז אפילו ניט
קיין צענט־חלק, הערט איר, פון דעם, וואס מיר זיינען אויסגעשטאנען.
אונדזערע זיידעס האבן, זאגט מען, געקנאטן ליים, געמאכט ציגל און
געבויט פיתום מיט רעמסס. א טייערע מציאה! וואלטן זיי זיך פרווון,
אזוי ווי מיר, באארבעטן מיט די הוילע הענט ברייטע וויסטע סטעפעס,
מיט שטעכלקעס באוואקסן, האבן צו טאן מיט מוראדיקע גרויסע אקסן,
וואס מיט איין ריר קאנען זיי דורס זיין א מענטשן, מיט ווילדע פערד,
וואס מע דארף זיך נאך זיי יאגן מיט אן ארקאן הונדערט מייל, ביז
מע כאפט זיי, פארזוכן כאטש איין מאל מאסקיטעס באנאכט, וואס
רייסן־אויס שטיקער פלייש, אלטע סוכארעס, וואס האבן א טעם פון
שטיינער, לעבעדיקע ווערעם אין פארשימלטן וואסער... איך האב איינמאל ― איר וועט מיר גלייבן, צי ניט? ― א קוק געטאן אין טייך
אריין און דערזען מיין פנים, האב איך מיך דערשראקן פאר זיך אליין.
די גאנצע הויט אפגעשיילט. די אויגן געשוואלן. די הענט ווי פאמפעשקעס. די פיס צעבלוטיקט. פון אויבן ביז אראפ באוואקסן.
    
― דאס ביסטו? מאטעק פון סאשמאקען?! ― אט אזוי האב איך
א זאג געטאן צו זיך אליין און האב מיך צעלאכט. און טאקע דעם
זעלבן טאג האב איך א שפיי געטאן אף די גרויסע אקסן מיט די ווילדע
פערד מיט די וויסטע סטעפעס מיט דעם ווערעמדיקן וואסער, און מיינער איז אוועק צו־פוס צוריק קיין בוענאס־איירעס.
    
„נאר מיר שיינט, אז אף דער סטאנציע, וואס מיר שטייען איצט,
דארף זיין א גרויסער בופעט. טוט נאר א קוק אין ביכל. געפינט איר
ניט, אז ס׳איז שוין טאקע צייט עפעס נעמען אין מויל אריין? אגב וועלן
מיר האבן כח צו דערציילן ווייטער״.
    
איבערגעביסן, ווי עס געהער צו זיין, און פארטרונקען מיט ביר,
האבן מיר ווידער אמאל פאררייכערט צו ציגארן ― גוטע, שמעקנדיקע,
אמתע האוואנער ציגארן פון בוענאס־איירעס ― און האבן זיך אוועקגעזעצט צוריק אין וואגאן אף אונדזערע ערטער, און מיין נייער באקאנטער פון בוענאס־איירעס האט גענומען דערציילן זיין געשיכטע ווייטער:
    
„― בוענאס־איירעס איז אן ערטל, הערט איר, וואס זינט גאט
האט באשאפן די וועלט... שאט! אין אמעריקע זייט איר ווען געווען?
אין דער שטאט ניו־יארק? קיינמאל ניט? און אין לאנדאן? ניין? אין
מאדריד? קאנסטאנטינאפאל? פאריז? אויך ניט? נו, קאן איך אייך ניט
אויסמאלן, וואס איז אזעלכעס בוענאס־איירעס. איך קאן אייך נאר
זאגן, אז ס׳איז א תהום. א גיהנם. א גיהנם מיט א גן־עדן. דאס הייסט,
פאר וועמען ס׳איז א גיהנם, פאר וועמען א גן־עדן. מע דארף נאר ניט
זיין קיין פעפער און כאפן דעם רעכטן מאמענט, קאן מען מאכן א פארמעגן. דארטן וואלגערט זיך ― איר וועט מיר גלייבן, צי ניט? ― גאלד
אין די גאסן. איר גייט, איר טרעט איבער גאלד. בייגט אייך אן, ציט־אויס די האנט און נעמט וויפל איר ווילט. נאר היטן זאלט איר אייך,
מע זאל אייך נישט צעטרעטן מיט די פיס. דער עיקר ― נישט אפשטעלן
זיך. ניט פארטראכטן זיך. ניט קלערן: וועלכעס פאסט פאר מיר און וועלכעס ניט? אלצדינג דארף פאסן. זיין א משרת אין א רעסטאראן ― איז
גוט. א יונג אין א קלייט ― איז גוט. וואשן פלעשלעך אין שענקל ―
איז גוט. העלפן אונטערשטופן א וועגעלע ― איז גוט. ארומלויפן איבער
דער גאס און אויסשרייען די נייעס פון די צייטונגען ― איז גוט. וואשן
הינט ― איז גוט. האדעווען קעץ ― איז גוט. כאפן מייז ― איז גוט,
און שינדן פון זיי די פעלכלעך ― איז אויך גוט. מיט איינעם ווארט ―
אלצדינג איז גוט, און אלצדינג האב איך אויסגעפרוווט, און אומעטום
האב איך ארויסגעזען, הערט איר, איין זאך: אז ארבעטן אף יענעם
טויג אף כפרות. טויזנט מאל גלייכער, אז יענער זאל ארבעטן אף מיר.
וואס זאל מען טאן, אז גאט האט איינמאל אזוי באשאפן די וועלט, אז
דער דארף שוויצן און קאכן דאס ביר, און איך דארף עס טרינקען. יענער דארף שוויצן און דרייען ציגארן, און איך דארף זיי רייכערן. דער
מאשיניסט פון דער באן לאז פירן דעם לאקאמאטיוו, דער קאטשעגאר
לאז טראגן קוילן, דער ארבעטער לאז שמירן די רעדער, און איך מיט
אייך וועלן זיך, הערט איר, זיצן אט דא אין וואגאן און דערציילן געשיכטעס. געפעלט זיי ניט? לאזן זיי גיין איבערמאכן די וועלט״.
    
איך קוק אף מיין פארשוין און טראכט מיר: וואס קאן ער זיין,
אט דער נפש? אן אויפגעקומענער גביר? א געוועזענער שניידער אין
אמעריקע און איצט האט ער א מאגאזין פון פארטיקע קליידער? צי
אפשר טאקע א פאבריקאנט? אדער א בעל־הבית פון הייזער? אדער אזוי
א מענטש א קאפיטאליסט, וואס לעבט פון פראצענט? נאר לאמיר אים
לאזן ווייטער. ער אליין דערציילט דאס בעסער:
    
,,― ס׳איז, הערט איר, א קלוגע וועלט און א זיסע וועלט און א
גוטע וועלט, און ס׳איז א חיות, וואס מע לעבט אף דער וועלט! מע
דארף נאר זען, מע זאל זיך ניט לאזן שפייען אין דער קאשע. איך האב
מיך געווארפן, הערט איר, אף אלע זייטן. איבערגעדינט, ווי עס רעדט
זיך, אלע עבודה־זרהס. קיין ארבעט איז ניט געווען צו שווער פאר מיר.
קיין פרנסה איז מיר ניט געווען מיאוס. און אויב איר ווילט וויסן, איז
קיין מיאוסע פרנסה גאר אף דער וועלט נישטא. אלע פרנסות זיינען
שיין. אבי איר האנדלט ארנטלעך און אבי דאס ווארט איז א ווארט.
איך ווייס עס פון זיך אליין. איך וועל מיך, הערט איר, ניט גיין בארימען פאר אייך, אז איך בין דער לעמבערגער רב. נאר איר מעגט מיר
גלייבן אף נאמנות, אז קיין גנב בין איך ניט. קיין גזלן בין איך אוודאי
נישט. און קיין שווינדלער אויך נישט. לאמיך האבן אזא יאר, הערט
איר, וואס פאר אן ארנטלעכער סוחר איך בין. איך האנדל אנשטענדיק.
איך נאר קיינעם נישט אפ. איך פארקויף דאס, וואס איך האב, קיין קאץ
אין זאק איז בא מיר נישטא. קורץ, איר ווילט וויסן, וואס איך בין?
איך בין נישט מער ווי א ליפעראנט, אדער, ווי בא אייך ווערט עס אנגערופן, א „פאדראטשיק״. איך שטעל־צו דער וועלט סחורה. די סחורה,
וואס אלע ווייסן, נאר קיינער רעדט נישט פון דעם... פאר וואס? ווייל
די וועלט איז שוין צו א קלוגע וועלט, און מענטשן זיינען שוין צו גייציק. זיי האבן פיינט, אז מע זאגט זיי אף שווארץ, אז ס׳איז שווארץ, און
אף ווייס, אז ס׳איז ווייס. זיי האבן בעסער ליב, פארקערט, אז מע זאגט
זיי אף שווארץ, אז ס׳איז ווייס, און אף ווייס, אז ס׳איז שווארץ... נו,
וואס וועט איר טאן מיט זיי?״...
    
איך קוק אף מיין פארשוין פון בוענאס־איירעס און טראכט מיר:
„רבונו של עולם! וואס איז אזעלכעס אט דער נפש? וואס פאר א מין
ארטיקל שטעלט ער צו, אט דער „פאדראטשיק״? און וואס רעדט ער
דאס עפעס אזעלכע מאדנע דבורים: „שווארץ ― ווייס, ווייס ―
שווארץ?״... איבערשלאגן אים אינמיטן און א פרעג טאן אים: „פעטער,
מיט וואס האנדלט איר?״ ― ווילט זיך מיר נישט. איך לאז אים בעסער
ריידן ווייטער.
    
„― קורץ, ווו־זשע האלטן מיר? בא מיין איצטיקן געשעפט אין
בוענאס־איירעס. מיין געשעפט אליין איז, אייגנטלעך, ניט אין בוענאס־איירעס, מיין געשעפט איז, אויב איר ווילט וויסן, אומעטום, אף דער
גאנצער וועלט: אין פאריז, אין לאנדאן, אין בודאפעשט, אין באסטאן,
און די הויפט־קאנטאר, דאס ביורא, איז אין בוענאס־איירעס. אן עבירה,
וואס מיר זיינען איצט ניט אין בוענאס־איירעס. איך וואלט אייך אריינפירן צו מיר אין ביורא, אייך ווייזן א קאנטאר, מיט „מענטשן״. בא
מיר „מענטשן״ לעבן זיך אפ ― איר וועט מיר גלייבן, צי ניט? ― ווי
די רויטשילדס. אכט שעה אין טאג. — מער ארבעט מען נישט בא מיר א
מינוט אפילו. בא מיר איז א „מענטש״ פאררעכנט פאר א מענטשן.
ווייסט איר, פארוואס? ווייל איך בין אליין אמאל געווען א „מענטש״.
טאקע בא מיינע איצטיקע שותפים. מיר זיינען איצט דריי שותפים.
פריער זיינען זיי געווען נאר צוויי שותפים, און איך בין געווען בא זיי א
„מענטש״. די רעכטע האנט בין איך בא זיי געווען. דאס גאנצע געשעפט,
קאן מען זאגן, איז געווען אף מיר. באם קויפן סחורה, באם פארקויפן
סחורה, באם אפשאצן סחורה, באם סארטירן די סחורה ― אומעטום
איך... בא מיר איז אן אויג ― איר וועט מיר גלייבן, צי ניט? ― אז איך
טו נאר א קוק אף א שטיקל סחורה, וועל איך אייך באלד זאגן, וויפל
ס׳האט די ווערט און וווהין עס קאן גיין... נאר דאס אליין איז נאך ניט
אינגאנצן. בא אונדזער געשעפט איז אן אויג אליין ווינציק. מע דארף
נאך האבן, הערט איר, א נאז אויך, א חוש הריח... פאר א מייל דארף
מען קאנען אנשמעקן, ווו עפעס ליגט. מע דארף פילן, ווו מע קאן מאכן
א גוט געשעפט, און ווו מע קאן ברעכן רוק און לענד, און נאך אריינקריכן אין א בלאטע, הערט איר, ביז אריבער די אויערן, מע זאל נאכדעם האבן צו זינגען און צו זאגן... צופיל „שטיגוטערעס״, הערט איר,
פאראן אף דער וועלט. צופיל אויגן קוקן אף אונדזער געשעפט ― און
אונדזער געשעפט האט דווקא מורא פאר א גוט אויג, כא־כא... איין
טריט, אז איר מאכט א פאלשן, וועט איר אייך ניט אפוואשן מיט קיין
צען וואסערן... באלד עפעס, ווערט א גוואלד, א געפילדער, א שמירעריי
אין די גאזעטן. און די גאזעטן דארפן דאך מער נישט. די גאזעטן זיינען
זיך מחיה, אבי זיי האבן פון וואס צו קלינגען. צעלייגן זיי די זאך אף
זיבן און זיבעציק טעלערלעך, בלאזן־אויף א פייער מיט סכנת־נפשות און הייבן־אויף
די גאנצע פאליציע... כאטש אפילו — איך דארף אייך זאגן בסוד ― די
פאליציע פון דער גאנצער וועלט איז, כא־כא, בא אונדז אין קעשענע...
איך זאל אייך אנרופן נאר די סומע, וואס אונדז קאסט אפ א יאר פאליציע אליין, וועט איר זיך דערשרעקן... בא אונדז ― איר וועט מיר
גלייבן, צי ניט? — איז א נתינה פון צען טויזנט, פופצן טויזנט, צוואנציק טויזנט — פו!״
    
מיט די ווערטער טוט מיין פארשוין א מאך מיט דער האנט, ווי א
מענטש, וואס ווארפט זיך מיט טויזנטער. בעת מעשה טוט א בלישטש
דער בריליאנטענער רינג אף דער שיין, און דער מענטש פון בוענאס־איירעס, וואס ווארפט מיט טויזנטער, שטעלט זיך אפ א וויילע, קוקט,
וואס פאר א רושם עס האבן געמאכט אף מיר די טויזנטער, און פארט
ווייטער:
    
,,― און אז מע דארף אמאל געבן מער, מיינט איר, איז עפעס א
תירוץ? דערויף זיינען מיר שוין דווקא באגלייבט. איך מיין, טאקע מיר,
אלע דריי שותפים. וויפל טויזנטער מיר זאלן נישט אנווייזן אף פאליציע,
גלייבט מען זיך אף נאמנות... אלע הוצאות פירן זיך בא אונדז אף
נאמנות. מיר גלייבן זיך איינס דאס אנדערע אפן ווארט. איינער פונעם
אנדערן וועט נישט פארלייקענען, הערט איר, אף אט אזוי פיל... און,
אדרבה, לאז איינער פרווון יא פארלייקענען, ― וועט ער האבן א וויסטן
סוף... מיר קענען זיך, הערט איר, גוט איינס דאס אנדערע, און מיר
ווייסן דעם פלאץ, און מיר זיינען קלאר די גאנצע וועלט. יעדער פון
אונדז האט זיך זיינע אגענטן מיט זיינע שפיאנען... וואס דען מיינט
איר? געשעפט, וואס פירט זיך אף נאמנות, קאן אנדערש נישט גיין...
געפינט איר נישט, אז ס׳וואלט זיין בעסער ווי רעכט, מיר זאלן דא אף
דער סטאנציע געבן א שפרונג־אראפ און טאן א שווענק־דורך דעם האלדז?״
    
אזוי מאכט צו מיר מיין פארשוין און נעמט מיך פאר א האנט און
פארקוקט מיר אין די אויגן אריין.
    
זעלבסטפארשטענדלעך, אז איך האב גארנישט דאקעגן, און מיר
גיבן א שפרונג־אראפ אף דער סטאנציע און טוען א שווענק־דורך דעם
האלדז. איינס נאכס אנדערע קנאקן די פלעשלעך לימאנאד, און מיין
חברה־מאן טרינקט מיט אזא מין אפעטיט, אז מע מעג אים מקנא זיין.
מיר אבער גריבלט די גאנצע צייט אין מח איין געדאנק: מיט וואס פאר
א מין ארטיקל האנדלט ער, אט דער מענטש פון בוענאס־איירעס? וואס
ווארפט ער זיך אזוי מיט טויזנטער? און ווי אזוי איז דאס די פאליציע
פון דער גאנצער וועלט בא אים אין קעשענע? און צו וואס דארפן זיי
אגענטן און שפיאנען?... האנדלט ער נישט מיט קאנטראבאנד?... מיט
פאלשע בריליאנטן?... מיט גנבישע סחורות?... אדער ער איז גלאט אזוי
א פראלער, א קנאקער, א בארימער, פון די פיינע בריות, וואס אלצדינג
וואקסט בא זיי אונטער דער צונג משונה אומגעלומפערט, אין דער לענג
און אין דער ברייט?... צו אונדז, קאמי־וואיאזשערן, אז עס כאפט זיך
אריין אזא קונצנמאכער, א בעל־מגזם, האבן מיר פאר אים אונדזער אייגענעם נאמען: „ א נ ג ר א ס י ס ט ״. דאס הייסט, א מענטש, וואס אלצדינג איז
בא אים „אנגרא״... בלשון אשכנז הייסט דאס פשוט: א ייד א שקרן,
וואס האקט א טשייניק... מיר פאררייכערן ווידער צו ציגארן, פארנעמען
אונדזערע ערטער, און דער מענטש פון בוענאס־איירעס האקט ווייטער:
    
― „ווו־זשע האלטן מיר, אפנים? בא מיינע שותפים. דאס הייסט,
בא מיינע  א י צ ט י ק ע  שותפים. פריער זיינען זיי געווען מיינע בעלי־בתים,
און איך בין געווען, ווי איך האב אייך שוין געזאגט, זייער מענטש. איך
וועל אייך נישט אויסטראכטן קיין בלבול, אז זיי זיינען געווען שלעכטע
בעלי־בתים. ווי האבן זיי געקאנט זיין צו מיר שלעכט, אז איך בין זיי
געווען געטריי, ווי א הונט? זייערער א סענט איז בא מיר געווען, הערט
איר, טייער, אזוי ווי מיין אייגענער. און שונאים האב איך מיר געקויפט
צוליב זיי, בלוטיקע שונאים! ס׳איז געווען צייטן ― איר וועט מיר גלייבן,
צי נישט? ― וואס מע האט מיך איבער מיין געטריישאפט געוואלט
סמען. טאקע פשוט סמען. איך מעג מיך בארימען, הערט איר, אז איך
האב זיי געדינט ערלעך, וואס ערלעכער קאן שוין גאר נישט זיין. אמת,
איך האב אן זיך אויך נישט פארגעסן... א מענטש טאר קיינמאל נישט
פארגעסן אן זיך. א מענטש דארף געדענקען, אז ער איז נישט מער ווי
א מענטש. היינט לעבט ער, און מארגן?... כא־כא! אייביק זיין בא יענעם
איז נישט קיין פלאן. וואס בין איך ― אן הענט? אן פיס? צי אן א צונג?
ובפרט, איך האב געוווסט, אז אן מיר קאנען זיי זיך נישט באגיין א
טאג אפילו. ז יי ק א נ ע ן   נ י ש ט   א ו ן  ט א ר ן  נ י ש ט... ווייל ס׳איז דא סודות,
הערט איר, סודות מיט סודות... ווי דער שטייגער איז אין א געשעפט...
בין איך מיך מיישב איינמאל, הערט איר, אין א שיינעם טאג, און קום־אריין צו מיינע בעלי־בתים און רוף מיך אן צו זיי: „אדיעו, מיינע
העררן!״ קוקן זיי מיך אן: „וואס הייסט אדיעו?״ „אדיעו, זאג איך,
הייסט: זייט געזונט״. זאגן זיי: „וואס איז די מעשה?״ זאג איך: „ביז
וואנעט איז דער שיעור?״... ווארפן זיי זיך איבער איינס מיט דאס אנדערע מיט די אויגן און טוען מיך א פרעג: „וויפל פארמאג איך קאפיטאל?״ זאג איך צו זיי: „וויפל איך זאל נישט פארמאגן, זאג איך, וועט
מיר זיין אף דער ערשטער צייט גענוג, זאג איך, און טאמער, זאג איך,
וועט זיין קארג, איז גאט, זאג איך, א פאטער און בוענאס־איירעס א
שטאט״... אוודאי האבן זיי מיך פארשטאנען. פארוואס זאלן זיי מיך
נישט פארשטיין ― דער מח איז זיי אויסגעדארט געווארן? און אט אזוי
א זיינען מיר פון דעמאלט אן געווארן שותפים. דריי שותפים, דריי בעלי־בתים, גלייך אף גלייך. בא אונדז איז נישטא ― דעם מער, יענעם ווינציקער. וואס גאט גיט... קריגן קריגט מען זיך אויך נישט. צו וואס זאל
מען זיך קריגן, אז פארדינען פארדינט מען, דאנקען גאט, גאנץ שיין און
דאס געשעפט וואקסט... די וועלט ווערט גרעסער און די סחורה ווערט
אלע מאל טייערער... איטלעכער פון אונדז נעמט זיך ארויס פון שותפות
וויפל ער דארף אף דער הוצאה. מיר זיינען אלע גרויסע בעלי־הוצאות.
בא מיר אליין, אן א ווייב און אן קינדער, גייט אוועק ― איר וועט מיר
גלייבן, צי נישט? ― דריי מאל אזוי פיל, ווי בא אן אנדערן מיט א ווייב
און מיט קינדער. וואס מיך קאסט־אפ א יאר צדקה אליין, וואלט זיך
דאס אן אנדערער געווונטשן פארדינען. ס׳איז נישטא, הערט איר, איין
זאך, וואס זאל מיך נישט קאסטן קיין געלט. א שול, א שפיטאל, אן
עמיגראנטן־קאסע, א קאנצערט ― בוענאס־איירעס איז, קיין עין־הרע,
א שטאט! און ווו זיינען עפעס אנדערע שטעט? ארץ־ישראל ― איר וועט
מיר גלייבן, צי נישט? ― קאסט מיך שוין אויך געלט. ערשט נישט לאנג
קומט מיר אן א בריוו פון א ישיבה פון ירושלים. א שיינער בריוו, מיט
א מגן־דוד מיט א שטעמפל און מיט חתימות פון רבנים. דער בריוו איז
געשריבן גלייך צו מיר, מיט א שיינעם טיטל: „הרבני הגביר המפורסם
דב מרדכי״... ע־ע־ע! ― טראכט איך מיר ― וויבאלד זיי זיינען
אזעלכע פיינע מענטשן און רופן מיך אן באם נאמען, קאן מען קיין חזיר
נישט זיין און מע דארף זיי שיקן א הונדערטער... דאס האט איר אייך
זייטיקע נדבות. היינט ווו איז ערגעץ מיין געבורט־שטאט? סאשמאקען?
סאשמאקען נעמט־צו בא מיר ― איר וועט מיר גלייבן, צי נישט? ―
אלע יאר אט אזא היטל מיט געלט! אלע מאל, אלע מאל קומט מיר אן
פון סאשמאקען אן אנדער בריוול. דאס איז אזא צרה, דאס איז אזא
שלאק... פון מעות־חטים שמועסט מען נישט. אלע פסח א הונדערטער.
דאס איז שוין א „זאקאן״... אט פאר איך איצט קיין סאשמאקען, ווייס
איך פריער, אז איך וועל נישט אפקומען מיט קיין טויזנטער. וואס זאג
איך, א טויזנטער? הלוואי איך זאל פטרן מיט צוויי. אנישט, וועלן זיין
אלע דריי. א קלייניקייט, א מענטש איז נישט געווען אזא צייט אין דער
היים ― פון קינדווייז אן, כא־כא! סאשמאקען איז דאך מיין היים! איך
ווייס פריער, אז די גאנצע שטאט וועט קאכן. מען וועט זיך צונויפלויפן.
א גדולה: „מאטעק איז געקומען, אונדזער מאטעק פון בוענאס־איי־רעס!״... א יום־טוב! גלייבט מיר, מע קוקט שוין דארט ארויס אף מיר,
ווי אף משיחן. נעבעך גרויסע ארעמעלייט. פון יעדער סטאנציע גיב איך
זיי צו וויסן, אז איך פאר. איך קלאפ זיי אלע טאג א דעפעש: „פריעזשאיו.
מאטעק״. איך אליין ― איר וועט מיר גלייבן, צי נישט? ― וואלט שוין
אויך וועלן וואס גיכער קומען צו פארן קיין סאשמאקען. א קוק טאן אף
סאשמאקען, א קוש טאן די ערד פון סאשמאקען, דעם שטויב פון סאש־מאקען. א כפרה, הערט איר, בוענאס־איירעס! א כפרה ניו־יארק! א
כפרה לאנדאן! א כפרה פאריז! כא־כא! סאשמאקען איז דאך מיין
היים!״...
    
דאס פנים פון מיין פארשוין האט זיך בא די ווערטער ווי איבערגעביטן. גאר אן אנדער פנים. עפעס איז דאס ווי יינגער געווארן. יינגער
און שענער. און די קליינע בוימלדיקע אייגעלעך האבן באקומען גאר אן
אנדער פייערל מיט א נייעם גלאנץ פון פרייד און פון גדלות און פון
ליבשאפט. פון אמתע, נישט געמאכטע ליבשאפט... אן עבירה איין זאך:
וואס איך ווייס נאך אלץ נישט אקוראט, מיט וואס ער האנדלט... ער
לאזט מיך אבער לאנג נישט טראכטן און שניידט ווייטער:
    
„― איר מיינט, וואס, אייגנטלעך, פאר איך קיין סאשמאקען? אביסל
בענק איך טאקע נאך דער שטאט, און אביסל אף קבר־אבות. איך האב
דאך עפעס אפן הייליקן ארט א פאטער און א מוטער, און ברידער און
שוועסטער ― א גאנצע משפחה. און אגב ווילט זיך מיר טאקע חתונה
האבן אויך. ביז וואנעט איז דער שיעור צו זיצן א בחור? און חתונה
האבן וויל איך דווקא פון סאשמאקען. פון מיין שטאט. פון מיין גראד.
פון מיין משפחה. איך האב מיך שוין וועגן דעם איבערגעשריבן מיט
מיינע פריינט פון סאשמאקען, זיי זאלן מיר נאכזען עפעס רעכטס...
שרייבן זיי, איך זאל נאר קומען צו פארן בשלום, וועט שוין במילא זיין
רעכט... אט אזא משוגענער בין איך... מע האט מיר שוין פארגעלייגט
אין בוענאס־איירעס — איר וועט מיר גלייבן, צי נישט? ― די גרעסטע
שיינהייטן פון דער וועלט. איך וואלט געקאנט, הערט איר, אויספירן
אזעלכעס, וואס דער טערקישער סולטאן אפילו פארמאגט דאס נישט...
נאר איך האב מיר געזאגט איין מאל פאר אלע מאל: ניין! חתונה האבן
פאר איך קיין סאשמאקען. איך וויל אן אנשטענדיק קינד. א יידישע
טאכטער. זי מעג זיין ווי ארעם, וועל איך דערויף נישט קוקן. איך וויל
זי אפגילטן. די עלטערן אירע אפשיטן מיט גאלד. די גאנצע משפחה
גליקלעך מאכן. און זי אליין וועל איך ברענגען צו מיר קיין בוענאס־איירעס. איך וועל איר אויספוצן, הערט איר, א פאלאץ, ווי פאר א פרינצעסן. קיין שפרענקעלע וועל איך אף איר נישט לאזן פאלן. גליקלעך וועט
זי זיך אפלעבן בא מיר ― איר וועט מיר גלייבן, צי נישט? — ווי קיין
פרוי אין דער גאנצער וועלט! זי וועט נישט וויסן בא מיר פון קיין זאך,
אויסער איר ווירטשאפט, מיט איר מאן און מיט אירע קינדער. די קינדער
וועל איך לאזן שטודירן. דעם אף דאקטער, דעם אף אינזשיניער, און
דעם אף יוריסט. די טעכטער וועל איך אפשיקן אין א יידישן געשלאסענעם
פאנסיאן. ווייסט איר, וווהין? ― קיין פראנקפורט...״
    
בא די ווערטער קומט־אן דער קאנדוקטאר אפנעמען די בילעטן.
תמיד (איך האב שוין באמערקט וויפל מאל) טראגט אן דער רוח דעם
קאנדוקטאר פונקט דעמאלט, ווען מען דארף אים נישט! אין וואגאן
ווערט א טומל, א מהומה. אלע כאפן די פעקלעך, און איך אויך בתוכם.
איך מוז אויסשטייגן פון וואגאן, זיך איבערזעצן אף אן אנדער וועג.
דער מענטש פון בוענאס־איירעס העלפט מיר צונויפבינדן מיין באגאזש,
און מיר פירן דערווייל צווישן זיך א געשפרעך, וועלכעס איך גיב דא
איבער פינקטלעך, ווארט אין ווארט:
    
דער מענטש פון בוענאס־איירעס: או־ווא, א שאד, וואס איר פארט
נישט ווייטער. נישט זיין מיט וועמען צו ריידן.
    
איך: וואס זאל מען טאן? פרנסה איז פרנסה.
    
דער מענטש פון בוענאס־איירעס: גוט געזאגט. פרנסה איז פרנסה.
איך האב מורא, איך וועל מוזן צוצאלן און אריבערפעקלען זיך אין
צווייטן קלאס. איך קאן, דאנקען גאט, אויספירן ערשטע קלאס אויך. בא
מיר, אז איך פאר אין באן...
    
איך: האט קיין פאראיבל נישט, וואס איך שלאג אייך איבער. מיר
האבן אינגאנצן נאך א האלבע מינוט צייט. איך האב אייך געוואלט עפעס
פרעגן.
    
דער מענטש פון בוענאס־איירעס: צום ביישפיל?
    
איך: צום ביישפיל, איך האב אייך געוואלט פרעגן... א, מע פייפט
שוין!... וואס איז, אייגנטלעך, אייער געשעפט? מיט וואס האנדלט איר?
    
דער מענטש פון בוענאס־איירעס: מיט וואס איך האנדל? כא־כא!
נישט מיט אתרוגים, מיין פריינט, האנדל איך, נישט מיט אתרוגים!...
    
איך בין שוין מיט מיין באגאזש אינגאנצן אף יענער זייט וואגאן,
און נאך שטייט מיר פאר די אויגן דער מענטש פון בוענאס־איירעס מיט
זיין גלאטן צופרידענעם פרצוף, מיט דער שמעקנדיקער ציגאר אין די
ציין, און נאך קלינגט מיר אין די אויערן זיין „כא־כא״:
    
— נ י ש ט   מ י ט   א ת ר ו ג י ם, מ יי ן פ ר יי נ ט, ה א נ ד ל  א י ך,  נ י ש ט  מ י ט
א ת ר ו ג י ם!...
    
ענדע געשיכטע נומער פינף.
  
געשריבן אין יאר 1909
ק ב ר א ב ו ת
    
— איר פארט א פ ן „יריד״ און מיר פארן פ ו נ ע ם  „יריד״. איך האב
זיך שוין אויסגעוויינט, און איר פארט ערשט וויינען ― דארף מען
אייך מאכן אן ארט. טוט זיך, זייט מוחל, א רוק אביסל נענטער, אהער,
ס׳איז אייך נישט גוט צו זיצן.
    
― אט!
    
אזוי שמועסן זיך דורך אין וואגאן צוויי פארשוינען הינטער מיינע
פלייצעס. דאס הייסט, איינער רעדט און דער אנדערער באמקעט אים צו
פון צייט צו צייט מיט האלבע ווערטער.
    
― זאלבאנאנד פארן מיר דאס. איך און מיין אלטינקע. אט דאס
איז זי, וואס ליגט אף דער ערד. זי איז איינגעשלאפן. אנגעוויינט זיך
נעבעך פאר אלע יידן. גארנישט געוואלט אפטרעטן פון הייליקן ארט
צוגעפאלן צום קבר און ― נישט אפצורייסן! טענה איך מיט איר: „אבער
זאל זיין גענוג, זאג איך, דו וועסט זי מיט דיינע טרערן, זאג איך, לעבעדיק נישט מאכן!״ הערט די וואנט? און וואס איז דער חידוש? אזא
בראך! א בת־יחידקע. איין אויג אין קאפ. און א געראטענע דערצו. שיין
ווי גאלד. און קלוג. געענדיקט פראגימנאזיע... צוויי יאר אז זי איז געשטארבן. מיינט איר אפשר, פון טשאכאטקע? געזונט און שטארק! אליין,
אליין זיך גענומען דאס לעבן.
    
― טאקע?!
    
פון דעם שמועס פארשטיי איך שוין, וועגן וואס פאר א ,,יריד״ עס
רעדט זיך דא. איך דערמאן מיך, אז מיר האבן ראש־חודש אלול. דאס
 
 