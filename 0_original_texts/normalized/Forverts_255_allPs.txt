 מיט 60 יאר צוריק איז אין מאסקווע ארויס דער ערשטער נומער פונעם יידישן ליטערארישן זשורנאל „סאוועטיש היימלאנד‟. די פארגאנגענע וואך, דעם 13טן יולי, האט מען אפגעמערקט די דאטע דורך א ווירטועלן „רונדן טיש‟ אויף דער יערלעכער קאנפערענץ פונעם מאסקווער אקאדעמישן צענטער „ספר‟. 
 די דאזיקע ספעציעלע זיצונג איז ארגאניזירט געווארן מיט דער שטיצע פונעם רוסישן יידישן קאנגרעס און דעם יידיש־צענטער ביי דעם יידישן וועלט־קאנגרעס. מער ווי דריי שעה האט מען זיך געטיילט מיט זכרונות וועגן דער ארבעט אינעם זשורנאל, געהאלטן קורצע אנאליטישע רעפעראטן וועגן זיין טעטיקייט און ארומגערעדט דעם בייטראג פונעם זשורנאל אין דער יידישער קולטור. 
 עס זיינען געווען צוויי סיבות, וואס האבן גורם געווען אן אויפלעבונג פון יידיש אין סאוועטן־פארבאנד סוף־1950ער יארן. דאס האט דערקלערט פראפעסאר גענאדי עסטרייך, וועלכער האט סוף־1980ער יארן געארבעט ווי דער פאראנטווארטלעכער סעקרעטאר פון דער רעדאקציע פון „סאוועטיש היימלאנד‟. די יידישע ליטעראטן, וועלכע האבן זיך באפרייט פונעם „גולאג‟ ארום 1956, האבן געבעטן ביי דער קאמוניסטישער פירערשאפט, מען זאל זיי דערלויבן ווידער דרוקן זייערע ווערק. לכתחילה האט מען זיי אפגעזאגט, און דעמאלט האבן זיך גענומען חשובע יידישע אנפירער אין דער פראנצייזישער און קאנאדער קאמוניסטישע פארטייען פועלן ביי די סאוועטן. 
 צוליב זיי האט דער צענטראלער קאמיטעט פון דער סאוועטישער קאמוניסטישער פארטיי טאקע באשלאסן צו דערלויבן ארויסלאזן א יידישן זשורנאל אין 1961. דער נאמען, „סאוועטיש היימלאנד‟, איז א צוזאמענשטעל פון די נעמען פון די צוויי פריערדיקע יידישע ליטערארישע אלמאנאכן, „סאוועטיש‟, וואס איז ארויס אין די 1930ער יארן, און „היימלאנד‟, וואס איז ארויס אין 1948. אזוי ארום האט מען באצייכנט דעם המשך צווישן דער נייער צייטשריפט און דער פריערדיקער סאוועטישער יידישער קולטור. 
 אלע דרייסיק יאר איז בראש פון „סאוועטיש היימלאנד‟ געשטאנען אן איין און איינציקער רעדאקטאר, דער דיכטער אהרן ווערגעליס. ער האט איבערגעלעבט די גזירות פון 1948־1953 און איז פארבליבן א מיטגליד פונעם סאוועטישן שרייבער־פאראיין. דערצו איז ער אויך געווען א געטרייער מיטגליד פון דער קאמוניסטישער פארטיי און האט געהאט א שארפן פאליטישן חוש. ווערגעליס האט געניט אויסגענוצט זיין נייע פאזיציע און בהדרגה אויפגעבויט א רעפוטאציע פון א חשובער פיגור אין דער סאוועטישער פאליטישער סביבה. 
 אהרן ווערגעליס (זיצנדיק, מיט ברילן) רעדט מיט א גרופע יידישע שרייבער 
 אין אויסלאנד האט ער געלאזט פארשטיין, אז ער איז אן אריינגייער אין די הויכע פענצטער פון דער סאוועטישער רעגירונג. זיינע סאוועטישע קוראטארן אין דעם צענטראל־קאמיטעט פון דער קאמוניסטישער פארטיי האבן אים געשאצט פאר זיינע פארבינדונגען אין דער יידישער סביבה, וואס זיי האבן געהאלטן פאר א וויכטיקן פאליטישן שפילער אין אייראפע און אמעריקע. 
 נאטירלעך, האט מען בעת דער קאנפערענץ א סך גערעדט וועגן ווערגעליס און זיין ראלע. מען האט זיך דערמאנט אן פערזענלעכע באגעגענישן מיט ווערגעליסן, איבערדערציילט מעשיות, וואס מען האט א מאל געהערט פון אים, און געפרוווט אפצושאצן זיין ראלע אין דער סאוועטישער יידישער קולטור. דאס רוב רעדנער האבן געהאלטן, אז די דאזיקע ראלע איז געווען א סתירותדיקע. פון איין צד איז ווערגעליס געווען א דיקטאטארישע פארשוין און א שטרענגער אידעאלאגישער משגיח איבער דער סאוועטישער יידישער ליטעראטור. פונעם אנדערן צד האט ער געשאפן א מעגלעכקייט פאר יידישע שרייבער צו דרוקן זייערע חיבורים און אפילו צו ציען פרנסה פון זייער ליטערארישער מלאכה. 
 מען האט ספעציעל באמערקט, אז דווקא ארום „סאוועטיש היימלאנד‟ האט זיך אין די 1980ער יארן אויסגעפורעמט א גרופע יונגע יידישע ליטעראטן, צווישן זיי באריס סאנדלער, מיכאל פעלזענבאום, וועלוול טשערנין, משה לעמסטער און אנדערע. זיי האבן ממשיך געווען זייער שעפערישע טעטיקייט אין ישראל און אמעריקע. עס איז מערקווירדיק, האט דערמאנט עסטרייך, אז ווערגעליסעס באציונג צו די יינגערע שרייבער איז געווען ווארעמער איידער צו די עלטערע ווייל ער האט אין זיי געזען דעם המשך פון דער יידישער ליטעראטור. 
 דעמאלט, ווי עס האלט פראפעסאר מיכאל טשלענאץ, איז יידיש בהדרגה געווארן פאפולער ביים יונגן דור סאוועטישע יידן. טשלענאוו דערקעלרט, אז דאס איז געווען א פועל־יוצא פון דער סאוועטישער פאליטיק, וואס האט צו יענער צייט כמעט ווי פארווערט די יידישע עמיגראציע פונעם סאוועטן־פארבאנד. א היפשע צאל אקטיוויסטן, וואס האבן זיך צוגעגרייט צו עליה, זיינען געווארן „רעפיוזניקעס‟. זיי האבן זיך גענומען פאר שטודירן זייער קולטור־ירושה און אזוי ארום האבן זיי אנטדעקט יידיש. אייניקע פון זיי זיינען געקומען צו יידיש דורך עברית. מען האט אפילו געשאפן א יידיש־אפטייל ביי דעם העברעישן „איגוד המורים‟, דעם אומלעגאלן „פאראיין פון העברעיש־לערער‟; וועגן דעם האט דערמאנט שלמה גראמאן פון ישראל. 
 ווי עס קומט פאר אלע מאל בעת אזא מין שמועסן, האט מען געשטעלט די פראגע וועגן דער צוקונפט פון יידיש. עס איז אוודאי ניטא קיין ענטפער אויף דער דאזיקער קשיא, אבער די געשיכטע פון „סאוועטיש היימלאנד‟ און פונעם אויפלעבן פון יידיש אין סאוועטן־פארבאנד אין די 1980ער יארן קען דינען ווי א יסוד פאר אפטימיזם. 
