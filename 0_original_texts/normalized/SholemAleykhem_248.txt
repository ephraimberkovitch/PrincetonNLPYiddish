 
 דער בלוטיקער שפאס: 62: די בערזע קאכט ווי א גיהנום 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
דאס צוויי־און־זעכציקסטע קאפיטל
    
ד י  ב ע ר ז ע  ק א כ ט וו י א  ג י ה נ ו ם
    
מיט דער גיכקייט פון א בליץ האבן די טעלעגראפן־דראטן
צעטראגן איבער אלע עקן פון דער וועלט די איבעראשנדע ידיעה,
אז „ענדלעך האט זיך איינגעגעבן צו געפינען דעם מערדער פונעם
געהרגעטן קריסטלעכן יינגל וולאדימיר טשיגירינסקי און אז דער
מערדער איז א ייד, נאך גאר א יונגער מאן, וואס שטודירט אויף
דאנטיסט״...
    
„דער פארברעכער ― איז געשטאנען ווייטער אין דער ידיעה ―
האט זיך דערווייל נאך נישט מודה געווען און זיינע חברים האט ער
דערווייל נאך נישט ארויסגעגעבן, נאר אלע סימנים זענען קעגן
אים און ס׳איז קיין ספק נישט, אז ער האט געהאט צו זיך
מינדסטנס נאך דריי מיטהעלפער און אז דער פארברעכן אין באגאנגען
געווארן צוליב א רעליגיעזן צוועק״...
    
דאס איז געווען די ערשטע באמבע, די ערשטע טעלעגראפישע
ידיעה אין קורצן, וואס די בלעטער פונעם געוויסן מין האבן דאס
אויפגעכאפט, צעשמירט, צעלייגט אויף טעלערלעך און געמאכט דערפון
א גאנצן צימעס.
    
יידן פון דער גאנצער וועלט, אנגעלערנט און געוווינט
געווארן צו דעם בילבול נאך פון פארצייטן, האבן זיך כלומרשט
אויסגעלאכט דערפון, געמאכט חוזק פון דעם גאנצן ענין, געזאגט
ווערטלעך, אז דאס „האבן גאזעטן אויסגעטראכט צוליב פרנסה״,
נאר אינווייניק אין הארצן האט עס פארדראסן. „טאמער איז קארג,
נאט אייך א רעשטל צו די צרות!״...
    
נאר אויב ביי די יידן פון דער גאנצער וועלט האט זיך נאך
געקאנט געפינען א ווערטל,זענען אבער די יידן פון דער שטאט,
ווו מען האט געפונען דעם פארברעכער, אומגעגאנגען ווי צעטומלט,
פארחושכט פון בזיון און מיט א פארבארגענעם פחד אין הארצן.
און מער ווי אומעטום האט זיך דאס אפגערופן אויף דער דארטיקער
בערזע. די בערזע האט דערמיט געוויגט זיך, געקאכט ווי א קעסל,
ווי דער גיהנום.
    
דער זייטיקער מענטש, וואס איז ווינציק באקאנט מיט דער
בערזע און מיט אירע טוערס, אז ער גייט דורך פארביי דעם דאזיקן
פלאץ און דערזעט די כאליאסטרע מעקלערס, ווי זיי קאכען זיך, און
די היציקע ספעקולאנטן און סוחרים, ווי זיי זיצן מיט פארדאגהטע
פנימער ארום די ווייסע טישלעך, פארטיפט אין א שמועס, מאלט זיך
אים אויס, אז די דאזיקע אלע מענטשן האבן נישט אין זינען קיין
זאך און רעדן ניט פון קיין זאך אויסער געלט און אויסער
וועקסעלעך און אויסער אקציעס, קורסן פון פאפירען, מקחים פון צוקער,
זאמד און ראפינאד, „האס״ און „בעס״ און „סטעללאזש״ און נאך
אזעלכע זאכן, און ווייטער מעג זיך איבערקערן די גאנצע וועלט,
איז נישט זייער עסק.
    
א טעות, א גרויסער טעות! מער ווי דריי חלקים צייט גייט
דא אוועק אויף נייעס. זאל פאסירן אויף דער וועלט אדער אין
שטאט עפעס א נייעס ― מעג עס זיין א מפלה פון א גאנצער עסקאדרע
ביי צוסימא [די שלאכט פון צושימא], אדער א גבירישע חתונה; מעג עס זיין א גרויסער
פאגראם אין שעדליץ, אדער א קליינער אנזעץ אין שטאט; מעג עס
זיין די גרעסטע ערדציטערניש אין מעסינא, אדער א פלאטשיקע חכמה,
וואס דער שטאט־מיליאנער, דער קעניג פון דער בערזע, האט געזאגט
וועגן זיין קעפסווייב, ― די דאזיקע אלע נייעסן קומען אן קודם־כל
אדער אויף דער בערזע. דא ווערט יעדע זאך איבערגעחזרט און
אויסגעטייטשט און איבערגעווויגן און אפגעשאצט פינקטלעך נאכן
ווערט. און ווייל די וועלט איז גרויס און נייעס קומט פאר כמעט
יעדע שעה, דעריבער איז נישטא דער טאג, וואס די בערזע זאל נישט
קאכען זיך, ניט האבן איר העלד, איר „העלד פון טאג״.
    
איצטיקס מאל איז דער העלד פון טאג געווען דער דאנטיסט
ראבינאוויטש. אויף דער בערזע האט מען קיין אנדער נאמען נישט
געהערט, נאר דעם נאמען ראבינאוויטש. ווו צוויי, איז ער געווען
א דריטער. „ראבינאוויטש! ראבינאוויטש! וועלכער ראבינאוויטש?...
פון וואסערע ראבינאוויטשעס?...״ דער האט געמיינט אז ער אין אוודאי
פון די אדעסער ראבינאוויטשעס, און דער האט געמיינט, אז פון די
קרעמענטשוגער; און דער האט געדרונגען, אז נישט פון די אדעסער
און נישט פון די קרעמענטשוגער, נאר דווקא א באברויסקער פון
באברויסק, א ליטוואק הייסט עס. האט זיך אבער געפונען נאך איינער,
וואס האט א זאג געגעבן, אז ער ווייס איינעם א מעקלער מיטן
נאמען קאץ, וועלכער זאגט, אז ער קען זיך מיט דעם דאנטיסט
ראבינאוויטשן „ליטשנע״ אלזא גיט נאר אהערצו אט דעם קאץ!
    
קאץ איז א מעקלער נישט פון די געהויבענע. איינער פון די,
וואס רייבן זיך ארום די גרעסערע מעקלערס, מעקלערן צווישן
איין מעקלער מיטן אנדערן און, ווי די פייגעלעך, כאפן זיי
אונטער די ברעקעלעך, וואס פאלן אראפ פון די שור־הברס מיט די
לוויתנס פון דער בערזע... מערסטנטייל זעט איר זיי שפאצירן
ארום אין דרויסן, ביי דער בערזע, און זעלטן, זייער זעלטן טרעפט
איר זיי אין א בערזן־קאפע ביי די ווייסע טישלעך, וווהין זיי
כאפן זיך אריין נאר אונטער א נויט, באין־ברירה, ווען דאס קנעפל,
וואס שטייט אין דרויסן אויף דער וואך, האט אויף זיי געווארפן
אן אויג און מבטיח געווען, אז טאמער הערן זיי נישט אויף
ארומצודרייען זיך אויפן טראטואר, אזוי פירט ער זיי אפ ― זיי ווייסן
שוין וווהין... אליין איז אט דער קאץ א קלייניטשקער, מיט
קורצינקע פיסעלעך, און דערפאר רופט מען אים דא נישט קאץ, נאר
קעצעלע.
    
― זאגט נאר, קעצעלע, ס׳איז אמת, וואס מע זאגט, אז איר
קענט זיך מיט דעם דאנטיסט, מיט דעם ראבינאוויטשן „ליטשנע״?
    
― נאך א מין קענען! נאך א מין „ליטשנע״! ― זאגט קעצעלע און
איז צופרידן, וואס גרויסע מעקלערס רעדן מיט אים ווי מיט זייער
גלייכן, גאר זא פאניבראטא [запанибрата: גוט־ברודעריש]. מען בעט אים גאר זיצן.
    
― וואס וועט איר טרינקען? טיי אדער קאווע?
    
― לאז זיין טיי, לאז זיין קאווע, ― זאגט קעצעלע און זעצט זיך
אוועק גאנץ ברייטלעך, גלעט זיך אויס כלומרשט דאס בערדל מיט
די וואנצעס און לאזט ארויס א קליין הוסטעלע.
    
ער איז אויפן זיבעטן הימל. ער פילט, אז איצט, אין דער
מינוט, איז דער העלד פון טאג אט דא ער, קאץ.
    
― זאגט־זשע נאר, פאני קאץ (אויף א מינוט ווערט ער אויס
קעצעלע, נאר קאץ), שוין עפעס לאנג, אז איר קענט זיך מיט דעם
דאזיקן דאנטיסט, מיט דעם ראבינאוויטשן? ווער אין ער? פון
וואנען איז ער? טרינקט, פארוואס טרינקט איר נישט?
    
― האט צייט! אלצדינג אויף אמאל? ― זאגט קאץ און ווארפט
אריין אלע פיר שטיקלעך צוקער אין דעם גלעזל קאווע, ווי א
מענטש, וואס איז אנדערש נישט געוווינט געווארן צו טרינקען נאר
זיס, ― קענען קען איך זיך מיט אים שוין לאנג, ס׳איז רעכט צו
זאגן, נאך פון אנהייב ווינטער אן. נאר נאענט האבן מיר זיך מיט
אים באקענט ערשט ארום חנוכה־צייט (פלוצלינג צעלאכט זיך
קעצעלע, דערמאנט זיך עפעס זייער א לעכעריקס) כע־כע־כע! וויפל מאל,
מיינט איר, כדומה למשל, האבן מיר מיט אים געשפילט
אינאיינעם אין „סטוקלקע [стукалка]״, אין „באנטשאק [банчик: Faro]״ און אין „טערטל־מערטל״,
ניין וויפל אן ערך? זענט איר זיך משער?...
    
קעצעלע קוקט ארום די גאנצע כאליאסטרע מעקלערס און
ספעקולאנטן, וואס פאר אן איינדרוק דאס האט אויף זיי געמאכט, און
פארזופנדיק מיט דער זיסע קאווע, דערציילט ער ווייטער:
    
מיט אים שפילן אין קארטן, הערט איר, איז מסוכן
נפש! אין „סטוקלקע״, למשל, קלאפט ער אייך אלע מאל „טיאמנע״.
אין „באנטשאק״, אז מע שפילט מעג זיין א פולע שיסל מיט געלט,
איז נישט זיין עסק. „וואבאנק [вабанк: אלץ אריין]״ ― און רופט מיך קנאקניסל! און אין
„טערטל־מערטל״ איז גאר אן אומגליק: ווינציקער ווי א קארב א קארט
ווייסט ער נישט. און אמאל איז רעכט צו זאגן צוויי קארבן א
קארט! און דריי קארבן א קארט! און א פינפערל א קארט איז אויך
א מטבע! ― אז מע שמועסט געלט איז - טפו!
    
קעצעלע איז גאנץ צופרידן מיטן עפעקט, וואס זיינע ווערטער
מאכן אויף דער בערזע און וויל דערציילן נאך גרעסערע ווונדער
פון דעם, ווי אזוי דער דאנטיסט ראבינאוויטש שפילט אין קארטן,
האקט מען אים איבער:
    
― גוט, גוט. נאר ווו נעמט ער עס אזוי פיל געלט?
    
קעצעלע צעלאכט זיך מיט א צעשאטן געלעכטערל ווי ארבעסלעך:
כע־כע־כע!
    
― גוט געזאגט, ווי איך בין א ייד. ווו נעמט ער געלט?
יענער איז א גביר, אן אדיר, א מיליאנער! דאס הייסט, ער אליין קיין סך
געלט האט נישט. ער האט זיין אייגנס א מומע א מיליאנערשע, וואס
פארמאגט, ס׳איז רעכט צו זאגן, גוטע דריטהאלבן מיליאן, אין סיביר...
    
― אין סיביר?
    
― ס׳רעדט זיך אזוי אין סיביר. מיינען מיינט מען אין די טיף
רוסישע גובערניעס. פון דארטן שטאמט ער און דערפאר טאקע רעדט
ער נאר אויף רוסיש און נישט א ווארט יידיש. ס׳איז רעכט צו זאגן,
אז אויף יידיש פארשטייט ער גארנישט. אבער וואס גארנישט הייסט!
ווי זאגט איר, נישט א לעק. פונדעסטוועגן, איינס צום אנדערן
געהער זיך נישט אן. א יונגערמאן, אויף מיר אזא יאר! געענדיקט
מיט א גאלדענעם מעדאל און שטודירט אויף דאנטיסט און איז
פארליבט אין דעם בעל־הביתס טעכטערל, שאפירא רופט מען אים, ער
איז, אט דער שאפירא הייסט עס, אליין א סלוזשעשטשי [служащий: באאמטער], א בוכהאלטער
און נישט קיין איבעריקער קיין איבערגעשפיצטער. אזוי זיך א ייד
א מיטלמעסיקער, דאס הייסט, נישט קיין גרויסער חכם און נישט קיין
קליינער נאר, כע־כע־כע! דערפאר אבער האט ער א טעכטערל ― איר
זאלט זען א מויד ― נו, נו!
    
אזוי לאזט אויס קעצעלע, מוט זיך א קוש די שפיץ פינגער,
פארזופט מיט דעם לעצטן ביסל קאווע און באלעקט זיך די
פארנעצטע וואנצעס מיט דער צונג פון אונטן ארויף.
    
די בערזע־לייט האבן ליב אויסהערן א זאך דווקא מיט קאפ.
זיי האבן אבער ליב אריינצוגריבלען זיך א ביסל טיפער,
באטראכטן עס פון אלע זייטן און צוגלידערן ווי עס געהער צו זיין. עפעס
האט ארויסגעזען ביי זיי די גאנצע געשיכטע, וואס קעצעלע
דערציילט, משונה ווילד און נישט געלייגט זיך אויפן מוח. נאך א מאל:
א ייד קומט פון סיביר, האט א מומע פון דריטהאלבן מיליאן ―
לאמיר פון זיי האלב אוועקשענקען דער וואנט און א דריטל
אריינווארפן אין וואסער, וועט אויך בלייבן גענוג. קומט ער צו פארן אהער
מיט א גאלדענעם מעדאל און שטודירט אויף דאנטיסט, און שפילט
מיט קעצעלען אין „סטוקלקע״ און אין „טערטל־מערטל״! און צו
די זיידענע קליידער פארליבט ער זיך אין אן ארעם מיידל פון א
סלוזשעשטשי, ― זאגט אייך וואס איר ווילט, ס׳איז עפעס צו... צו...
צו...
    
צו וואס ― זאגן זיי נישט. נאר פון זייער שמועס שטויסט זיך
קעצעלע, אז דער עולם איז נישט אינגאנצן צופרידן. זיין פנים
באקומט אזא אן אויסזען, ווי אין דער צייט, ווען ער לייגט פאר
א געשעפט און עס ווערט נישט אנגענומען; די אויגן קוקן מאדנע
הינטיש. ער וויל צורעכט מאכן דעם איינדרוק און זאגט צו זיי ווי
מיט א געבעט.
    
― איך ווייס נישט, וואס אייך קוועטשט אייגנטלעך. איר האט
מיך נישט וואס חושד צו זיין. ווי זאגט איר: „זא טשטא קופיל זא
טא פראדאל [за что купил за то продал: דאס וואס איך האב געקויפט האב איך פארקויפט]״.
איך גיב אייך איבער נאר דאס, וואס איך ווייס, וואס
א י ך האב געהערט, און ווייטער ― צוקאפנס ביי אים בין איך, ווי
זאגט איר, נישט געשטאנען און זיין געלט האב איך נישט געציילט,
היינט וואס האט איר מיך דא חושד צו זיין?
    
אומזיסט פארענטפערט זיך קעצעלע. ארויסגעווארפן זיינע רייד:
קיינער הערט אים נישט. דער עולם רעדט שוין גאר צווישן זיך.
און נישט מע רעדט, נאר מע אמפערט זיך, מע קריגט זיך און מע
ווארפט זיך דורך מיט שטעכווערטער. עס לאזט זיך אויס, אז א סך
פון זיי קענען זיך אויך „ליטשנע״ מיט דעם ראבינאוויטשן. דאס
הייסט, קענען זיך קענען זיי נישט, נאר געזען האט מען אים
וויפל מאל מיט אט דעם מיידל, שאפיראס טאכטער, אין טעאטער,
אין צירק און אין קינעמאטאגראף, און גלאט אויף דער גאס
שפאצירן. און דעם מיידלס פאטער, שאפיראן, קענען אלע. א סימן, שלמה
פאמיליאנט איז זיינער א נאענטער קרוב, טאקע אן אייגענער שוואגער.
דאס הייסט, אט דעם שאפיראס ווייב און שלמה פאמיליאנט זענען
שוועסטער און ברודער.
    
― איר קערט וועלן זאגן קאפויר מיט די פיס ארויף: אט
דער שאפירא מיט שלמה פאמיליאנטס ווייב זענען ברידער און שוועסטער.
    
― לאז זיין אזוי. אבער וואס געהער זיך עס אן מיטן דאנטיסט
ראבינאוויטש?
    
― הערט איר דאך א מעשה: אז אט דער דאנטיסט
ראבינאוויטש איז א קווארטיראנט פון דעם שאפירא דעם פאטער פונעם מיידל
דער קראסאוויצע, און דער שאפירא, דער פאטער פון דער
קראסאוויצע, וווינט נישט ווייט פון דעם שטשיגירינסקיס מוטער, קירילעכע
רופט מען זי. און אט דער שאפירא, דער פאטער פון דער
קראסאוויצע, האט א זונדל א גימנאזיסטל פון דריטע קלאס פון א יאר
צוועלף־דרייצן, וואס איז געווען באקאנט און פלעגט שפילן אין
פערדלעך מיט קיריליכעס זונדל וואלאדי שטשיגירינסקי. היינט
פארשטייט איר שוין, ווי דא קייטלט זיך?
― דעריבער אין וואס? דעריבער גייען קאטשקעס בארוועס? ―
האקט אים איבער איינער.
    
― און גענדז אן ארבע־כנפותן? לייגט צו נאך איינער.
    
― שיבעה דברים בגולם, אז איר לאזט נישט אויסרעדן ביזן
סוף,― זאגט ווייטער יענער, וואס גיט צו פארשטיין דעם שכל. ― הערט
נאר ווי עס קייטלט זיך דא. באדארף אט דער דאנטיסט
ראבינאוויטש לערנען מיט דעם שאפיראס גימנאזיסטל. און אט דעם שאפיראס
גימנאזיסטל, וואס איז באקאנט מיט דעם וואלאדקען און שפילט מיט
אים אין פערדלעך, באדארף קומען איינמאל אהיים און בעטן ביי
זיין לערער, ביים דאנטיסט ראבינאוויטש הייסט עס, אזוי ווי אט
דער וואלאדקע איז אן ארעם יינגל, האט נישט קיין לערער, און דער
שטיפטאטע זיינער, דער גוי קיריל כמארא, הרגעט אים און שלאגט
אים בעת ער, קיריל, שיכורט זיך אן; על־כן זאל דער דאנטיסט
ראבינאוויטש לערנען מיט זיין חבר וואלאדקען אן געלט. איר
פארשטייט דעם שכל?
    
דעם שכל פארשטייט די בערזע. נאר צי זי איז צופרידן ־
דאס זעט מען נישט. פארקערט, מען האט איר נאר צערייצט דעם
אפעטיט, נישט מער. אדרבה, אז אט דער דאנטיסט ראבינאוויטש איז
אזא וווילער און אזא גוטער, אז ער נעמט זיך אונטער לערנען מיט
אן ארעם שגצל אן געלט, נאר פאר רחמנות אליין, ― דעריבער איז
געדרונגען, אז ער האט דאס אים געהרגעט? דעריבער דארף מען
כאפן א יידן און איינזעצן אים אין געפענקעניש? שטראם־גראם
מאך מיר א הארמידער!
    
― צו וועמען האט איר טענות, צו מיר? רופט זיך אפ א ייד
א מעקלער מיט א ממזרשן קוק און מיט זייער געדיכטע ברעמען.
    
― טשעפעט זיך אפ, איך ראב אייך אפילו נישט אין זינען! ―
ענטפערט אים דער אנדערער מעקלער, א יונגערמאן אן אנכאפער
מיט א הייזעריקלעך קול און מיט א רויט פנים.
    
― אז איר האט מיך ניט אין זינען, ― מאכט צו אים יענער
וואס מיט די געדיכטע ברעמען, ― היינט וואס־זשע האט איר צו
מיינע קנעפלעך?
    
― יידן צאפט זיך בלוט ― רופט זיך אפ א דריטער, שוין נישט
קיין מעקלער, נאר א ספעקולאנט מיט געלע הענטשקעלעך און האלט
דעם קאפ א ביסל אויף א זייט ― יידן צאפט זיך בלוט, און אייך
ליגט אין זינען ווערטלען זיך.
    
ביידע מעקלערס, דער יונגערמאן דער אנכאפער און דער וואס
מיט די געדיכטע ברעמען, קערעווען זיך אויס איינער צום אנדערן
מיט יענער זייט, וואס מע באדארף בעטן מחילה...
    
הכלל, ווו־זשע האלטן מיר מיט אונדזער ראבינאוויטשן?
    
און דער שמועס ציט זיך ווייטער מיט נאך מער היץ און
מיט נאך מער פייער.
    
דער גיהנום קאכט ― די בערזע וויגט זיך.
    
 דאס דריי־און־זעכציקסטע קאפיטל
    
 דער „פ א ר ב ר ע כ ע ר״ א וי פ ן פ א ר ה ע ר
    
צווישן אלע, וואס האבן איינגעלייגט די וועלט און געקאכט
זיך איבער דעם „פארברעכער״, וואס מע האט געפונען, איז געווען
גאר איינער, וואס האט ניט ארויסבאוויזן קיין סימן אפילו, אז ער
איז אויפגערעגט אדער אומרויק. דאס איז געווען דער „פארברעכער״
אליין.
    
צו באווונדערן, ווי רויק און נישט געצווונגען דער דאנטיסט
ראבינאוויטש האט זיך געהאלטן, אז מע האט אים, נאכדעם ווי ער
האט זיך גוט אויסגעשלאפן און רעכט איבערגעביסן, אריינגעפירט
און אוועקגעשטעלט פאר דער אויספארשונג און גענומען נאך א מאל
אויפן פארהער, ― ער זאל זאגן, וואס ווייס ער וועגן דעם
געהרגעטן יינגל וולאדימיר טשיגירינסקי?
    
א! ער ווייס א סך, זייער א סך וועגן דעם דאזיקן
טרויעריקן פאקט: און ער חזרט איבער נאך א מאל דאס, וואס ער האט
שוין אין דער פרי געזאגט: אז ער האט אליין אין זינען געהאט
ארויסצוטרעטן מיט זיין מעלדונג, נאר ער האט זיך אפגעהאלטן ביז
אהער פון אריינרייסן זיך נישט־גערופענערהייט אין דער
אויספארשונג, איבער א סך טעמים. ערשטנס, האט ער נישט געוואלט זיין
קיין ממזר, שפילן א ראל פון א שפיאן... צווייטנס, האט ער
גערעכנט, ווי ער האט שוין אין דער פרי באמערקט, אז די
אויספארשונג וועט שוין אליין ארויפפירן אויפן ריכטיקן וועג איצט,
וויבאלד ער זעט, אז מע האט די עלטערן פונעם געהרגעטן באפרייט
און מע האט אריינגעצויגן אהער מענטשן זייטיקע, צום ביישפיל,
דעם יידן שאפירא מיט זיינע קינדער, וואס זענען גאט די נשמה
 
 