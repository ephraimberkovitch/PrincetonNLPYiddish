

לאפסוס־קאקטוס — 25 



 by באריס סאנדלער 
October 2, 2019October 5, 2019 Filed under:
געשיכטע 

וועלטראט פאר יידיש און יידישער קולטור — 50 יאר
במשך פון לאנגע יארן איז אן אדרעס פאר יידיש אין ישראל געווען די געזעלשאפטלעכע ארגאניזאציע „וועלטראט פאר יידיש און יידישער קולטור‟. זי איז געגרינדעט געווארן אין יאר 1969.
איך האב נאך פארכאפט דעם ערשטן פארזיצער פון דער אינסטיטוציע, יצחק קארן. יצחק קארן, א פארטייישער פונקציאנער, א כנסת־דעפוטאט און געוועזענער מלוכישער טוער, האט געהערט צו דער אלטער גווארדיע ציוניסטן. זיין שייכות צו יידיש, א חוץ פערזענלעכע סאנטימענטן, האט געטראגן מער א פאליטיש־קאניוקטורישן כאראקטער. געוויסע פינאנציעלע רעסורסן און פארבינדונגען האט ער געשעפט פון זיינע אלטע פארטייישע קוואלן.
אויך אין די שפעטערדיקע יארן, שוין נאך קארנס טויט, פלעגט קודם־כל דער נייער פארזיצער באשטימען דעם סדר־היום פונעם „וועלטראט‟. דער צווייטער פירער איז געווען יצחק ווארשאווסי, א מענטש פון „סוכנות‟, וואס האט זיך אויך געדרייט אין די אקאדעמישע קרייזן. זיין גרעסטער טאלאנט איז געווען צו „מאכן א רושם און א רעש‟. מעגלעך, אז דער הויכפונקט פון זיין פירערשאפט איז געווען דאס ארויסרייסן זיך אויף די רחבותן פונעם געוועזענעם ראטן־פארבאנד, ווו ס׳האבן שוין געבלאזן די ווינטן פון גארבאטשאווס „פערעסטרויקע‟. איבערן לאנד, ווי שוועמלעך נאך א רעגן, האבן זיך באוויזן כל־מיני יידישע קולטור־ארגאניזאציעס. צווישן זייערע מיטגלידער און צומאל צווישן דער פירערשאפט זיינען געווען אויך ענטוזיאסטן פון יידיש. אט די יחידים האבן זיך מיט לייב־און־נפש אפגעגעבן מיטן אויפלעבן יידיש ביי זיך אין שטאט. צי האבן זיי באקומען עפעס א שטיצע פונעם „וועלטראט‟? יצחק ווארשאווסקי, ווי זיין נאטור האט אים געפירט, איז געפלויגן אין די הויכע הימלען. אים האבן די לאקאלע יידיש־פראבלעמען ווייניק געארט. זיין באליבט ווארט איז געווען „ריזיק‟; ער האט געהאט „ריזיקע פראיעקטן‟ און „ריזיקע פלענער‟, א מין מנחם־מענדל אין יידישע הימלען.
צו זיינע פארדינסטן קאן צוגעשריבן ווערן דאס דורכפירן אינעם כנסת די „היסטארישע זיצונג‟, געווידמעט יידיש און לאדינא. ווי א פועל־יצא פון דער דאזיקער זיצונג זיינען געשאפן געווארן צוויי מלוכישע אינסטיטוציעס מיטן פארעווע נאמען „אינסטאנץ‟, — וואס גיבן זיך אפ מיט אט די צוויי „עטנישע שפראכן‟ פון אשכנזישער און ספרדישער עדות.
דער פלוצעמדיקער טויט פון יצחק ווארשאווסקי האט געלאזט דאס ארט פונעם פארזיצער פריי. נאך געוויסע קווענקלענישן האט עס פארנומען גרשון וויינער, האלב פראפעסאר, האלב קאנסערוואטיווער רב. א פראקטישער מענטש, א גרויסער אויסטויגער צו שאפן געלט, איז צווישן די הויפט־פארדינסטן פון וויינערן געווען דאס גרינדן די יידיש־קאטעדרע אינעם בר־אילנער אוניווערסיטעט. זיין אנפירן מיטן „וועלטראט‟ איז געווען די סאמע זאכלעכע פאר דער לעצטער תקופה פון „וועלטראט פאר יידיש און יידישער קולטור‟. א דאנק וויינערן און זיינע ספאנסארס, ס׳רוב רייכע אמעריקאנער יידן, איז דערמעגלעכט געווארן צו שאפן אין פארשיידענע שטעט פון רוסלאנד, אוקראינע, מאלדאווע סעמינארן פון דערלערנען יידיש און יידישקייט אויפן סמך פון די טראדיציאנעלע זומער־פראגראמען אין אמעריקע און אייראפע.
די עקזיסטענץ פון „וועלטראט‟, נישט געקוקט אויפן „ראט‟, וואס האט כלומרשט אנגעפירט מיט דער אינסטיטוציע, איז אין תוך געליגן אין די הענט פון איין מענטש, פון איר פארזיצער. נישט געווארן דער פארזיצער — אויס ארגאניזאציע! אזוי איז געשען אויך מיטן „וועלטראט‟ נאך וויינערס פטירה.
היייאר ווערט 50 יאר זינט דער „וועלטראט פאר יידיש און יידישער קולטור איז געגרינדעט געווארן‟. כ׳בין נישט זיכער, אז עמעצער פון די געציילטע היינט־עקזיסטירנדיקע יידישע ארגאניזאציעס און פובליקאציעס איבער דער וועלט וועלן דערמאנען אט די דאטע — סיי ווייל דער עלטערער דור האט מער גערעדט וועגן המשכדיקייט איידער געטאן עפעס ממשותדיקס; סיי ווייל די היינטיקע יידיש־אינסטיטוציעס האלטן זיך אפגעזונדערט איינע פון דער אנדערער; סיי ווייל דאס חשיבות צו די פארגייער איז דעוואלווירט געווארן…
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: historyjewsYiddish 
Post navigation


Previous Post
נאטיצן פונעם רעדאקטאר — 24 

Next Post
פון אונדזער עזבון: עזרא פינינבערג (1899־1946) 



