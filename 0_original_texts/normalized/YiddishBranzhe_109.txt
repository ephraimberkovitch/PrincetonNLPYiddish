

פון אונדזער עזבון: אלי גארדאן (1907־1989) 



 by באריס סאנדלער 
November 1, 2020October 31, 2020 Filed under:
ליטעראטור
ליטעראטור־עזבון
פערזענלעכקייטן 


דער פראזע־שרייער אלי גארדאן איז געבוירן געווארן אין אן אלטער יידישער קאלאניע מיאדלער (זעליאנאפאל). פון קליינערהייט אן געווען פארבונדן מיט ערדארבעט, וואס האט שפעטער אזוי בולט משפיע געווען אויף זיין שאפונג. זיך געלערנט אין מאסקווער פעדאגאגישן אינסטיטוט און אין דער אספיראנטור. די ערשטע דערציילונג „ווילדגראז‟ (1930) האט זיך אויסגעטיילט מיט א נייער פאר דער יידישער ליטעראטור טעמע וועגן דעם לעבן פונעם יידישן פויערטום ביז און נאך דער רעוואלוציע. דער מחבר פון א צאל ראמאנען וועגן סאוועטישן יידישן דארף.

לייענט אן אויסצוג פון אלי גארדאנס דערציילונג, אפגעדרוקט אינעם בוך „אין אייגענע קאנטן‟, „סאוועטסקי פיסאטעל‟, מאסקווע, 1969
ראובנס כבודאברהם ריוואנעץ איז געווען צופרידן פון זרחס אריינקומען, ווייל אויסהערן פרישע נייעס איז ער שטענדיק געווען א בעלן. א חקירה טאן איבער אוועלכער־ניט־איז פראגע האט ער זיך אויך קיין מאל ניט אפגעזאגט. פלעגן זיי זיך פארציען מיט די געשמאקע ציגארן מאכארקע אין מויל, פאמעלעך ארויסלאזן דעם רויך און באריידן די וועלט. וועגן וואס צו שמועסן האבן זיי געהאט איבערגענוג! און וויפל זיי האבן ניט גערעדט, האבן זיי זיך ניט געקאנט אנריידן. געשמועסט האבן זיי ניט געאיילט, מיט גרויסע פויזעס, איבערלאזנדיק צייט אי אויף אפצוטרייסלען דאס אש פון ציגאר, צי אויף ארויסלאזן דעם רויך דורך דער נאז און אויף ס׳ניי צו פארציען זיך.
אברהם ריוואנעץ פלעגט זיך אפילו באמיען אין די פויזעס א פאר מאל א ווארף טאן די ביינדלעך אויפן שטשאט, פארשרייבן א פאר ציפער אין דער ליסטע, און אז ער פלעגט זיך שטארק אריינטאן אין די חשבונות, פלעגט זרח סאראקע באווייזן כאפן א דרעמל, א פאר מאל א כראפע טאן און, אויפכאפנדיק זיך, ווי ס׳וואלט גארנישט ניט פארגעקומען, פארזעצן דעם שמועס.
געווען איז זרח סאראקע אפילו אויסערלעך א ביסל ענלעך אויף א אברהם ריוואנעצן. ביידע זיינען זיי געווען דארינקע, נידעריטשקע, מיט שמאל איינגעשרומפענע פנימער. ביידע פליכעוואטע מיט עטלעכע גרויע הערלעך אויפן קאפ. אברהם ריוואנעצן האט מען געקאנט אונטערשיידן פון זרח סאראקען לויטן לאנגן און דארן האלדז, ווי א ביי א גאנער און לויטן ארויסטארטשענדיקן גערגעלע, וואס האט זיך כסדר באוועגט ביים ריידן. דערצו איז נאך אברהם געווען א ביסל א טויבלעכער, און ווי אלע טויבע מענטשן, האט ער אמאל דערלייגט דאס, וואס ער האט ניט געהערט.
זרח סאראקע האט עס ניט געקאנט אריבערטראגן און האט זיך איין מאל מיט אים איבער דעם אפילו צעווערטלט.
— פרווו צו דיינעם א חשבון עפעס איבעריקס צוגעבן, וואס וועט זיך ביי דיר באקומען, און דו ווילסט א לונג־און־לעבן אויף דער נאז אנבינדן.— היץ זיך ניט! — איז אברהם ריוואנעץ געווארן אויפגעבראכט, למאי דער וועכטער האט גאר א חוצפה אזוי אנפאלן אויף אים, און האט אים אריינגעזאגט א פאר צוגעפעפערטע ווערטלעך, וועלכע זיינען יענעם דערגאנגען אזש ביז דער זיבעטער ריפ.
פון דעסטוועגן, ווען עס האט זיך אויף מארגן אין דער ראיאנער צייטונג באוויזן א נאטיץ וועגן ראובן שקליארס רינג, איז זרח סאראקע א פארסאפעטער געקומען צו לויפן אין קאנטאר און ראפטום אויסגעשריען:
— סט׳געזען, וואס מע שרייבן וועגן אונדזער ראבון שקליארן?— ווו שרייבט מען? וואס שרייבט מען? — האט אברהם, וועלכער איז געווען פארטאן אין זיינע חשבונות א פרעג געטאן.— נא, גיב א קוק, סארא זמירות מ׳האט דא אפגעזונגען ראובנען, — האט זרח, אוועקלייגנדיק די צייטונג אויפן טיש, אנגעוויזן אויף איר.
ווי אברהם ריוואנעץ איז ניט געווען נייגעריק צו וויסן, וואס מע שרייבט אין דער צייטונג וועגן ראובן שקליארס רינג, פון דעסטוועגן האט ער צוערשט א ווארף געטאן א פאר ביינדלעך אויפן שטשאט, פארשריבן דעם חשבון ביי זיך אין פאפיר און ערשט נאך דעם אנגעהויבן לייענען:
„א סך גוטע ווערטער האט דער רינגלער ראובן שקליאר ארויסגעזאגט אויף דער פארזאמלונג פון קאלווירט, ווען ער האט גענומען אויף זיך די פארפליכטונג מוסטערהאפט צו באארבעטן זיינע דורכאקער־קולטורן. נאר פון די גוטע ווערטער האבן זיך אויסגעלאזט שלעכטע מעשים. די סאנעשניקעס אויפן קלין, וואס אויפן פינפטן געלענק, זיינען צווישן די רייען פארגראזיקט, פארלאזט…‟
— נו, — האט זרח, אריינקוקנדיק אברהמען אין פנים אריין, א פרעג געגעבן, — א שיינעם אויסזען וועלן מיר האבן מיט אזא ארבעט.— איז דעם א באטרעף ביי היינטיקער מעכאניזאציע דורכיעטן ניט קיין גרויסן קלין דורכאקער־קולטור?— מסתמא האט דער רעליעף ניט דערלויבט צו לאזן א מאשין, — האט זרח זיך אנגערופן.
ער האט געשוויגן א וויילע, ווי ער וואלט ווארטן אויף אברהמס ענטפער. נאך דעם האט ער מיטן זעלבן טאן פארגעזעצט:
— וואסי, מע מיינט עס דען נאר ראובן שקליארן? מע מיינט אי מיך, אי דיך און דעם גאנצן קאלווירט. אויב דו ווילסט, רירט ער אן דעם גאנצן ראיאן און אפשר נאך העכער… ס׳א קלייניקייט עפעס, סאנעשניקעס? — דאס איז אייל, מאקוכע און וואס דו ווילסט…
און כאטש אברהם ריוואנעץ האט צוגעשאקלט מיטן קאפ, געגעבן צו וויסן, אז ער איז מסכים, פון דעסטוועגן איז זרח ניט אפגעטראטן פונעם חשבון־פירער און אלץ געטענהט:
— וואסי, אז איך בין א וועכטער, דארף מיך גארנישט אינטערעסירן. אויסער די קאלווירטישע שייערן… געדענקסט מסתמא מיין שלומקען, וואס איז אומגעקומען אויף דער מלחמה… אז מע פלעגט אים אין שול ארויסרופן צום טאוול און ער פלעגט שלעכט ענטפערן, אז ס׳איז אים א חרפה פארן גאנצן קלאס. ראובן דארף זיך שעמען פארן קאלווירט. פארן ראיאן, פאר אלעמען, ווער ס׳וועט לייענען די צייטונג. אונדז אלעמען וועט מען זאגן, אז מיר באארבעטן שלעכט די סאנעשניקעס. פארשטייסטו שוין, אז ס׳איז א חרפה און א שאנדע פאר אונדז.— אוודאי, ביסט גערעכט, — האט אברהם צוגעשטימט און פארגעזעצט עסקן זיך מיט זיינע חשבונות.— א גוטער מענטש אט דער ראובן, א גאלדענער ארבעטער, ווי האט עס אזוינס גאר געקאנט ביי אים פאסירן? — האט זרח געהאלטן אין איין טענהן. — נו, ס׳טרעפט, אוודאי מע ספראוועט זיך ניט… וואלט ער כאטש געווען זאגן, וואלט מען אים אונטערגעהאלפן… צי דען וואלט מען דערלאזט, מע זאל אונדז אזוי טאדלען, וואס איז אונדזער קאלווירט — אן אפגעשטאנענער, צי וואס?


Share this:TwitterFacebookPrintLike this:Like Loading...

Related
 


Tagged: literatureYiddish 
Post navigation


Previous Post
לאפסוס־קאקטוס — 38 

Next Post
בוקארעשטער שריפטן (12) 



