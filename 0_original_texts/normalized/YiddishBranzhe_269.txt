

קאטאפאלק 



 by באריס סאנדלער 
August 1, 2019April 16, 2020 Filed under:
ליטעראטור
פראזע 

באריס סאנדלער
אט די געשיכטע האט זיך אנגעהויבן אין די אנהייב 1960ער אין סאמע ברען פון דער מלחמה, וואס ניקיטא כרושטשאוו האט צעבונדן קעגן דעם אייבערשטן. מיט וואס האט דער אלמעכטיקער אזוי אנגעזאליעט דעם ערשטן מענטש אין מאסקווער קרעמל, אז דער בן־אדם זאל זיך געווען אויף אים אזוי ארויפזעצן, וועלן מיר שוין קיין מאל נישט וויסן, מחמת גאט זיצט אויבן און באגראבט אונטן. אבער איידער דאס איז געשען, זיינען פונעם קרעמל ארויסטגעלאזט געווארן אלע בייזע הינט, וואס האבן זיך ארויפגעווארפן אויף די געטרייע גאטסדינערס און זייער מקום־קודש איבערן גאנצן לאנד.
פארשטייט זיך, אז אויך אונדזער יישוב, וואס אויף דער אדמיניסטראטיווער מאפע פון סאוועטן־פארבאנד איז אנגעצייכנט געווען אונטערן נאמען כאלויעווקא, האט אויך נישט אויסגעמיטן פארשלעפט צו ווערן אינעם ווירבל פון דער אנטי־רעליגיעזער קאמפאניע. די ערשטע קרבנות אויף דעם שלאכטפעלד זיינען געווען די צוויי קלויסטערס און די איינציקע שיל.
אויסער דעם אנגענומענעם אדמיניסטראטיוון נאמען האט די יידישע באפעלקערונג פונעם יישוב געירשנט פון די זיידע־באבעס דעם אלטן יידישן נאמען, וואס ס׳האט געטראגן דאס בעסאראבער שטעטל, דהיינו — כאלוימעווקע. דעריבער האט מען געקאנט הערן סיי דעם אפיציעלן נאמען פונעם יישוב און סיי דעם יידישן; און צומאל ביידע אין איינעם — כאלויעווקא־כאלוימעווקע.
מאלער: מיכאל גלייזער
גראד אין גיכן נאכן ליקווידירן די בולטע סימנים פונעם אפגעלעבטן עבר, האבן די ארטיקע ליידיקגייער באמערקט ווי איבער די צעקלאפטע בערגל־גריבערדיקע געסלעך און ליקלעך פון אונדזער כאלויעווקא־כאלוימעווקע שלעפט זיך שוין דריי טעג נאך אנאנד א מאדנע מאשינעריע, א מין פארקריפלטער געמיש פון א לאסט־אויטא מיט אן אויטאבוס. דאס דאזיקע טעכנישע חריפות האט צוגעצויגן דעם אויפמערק פון די ארטיקע ליידיקגייער נישט בלויז מיט דער אומגעוויינטלעכער פארעם, נאר מיט דער משונהדיקער פארב — א שווארצע, ווי מיט גוטאלין אנגעשמירט און אפגעפוצט. די וועסנעדיקע זון־העזעלעך האבן זיך באלד צעטאנצט און צעשפרונגען אויפן דאך אן זארג זיך אראפצוגליטשן און חלילה טרעפן אונטער די רעדער. די פיר שמאלע פענצטערלעך פון ביידע זייטן זיינען פון אינעווייניק פארצויגן געווען מיט שווארצע פירהענגלעך, אז קיין לעבעדיק שטראלעכל זאל פון דרויסן נישט אריינקוקן. אויך פון פארנט האבן די צוויי שויבן באהאלטן א טונקעלע פיגור, וואס האט זיך געשאקלט, פאטאקעווענדיק דעם ווילן פונעם צעשלאגענעם ברוק.
די געציילטע הינט, וואס דער הונגער האט זיי געבראכט אויפן וועג נאך א פארלוירענעם ביסן, האבן זיך ווילד, מיט א סקאוווטשעניש געווארפן אין א זייט, מעגלעך, נישט אזוי פאר שרעק צו זיין איבערגעפארן, וואס ס׳וואלט געמאכט א סוף צו זייער היימלאזער מוקע, ווי פאר דעם ווילדן אויסזען פון דער גרויסער אייזערנער סטראשידלע, מיט די צוויי קיילעכדיק־אויסגעגלאצטע באלעכעס־לעמפ, אנגעצונדן אין מיטן העלן טאג. מעגלעך, אז זיי האבן געברענט, ווייל דער שאפער האט זיי פארגעסן אויסצולעשן, און מעגלעך פארקערט, געשיקט סיגנאלן דער וועלט אריין און אין ווייטן פינצטערן קאסמאס. ס׳האט אנגעהויבן אויסצוזען, אז די מאסקווער גדולים האבן געמאכט א יד־אחת מיטן ניט־גוטן.
די ארטיקע ליידיקגייער, קליין־און־גרויס, האבן די אויסטערלישע מאשינעריע באגלייט פון ביידע זייטן, עפעס אויסגעשריען, פאכנדיק דערביי מיט די הענט — צי ארויסגעהאלפן זיך צו איבערצייגן א צווייטן, צי פשוט צעטריבן דעם הארבן טשאד, וואס האט אויסגעקנאלט פון א רער הינטן צווישן די רעדער. אין א מאמענט האט די גאנצע פראצעסיע פארהאלטן דעם גאנג, ס׳האבן זיך דערהערט עטלעכע געדיכטע קנאלן, אנגעזעטיקט מיט שווארצן רויך און ס׳איז שטיל געווארן.
די טויבקייט פון גאס־און־מענטש איז גיך צעשטערט געווארן; ס׳האט בייז א קלאפ געטאן דאס טירל פון דעם שווארצן פארשטיינערט געווארענעם באשעפעניש און ס׳האט זיך פון אים ארויסגעיאוועט דער שאפער. דער רויך האט זיך נאך געהאט געקנוילט, אבער דורך אים האט זיך דורכגעשניטן א הייזעריקע נידעריקע שטים:
— א שווארצע־מיאוסע־משונה־אויף־דיינע־אייזערנע־געדערעם!
דער רויך האט זיך צעזייט און דער עולם האט אפגעזיפצט. אפנים, אז דערווארט האט מען צו זען א שד מיט הערנער, נאר אנגעמאלט האט זיך אין רוים די אומצופרידענע צורה פון זכר דעם שלאסער.
וועגן זכר פריבלודע פלעגט מען זאגן, אז טאמער פאלט אין זיינע הענט אריין א שטיק אייזן, ווערט עס גאלד. ווען אין יישוב האט מען זיך דערוווסט, אז אין קאסמאס אריין האט מען אויסגעשאסן עפעס א „ספוטניק‟, און אז אט דער ספוטניק פליט ארום דער ערד ארום און שיקט סיגנאלן — „פי־פי־פי‟, — האט עס פארטשעפעט זכרס דערפינדערישן אזארט ביז די קישקעס. ער האט זיך פארשפארט אין זיין שלאסארניע און אין א וואך ארום איז דאס גאנצע שטעטל נתפעל געווארן. וואס איז? אונדזער זכר האט צונויפגעפארט א פרעסל מיט א וואנטזייגער, האט דאס פרעסל סיי געפרעסט און סיי יעדע שעה אויסגעשריען דריי מאל „קו־קו‟.
די נאטשאלסטווע פון אונדזער כאלוימעווקע, ווען זי האט זיך דערוווסט וועגן אזא אנטיקל, האט באלד געשיקט דעם פרעסלזייגער קיין מאסקווע אויף דער אלפארבאנדישער אויסשטעלונג פון ווירטשאפטלעכע דערגרייכונגען. געוויס, אז די דערגרייכונג פון אונדזער זכר פריבלודע וואלט געווען די בעסטע, ס׳האט זיך אבער געפונען אן אנדער פאלקס־דערפינדער, וואס אים איז איינגעפאלן צונויפצופארן א פרעסל מיט א ראדיא. ווי א פועל־יוצא, האט דאס פרעסל צוויי מאל אין טאג — 6 אזייגער אין דער פרי און 12 אזייגער ביי נאכט — אויסגעשפילט דעם הימען פון סאוועטן־פארבאנד.
ווען די בשורה איז אנגעקומען אין כאלוימעווקע, האבן אונדזערע יידן גלייך געזאגט: „וואדען, א יידן וועט מען דען פארגינען צו זיין דער ערשטער!‟ ווי עס זאל נישט זיין, האט זכר פון דעסטוועגן באקומען א ספעציעלע ערן־גראמאטע פון א „פאלקס־ראציאנאליזאטאר‟.
אזא הויכע אנערקענונג האט אים בפירוש באגייסטערט. ער האט זיך ווידער פארשפארט אין זיין שלאסארניע און אין א פאר וואכן ארום האט זכר פון דארט ארויסגערעדלט זיין נייע דערפינדונג, דהיינו: א ראווער מיט א קליין מאטארל צווישן די פעדאלן און אנשטאט דעם רודער, האבן זיך אין די זייטן צעשפרייט צוויי לאנגע שארפע פליגלען. יא, פון הינטן, פון אונטער דעם זיץ, האט ארויסגעשטעקט א פארדרייט רערל. די שטעטלדיקע ליידיקגייער, וואס האבן באלד דעם טעכנישן ווונדער ארומגערינגלט, האבן נישט געקאנט נעמען אין טאלק אריין: מילא א מאטארל איז נאך פארשטענדלעך, אבער צו וואס דארף מען דא האבן פליגלען און דאס שטארצנדיק רערל, ווי א חזיר־וויידל אויף חוזק? דערצו נאך, איז דאך אין אונדזער יישוב נישטא ווו צו פליען, סיידן פון איין דאך אויף א צווייטן, כדי אויסצומיידן די גאסן, וואס ווערן נאך א רעגן באזעצט מיט געפערלעכע בלאטעס…
זכרן האבן די קליינלעכע רייד פון די שטעטלדיקע אפלאכערס ווינציק וואס געארט. בשעת־מעשה האט ער ארויסגעשלעפט פון א טונקל־גרינער טארבע, אריבערגעווארפן איבער דער פלייצע א גאז־מאסקע און זי ארויפגעשלעפט אויפן קאפ. פון דער כאפטע האט זיך דערהערט א קול:
— מיינסט, זכר, אז אין הימל איז פאר דיר נישט גענוג לופט?
א חוזק־געלעכטערל האט זיך געקאטשעט עטלעכע וויילעס איבער דעם פלעצל, דאס צענטראל שטיקל ארט אין כאלויעווקע־כאלוימעווקע, אן אספאלטירטס, אקוראט אנטקעגן דעם יישוב־ראט. דווקא אט דאס פלעצל האט אונדזער פאלקס־ראציאנאליזאטאר אויסגעקליבן פארן ערשטן אויספרווו פון זיין אוניקאלן אפאראט, וואס האט נאך קיין נאמען נישט געהאט. דאס הירזשען איז אין א מאמענט אפגעהאקט געווארן נאך דעם, ווי זכר האט עפעס א דריי געטאן אונטערן זיץ. עטלעכע קורצע קנאלן האט ארויסגעלאזט דאס רערל, און באלד נאך דעם האט זיך פון דארט מיט א פייף ארויסגעריסן א ראז־פיאלעט פייערדיק שטרעמל.
זכר איז ממש ארויפגעשפרונגען אויפן זיץ, ווי ער וואלט זיינע בעסטע יארן געדינט אין דער רייטער־ארמיי ביים לעגענדארן בודיאני [1]. ער האט ווידער עפעס א דריי געטאן, אבער שוין אויפן רודער און זיך אפגעשטויסן מיט די פיס פונעם באדן. דער ראווער־עראפלאן האט זיך א יאג געטאן איבערן פלעצל, צעטרייבנדיק די אנגעשראקענע ליידיקגייער און דורכגייער. ס׳האט אבער אויסגעזען, אז לענינס גיפסענער ביוסט אויפן נידעריקן פאסטאמענט, וואס איז זיך שטיל געשטאנען אויפן פלעצל פארטראכטערהייט און קיינעם נישט געטשעפעט, וועט זכרן דעם וועג נישט אפטרעטן. א האר האט געפעלט ס׳זאל געשען א קאטאסטראפע. איבערן גאנצן פלעצל איז געבליבן הענגען א פאריאמערטע שטילקייט. אלע, ווער ס׳האט זיך דארט געפונען, בתוכם די צוויי אנגעלאפענע מיליציאנערן, זיינען ווי אריינגעוואקסן געווארן אין דעם אנגעגליטן שווארצן אספאלט…
נאר ס׳איז געשען א נס. דער ווונדער־אפאראט, צוזאמען מיט זיין דערפינדער, האט אונטערגעשפרונגען, איבערגעהיפערט דעם מאנומענט און זיך א טראג געטאן איבער די דעכער און געסלעך פון אונדזער יישוב…
שפעטער מיט עטלעכע שעה האט זיך אויפן צענטראל־פלעצן צונויפגענומען שיער נישט דער גאנצער יישוב. ספאנטאן, פון זיך אליין, האט אויסגעבראכן א מיטינג. לעבן דער טריבונע, געבראכט פונעם יישוב־ראט, איז געשטאנען, אנשפארנדיק זיך אויף זיין ראווער־עראפלאן זכר פריבלודע גופא, פארשטייט זיך, שוין אן דער גאז־מאסקע. זיין פארשוויצט פנים האט געשיינט און אין דער שיין האט זיך אפגעשפיגלט די פרייד און שטאלץ פונעם עולם.
פון דער טריבונע האט זיך דערווייל געטראגן די זיכערע שטים פון אונדזער יישוב־באלעבאס, חבר פארצעלאקע. „איצט, — האט ער אויסגעשריען, — וועט אונדזער יישוב סוף־כל־סוף באקומען דעם סטאטוס פון א ראיאן־צענטער!.. (ווילדע אפלאדיסמענטן!) נאך מער: מיר וועלן ווערן א צענטער פאר אלע ראציאנאליזאטארס פון אונדזער גרויסן לאנד!.. (ווילדע אפלאדיסמענטן, איבערגעמישט מיט אויסגעשרייען, „הורא!..‟)
צו באקומען דעם אדמיניסטראטיוון סטאטוס פון א ראיאן־צענטער האט זיך געחלומט נישט נאר דער נאטשאלסטווע, אין שפיץ מיטן פארזיצער פארצולאקע און גלאוובוך [2] חבר צעדערבאום. אלע איינוווינער, אומאפהענגיק פון זייער נאציאנאליטעט און גלויבן האבן ארויסגעקוקט אויף דעם לעבנסוויכטיקן סטאטוס, ווי אויף א שטראלנדיקן מארגן. דעמאלט וואלט דאס קליינווארג באקומען א קינדערגארטן, די שילער, נאכן פארענדיקן די אנפאנגשול, וואלטן נישט געדארפט יעדן טאג פארן עטלעכע און צוואנציק קילאמעטער אין ראיאן־צענטער, ווו ס׳איז שוין געווען א מיטלשול; און אין דער איינציקער קראם וואלטן אויף די פאליצעס, פארשטעלט מיט דריי־ליטראווע סלויעס בערעזע־זאפט, וואס צווישן זיך האבן עס די דארטיקע בטלנים גערופן, „טרערן פון רוסלאנד‟, — געשטאנען אויך אנדערע שפייז־פראדוקטן און זאכן „פאר היים און ווירטשאפט‟, שוין אפגערעדט, פון קליידער און שיך. נאך זכרס דערפינדונג האבן די גאר פארברענטע אפטימיסטן געלייגט האפענונג, אז איצט וועט מען שוין זיכער אריינציען אין די הייזער וואסער און אז ביי נאכט וועט מען מער נישט אויסשליסן די עלעקטריע…
מעגלעך, אז דער דאזיקער חלום פון אלע מיינע בני־עיר וואלט טאקע אין גיכן מקוים געווארן — א קלייניקייט — אזא דערפינדונג פון א מיליטער־סטראטעגישן מאסשטאב! מע קאן דאך מיט אזעלכע ראווער־עראפלאנען באוואפענען די גאנצע סאוועטישע ארמיי! אין די מאסקווער קרעמל־קוליסן האט מען אבער אנגענומען גאר אן אנדער באשלוס — אנהייבן א ביטערע מלחמה קעגן אינערלעכע שונאים — רעליגיע און אירע פריידיקער, וואס דווקא זיי האלטן אפ דעם גאנג פון פראגרעס צום שטראלנדיקן מארגן.
אונדזער פארוואלטונג האט באקומען פון אויבן דירעקטע אנווייזונגען און קלארע אינסטרוקציעס, ווי אזוי עס דארף געפירט ווערן אט די פארטייישע אקציע. אזוי זיינען אין איין טאג געשלאסן געווארן די צוויי קלויסטערס און די איינציקע שיל, וואס מ׳האט זי אקוראט נאך דער מלחמה אויפגעבויט, ריכטיקער, איבערגעבויט פון א האלבפארברענט יידיש הויז.
פון איין זייט, האבן די מעשים פון דער מאכט טיף אנגערירט די רעליגיעזע געפילן ביי א טייל פון דער באפעלקערונג — א קלענערן און דערצו נאך דעם עלטערן, אפגעשטאנענעם טייל. פון דער אנדערער זייט, האט מען אין איין קלויסטער געעפנט א ספארטשול, אין וועלכער ס׳האט זיך אזוי גענייטיקט אונדזער יוגנט; אינעם צווייטן קלויסטער האט מען פלאנירט צו מאכן א פלאנעטאריום, ווו די איינוווינער פון אונדזער כאלויעווקא־כאלוימעווקע וועלן קאנען אין די פארנאכטן זיך בעסער באקענען מיטן קאסמאס און דורכן טעלעסקאפ זיך אליין איבערצייגן, אז קיין שום גאט איז ניטא.
די סינאגאגע איז אויך נישט פארגעסן געווארן, און פון א „מקום־חושך‟ זיך פארוואנדלט אין א „מקום־אור‟, אין א קינדער־ביבליאטעק אויפן נאמען פונעם מאלדאווישן קלאסיקער יאן קריאנגע.
האט דען אין אזא גורלדיקער צייט געקאנט ליגן דער קאפ צו זכר פריבלודעס ראווער־עראפלאן?! און דאך האט מען אינעם פאלקס־ראציאנאליזאטאר גופא נישט פארגעסן. ריכטיקער, מ׳האט זיך אין אים דערמאנט, ווען אויף דער פארמאכטער זיצונג אינעם יישוב־ראט, בשעתן אונטערציען דעם ערשטן סך־הכל פון דער אנטי־רעליגיעזער קאמפאניע האט מען זיך פלוצעם געכאפט, אז איין פונקט פון דער מאסקווער דירעקטיווע איז געבליבן שטעקן נישט אהין און נישט אהער, דהיינו — די לוויות.
צו באגראבן א מת, זאל ער זיין א ייד אדער א קריסט, האט מען אים דאך געדארפט ברענגען צו קבורה. ביז אהער האט מען עס געטאן אויפן אלטן אופן. די קריסטן האבן דעם פארשטארבענעם געטראגן אין א טרונע, מיט א דיאקאן און א גלח אין שפיץ פון דער פראצעסיע; דער גלח, אנגעטאן אין זיינע גאלדענע מלבושים, האט דעם גאנצן וועג ביזן צווינטער געפאכעט מיט זיין טשאדנדיקער קאזידלע און זיך עפעס אונטערגעברומט אונטער דער נאז. א גרויסער הילצערנער צלם, ארומגעבונדן מיט א האנטעך, אין וועלכן ס׳האט זיך געבאמבלט א ווייסער קוילעטש, האט זיך באוועגט איבער די אפגעדעקטע טרויערדיקע קעפ.
אויך דער יידישער בר־מינן איז אוועקגעפירט געווארן צום בית־עלמין אויף א מיטה, איבערגעדעקט מיט א שווארצער דעק, באגלייט פון די פאראבלטע קרובים, פריינד און סתם שכנים. א לוויה איז פון תמיד אן געווען א געשעעניש און די גרייס פון דער לוויה האט געזאגט עדות ווי חשוב איז דער פארשטארבענער געווען ביים לעבן.
דער צווינטער און דער בית־עלמין האבן זיך געפונען אין צוויי פארשידענע עקן פונעם יישוב; דער יידישער — אין דער מיזרח־זייט און דער קריסטלעכער — אין דער מערבדיקער זייט, ווי באשטעטיקט דעם אלטן פסוק, אז מיזרח מיט מערב וועט זיך קיין מאל נישט טרעפן…
זכרן האט מען ארויסגערופן אין יישוב־ראט, ווו ער איז אפגעווען קנאפע דריי שעה. ווי ס׳האט זיך ארויסגעוויזן, האט קיינער פון דער פארוואלטונג, א חוץ דעם גלאוובוך צעדערבאום, קיין מאל פאר די אויגן נישט געזען אן אמתן קאטאפאלק. דער נאמען אליין האט געקלונגען אויסטערליש און אפילו אפשרעקעוודיק. חבר צעדערבאום האט טאקע דערקלערט זכרן און אויף זיין אופן און מאלערישע פעיקייטן אנגעמאלט אים אויף א זייטעלע פאפיר די זעלטענע מאשינעריע, וואס ער, חבר צעדערבאום, האט געזען בשעתו אין דער רומענישער שטאט יאס, זייענדיק דארט א סטודענט.
טאקע אויפן סמך פון דעם בוכהאלטערס געמעל, וואס איז באשטעטיקט געווארן פונעם פארזיצער פארצעלאקע און די אנדערע פינף מיטגלידער, האט זכר אנגעהויבן זיין ארבעט. אבער איידער זכר האט עס געטאן, האט מען אים געהייסן אונטערצושרייבן א פאפיר פון „ניט־ארויסגעבן דעם סוד‟. מאלע וואס עס קאן געשען, האט געהאלטן די נאטשאלסטווע, די שונאים פון אונדזער לאנד בכלל און בפרט פון אונדזער יישוב זוכן כסדר א שפארונע אין „אונדזער פלויט‟, אריינצושטעקן אהין זייער פיינטלעכע נאז. פון דער אנדערער זייט, איז בעסער דערווייל מאכן א שווייג, כדי נישט ארויסרופן קיין איבעריקע רייד אדער חלילה א פאניק צווישן דער היגער באפעלקערונג.
קיין לאנגן טערמין פאר זיין ארבעט האט פריבלודע נישט געהאט. די לעצטע ווערטער, מיט וועלכע ס׳האט אים באגלייט צו דער טיר חבר פארצעלאקע, האבן אים געקלונגען אין קאפ און צוגעגעבן מוט די אלע טעג און נעכט פון זיין פארשפארטקייט אין דעם הויפט־גאראזש פונעם יישוב: „געדענק, זכר, דער מת קען נישט ווארטן!‟
אין דריי וואכן ארום האט זכר אנגעהויבן אויסצופרווון זיין נייע דערפינדונג אויף די גאסן און געסעלעך פון כאלויעווקא־כאלוימעווקע.
2
ארויסגעבראכט זיין קללה אין איין אטעם, ווי די ווערטער וואלטן געווען אנגעסיליעט אויף א שטיק שטעכלדראט, האט אונדזער פאלקס־ראציאנאליזאטאר און דערפינדער ארומגעכאפט די פארחידושטע כאפטע ליידיקגייער מיט איין ברייטן בליק.
— נו־ו־ו־ו… — האט זכר, ווי א געניטער הארמאניסט, צעצויגן דעם בלאז־זאק פון זיין הארמאשקע, — ווי געפעלט אייך מיין נייע דערפינדונג?
די פארלוירענע צורות פון דער חברה ליידיקגייער האבן מער אויסגעדריקט פראגעס איידער ענטפערס. און די פראגעס האבן זיך טאקע א שיט געטאן:
— וואס איז דאס פאר א שווארצע חיה אזא?
— וואס נישטערט זי דא? וואס קוקט זי אויס?
— סע פארט נאר צי סע פליט אויכעט?
— א נייע גזירה אויף אונדזערע קעפ, חלילה ניט?
די פראגעס זיינען נאך אלץ געפאלן אויף דער בלאטיקער כאלוימעווקער ערד, זיי האבן זכרן דערמאנט יענע גרינע גנבישע עפעלעך, קינדווייז אראפגעטרייסלט פונעם בוים ביים שכן אין גארטן. דער טערפקע־קלעפיקער טעם זייערער האט אים איצט צונויפגעפירט די באקביינער. זכר האט א שפיי געטאן אין א זייט און געענטפערט אויף אלע פראגעס מיט איין קורצן ענטפער: „קאטאפאלק!‟.
דערהערט דעם נאמען, האט די פארשטומטע חברה ערשט געדארפט אים איבערקאכן.
— קאטא… וואס? — האט זיך דערהערט א דין ציטערדיק קולכל.
זכר האט א מאך געטאן מיט דער האנט, זיך אויסגעשנייצט די נאז און ממשיך געווען ווייטער זיין אחריותדיקע ארבעט. דער אנזאג פון חבר פארצעלאקע, „דער מת קען נישט ווארטן!‟ — האט אים אונטערגעטריבן, נישט געלאזט פטרן קיין מינוט ניט.
סוף־וואך, שוין אויף אן ארגאניזירטן אופן, איז דורכגעפירט געווארן דאס „פייערלעכע ארויסלאזן דעם קאטאפאלק אויף די גאסן פון כאלויעווקא־כאלוימאווקע‟.
דאס צענטראל־פלעצל איז געווען פארפלייצט מיט מענטשן, יום־טובדיק אויסגעפוצט, ווי מע וואלט געקומען צו דער ערשט־מיייקער דעמאנסטראציע. דער קאטאפאלק מיטן פארשטארבענעם איז געשטאנען אקוראט אנטקעגן דער צונויפגעקלאפטער בינע, באפוצט מיט בלומען־קרענץ. אויף דער בינע אליין האט זיך אויסגעשטעלט די גאנצע פארוואלטונג פונעם יישוב־ראט און אויך א חשובער גאסט, דעליגירט פונעם ראיאן־צענטער. איבער זייערע קעפ, צוגעפעסטיקט צו צוויי דראנגען פון ביידע זייטן בינע האט זיך צעוויקלט א טראנספאראנט, אנגעשריבן מיט גרויסע ווייסע בוכשטאבן אויפן רויטן שטאף: „קאמוניזם איז אונדזער לעצטער פונקט!‟.
יא, ביים סאמע ראנד פון דער בינע איז אויף א בענקל געזעסן א באיארטע פרוי, אנגעטאן אין שווארץ, דער קאפ ארומגעוויקלט מיט א שווארצער פאטשיילע. דער גאנצער יישוב האט זי געקענט, מחמת גאלינא פאוולאוונא הנאטיוק, די אלמנה פונעם פארשטארבענעם, איז געווען א לערערין אין אונדזער אנפאנגשול.
דא איז כדאי צו זאגן, אז במשך פון די דריי טעג, וואס זכר פריבלודע האט אויסגעפרוווט דעם צונויפגעשטוקעוועטן קאטאפאלק, איז די יישוב־פארוואלטונג אויך נישט געזעסן מיט פארלייגטע הענט. צו פארענדיקן די דערפאלגרייכע אנטי־רעליגיעזע קאמפאניע האט מען דאך געדארפט נישט סתם אזוי, נישט וואכעדיק, נאר אויף א הויכער פארטייישער נאטע. ווי א קולמינאציע דערפון האט געזאלט ווערן די מוסטערדיקע לוויה אויף א נייעם נוסח.
פארשטייט זיך, אז פאר אזא פייערלעכער אונטערנעמונג האט געפאסט צו האבן א חשובע פערזענלעכקייט, וואס זיין ביאגראפיע וואלט געשטימט מיט אלע פונקטן פון דער מאסקווער אינסטרוקציע. צוליב דעם זיינען באטראכט געווארן דריי קאנדידאטורן, וואס האבן צו יענער צייט גענייטיקט זיך אין א לוויה. די קאנדידאטור פונעם געוועזענעם גבאי פון דער שיל איז באלד אפגעפאלן, נישט חלילה, ווייל ער איז געווען א ייד. ר׳ מאוושע איז, נעבעך, געפאלן א קרבן פון דער אנטי־רעליגיעזער קאמפאניע. ער האט זיך אזוי אנגעשראקן, אז היינט־מארגן וועט מען קומען אים ארעסטירן, אז ס׳האט אים נעבעך געכאפט א פאפלעקסיע. איבער א חודש איז ער געלעגן א געלעמטער און גראד א טאג פאר דעם יום־טובדיקן מיטינג ניפטר געווארן.
די צווייטע קאנדידאטור וואלט בפירוש געפאסט. ער איז געווען א וווילער מאן, א טאטע פון דריי קינדער, כמעט נישט געטרונקען, אויך אויף דער ארבעט האט מען אים כאראקטעריזירט פאזיטיוו. איין חסרון — ער איז נישט געווען קיין מיטגליד פון דער פארטיי, ווי ס׳האט געפאדערט די מאסקווער אינסטרוקציע. דערפאר אבער איז דער דריטער קאנדידאט, חבר הנאטיוק, געווען מיט אלע מעלות: א קאמוניסט פון לענינס פריזיוו, דאס הייסט, פון יאר 1924, ווען דער פירער פונעם וועלט־פראלעטאריאט איז געשטארבן; א מלחמה־וועטעראן און דער לאנג־יאריקער דירעקטאר פונעם יישובס אויטאפארק. נאר ס׳איז פארט געווען איין „אבער‟, וואס וואלט אפשר געקאנט שטערן, אז זיין נאמען זאל אויף אייביק אריינגעשריבן ווערן אין דער געשיכטע פון כאלויעווקא. ארום זיין טויט האבן זיך פארשפרייט אינעם יישוב „מיאוסע פלאפלערייען‟. וואס איז? ער איז געשטארבן נישט אויף זיין געלעגער און נישט מיט זיין ווייב. דערצו איז דער אומגליקפאל געשען נישט אינעם יישוב גופא, נאר אינעם סאנאטאריום, וווהין דער פראפעסיאנאלער פאראיין האט אים געשיקט צו היילן דאס הארץ. א מענטש אין זיין עלטער און מיט זיין ארט אין דער כאלויעווקער געזעלשאפט וואלט געדארפט זיך אויפפירן לייטישער. א קיצור, אונדזערע ליידיקגייער האבן שוין געהאט וועגן וואס צו פלאפלען. געוויס, אן אנדערש מאל און ביי אנדערע אומשטענדן, וואלט מען דעם אמאראלישן אקט פון חבר הנאטיוק ארומגערעדט אויף דער פארטיי־פארזאמלונג, אבער ווי ס׳האט געזאגט דער פארזיצער פארצולאקע, „דער מת קען נישט ווארטן!‟.
דער פייערלעכער מיטינג אויפן צענטראל־פלעצל האט זיך אנגעהויבן און צוזאמען מיט אים, ווי ס׳האט באטאנט דער פארשטייער פונעם ראיאן־צענטער, האט זיך אנגעהויבן א „נייע ערע פונעם סאציאלן לעבן אין כאלויעווקא בפרט און אינעם גאנצן סאוועטן־פארבאנד בכלל…‟ וועגן דעם פארשטארבענעם גופא האט די נאטשאלסטווע זיך א סך נישט פארשפרייט, בלויז דערמאנט, אז חבר הנאטיוק איז שטענדיק געווען געטריי זיין ארבעט און געקעמפט פאר א ליכטיקן מארגן. צום סוף איז באטאנט געווארן, אז ער איז אוועק פונעם לעבן ווי אן עכטער קאמוניסט — „אויפן שלאכט־פעלד‟. ביי די ווערטער האט די אלמנה אויפגעציטערט און זיך צעוויינט.
די גדולים פונעם יישוב־ראט און די אלמנה האבן זיך אריינגעזעצט אינעם קאטאפאלק, און אין דער אנגעזעטיקטער מיט אומעט אטמאספער פון כאלויעווקא־כאלוימעווקע האבן זיך דערהערט די ערשטע קלאנגען פון שאפענס טרויער־מארש. געשפילט האט דער אמאטארישער בלאז־ארקעסטער ביים ארטיקן קולטור־הויז. דער עולם האט זיך שווער א רוק געטאן נאכן שווארצן קאטאפאלק, וואס דעם כבוד אים צו פירן צום צווינטער איז אפגעגעבן געווארן דעם דערפינדער זכר פריבלודען.
דאס לעבן אינעם יישוב איז אוועק ווייטער מיט זיין טאג־טעגלעכן געיעג. די „שווארצע חיה‟, ווי די כאלוימעווקער בטלנים האבן געגעבן א צונאמעניש זכרס דערפינדונג, האט שוין אויפגעהערט ארויסצורופן חשד און אומצוטרוי. דער עמך איז שוין צוגעוווינט געווארן אויפצונעמען די כל־מיני ענדערונגען אין זייער טאג־טעגלעכן לעבנס־שטייגער, וואס פון צייט צו צייט פלעגט ער צעשטערט ווערן מיט עפעס א נייעם באפעל אדער דירעקטיווע, „אראפגעלאזט פון אויבן‟. צוריק גערעדט, האט מען דען געהאט אן אנדער ברירה?
אונדזער יישוב, נישט געקוקט אויף אזא דערפאלגרייכער אנטי־רעליגיעזער קאמפאניע, האט פון דעסטוועגן דעם סטאטוס פון א ראיאן־צענטער נישט באקומען; דעריבער האבן די איינוווינער פון כאלויעווקא־כאלוימעווקע געמוזט ווייטער ציען זייער קיום אויפן אלטן שטייגער, אן ספעציעלע לגאטעס און פריווילעגיעס. וועמען עס האט באמת אפגעשפילט אינעם נייעם שניט פון אונדזער לעבן איז דאס זכר פריבלודען. ער האט מיט רעכט פארנומען דאס ארט פונעם פארשטארבענעם חבר הנאטיוק און איז געשטעלט געווארן פארן דירעקטאר פונעם יישובס אויטאפארק. איצט איז אים שוין נישט געליגן דער קאפ צו נייע דערפינדונגען; טאג און נאכט פלעגט ער פארפאלן ווערן אויף זיין ארבעט, ווייל ווי עס האט זיך באלד ארויסגעוויזן, האט דער פריערדיקער דירעקטאר געהאט דעם יישובס באלעבאטישקייט אין דער לינקער פיאטע.
ווער ווייסט, ווי ס׳וואלט זיך ווייטער א דריי געטאן די ראד פון זכר פריבלודעס גורל, ווען זי שטויסט זיך נישט אן אין דער וואנט פון דעם אזוי גערופענעם ישראל־אראבישן קאנפליקט. דער רעפראדוקטאר אויפן צענטראל־פלעצל איז אין יענע עטלעכע זומער־טעג שיער נישט צעזעצט געווארן פאר כעס און שינאה. דאס צונויפגעפארטע ווארט ישראל־אגרעסיע האט זיך געטראגן איבער כאלוימעווקע, ווי א פינצטערע כמארע. אט־אט וועט זי אויסשיסן א האגל און דורכלעכערן די דעכער אין די יידישע הייזער און צעזעצן אלע טאפליעס. די כאלוימעווקער יידן האט געווארפן ווי אין קדחת: „סטייטש, ווו זיינען מיר, און ווו איז דער אגרעסאר… פאר וואס דארפן מיר אפקומען פאר זיי?!‟ — האט זיך געהערט פון איין זייט; האט זיך געטראגן פון דער צווייטער זייט: „אונדזערע ברידער און שוועסטער פארגיסן בלוט, און מיר זיצן דא און חלומען וועגן א ליכטיקן מארגן?!‟
זכר איז, חלילה, קיין טויבער נישט געווען, זיינע אויערן האבן אויך אויפגעכאפט סיי די היסטערישע קוויטשערייען פונעם רעפראדוקטאר און סיי די שטיקעדיק־אומבאהאלפענע קריגערייען פון זיינע בני־עיר; פונקט ווי ער האט זיך אויך איינגעהערט אין די קורצע עטלעכע סיגנאלן, פארהלושעט מיט א זשום און טראסק. אין ארמיי, ווו זכר האט אפגעדינט ווי א ראדיסט דריי יאר, איז אים אליין אויסגעקומען אויסצופירן אזא שטיקל ארבעט — פארהלושען די פיינטלעכע ראדיא־כוואליעס. דעריבער איז אים איצט נישט שווער געווען צו געפינען א מיטל, ווי אזוי אפרייניקן דאס קול פון ישראל פון דער פאסקודנער טראסקעריי. זיין נייע דערפינדונג האט דערמאנט א בעזעמל, געמאכט פון דראט, וואס שטעקט ארויס פונעם קוימען. די כאלוימעווקער בטלנים האבן שוין ווידער געהאט פון וואס אפצוחוזקן: „זכר האט שוין צונויפגעפארט אן אנטענע מיט א בעזעם‟.
ביז שפעט אין דער נאכט אריין, אין דער פינצטער, פלעגט זכר אליין זיצן ביי זיין „קעסטעלע‟ און זיך איינהערן אין דער ווייטער, נאר טייער געווארענער שטים פון דעם אומבאקאנטן ייד. יענער האט אים אויף יידיש פארטרויט דעם אמתן אמת וועגן דעם, וואס עס קומט איצט פאר אינעם יידישן לאנד. זכר האט זיך געכאפט אויפן געדאנק, אז ביז אהער האט אים ווינציק געארט, וואס עס קומט דארטן פאר, אין יענעם קליינעם מדינהלע, וואס א בינטל איינגעשפארטע עקשנים האבן אויסגעבעטלט ביי דער וועלט… צווישן אט די „בעטלערס‟ איז דאך געווען זיין אייגענע שוועסטער מרים. ער איז נאך געווען א קינד, ווען זי מיט איר חתן האבן פארלאזט די היים און זיך געלאזט „אין מידבר‟, ווי דער טאטע האט עס גערופן, צו בויען א „יידישע מלוכה‟… זכר געדענקט אפילו נישט איר פנים, מרימס. די מלחמה און די טויטן פון אייגענע האבן אויסגעמעקט און אפגעווישט פון זיין זכרון א שטיק לעבן… לאזט זיך אויס, נישט אויסגעמעקט און נישט אפגעווישט, נאר אויסגעבאהאלטן און אפגעהיט פון א בייז אויג און ווארט.
דער וויכוח צווישן די צוויי צדדים כאלוימעווקער יידן איז אנגעגאנגען נישט מער און נישט ווייניקער ווי זעקס טעג, פונקט אזוי פיל האט געדויערט דער „קאנפליקט‟ צווישן די פינף גרויסע אראבישע לענדער און דעם קליינעם יידישן לענדעלע. די ארטיקע טעגלעכע האוועניש האט אפגעריסן די יידן פון די וועלט־פראבלעמען און זיי ווידער איינגעטונקען אין דער אייגענער בלאטע. סיידן דער רעפראדוקטאר אויפן צענטראל־פלעצל פון כאלויעווקא־כאלוימעווקע האט נאך אלץ געשיט פעך און פייער אויפן ישראל־אגרעסאר, אבער צו די פארביסענע רייד האט זיך שוין זעלטן ווער צוגעהערט, אפילו נישט דער גויישער טייל איינוווינער אויך ניט. אדרבא, מ׳האט איצט געקאנט הערן אין מארק: „גיב נאר א קוק, מאשקע קאן דאך אויך דערלאנגען פעטש!‟
זכר פריבלודע איז אנגעגאנגען ווייטער מיט זיין טעגלעכן לעבן פון אן אלטן בחור, וואס האט ביי קיינעם פון זיינע לאנדס־לייט קיין באזונדערן אויפמערק נישט צוגעצויגן. אפילו די היגע שדכנטע האט שוין א מאך געטאן אויף אים מיט דער האנט — „אייסעך, א פארפאלענער!‟. ריכטיק, ווי פריער איז זכר פארפאלן געווארן אויף דער ארבעט, אבער קיינעם נישט, אפילו דעם קליגסטן ייד אין כאלוימעווקע, דעם גלאוובוך צעדערבאומען, וואלט נישט איינגעפאלן, מיט וואס דער דירעקטאר פונעם יישובס אויטאפארק איז אזוי באשעפטיקט, אז ער ליגט איבער אויף זיין ארבעט מעת־לעתנווייז?! סיידן, ער טראכט שוין ווידער אויס א נייעם טעכנישן ווונדער, וואס וועט ברענגען כאלויעווקא־כאלוימעווקע אזא שם אינעם גאנצן לאנד, אז ס׳וועט שוין זיין פשוט א בושה נישט צוצוטיילן דעם יישוב דעם סטאטוס פון א ראיאן־צענטער.
ווען דער גלאוובוך טראכט אזוי, וואלט ער בפירוש געווען גערעכט, אבער נישט אין גאנצן. דעם גאנצן אמת האט קיין איין לעבעדיקע נשמה נישט געוווסט און נישט געטארט וויסן. זכר אליין האט צומאל געצווייפלט, צי ס׳איז בכלל כדאי דעם פלאן זיינען צו רעאליזירן, צי וועט עס אים נישט פארפירן אויף א וועג, ווו דער סוף קאן זיין א ביטערער; און נישט בלויז פאר אים אליין, נאר פאר אלע יידן אין כאלוימעווקע?!
מע זאגט, אז א סוד האט קרומע פיס, פריער אדער שפעטער, פאלט מען אריין אין זיין פאסטקע. אזוי איז אויך געשען מיט אונדזער דערפינדער און פאלקס־ראציאנאליזאטאר. זיין סוד האט אים אזוי פארכאפט, אז שוין באפרייען זיך פון אים האט זכר נישט געקאנט. נאך דער ארבעט, פארשפארט זיך אינעם גאראזש פונעם יישובס אויטאפארק, האט ער גאנצע נעכט אויסגעכישופט זיין נייע דערפינדונג. און דער טאג זי אויסצופרווון איז געקומען. אין א סוף־זומערדיקן זונטיק, גאנץ קאיאר, ווען אלע בירגער פון כאלויעווקא־כאלוימעווקע האבן געזען זייערע שענסטע חלומות, איז פונעם גאראזש ארויסגעפארן די „שווארצע חיה‟. ביים רודער איז געזעסן דער דערפינדער, איינציקער פאסאזשיר און שאפער זכר פריבלודע. ארומגעפארן די פארדרייטע געסלעך פונעם יישוב, ווי געזעגנט זיך מיט זיי, האט דער קאטאפאלק זיך נישט געלאזט מיט זיין געוויינטלעכן מארשרוט, נאר ארויס אויפן ברייטן וועג, וואס האט געפירט אין דער ריכטונג פון דער רומענישער גרענעץ…
3
מיט צוויי יאר צוריק, ווען אין ישראל האט מען געפייערט די 50 יאר זינט דער 6־טאגיקער מלחמה, האט מען אין תל־אביב, אינעם הויז פון בעסאראבער יידן, „בית־יהודי־בסרביה‟, דורכגעפירט א יום־טובדיקע אונטערנעמונג, געווידמעט אט דער דאטע. מיין פריינד איז דארט א שטיקל קאכלעפל אין דער פארוואלטונג, האט ער מיך פארבעטן אויף דער שימחה. דערצו האט ער מיר געזאגט, אז צווישן די ערן־געסט וועט זיין מיין בן־עיר, אן אנגעזעענע פערזענלעכקייט אין דער ישראלדיקער מיליטער־אינדוסטריע. ער איז שוין לאנג אויף פענסיע, אבער „אזעלכע קעפ‟, האט מיין פריינד באדייטפול א ווונק געטאן, לאזט מען נישט אויף הפקר אפילו אין זיין סאלידער עלטער.
מיין פריינד האט אנגערופן דעם נאמען פון דער וואזשנער פערזאן, אבער אין מיין זכרון האט דער נאמען קיין אפרוף נישט געפונען. פון דעסטוועגן, בשעת דער אונטערנעמונג, האב איך דערמאנט מיין פריינד אין זיין צוזאג.
— יא, אוודאי, — האט ער זיך געכאפט, — קום, כ׳וועל דיך פארשטעלן.
ער האט מיך צוגעפירט צו א טישל, ביי וועלכן ס׳איז געזעסן אן אלטער מאגערער ייד און לעבן אים א פרוי, היפש יינגער פון אים. ווי ס׳האט זיך באלד ארויסגעוויזן, איז עס געווען זיין ווייב. דערהערט, אז איך בין געבוירן און אויפגעוואקסן אין כאלויעווקא, האט ער זיך צעשמייכלט און צוגעגעבן: „כאלוימעווקע‟? די פרוי האט אויף אונדז ביידן מאדנע א קוק געטאן, ווי עס קוקן דא סאברעס אויף אפגעשטאנענע גלות־יידן.
זיין פולער נאמען איז געווען זכרי דרור.
— דו ביסט נישט קעגן, דינהלע, — האט ער זיך געוואנדן צום ווייב, — אויב מיר וועלן ארויסגיין מיט דעם יונגן־מאן אויף דער וועראנדע. ס׳איז דא צו זשומיק…
— האסט שוין צו לאנג נישט גערייכערט, איא?..
ער האט זיך אויפגעהויבן פונעם בענקל, גענוג לייכט פאר זיין עלטער, אזוי אז כ׳האב אים איצט געקאנט זען אין זיין פולן וווקס. א קליינטשיקער, אנגעטאן אין א ליכטיק רעקל, אריבער די לאצן האבן זיך צעלייגט אין ביידע זייטן די צוויי שפיצן פונעם טונקל־בלויען העמד, ווי עס טראגן דא די אלטע קיבוצניקעס. קורץ אפגעשוירן, האט זיין גרויער יאזשיק אויפן קאפ געפאסט צום פארברענט פנים מיט טיפע קנייטשן אויפן שטערן און פון ביידע זייטן פון דער עטוואס צוגעפלעטשטער נאז.
ווי נאר מיר זיינען געבליבן אויף דער ברייטער וועראנדע אליין, האט אדון דרור אייליק ארויסגעשלעפט פון דער קעשענע א פעקל ציגארעטן מיט א צינדערלן. פאררייכערט א ציגאר, האט ער צוזאמען מיטן רויך ארויסגעבראכט:
— וואס זשע שווייגט איר, טייערינקער, דערציילט, דערציילט, כ׳בין שוין אין כאלוימעווקע נישט געווען פונקט פופציק יאר!
— כאלוימעווקע איז שוין לאנג נישטא, — האב איך ביטערלעך באמערקט, — געבליבן איז נאר דער ראיאן־צענטער כאלויעווקא…
— סוף־כל־סוף! — האט ער זיך פלוצעם דערפרייט, — טאקע באקומען דעם לאנגדערווארטן סטאטוס.
— יא, אין די מיט־זיבעציקער… אבער צו יענער צייט האבן שוין די כאלוימעווקער יידן אנגעהויבן זיך צו ביסלעך ארויסרוקן פונעם יישוב — דאס יונגווארג האט זיך געלאזט אין ווייטע מקומות נאך העכערער בילדונג, דאס אלטווארג האט זיך איבערגעפעקלט אויפן בית־עלמין…
אדון דרור האט מיך אומגעדולדיק איבערגעשלאגן:
— און לענינס דענקמאל שטייט נאך אויפן צענטראל־פלעצל?
דעם אמת געזאגט, האט מיך זיין אינטערעס צו דעם סקולפטור־שעדעווער צעמישט און פארחידושט.
— איצט, ווייס איך נישט… אין די אנהייב אכציקער, ווען מיינע עלטערן האבן פארלאזט דעם יישוב, איז ער נאך געשטאנען… אבער פאר וואס האט איר עס געפרעגט?
דער אלטער האט א קוק געטאן אויף מיר פון אונטן ארויף, אבער דווקא איך האב זיך מיטאמאל דערפילט פאר א קליין צוציקל. ער האט זיך צעלאכט:
— ס׳האט אויסגעפעלט א סעקונדע, כ׳זאל זיך געווען צונויפבוצקען מיטן פירער פונעם וועלט־פראלעטאריאט! — ער האט זיך פארהוסט. אפגעאטעמט, האט ער זיך דערמאנט ווייטער: — מיין ראווער־עראפלאן האט אונדז ביידע געראטעוועט…
ערשט איצט ביי זיינע לעצטע ווערטער האט אין מיין זכרון זיך א ריר געטאן א דערמאנונגס־ווערעמל פון מיינע יינגלשע יארן. כ׳האב פארזיכטיק א פרעג געטאן:
— אנטשולדיקט, אדון דרור, אפשר טאר איך עס נישט פרעגן… וואס איז געווען אייער פאמיליע־נאמען פון דער היים?
ער האט זיך צעשמייכלט, זיך אומגעקוקט. נאכמאכנדיק מיין געהיימען טאן, האט ער געזאגט:
— זכר פריבלודע…
אין יענע ווייטע יארן, ווען די בשורה, אז דער דירעקטאר פונעם יישובס אויטאפארק איז פלוצעם פארשווונדן געווארן אין איינעם מיט זיין גרויסער דערפינדונג, דעם קאטאפאלק, האט ארויסגערופן אין כאלויעווקא־כאלוימעווקע ממש א בהלה. פונעם ראיאן־צענטער איז באלד אראפגעקומען א גאנצע קאמיסיע. דעם יישוב האט געטרייסלט — א קלייניקייט! זכר פריבלודע איז דאך געווען נישט סתם אן איינוווינער פון אונדזער יישוב, נאר א דערפינדער, א פאלקס־ראציאנאליזאטאר, אנערקענט אין מאסקווע. שוין אפגערעדט, אז ער איז געשטאנען אין שפיץ פון א וויכטיקן ווירטשאפטלעכן אביעקט; מע קאן זאגן, א סטראטעגישער אביעקט פאר אונדזער ווירטשאפט. איז עס דען נישט קיין פראוואקאציע צו לאזן דעם יישוב אן א קאטאפאלק?!
אינעם יישוב־ראט איז געזעסן א מענטש, ספעציעל געקומען אזש פון קעשענעוו און האט פון אין דער פרי ביז שפעט אין דער נאכט אריין פארהערט יעדן דערוואקסענעם איינוווינער פון כאלויעווקא־כאלוימעווקע. הגם ער איז געווען אנגעטאן אין א ציווילן קאסטיום מיט א שניפס, האבן אלע געוווסט, ווער ער איז.
אין יענע טעג האבן שוין די ווערטער פונעם פארזיצער געקלונגען ווי א פסק־דין: „דער מת קען נישט ווארטן!‟
וועגן דעם אלעמען האב איך דערציילט מיין בן־עיר אויף דער וועראנדע פון בית־יהודי־בסרביה, און איצט דערווארט צו הערן, וואס זשע איז געשען מיט אים נאך זיין נעלם ווערן פונעם יישוב.
— ס׳וואלט מער געפאסט, — האט זיך געהערט זיין באסאווע שטים, — אז וועגן דער אוואנטורע זאל דערציילן דער בארימטער באראן מינהאוזען.
אדון דרור האט אויסגעהאלטן א פויזע, ווי ער וואלט געדארפט א בלעטער טאן די זייטלעך אינעם צעבארשטן ספר פון זיינע זכרונות און ממשיך געווען:
— ווי איר ווייסט, האבן די סאוועטן גלייך נאך דעם ווי ישראל האט צעשמעטערט די אראבישע חיילות, איבערגעריסן מיט דער מדינה די דיפלאמאטישע באציונגען. נאך מער, דער גאנצער, אזוי גערופענער סאציאליסטישער לאגער, האט עס נאכגעטאן, כדי יוצא צו זיין פאר זייער מאסקווער באלעבאס. נאר טשאושעסקוס רומעניע האט די באציונגען נישט איבערגעריסן. אנטקעגן וואס האב איך עס דערמאנט, ווייל דווקא רומעניע איז געווארן מיין איינציק טירעלע צו מאכן פליטה קיין ישראל. בפרט אז פון כאלויעווקע ביז דער רומענישער גרענעץ איז א קאצן־שפרונג. דער שוואכסטער פונקט אין מיין פלאן איז געווען — ווי קומט די קאץ איבערן וואסער? די גרענעץ, ווי איר ווייסט, גייט דורך אקוראט איבערן טייך פרוט. שווימען האב איך נישט געקענט דעמאלט און קען נישט ביז היינט. בין איך דאך געווען אן פאלקס־ראציאנאליזאטאר פון סאוועטן־פארבאנד! בין איך געפאלן אויף א המצאה, וואס א דאנק איר, האב איך זיך בשלום איבערגעפעקלט איבערן טייך…
אין דער צייט איז צו מיין בן־עיר צוגעקומען א יונגער־מאן, וואס פון זיין אויסזען אליין איז נישט שווער געווען צו פארשטיין, ווער ער איז. ער האט נישט פארלוירן קיין ווארט, בלויז לייכט א שאקל געטאן מיטן קאפ.
— טייערינקער, — האט זיך אומצופרידן, אבער ווייך אפגערופן מיין בן־עיר, — זאגט, ביטע, דינהלען, אז אין עטלעכע מינוט ארום…
דער יונגער־מאן האט ווידער א שאקל געטאן מיטן קאפ און פארמאכט נאך זיך די טיר.
— א קיצור, צום ארט, ווו כ׳האב נאך פריער פלאנירט צו גנבענען די גרענעץ, בין איך אנגעקומען פאר נאכט. ס׳האט שוין אנגעהויבן צו ווערן טונקל, אבער נישט פינצטער. מיין „שווארצע חיה‟, מיט די אנגעצונדענע פאדערשטע לעמפ האט, אפנים ארויסגערופן ביי די יונגע גרענעץ־לייט אן אמתן שוידער, נעבעך. דערצו האב איך פון פארנט צוגעטשעפעט א מין גרילצער, אז ווען כ׳האב אים איינגעשלאסן, האט ער אנגעהויבן רעווען און ברומען, און שאלן, ווי דער שופר ביים אייננעמען יריחו…
ער האט זיך צוגעאיילט מיטן דערציילן, און כ׳האב געקאנט נאר באדויערן, וואס די צייט איז אזוי געפרעסט און אומפארמיידלעך. זי פארטראגט נישט קיין פרטים.
— דורכגעריסן זיך דורכן שלאבאן, בין איך אין עטלעכע מינוט ארום צוגעפארן צום פרוט און געבליבן שטיין. ערשט דא האט שוין מיך באפאלן א שרעק: און טאמער וועט מיין דערפינדונג נישט אפטאן אירס, כ׳האב דאך נישט געהאט קיין מעגלעכקייט זי אויספרווון… און דאך בין איך אריינגעפארן אין טייך… שטעלט זיך פאר מיין פרייד, ווען כ׳האב דערפילט, ווי דער קאטאפאלק הייבט זיך פאמעלעך אן אויפהייבן איבערן וואסער, ווי מע וואלט אים פון פיר זייטן געשטעלט אויף דאמקראטן. עס האט טאקע געקלאפט — די גומענע באלאנען האבן זיך אנגעבלאזן ארום מיין „שווארצער חיה‟ און זי האט זיך א טראג געטאן איבערן וואסער, ווי אן עכטע שיף, צום רומענישן ברעג…
אדון דרור האט מיר דערלאנגט די האנט און צוגעגעבן מיט א יוגנטלעכן ברען אין די אויגן:
— ווייטער איז שוין נישט אזוי פארכאפנדיק, אבער סיי־ווי, עס פעלט אויף מיין מעשה א ספילבערג, זאגט, אז ניין?
איך האב זיך אויך אומגעקערט צו מיין פריינד.
— נו, ווי געפעלט דיר דיין בן־עיר?
— פאנטאסטיש!
מיין פריינד האט זיך צו מיר אנגעבויגן, ווי פריער, ווען ער האט מיר געגעבן צו פארשטיין צו וואס פאר א מין דערפינדונגען האט מיין בן־עיר א שייכות, און שטיל דערקלערט:
— כ׳האב געהערט, אז צום „אייזערנעם קופאל‟ האט מר זכרי אויך צוגעלייגט זיין מוח. מ׳האט עס אפילו געוואלט אנרופן לכבוד אים, „קופת־זכרי‟, נאר… ניט־פארגינערס פעלן ביי אונדז אויך נישט אויס…
שוין שפעטער האב איך געטראכט, הלמאי האט אונדזער זכר פריבלודע זיך אויסגעקליבן אזא מאדנעם ישראל־נאמען? „דרור‟, מיינט דאך אויף עברית א וואראבייטשיק, א גרוי פייגעלע; און זיך באלד געכאפט, „דרור‟, מיינט אויך — ווילן צו זיין פריי. פרייהייט.

[1] סעמיאן בודיאני — לעגענדארער סאוועטישער מארשאל
[2] גלאוובוך (רוס.) — הויפט־בוכהאלטער

מיי, 2019, ברוקלין, ניו־יארק

Share this:TwitterFacebookPrintLike this:Like Loading...

Related
 


Tagged: jewsliteraturestoryYiddish 
Post navigation


Previous Post
פון אונדזער עזבון: איציק קיפניס (1896־1974) 

Next Post
די נאכט ליגט מיר אויף די הענט 



