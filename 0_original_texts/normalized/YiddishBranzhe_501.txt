

פינחס פאליק — אין שיין פון א טעאטער־שטערן 



 by באריס סאנדלער 
February 5, 2018March 17, 2018 Filed under:
טעאטער
פון דא און דארט 

בערל קאטיק
זי איז געווען א גרויסער טעאטער־שטערן. איר קורצער נאמען האט געקלונגען ווי אן אנזאג פון א הארציקער טרעפונג, וואס וועקט דערמאנונגען וועגן טייערע מענטשן און פארברענטער היים; וואס פארפלאנצט האפענונג אין א ליכטיקערן מארגן.
דער שטערן סידי טאל וואלט אפשר נישט געשיינט אזוי העל און ציכטיק, ווען ס׳וואלט זי דאס גאנצע לעבן נישט באגלייט און אפגעהיט איר מאן און אימפרעסאריא פינחס פאליק.
פינחס פאליק
ער איז געבוירן געווארן אינעם שטעטל סאדיגורע, באקאנט אין דער חסידישער וועלט, א דאנק דעם גרויסן סאדיגורער רבין. קיין חסיד אבער איז פינחס נישט געווארן, אוועק אין דער גרויסער וועלט אריין, ווו ער האט זיך פארליבט אינעם יידישן טעאטער און שפעטער אין דער יונגער יידישער אקטריסע שרהלע בירקענטאל. זי האט געשפילט אונטער דער השגחה פונעם טאלאנטירטן אוואנגארד־רעזשיסאר און יידישן פאעט יעקב שטערנבערג. אין די 1930ער יארן האט שטערנבערגס טרופע גאסטראלירט אין טשערנאוויץ, ווו פאליק האט דערזען דאס חנעוודיקע מיידל און זיך שוין מיט איר נישט געוואלט צעשיידן.
שרהלע, אדער ווי די טעאטער־אפישעס האבן זי געקרוינט — סידי טאל — האט מער געצויגן אין דער גרויסער שטאט בוקארעשט. זינט דעמאלט איז פינחס געווארן איר פערזענלעכער איפרעסאריא.
אין 1940, ווען די רומענישע פאשיסטן האבן זיך צעגארטלט און היטלער מיט סטאלינען האבן אנגעהויבן טיילן צווישן זיך אייראפע, זיינען די בעסאראבער און בוקאווינער יידן, וועלכע האבן זיך אין יענער צייט געפונען אין רומעניע, געשטעלט געווארן פאר א דילעמע: אדער מע בלייבט אונטער די פאשיסטן, אדער מע קערט זיך אום צוריק, נאר שוין צו די סאוועטן.
אין 1940 האט די נייע מאכט געשאפן אין דער שטאט בעלץ א יידישן מלוכישן טעאטער, אין שפיץ מיט יעקב שטערנבערג. צווישן די פירנדיקע אקטיארן פון דער נייער טרופע איז געווען אויך סידי טאל. פאליק האט פארנומען די שטעלע פונעם הויפט־אדמיניסטראטאר. ער האט געטראגן דאס אחריות פארן ארגאניזירן דאס שאפעריש און טעאטער־לעבן פונעם טעאטער.
אין די מלחמה־יארן, זייענדיק אין דער עוואקואציע אין טאשקענט, האט פאליק געשאפן פאר סידין אן אנסאמבל, וועלכער האט געגעבן ארום 300 קאנצערטן אין די שפיטאלן און ארמיי־טיילן. נאכן אומקערן זיך אהיים קיין טשערנאוויץ, איז אויפן יסוד פון דעם מלחמה־אנסאמבל געגרינדעט געווארן ביי דער געגנטלעכער פילהארמאניע דער אנסאמבל „רעוויו‟.
זייער יחדיו אין לעבן און אין ארבעט איז פינקטלעך איבערגעגעבן געווארן דורך די טשערנאוויצער קאטאוועס־טרייבער, וועלכע האבן דאס פארפאלק געקרוינט מיטן צונאמעניש — סידיטאלפאליק.
סידי טאל (אין מיטן מיט בלומען) און פינחס פאליק (הינטער איר אין א היטל) נאך א קאנצערט. 1960ער יארן
אין טשערנאוויץ איז פאליק געווארן דער שטעלפארטרעטער ביים דירעקטאר פון דער פילהארמאניע. אין א סך ארגאניזאציעס און אינדוסטריעלע אונטערנעמונגען פון סאוועטן־פארבאנד איז בדרך־כלל דער דירעקטאר געווען א נאצקאדער, און זיין פארטרעטער — א ייד, ווייל דווקא אויף דער שטעלע פונעם פארטרעטער איז געפאלן די גאנצע לאסט פון ארבעט.
ער האט אפגעארבעט אויף דער שטעלע 30 יאר, און איבערגעלעבט זיבן דירעקטארן. זיין נאמען איז קיין מאל נישט אנגעוויזן געווארן אויף די אפישן פון סידי טאלס קאנצערטן, אבער אן אים, קאן מען זאגן, וואלט איר נאמען פארבליבן נאר אויף די טעאטער־אפישן פון פאר דער צווייטער וועלט־מלחמה.
אין די אנהייב 1970ער יארן אין דער צייט פון מאסן־עמיגראציע האט די אדמיניסטראציע פון דער טשערנאוויצער פילהארמאניע באשלאסן אפצוזאגן פאליקן פון דער ארבעט. צוליב דעם האט מען אים ארויסגערופן קיין קיעוו אין קולטור־מיניסטעריום. אבער א צופאל האט צוגעשפילט דעם יידישן שטעלפארטרעטער.
ווי עס דערמאנט זיך מיכאיל מאסליי, פרעזידענט פון דער אינטערנאציאנאלער פרעמיע אויף סידי טאלס נאמען, איז עס געשען אזוי: „פאליק איז שוין געזעסן עטלעכע שעה אינעם אויפנעם־צימער ביים קולטור־מיניסטער און געווארט אויף זיין ׳פסק־דין׳. ענדלעך, האט מען אים פארבעטן אריינצוקומען אינעם קאבינעט. דער מיניסטער האט אויפגעעפנט א פאפקע און פייערלעך איבערגעלייענט: ׳טייערער פינחס אבראמאוויטש! מיר באגריסן אייך הארציק מיט אייער געבוירן־טאג. מיר ווינטשן אייך געזונט און גליק, דערפאלג אויף לאנגע יארן אין אייער שאפערישער ארבעט. א גרוס פאר סידי טאל. פאמיליע ברעזשניעוו.‟ פארשטייט זיך, אז וועגן אפזאגן ברעזשניעווס „משפחה־חבר‟ איז שוין קיין רייד נישט געגאנגען.
ווי קומט פינחס פאליק צו ליעאניד ברעזשניעוון? באלד נאך דער מלחמה האט ברעזשניעוו געארבעט א שטיקל צייט אין טשערנאוויץ. האט זיין טעכטערל גאלינא זיך פארגליסט צו שפילן פיאנע. האט מען זיך געוואנדן צו פאליקן, צום שטעלפארטרעטער פון דער פילהארמאניע, ער זאל פארן מיידעלע געפינען א פיאנע־לערער. אזוי האט זיך אנגעקניפט די באקאנטשאפט צווישן ברעזשניעווס פאמיליע מיט דער משפחה סידטיטאלפאליק.
פון דעסטוועגן, האט זיך דער אנטיסעמיטיזם צווישן דער טשערנאוויצער נאציאנאלער עליט אלץ מער צעבליט. אין יאר 1976 איז דער אפגעלייגטער „פסק־דין‟ פארן פילהארמאנישן שטעלפארטרעטער ארויסגעטראגן געווארן.
סידי טאל איז געשטארבן דעם 17טן אויגוסט 1983. ווי עס דערמאנט זיך דער שרייבער יחיאל שרייבמאן, וואס האט זי געקענט נאך פון די רומענישע צייטן, און וואס איז געווען ביי דער לוויה, איז „גאנץ טשערנאוויץ נאכעגאנגען איר ארון מיט פארוויינטע אויגן. זי האט געהאט נישט קיין קלענערע לוויה ווי אליעזר שטיינבארג האט געהאט.‟
דאס ארגאניזירן די לוויה און דאס מקבר זיין סידי טאל, די פארדינסטפולע אקטריסע פון אוקראינע, צווישן די ערן־מענטשן פון דער שטאט, אויף דער „רום־אלעע‟ איז איר לעבנס־אימפרעסאריא אנגעקומען גאר נישט לייכט. פונקט ווי שפעטער, בשעתן אויפשטעלן די מצבה, האט פאליק גובר געווען אלע ווענט און ווענטלעך פון דער שטאט־פירערשאפט.
דער דענקמאל לכבוד סידי טאל אויף איר קבר אין טשערנאוויץ
ווי ס׳האט זיך ארויסגעוויזן, איז די קינסטלערישע מצבה, געמאכט פון ווייסן מארמאר, צוזאמען מיטן פאסטאמענט געווען העכער מיט 60 סאנטימעטער פון די צוויי מעטער, וועלכע ס׳איז דערלויבט געווען צו שטעלן א פשוטן סאוועטישן טויטן. פאליק האט זיך נישט אונטערגעגעבן. צונויפגעשטעלט א בריוו, אונטערגעשריבן פון באקאנטע סאוועטישע אקטיארן און מוזיקער, וועלכע האבן גוט געקענט סידי טאל, האט ער זיך דערשלאגן זיינס.
לעבן דעם פרויס קבר האט פאליק געלאזט אן ארט פאר זיך. קיין קינדער האבן זיי נישט געהאט, האט ער וועגן דעם געמוזט טראכטן אליין. האט זיך ווידער אנגעהויבן א מלחמה צווישן אים און דער ארטיקער ביוראקראטיע. ווער איז פינחס פאליק ער זאל ליגן באגראבן אויף דער „רום־אלעע‟?! אן אנדער זאך, ווען ער וואלט געווען א העלד פון סאוועטן־פארבאנד אדער כאטש א באטייליקטער אין דער רעוואלוציע־באוועגונג פון בוקאווינע…
זייענדיק דאס גאנצע לעבן זיינס א ווירטואזער קאנצערט־אדמיניסטראטאר, האט פאליק געפונען א מענטש אינעם געגנטלעכן ארכיוו, וואס האט אויסגעזוכט א דאקומענט, ווו עס שטייט בפירוש אנגעוויזן, אז „אין די סוף 1930ער יארן, בשעת א געהיימער פארזאמלונג אין א טשערנאוויצן הויז, האט איינער אן אונטערערדלער, פ. פאליק, געזונגען דאס רעוואלוציע־ליד ׳מארסעליעז׳‟. צי ס׳איז טאקע געווען אונדזער פינחס פאליק, צי אן אנדער ייד מיטן זעלבן נאמען, איז שוין היינט שווער אויסצוקלארן.
מיט צוויי יאר שפעטער, דעם 7טן אקטאבער 1985, האט פינחס פאליק פארנומען דאס פארבראנירטע ארט לעבן זיין פרוי, סידי טאל.
קוקט אן אויסצוג וועגן סידי טאל פון דעם פילם ״קאפיטלעך יידיש טשערנאוויץ״,
מחברים באריס סאנדלער און חנה פאלאק


Share this:TwitterFacebookPrintLike this:Like Loading...

Related
 


Tagged: jewstheatreYiddish 
Post navigation


Previous Post
יידישער שייגעץ (9, 10) 

Next Post
דער לעשי* 



