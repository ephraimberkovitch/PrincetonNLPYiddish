

אזיאטישער טאגבוך (3) 



 by באריס סאנדלער 
March 1, 2019March 4, 2019 Filed under:
מוזיק
פון דא און דארט 

יעווגעני קיסין
(אנהייב: דעצעמבער־, יאנואר־נומערן)
אקטאבער 25
געלייגט זיך שלאפן 1\. 20 ביי נאכט, אנגעשטעלט דעם וועקער אויף 10\. 30 און איינגענומען מעלאטאנין; אויפגעוואכט 7\. 15 און איינגענומען נאך איין פיל. אין לעצטן סך–הכל בין איך אפשר געשלאפן 8 שעה; נאר כ׳פיל זיך סיי־ווי ניט אויסגעשלאפן… געטרונקען א סך טיי בשעתן פליען קיין סעול. פונדעסטוועגן, מיין איך, האב איך זיך סוף–כל–סוף אדאפטירט צו דער נייער צייט–זאנע.
אויסגעלערנט נאך עטלעכע פאראגראפן פון ראבינאוויטשס ארטיקל.
אקטאבער 26
איינגענומען אליוו PM און ניט געקאנט איינשלאפן. מיט העכער צוויי שעה שפעטער איינגענומען מעלאטאנין, אבער נאך לאנג ניט געקאנט איינשלאפן. אפשר הערן אויף צו ווירקן די שלאפמיטלען — אזוינס איז מיר גוט באקאנט…
די פרוי, וואס באגלייט מיך דא, האט מיר געוויזן זייער א בילדערישן בארג (בפרט איצט, אסיען־צייט) און אויף אים, ניט ווייט פונעם קאנצערט־זאל, שטייט דער פרעכטיקער דאעסונגסא־טעמפל. לעם טעמפל, צווישן אנדערע זאכן, פארקויפט מען אויך כשרן קונזשוט־אייל!
טשונג פרוווט שאפן א פאראייניקטן קארעישן ארקעסטער פון מוזיקאנטן סיי פון דרום־קארעע, סיי פון צפון־קארעע…
פארבראכט דעם אוונט מיט צוויי פרויען פונעם ארטיקן מענעדזשמענט. זיי האבן דערציילט, אז טשונג [1] פרוווט שאפן א פאראייניקטן קארעישן ארקעסטער (פון מוזיקאנטן סיי פון דרום־קארעע, סיי פון צפון־קארעע), און געפרעגט, צי איך וואלט געוואלט שפילן מיט אזא ארקעסטער. כ׳האב געענטפערט, אז מ׳דארף זען, וואס וועט זיך באקומען פונעם דאזיקן פראיעקט, מחמת אויב די מאכטהאבערס פון צפון־קארעע וועלן דערלויבן צו שאפן אזא ארקעסטער, וועלן זיי טאן אלץ, כדי אויסצוניצן דעם אויפטו אין זייערע אינטערעסן. כ׳האב דערקלערט, אז אויב אפילו אזא ארקעסטער וועט אויפטרעטן אין אנדערע לענדער, וועלן אים דארט בלי־ספק באגלייטן צפון־קארעישע אגענטן. ס׳איז זייער צווייפלהאפטיק, אז ס׳וועט זיין דערלויבט די צפון־קארעישע מוזיקאנטן צו קאנטאקטירן מיט זייערע דרומדיקע קאלעגעס; אז אפשר וועט מען מוזן אונטערקויפן די דאזיקע אגענטן… אבער אפילו כאבאר וועט גארנישט ניט גאראנטירן, מחמת ס׳רוב מענטשן, וועלכע ארבעטן אין אזעלכע ארגאניזאציעס זיינען געמיינע לייט… ס׳האט אויסגעזען, אז די פרויען האבן עס פארשטאנען, הגם, ווער ווייסט? ס׳רוב מערבדיקע מענטשן זיינען פשוט ניט מסוגל צו פארשטיין אזעלכע זאכן אין דער פולער מאס, ווייל עס שטימט ניט מיטן נארמאלן, ציוויליזירטן מענטאליטעט. און דווקא צוליב דער זעלבער סיבה קאנען א סך מערבדיקע מענטשן ניט פארשטיין און אנערקענען דעם פאקט, אז טעריטאריעלע הנחות מצד ישראל לטובת די פאלעסטינישע אראבער, מאכן נאך גרעסער די סכנה, מחמת זיי פארקלענערן ניט, נאר פארקערט, סטימולירן דעם טעראריזם…
קאראטשענצאוו [2] איז געשטארבן… כבוד זיין אנדענק, א מערקווירדיקער אקטיאר געווען!
און אין אמעריקע שיקט מען אליין־געמאכטע באמבעס צו אנגעזעענע דעמאקראטן און טראמפס קריטיקער. אזוינס, אויף וויפל איך געדענק, איז דארט נאך ניט געווען. דערלעבט…
אקטאבער 27
איינגענומען אנדערע שלאפמיטלען, ווי אויך וואלעריאנקע, און געשלאפן גוט.
שפאצירט א האלבע שעה מיט דער פרוי, וואס באגלייט מיך דא, ארום דעם קאנצערט–זאל. דארטן געפינען זיך אויך: אן אפערע–טעאטער, א קאנסערוואטאריע, א בילדונג–צענטער פון טראדיציאנעלער קארעישער מוזיק, א ספציעלער קאנצערט–זאל פאר טראדיציאנעלער קארעישער מוזיק, א טראדיציאנעלער קארעישער טעאטער, א קלאסישער דראמאטישער טעאטער, א ספעציעלער בנין פאר רעפעטיציעס פונעם קארעישן נאציאנאלן ארקעסטער… היינט איז געווען א זוניקער טאג (הגם א קאלטער). א מחיה!
אויפן פאן פונעם דאעסונגסא־טעמפל, סעול
די אלטע שטאט געפינט זיך, צום באדויערן, א האלבע שעה פארן מיטן אויטא סיי פון מיין האטעל, סיי פונעם קאנצערט־זאל, דעריבער האב איך נאך ניט באוויזן זיך ארויסרייסן אהין. אפשר ערב מיין קאנצערט אין סוף נאוועמבער, ווען כ׳וועל שפילן דא מיטן ארקעסטער ליסטס קאנצערט…
מיין באגלייטערין האט דערציילט, אז מ׳פירט איבער די הויפטשטאט אין סעדזשאנג, מחמת סעול איז געווארן זייער געדיכט־באפעלקערט און טייער (הגם סינגאפור, ווו זי וווינט איצט, איז א סך טייערער).
אויסגעלערנט ראבינאוויטשס ארטיקל ביזן סוף.
אקטאבער 28
איינגענומען מיין „פארקאנצערט־קאמפלעקט‟ פילן און געשלאפן גוט, כאטש ניט תיכף איינגעשלאפן…
ווי תמיד דא, האט מיך דער עולם ניט אפגעלאזט פון דער בינע. כ׳האב געמוזט שפילן 8 ביסן (די לעצטע 4 — ניט פלאנירטע). און דערנאך, במשך פון א שעה מיט א פערטל, האב איך געחתמעט מיינע קאמפאקטלעך, פראגראמלעך און ביכער (א סך מענטשן האבן געקויפט מיין בוך).
במשך פון א שעה מיט א פערטל, האב איך געחתמעט מיינע קאמפאקטלעך, פראגראמלעך און ביכער…
די מוראדיקע ידיעה פון פיטסבורג… כמעט אלע זקנים, בתוכם א פרוי פון זיבן און ניינציק יאר, וואס האט איבערגעלעבט דעם חורבן… אין טייוואן, בשעתן שפילן דעם דריטן טייל פון שומאנס סאנאטע (דער אנהייב און סוף קלינגען ווי א טרויער־מארש), האב איך געטראכט וועגן דעם מארד פון איין מענטשן — כאשאגי, — וואס איז געשען מיט עטלעכע טעג פריער; היינט, בשעתן שפילן דעם זעלבן טייל, האב איך געטראכט, אז אויף יעדן קאנצערט איז דא וועמענס אנדענק צו באערן, ווייל אזוי פיל בלוט ווערט כסדר פארגאסן אויף דער וועלט. אומגעקערט זיך אינעם האטעל נאכן קאנצערט, האב איך זיך דערוווסט וועגן דעם, וואס ס׳איז געשען אין פיטסבורג…
פוטין העכערט דעם פענסיע־עלטער, און אין דער זעלבער צייט טיילט ער אויס פאר קובע א קרעדיט אויף 50 מיליאן דאלאר, זיי זאלן איינקויפן רוסלענדישע מיליטערישע טעכניק (בתוכם טאנקן!). צי ווייסן די רוסלענדער וועגן דעם?
און אין דער שטאט קאזאן האט מען פארן בנין פונעם שטאטראט אוועקגעשטעלט „מצבות‟ פאר די קרבנות פונעם רעזשים: דער יוסטיץ, די פרייע וואלן, דער אומאפהענגיקער פרעסע, דער פרייהייט פון ווארט, דער קאנסטיטוציע…
אקטאבער 29
סוף־כל-סוף, בין איך געשלאפן לאנג, אייננעמענדיק בלויז איין פיל פון מעלאטאנין!..
דורכגעלייענט דעם אנהייב פון באריעס ליברעטא. אזא שיר לכבוד יידיש! — ממש ביז טרערן… כ׳וועל טאן אלץ, וואס איז אין מיינע כוחות. אזא מיוזיקל וועט אריין אין דער געשיכטע פון יידיש (און דורך דעם — אין דער יידישער געשיכטע).
אין פארשיידענע שטעט פון רוסלאנד זיינען פארגעקומען פראטעסט־דעמאנסטראציעס „פאר אייערע און אונדזערע קינדער‟. אין מאסקווע און פעטערבורג האט מען פארהאלטן העכער 50 מענטשן, אין די אנדערע שטעט איז אלץ אדורך רויקער. אויך מיט עטלעכע טעג צוריק האט מען אין קאזאן דערלויבט אוועקצושטעלן יענע סימבאלישע מצבות גלייך פארן בנין פונעם שטאטראט. דורכצופירן אזא זאך אין מאסקווע, וואלט געווען אוממעגלעך. שוין זשע זיינען די מאכטהאבערס אין פראווינץ מער ליבעראל? א חידוש…
א מיטגליד פונעם ארגאניזיר־קאמיטעט פון „רוסישן מארש‟ האט געמאלדן, אז „די אויפגאבע פון די נאציאנאליסטן איז צו שאפן א נייע באוועגונג, געגרינדעט אויף די אידעאלן פון פרייהייט און דעמאקראטיע‟ — ממש ווי מע זינגט אין יענעם חסידישן ליד: „ניסים, ניסים, ניסים, ניסים, ניסים אן א שיעור‟…
  אנגעקומען קיין יאפאן אויף א חודש.
ניהיי [3] האט דערציילט, אז דער אימפעראטאר האט בדעה אוועקצוגיין אויף פענסיע, אזוי אז אין קומענדיקן יאר וועט זיך אנהייבן א נייע תקופה.
סודזוקי־סאן [4] האט דערציילט וועגן דעם לגמרי נייעם פענאמען אין דער יאפאנישער געשיכטע: די היינטיקע יוגנט וויל ניט ארבעטן. די שווארצע ארבעט אין לאנד פילן אויס די כינעזער און וויעטנאמער, וואס קומען אהין ווי סטודענטן און פארבלייבן דא אומלעגאל (א סך פון די דאזיקע וויעטנאמער הייבן אן שפעטער פארנעמען זיך מיט פארברעכערישער טעטיקייט: גנבות וכדומה), — און די היגע יונגע־לייט זיינען געווארן פויל און לעבן אויפן חשבון פון זייערע עלטערן.
כ׳האב סוף־כל-סוף אנגעשריבן אניען. זי האט תיכף געענטפערט, אז ס׳איז א טעקסט פון רעמארקס [5] א ראמאן (וואס איך האב ניט געלייענט), און איר טאכטער האט פשוט ניט געטראכט וועגן דעם, ווי אזוי יענער פאסאזש קלינגט היינט; אוודאי וועט זי אים ארויסווארפן. דערנאך האט קארינאטשקע מיר דערקלערט, אז די גאנצע פיעסע איז אנגעשריבן אויפן יסוד פון רעמארקס ראמאן (זי האט אים אויך ניט געלייענט).
אקטאבער 30
איינגענומען מעלאטאנין. זיך אויפגעכאפט 4\. 15, אין א שעה ארום ווידער איינגענומען מעלאטאנין, אבער נאך לאנג ניט געקאנט איינשלאפן…
שוין א האלבער חודש זינט מיר האבן זיך צעשיידט מיט קארינאטשקען. נאך א האלבן חודש צו ווארטן…
היינט וועט די מאמע אין ניו־יארק פארן צום טאטן אויפן בית־עולם…
מ׳האט אויפגעבויט א סך נייע בנינים: צווישן מיין האטעל און דער סטודיע, ווו איך ארבעט, צווישן מיין האטעל און גינזע [6], און אפילו אויף גינזע גופא. סודזוקי־סאן האט געזאגט: „במשך פון פיר יאר בין איך ניט געווען אויף גינזע — און גלייך ווי געקומען פון א פראווינץ!‟. אין טייפיי זעען א סך מאדערנע בנינים אויס מיאוס; אין סעול זיינען זיי אלע געמאכט פון א גוטן מאטעריאל, ניטא קיין קאנדיציאנערן אדער דראטן אין דרויסן; און אין טאקיא זיינען די בנינים ממש שיין!
גינזע, טאקיא
נעכטן, פרווונדיק אריינשטעקן דעם שנור פונעם עלעקטרישן גאלמעסערל אין דער ראזעטקע, האב איך אים איבערגעבראכן (די ראזעטקע איז געווען א ביסל ברייטער). היינט בין איך געגאנגען מיט סודזוקי־סאן אין א גרויסן אוניווערמאג. דארטן האט כסדר געקלונגען א ווייבעריש קול, וואס האט רעקלאמירט פארשיידענע סחורות אויף יאפאניש, קארעיש און כינעזיש; סודזוקי־סאן האט דערקלערט, אז א סך קארעישע און כינעזישע טוריסטן קומען צו באזוכן יאפאן. די כינעזער קויפן דארט איין מעדיקאמענטן און קאסמעטיק. געזען דארטן אויך דריי רוסן: מסתמא, א מוטער מיט צוויי קינדער פון א יאר צוואנציק. אויף גינזע האב איך געזען צוויי רוסישע פרויען פון מיטעלע יארן מיט בולטע סימנים אויף די פנימער פון פלאסטישער כירורגיע; די עלטערע פרוי האט געשלעפט גאר א גרויסן טשעמאדאן אויף רעדערלעך. מחמת דעם, וואס נאכן איינקויפן א נייעם שנור האב איך געמוזט ארויסווארפן דעם אלטן, האב איך צום ערשטן מאל באמערקט, אז אויף די גאסן דא איז לחלוטין ניטא קיין מיסטקעסטלעך. סודזוקי־סאן האט דערקלערט, אז מ׳האט זיי אוועקגענומען פון די גאסן נאך אין די 1980ער יארן, מחמת די טעראריסטן פלעגן אין זיי אריינלייגן באמבעס.
סודזוקי־סאן האט אויך דערציילט, ווי בשעת דער אלימפיאדע אין סעול אין 1988, ווען עס זיינען ניט געווען קיין דיפלאמאטישע באציונגען צווישן דעם ראטן־פארבאנד און דרום־קארעע, האט דער באלעט פונעם „באלשוי טעאטער‟ און א סאוועטישער ארקעסטער אויפגעטראטן אין סעול אין די ראמען פון דער אלימפיאדע, און „דזשאפאן ארטס‟ האט געהאלפן צו ארגאניזירן יענע אונטערנעמונגען. דעריבער האט ער, סודזוקי־סאן, איבערגעזעצט אויף די טרעפונגען פון די סאוועטישע טשינאווניקעס פונעם קולטור־מיניסטעריום און די פארשטייער פונעם אלימפישן ארגקאמיטעט, וועלכע זיינען געווען מענטשן פונעם פארמלחמהדיקן דור און האבן גערעדט יאפאניש בעסער ווי די יאפאנער.
אין בראזיל איז אצינד א נייער פרעזידענט, וואס די רעכטע מאסן־מעדיא האלט אים פאר א „רעכטן‟, און די לינקע — פאר אן „עקסטרעם רעכטן‟. ער איז אן אנהענגער פון ישראל. די בראזיליער יידן מיינען אפילו, אז ער וועט איבערפירן די אמבאסאדע קיין ירושלים. יא, אין „אינטערעסאנטע‟ צייטן לעבן מיר…
א סך מענטשן באשולדיקן טראמפן אין דער פיטסבורגער הריגה. העכער 70 טויזנט דארטיקע יידן האבן געחתמעט א בריוו מיט אזא מין מעלדונג: „אונדזער יידישע געמיינדע איז ניט די איינציקע גרופע, וואס איר האט ארויסגעשטעלט ווי א צילברעט.‟. נו, אויב צו זיין יושרדיק, איז דאס אוודאי צו פיל, הגם אין אומדירעקטן זינען איז דער תוך פון די באשולדיקונגען פארשטענדלעך.
אקטאבער 31
געוואלט שלאפן. גארנישט ניט איינגענומען, און ניט געקאנט איינשלאפן. געמוזט אייננומען מעלאטאנין און געשלאפן בעסער, ווי נעכטן, הגם כ׳פיל זיך ניט־אויסגעשלאפן…
אבאס און קא. האבן באשלאסן אויפהערן צו אנערקענען ישראל און בטל מאכן אלע אפמאכן מיט דער יידישער מלוכה; און דער אמאנער סולטאן רופט צו אנערקענען ישראל!..
כ׳האב שפאצירט במשך פון 20 מינוט אינעם היבייא־פארק. געזען א מאניפעסטאציע קעגן די ענדערונגען אין דער קאנסטיטוציע, וואס אבע וויל מאכן און וואס וואלטן דערמעגלעכט יאפאן צו פירן מלחמות מיט אנדערע לענדער. סודזוקי־סאן האט דערקלערט, אז אבע וויל מאכן די דאזיקע ענדערונגען מחמת די טעריטאריעלע שטרייטן מיט רוסלאנד, כינע און דרום־קארעע. די פרוי, וואס האט געהאלטן די רעדע פאר די דעמאנסטראנטן, איז געווען פון א יאר פערציק, נאר כמעט אלע צוהערער זיינען געווען באיארטע. זיי זיינען געזעסן אויף דער ערד, און ביי א סך (אויב ניט ביים ס׳רוב) פון זיי, ווי אויך ביי אייניקע פון די אנוועזנדיקע זשורנאליסטן, זיינען געווען מאסקעס אויף די פנימער.
אין אוונט זיינען מיר געקומען צו פארן קיין יאקאהאמע. דא איז שיין!
המשך קומט
דערקלערונגען:

[1] טשונג — קארעישער דיריגענט און פיאניסט
[2] ניקאליי קאראטשענצאוו (1944־2018) — סאוועטישער און רוסלענדישער טעאטער־ און קינא־אקטיאר
[3] ניהיי — דער איצטיקער שעף פון „דזשאפאן ארטס‟, מיין מענעדזשמענט אין יאפאן
[4] סודזוקי־סאן — מיין לאנג־יאריקער איבערזעצער אין יאפאן
[5] עריק מאריא רעמארק (1898־1970) — דיינטשישער שרייבער
[6] גינזע — א צענטראלער ראיאן אין טאקיא


Share this:TwitterFacebookPrintLike this:Like Loading...

Related
 


Tagged: Evgeny Kissinfasadmusic 
Post navigation


Previous Post
די אפגעשטויסענע (5) 

Next Post
צוויי קליינע דערציילונגען 



