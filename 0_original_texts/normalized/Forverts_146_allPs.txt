 ס׳האבן זיך שוין פארענדיקט די פארכטיקע יום־טובים, ווען דער בית־דין של מעלה האט אפגעמישפט די וועלט. לויט א יידישן מינהג איז דער יום־הדין איינער פון די טעג אינעם לוח, ווען מע דערמאנט די נשמות פון די געשטארבענע. מע זאגט יזכור נאך קרובים און פריינד און מע מאכט אן אל־מלא־רחמים אין אנדענק פון די 6 מיליאן קדושים, די אומגעקומענע אינעם דריטן חורבן. לאמיר דעריבער דא מזכיר זיין א קהילה וואס איז פארשניטן און פארלענדט געווארן מיט פונקט 80 יאר צוריק. 
 סוף־סעפטעמבער 1941 האבן די נאציס דערהרגעט טויזנטער קיעווער יידישע משפחות אין באבי יאר. אין איינער פון די גרעסטע שחיטות אויף יידן בעת דער מלחמה האבן די רוצחים דערשאסן ארום 34 טויזנט יידן. פונעם דאזיקן מאסנמארד האט זיך מיט דער צייט באקומען א מין סימבאל פארן יידישן חורבן אינעם אקופירטן סאוועטן־פארבאנד בכלל. 
 בעת דער דייטשישער און רומענישער אקופאציע פון אוקראינע, ארייננעמענדיק מערב־אוקראינע, זיינען אומגעקומען אן ערך אנדערהאלבן מיליאן יידן. אין שפעטן זומער 1941 האבן די עס־עס און אנדערע דייטשישע דיוויזיעס גענומען עוקר מן השורש צו זיין גאנצע יידישע קהילות, פון יונג ביז אלט, קליינע קינדער און ווייבער – צוערשט אין קאמענעץ פאדאלסק, ווו מע האט אומגעבראכט העכער 20 טויזנט יידן און אין בערדיטשעוו – ארום 12 טויזנט. ווייטער האט א געוויסע „זאנדער־קאמאנדע״ זיך פארנומען מיטן מארדן יידן אין זשיטאמיר, וויניצע – און סוף־כל־סוף, קיעוו. די לעצטע גרויסע הריגה האט די דאזיקע קאמאנדע אפגעטאן אנהייב 1942, אין כארקאוו. 
 אין נירנבערג האט מען פארמישפט דעם אנפירער פון דער א קאמאנדע אויף טויטשטראף און אים טאקע מקיים פסק געווען אין 1951. די איבעריקע רוצחים אבער, די „מיטארבעטער״ פון קאמאנדע, וואס האבן זיך באטייליקט אין יענע פארברעכנס, האט מען לרוב געלאזט צו רו. 
 אין די ווייטערדיקע שורות גיבן מיר איבער די קללות, מיט וועלכע איציק קיפניס האט מכבד געווען די פארפאלגער און מערדער פון יידישן פאלק. קיפניס, א קיעווער ייד (כאטש א געבוירענער אין וואלינער שטעטל סלאוועשנע) און א סאוועטישער שרייבער, האט אין 1944סטן יאר אנגעשריבן א קארעספאנדענץ פאר דער סאוועטישער צייטונג „אייניקייט״, וואס הייבט זיך אן בזה הלשון: 
 קיפניסעס לכתחילהדיקער נוסח ווערט דא געדרוקט בפרהסיא צום ערשטן מאל – ווארט ביי ווארט אזוי ווי ער האט עס אנגעשריבן פאר דער „אייניקייט״ אין 1944, לויט א קאפיע, וואס האט איבערגעלעבט אין ארכיוו פונעם יידישן אנטיפאשיסטישן קאמיטעט. (פינקטלעכער געזאגט געווארן, אינעם ארכיוו, וואס מע האט צונויפגעקליבן בשעתן פראצעס קעגן דעם קאמיטעט. ס׳קומט א דאנק פראפ׳ מיכאיל קרוטיקאוון און א יישר־כוח דעם אמעריקאנער „מוזיי צום אנדענק פונעם חורבן״ פארן געבן אונדז צוטריט צום דאזיקן ארכיוו.) 
 דער רעדאקטאר פון „אייניקייט״ האט געוואלט אויסמעקן כמעט דעם גאנצן ציטירטן פאראגראף. אויף וויפל מיר ווייסן, האט מען יעמאלט בכלל ניט געדרוקט די קארעספאנדענץ. ערשט אין אפריל 1960 איז זי דערשינען אינעם ניו־יארקער לינקן חודש־זשורנאל, „יידישע קולטור״. אינעם זעלבן יאר האט מען איבערגעדרוקט דעם טעקסט אין „אונטערוועגנס און אנדערע דערציילונגען״ , קיפניסעס א בוך, וואס ס׳האט ארויסגעגעבן נחמן מייזיל ביים ניו־יארקער איקוף־פארלאג. אבער אפילו דארטן האט מען ניט געדרוקט די סאמע גרויזאמסטע ווערטער וועגן די שלענגלעך, וואס „דריגען אין גסיסה־אנגסטן״ (אדער וואס „ס׳צאפלען זיך אונטער די חורבות״, ווי ס׳האט געשריבן קיפניס אין א פריערדיקן נוסח). און א פסוק תהילים האט מען שוין אוודאי און אוודאי ניט געוואלט אפדרוקן. חוץ דעם איז די ריזיקע „שול״ מגולגל געווארן אין א „זאל״. צי דאס איז געווען דער רעדאקציעס אן אויספיר ביי דער צייטשריפט „יידישע קולטור״, צי ס׳איז שוין געווען געביטן אינעם מאנוסקריפט, וואס איז אנגעקומען אין דער רעדאקציע, ווייסן מיר ליידער ניט. אינעם באנד דערציילונגען, „צום לעבן״ , וואס איז ארויס אין מאסקווע אין 1969 זיינען ענדלעך גרעטע און האנס פון דער „גזע פארטיליקער״ אין גאנצן נעלם געווארן. 
 טאמער קענט איר ניט דעם שרייבער, איציק קיפניס (1896–1974) , דעם ערשטן פראזאיקער פונעם יונגן דור יידישע דיכטער נאך דער רוסלענדישער רעוואלוציע, נאט אייך עטלעכע ווערטער וועגן דעם אויטארס אויפקום, אנגעשריבענע פונעם פארשער און קריטיקער, נחמן מייזיל: 
 אין דער צייטונגס־קארעספאדענץ זיינער וועגן באבי יאר שרייבט קיפניס אמאל עפעס רעדעוודיק, מליצהדיק און מיט פאטאס. צוריקגערעדט, אין זיין טאגבוך, האט ער פארצייכנט די ביטערע געפילן, ווען ער האט זיך דערוווסט וועגן זיין פאטערס אומקום, מיט גאנץ רירנדיקע, פראסטע און פערזענלעכע ווערטער. פון דעסטוועגן הייבט ער ווידער א מאל אן מיט א שטארקן פאעטישן אימאזש; ענדיקן ענדיקט ער אבער – גלייך ווי אפגענומען דאס לשון: 
 די טרויעריקע ידיעה וועגן דעם טאטנס טויט בעתן חורבן איז, אגב, דערגאנגען צו קיפניסן, אז ער האט זיך שוין געגרייט צוריקצופארן אין זיין פריערדיקע היימשטאט, קיעוו. 
 קיעוו איז באפרייט געווארן דעם 6טן נאוועמבער 1943. שוין אין די ערשטע חדשים פון 1944סטן יאר האבן עטלעכע יידישע שרייבער באוויזן זיך אומצוקערן קיין קיעוו, צווישן זיי — דוד האפשטיין און איציק קיפניס, ניט געקוקט אויף דעם, וואס די אוקראינישע מאכטארגאנען האבן געשטעלט מניעות פאר יידן, וואס האבן געוואלט צוריקפארן אין דער באפרייטער שטאט. קיפניסעס טאכטער ביילקען, למשל, האט מען ניט דערלויבט צוריקצוקומען איבער דעם, וואס זי „האט א שטיקל חסרון: זי איז פון יידישער אפשטאמונג…״ (קיפניס, „טאג און טאג״ ) קיפניסן אליין און זיין ווייב דבורהן האט זיך פונדעסטוועגן איינגעגעבן זיך אומצוקערן קיין קיעוו. 
 אין יענע טעג, הארט נאך דער באפרייונג, איז קיעוו צום גרעסטן טייל געווען א צעשטערטע שטאט. לויטן היסטאריקער מרדכי אלטשולער האט דעמאלט געהערשט אין שטאט א סכנהדיקער אנטיסעמיטיזם. ס׳האט זיך ווען־ניט־ווען פונאנדערגעפלאמט די שינאה צו יידן אזוי שטארק, אז מ׳איז אנגעפאלן אויף זיי מיט גוואלד און רציחה. 
 ווען די יידישע שרייבער האבן געפרוווט ארגאניזירן אן עפנטלעכע פארזאמלונג כדי אפצומערקן דעם דריטן יארטאג פונעם גרויסן בראך אין באבי יאר, האבן די ארגאנען עס פארווערט. ס׳האבן זיך אבער פארט צונויפגעקליבן א סך יידן און זיינען געגאנגען אהין צום ראוו, צו דער גרוב, ווו מע האט אויסגעהרגעט צענדליקער טויזנטער יידן. אט א דעם דאזיקן מארש און די א צונויפקומעניש האט פארצייכנט קיפניס אין זיין קארעספאנדענץ און אזוי ארום אונדז איבערגעלאזט א גבית־עדות און א שפור פון יענע טעג אין יענע מקומות. 
 די דעמאלט צונויפגעקומענע האבן זיך אין דער אמתן ניט גענייטיקט אין קיין שום דערמאנונג, נאר מיר דארפן זיך יא דערמאנען, וואס איז פארגעקומען אין באבי יאר. דעם 29סטן און 30סטן סעפטעמבער 1941 (ערב יום־כיפור תש״ב), ד״ה במשך פון קארגע צוויי טעג, האבן די דייטשן און זייערע קאלאבאראטארן דערשאסן בערך 33,770 יידן אין באבי יאר. ווייטער גיבן מיר איבער, ווי אזוי קיפניס האט באשריבן דעם וועג, וואס ס׳זיינען געגאנגען די קיעווער יידן יענעם טאג: 
 אויך די דאזיקע שורות האט מען צענזורירט – סיי אין ניו־יארק, סיי אין מאסקווע. בדרך־כלל באקומט זיך, אז די לינק געשטימטע רעדאקטארן האבן געהאט טענות צום מחבר וועגן אלצדינג, וואס האט געשמעקט מיט רעליגיע, צי מיט קלאמפערשדיקן נאציאנאליזם. 
 אינעם המשך פון אונדזער ארטיקל וועלן מיר, אם־ירצה־השם, ערשטנס, ווייטער שילדערן די ערשטע אנדענק־פארזאמלונג לכבוד די קדושים פון באבי יאר, און צווייטנס, זיך אפשטעלן אויף די אונטערשיידן צווישן די גילגולים, וואס ס׳האט דורכגעמאכט קיפניסעס באריכט. 
