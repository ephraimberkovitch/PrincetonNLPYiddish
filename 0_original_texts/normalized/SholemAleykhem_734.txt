 
 פון כתרילעווקע: בערעלע 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א מעשה ווי אזוי א פאר־פאלק אן קינדער האבן אויסגעהאדעוועט אן אומגליק
אף זייער קאפ. דערציילט לכבוד שבועות
  
א הקדמה פונעם דערציילער
  
די מעשה, וואס איך גיי אייך דערציילן, קער זיך, אייגנטלעך, מיט
שבועות ווינציק־וואס אן. אין איר הערט מען נישט דעם ניגון פון „אקדמות״ און מע פילט נישט דעם טעם פון בלינצעס. אזוי ווי זי האט זיך
געטראפן ערב שבועות, אזוי האט זי זיך געקאנט טרעפן ערב פסח, און
אפילו ערב תשעה־באב. נישט מער, אזוי ווי ס׳איז איצט ערב־שבועות,
און א מעשה דערציילן לכבוד יום־טוב ווילט זיך (אוי ווילט זיך! הלוואי
וואלט איר אזוי וועלן לייענען...), דערצייל איך אייך, וואס איך האב
אליין געהערט פון מיין עלטערן ברודער, אז ער האט זי געהערט פון זיין
רבין ― עליהם השלום, זיי זיינען שוין אלע טויט: מיין עלטערער ברודער, זיין רבי און בערעלע און אלע פערזאנען פון דער דאזיקער אמתער
געשיכטע, אונדז צו לאנגע יאר ― און לאז דאס זיין א מעשה לכבוד
שבועות.
    
  ש ל ו ם ־ ע ל י כ ם.
  
א
  
ער האט געהייסן משה־יענקל, זי האט געהייסן שרה־זיסל. געזעסן
זיינען זיי אין א דארף, געהאלטן א מיל, געהאט גאנץ שיין פרנסה, געלעבט זייער צופרידן, נאר איין זאך ― קיין קינדער האט זיי גאט נישט
געגעבן.
    
― ס׳זאל אים אנהייבן צו רירן, וואס מיר זיצן אט־אזוי־א, מע ווערט
אקערשט נישט משוגע, שונאי ציון! זאלסט כאטש קריגן ערגעץ א „הא־דאווניק״, א יתומל אן ארעמס, אדער א יתומהלע. בעסער וואלט געווען
א יתום איידער א יתומה: א יתום וואלט זיין א קדיש. און פאר נויט לאז
זיין א יתומה, אבי א לעבעדיקער נפש אין שטוב, נישט זיצן מיט די פיך
ווענט, משטיינס געזאגט!...
    
אזוי האט געטענהט שרה־זיסל נעבעך צו איר מאן משה־יענקל
און האט אים געגעסן, געטאטשעט, ווי געוויינטלעך א ווייב, וואס הייסט
שרה־זיסל, זיצט אין א דארף און האט קיין קינדער נישט.
    
און משה־יענקל האט דאס אויסגעהערט נישט איין מאל און נישט
צוויי מאל, נאך צען מאל, הונדערט מאל, טויזנט מאל ― און געשוויגן,
ווי געוויינטלעך א מאן, וואס הייסט משה־יענקל און זיצט אין א דארף
און האט קיין קינדער נישט און דאס ווייב עסט אים, טאטשעט אים
טאג־טעגלעך, יארן־לאנג.
    
ויהי היום ― קומט משה־יענקל איינמאל צו פארן אהיים און גייט
אריין אין שטוב אריין מיט א שיינענדיק פנים און אין בוזעם האלט ער
פארשטעלט עפעס א באשעפעניש, וואס רירט זיך און ווארטשעט, און ער
רופט זיך אן צו זיין ווייב:
    
― שרה־זיסל, נא, איך האב דיר געבראכט א האדאווניק, געפונען
פארנדיק אין וואלד פארבלאנדזשעט... ער הייסט בערעלע.
    
און משה־יענקל האט ארויסגעוויקלט פונעם בוזעם דעם געפונענעם
פארבלאנדזשעטן נפש, וואס הייסט בערעלע, און האט אים געגעבן א
שטעל־אוועק אף דער ערד פאר זיין ווייב שרה־זיסל. און זיין ווייב
שרה־זיסל, אז זי האט געגעבן א קוק אף דעם האריקן באוואקסענעם
נפש בערעלע, האט זי געגעבן א שפרונג־אפ צוריק און איז שיער נישט
געפאלן חלשות. נאכדעם האט זיך אויפגעעפנט א קוואל פון קללות, און
די גאנצע תוכחה האט זי אויסגעגאסן אף איר מאנס קאפ און איר גאנץ
ביטער הארץ האט זי אויסגעלאזט צו זיינע הענט און פיס, ווי געוויינטלעך א ווייב, וואס הייסט שרה־זיסל, זיצט אין א דארף און האט קיין קינדער נישט.
    
און איר מאן משה־יענקל האט אויסגעהערט די תוכחה פון זיין
ווייב מיט א שמייכעלע, ווי געוויינטלעך א מאן, וואס הייסט משה־יענקל,
זיצט אין א דארף און האט קיין קינדער נישט, און האט זיך אנגערופן
צו איר:
    
― הכלל, שרה־זיסל, ביסטו שוין פארטיק מיט אלע קללות? אצינד
נעם גיב אונדזער בערעלען עפעס עסן. זעסט דאך, אז ער איז הונגעריק,
זוכט און וויינט ― א צער־בעלי־חיים...
    
― א פינצטערער שלים־מזל אף דיין קאפ מיט אים אינאיינעם! ―
אזוי האט אים געענטפערט שרה־זיסל און איז געגאנגען פונדעסטוועגן
צו דער שאפע און האט צונויפגענומען וואס ס׳איז געווען, און ביידע
האבן זיך אוועקגעזעצט אנהאדעווען דעם הונגעריקן בערעלע, וועלכער
איז פארבליבן בא זיי אין שטוב א האדאווניק אף שטענדיק און איז
געוואקסן און איז אויסגעוואקסן און איז געווארן א גרויסער.
  
ב
  
א נפש איז בערעלע געווען א פראסטער, א ווילדער, א ברייטבייניקער, א געפאקטער, א באוואקסענער פון קאפ ביז די פיס, און איז געווען
במחילת כבודו א גרויסער זולל־וסובא׳ניק, און ניט אזוי א זולל־וסובא׳־ניק, ווי א נאשער, און ניט אזוי א נאשער, ווי, נישט אויסגערעדט זאל
זיין, א שכור. בטבע איז ער געווען נישט קיין מפונק, נישט קיין איבערקלייבער; וואס עס האט זיך געמאכט איז געווען גוט: בראנפן איז בראנפן, מעד איז מעד, ביר איז ביר; זיך נישט אפגעזאגט אויך פון קוואס;
שטארק ליב געהאט האניק, נישט פיינט געהאט קיין פלייש, און אף
הינער איז ער געווען גאר א גרויסער בעלן, און דווקא פון דער שטייג,
אזוי אז קיינער זאל נישט זען... מע מוז זיך מודה זיין, אז בערעלע איז
געווען געכאפט, האט געהאט לעפקע פינגער.... האט ליב געהאט אוועקלקחענען אלצדינג, וואס ליגט נישט גוט.
    
אז מע רעדט פון חסרונות, דארף מען רעכענען אויך די מעלות.
בערעלע איז געווען א פארשוין א פריילעכער, א פארשייטער, א שפרינגער, געקראכן און געקלעטערט אף די גלייכע ווענט, געקוליעט זיך און
געבראכן זיך, געמאכט משוגענע העוויות, אנשטעלן, תנועות אזעלכע, אז
מע האט באדארפט צעגיין פאר געלעכטער. משה־יענקל האט באמת הנאה
געהאט, געקליבן נחת פון בערעלען, ווי ער וואקסט, ווי ער מאכט אנשטעלן, ווי ער פארשטייט אלצדינג, להבדיל ווי א מענטש אז מע זאגט
אים: בערעלע, קום אהער! ― גייט ער צו. אז מען זאגט אים:
בערעלע, נא דיר! ― שטעלט ער אויס די לאפע, אדער ער עפנט
אויף דאס מויל. אמת, א קאפ איז אף אים א גראבלעכער, א מוח א
פלאטשיקער; איידער מע קלאפט אים אריין עפעס אין קאפ אריין, דארף
מען גוט צוהארעווען, האקן האלץ, טעסען פלעקער; נאך האט ער שוין
איבערגענומען עפעס א זאך, וועט ער עס שוין געדענקען. אונדזער משה־יענקלען איז אנגעקומען מיט גרינע ווערעם, איידער ער האט אים אויסגעלערנט, אז דאס, וואס מע גיט אים נישט אין דער לאפע אריין, זאל ער
אליין זיך נישט דערוועגן נעמען. בערעלע, וואס איז כמעט געווען, ווי
מיר האבן שוין אויבן באמערקט, אביסל געכאפט אין דער מעשה, האט
דווקא געהאט גרויס חשק צו אלצדינג צוגיין, געבן א שמעק מיט דער
נאז און טאקע באלד אריינכאפן אין מויל אריין ― און גייט לאזט אים
צום ונתנה־תוקף! בשום אופן האט בערעלע נישט געקאנט פארשטיין
מיט זיין גראבן בערישן שכל, למשל, אזא פשוטע זאך: פלייש ליגט,
שמעקן שמעקט דאס, עסן וויל ער, ― היינט פאר וואס זאל ער דאס
נישט נעמען אין מויל אריין? אוודאי האט אים משה־יענקל געגעבן א
רעכטן פסק, גוט אנגעדרייט בא די קורצע אויערן, דורכגעפאטשט און
מכבד געווען מיט א פאר גוטע שטעקנס איבער די פאדערשטע לאפעס
און אנגעזאגט אים א מאל צען מיטן הארבן ווארט, אז ער זאל גיין די
רגע הינטערן אויוון, זיך אנידערכאליען פאפן...
    
פאפן (שלאפן), פרעסן (עסן), זשליאקען (טרינקען), כאליען (ליגן),
זאכן (רוען), קרענקען (זיצן) ― דאס איז געווען די שפראך, וואס מע
האט גערעדט מיט בערעלען, און בערעלע האט דאס פארשטאנען. א סימן
― ער האט געפאלגט.
  
ג
    
מע קאן נישט וויסן אקוראט: צי ווייל אונדזער פאר־פאלק זיינען
אזוי זשעדנע געווען קינדער, צי דערפאר, וואס דער דאזיקער נפש איז
אויפגעוואקסן און האט זיך דערצויגן, מע קאן זאגן, אף זייערע הענט
― זיי האבן זיך צוגעבונדן צו בערעלען אזוי שטארק, אז זיי האבן אים
פשוט ליב געקריגן, אים נאכגעגעבן, ווי מע גיט נאך א ליב קינד, געבאלעוועט, ווי מע באלעוועט א בן־יחיד, זיך אויסגעבראכט אף זיסע
זאכן, נאשערייען, און משה־יענקל האט אים אויסער דעם אונטערגעטראגן אפטמאל אביסל בראנפן בשתיקה, עס זאל נישט דערזען חלילה
שרה־זיסל זיין ווייב, ווארעם אז עס וועט געוואר ווערן דערפון שרה־זיסל,
וועט זיך טאן חושך! שרה־זיסל, ווי זי איז נישט געווען צוגעבונדן צו
בערעלען, פלעגט זי דאך טענהן מיט איר מאן. אז מע באלעוועט אים צו
שטארק, אז מע גיט אים צופיל נאך די שמד.
    
― פארט א חיה רעה, ― פלעגט זי זאגן ― א בער בלייבט א
בער. זע נאר, ער זאל אונדז אמאל נישט אפדאנקען...
    
שרה־זיסל פלעגט אפטמאל צוקלאגן בערעלען פאר איר מאן, ווי
מע זאגט, צושטעלן א בענקעלע, דערציילן אף אים, אז ער טוט איר
צום טויט, מאכט אן שאדנס אין שטוב, זאל גאט שומר ומציל זיין.
למשל, בערעלע האט געהאט א טבע ברעכן טעלער, טעפלעך, גלעזער,
שיסלען, סקאוואראדעס, פאקרישקעס ― אלצדינג, וואס מע קאן נאר מיט
איין קלאפ צעברעכן, פלעגט ער דאס צעברעכן. און נישט חלילה פאר
כעס, מיט רציחה ― ניין, דווקא אין גוטן מוט: דערזען, עס שטייט א טעלער, אונטערגעגנבעט זיך אף צוויי פיס, אויפגעהויבן די לאפע, באץ ― אויס
טעלער! מע האט ארויסגעזען, אז בערעלע האט דערפון חיות, פשוט, עס
קומט אים צו דערפון א שטיק געזונט. משה־יענקלען איז דאס ערשטע
מאל אפילו זייער שטארק געפעלן געווען די מעשה; ער האט געלאכט מיטן
פולן מויל, זיך געהאלטן בא די זייטן פאר געלעכטער. נאר שרה־זיסלען
איז די מעשה דווקא נישט געפעלן, האט זי דעם מאן באגראבן, געלייגט
אין דער ערד אריין אינאיינעם מיטן „תכשיט״. און משה־יענקל האט
גענומען מיט בערעלען לערנען בלק, אזוי לאנג, ביז ער האט אים אפגעוווינט פון ברעכן טעלער.
    
איינמאל האט משה־יענקל דערהערט א געשריי, גלייך ווי מע קוילעט
א מענטשן. דאס האט געשריען שרה־זיסל זיין ווייב.
    
― גיי נאר זע, וואס דער קדיש דיינער האט געטאן, ברענען זאלסטו
מיט אים אף איין פייער, רבונו של עולם!
    
משה־יענקל איז צוגעלאפן און האט דערזען אף דער ערד ליגן צוויי
געפענטעטע עופות, א הון מיט א האן, וואס מע האט זיי געוואלט אוועקפירן צום שוחט, ― ערב יום־כיפור איז דאס געווען ― האט זיך אפנים,
מיישב געווען בערעלע, עס איז דאך מיט זיי אלץ איינס קאפוט, למאי
זאלן זיי זיך מוטשען? האט ער ארויפגעלייגט אף זיי די לאפע ― און
א סוף. די הון מיטן האן זיינען נאך געלעגן מיט פארגלאנצטע אויגלעך
און מיט ארויסגעשטעלטע צינגלעך, און בלוט האט זיך זיי געלאזט פונעם האלדז, און בערעלע איז זיך געזעסן אין א ווינקעלע און געלעקט
די לאפע, גלייך ווי נישט אים מיינט מען. פארשטייט זיך, אז משה־יענקל האט אים מקיים פסק געווען, ווי עס געהער צו זיין, און בערעלע
האט שוין פון דעמאלט אן גענומען אף זיך: לאז מען די ארעמע עופות
בינדן, לאז מען מיט זיי שלאגן כפרות, לאז מען זיך שלאגן מיט זיי קאפ
אן וואנט, ― מיט אים געהערט זיך עס נישט אן...
    
האט זיך אבער געטראפן אן אנדער מעשה, ― בערעלע איז שוין
דעמאלט געווארן א גרויסער, ס׳איז אים אוועקגעגאנגען דאס דריטע יאר
― ס׳איז געווען בא שרה־זיסלען א בהמהלע, וואס האט זיך געמאלקן פון
קאלב צו קאלב. דאס בהמהלע, א קליינע מורע בהמה אן הערנער, האט געגעבן מילך בשפע, געווען טייער בא שרה־זיסלען, ווי דאס שווארצאפל
פון אויג. באדארף זיך דאס בהמהלע אפקעלבן און געבוירן א קעלבעלע א
חיות: א קליינטשיקס, א רויטינקס, א ווייכינקס מיט א ווייס מארדעטש־קעלע, כאטש ארומנעמען קושן! און מחמת אין דרויסן איז געווען קאלט,
האט מען ,דאס קעלבל גענומען אין שטוב אריין, געלייגט דאס אינאיינעם
מיט בערעלען צווישן אויוון אף שטרוי.
    
― זע נאר, דער תכשיט דיינער זאל נישט צורעכט מאכן דאס קעלבל!
― מאכט שרה־זיסל צו איר מאן מיט א שיינעם יברכך דערביי, ווי
געוויינטלעך א ווייב, וואס הייסט שרה־זיסל, זיצט אין א דארף און האט
קיין קינדער ניט.
    
― חס ושלום! ― זאגט משה־יענקל און נעמט זיך קנעלן מיט בערעלען „הלכות קעלבל״, ווייזט אים מיטן פינגער און זאגט אים אן טויזנט
מאל: „גע ראוש!״... און בכדי בערעלע זאל ניט פארגעסן, שענקט ער
אים פארויס א פאר שטעקנס איבער די פיאטעס. בערעלע זעצט זיך
אוועק ווי א סטאטיק, קוקט אפן קעלבל מיט זיינע קליינע רויטע בערישע
אייגלעך און באלעקט זיך. משמעות, ער פארשטייט וואס מע מיינט...
און עס ווערט צווישן די צוויי א מין אהבה, א ליבשאפט, אז ס׳איז גאר
א מחיה צו קוקן, ווי די צוויי ליגן זיך איינס צום אנדערן און דרעמלען.
און אז דאס קעלבל שטייט אויף, שטייט אויף אויך בערעלע. דאס קעלבל
מאכט „מע!״ ― בערעלע שטעלט אן די אויערן. דאס קעלבל טוט א
שפרונג ― בערעלע שפרינגט אריבער דעם און שטעלט זיך מיטן קאפ
אראפ, מיט די פיס ארויף. נאכדעם כאפט ער ארום דאס קעלבל מיט די
לאפעס און קוועטשט דאס צו צום הארצן, ווי א מוטער נעמט ארום
און קוועטשט צו א קינד. פון אזא קוועטשעניש האט זיך אויסגעלאזט, אז
דאס קעלבל האט איין מאל ארויסגעלאזט א מאדנעם געשריי „מע!״ מיט
א כראפען אינאיינעם. א גליק, וואס ס׳איז אונטערגעלאפן משה־יענקל מיטן
שטעקן און האט מציל געווען דאס אומשולדיקע קעלבל פון א מוראדיקער סכנה...
  
ד
    
פון דעמאלט אן איז אונדזער משה־יענקל אריין אין נאז די ווערטער, וואס זיין ווייב שרה־זיסל האט אים אמאל געזאגט, אז א בער
בלייבט א בער, פארט א חיה רעה, וויפל מע זאל דאס ניט לערנען...
משה־יענקל האט זיך אנגעהויבן צוקוקן צו בערעלען און האט ארויסגעזען, אז עס קומט צו ווינטער, איז דאס גאר ניט דער בערעלע, וואס תמיד;
עפעס גארניט דאס לעבעדיקייט, עפעס דרייט ער זיך ארום, קאן זיך קיין
ארט ניט געפינען, פארקלייבט זיך אין א ווינקל, זויגט די לאפע און
דרעמלט גאנצע טעג מיט גאנצע נעכט. מע דארף אים וועקן, ער זאל
עפעס פרעסן, עפעס זשליאקען... בערעלע שלאפט!
    
ניין, בערעלע שלאפט ניט. בערעלע טראכט, בערעלע טרוימט, בערעלע חלומט פון א גרויסער וועלט, וואס ער ווייס זי ניט, פון א פרייען
וואלד, וואס ער קען אים ניט, פון א בעסער גליקלעך לעבן, וואס ער האט
דאס קיינמאל ניט פארזוכט, נאר ער פילט דאס, ער פילט דאס בחוש און
בענקט נאך דעם, ווי עס בענקט א קינד א יתום נאך דער מאמע, וואס ער
האט זי קיינמאל ניט געזען. בערעלע פילט, אז ניט דא, צווישן אויוון,
איז זיין ארט; צו ענג איז פאר אים דער צווישן־אויוון; צו קליין איז
פאר אים די שטוב. ער פילט, אז עפעס ציט אים, עפעס שלעפט אים
עפעס טרייבט אים פון דאנען, און עמעצער שעפטשעט אים אפן אויער:
„בערעלע! נארישער בערעלע! שטיי־אויף, גלייך־אויס די ביינער דיינע,
צעטראג די שטוב אף שטיקלעך, לייג אויס די מענטשן מיט איין קלאפ און
טראג זיך אפ פון דאנען אהין, ווייט־ווייט, אט דארטן, ווו עס גרינט דער
וואלד, אט דארט, ווו עס שמעקט מיט בלאטע, אהין טראג זיך אפ, אהין,
צווישן דייניקע!״... און בערעלע הערט זיך צו צום קול, וואס שעפטשעט אים, און האלט צוגעמאכט די אויגן. ער שלאפט ניט, נאר ער
טראכט, ער טרוימט, ער חלומט פון א גרויסער וועלט, וואס ער ווייס זי
ניט, פון א פרייען וואלד, וואס ער קען אים ניט, פון א בעסער גליקלעך
לעבן, וואס ער האט דאס קיינמאל ניט פארזוכט .... נאר אט קומט צו
גיין משה־יענקל פון שטאט מיט פולע קעשענעס. בערעלע דערשמעקט, אז
משה־יענקל האט געבראכט צו טראגן גוטע זאכן, ניס און האניק און א
ביסל משקה ― אוי, דאס ביסל משקה! ― און ער שטעלט זיך אוועק
אף די הינטערשטע פיס, נעמט אים ארום מיט די פעדערשטע לאפעס, קריכט
מיט דער מארדע צו אים גלייך אין בוזעם אריין. משה־יענקל טרייבט
אים אפ: אוועק, דו טרפהנער האלדז! אוועק דו שיכורניק! און בשעת
מעשה ציטערט בא אים דאס לייב, ווארעם פון בערעלעס ארומנעמען קאן
מען זיין לייטן־גלייך; נאך איין קוועטש אביסל א שטארקערן ― ווערט
מען א קידוש ... און ער גיט אים אפ וואס ער האט, אבי פטור ווערן
פון זיינע לאפעס. פון דעם ארומנעמען, וואס בערעלע נעמט אים ארום,
טראגט משח־יענקל אין זיך צווייערליי געפילן: אי פארגעניגן, אי שרעק.
ס׳איז אים בשעת מעשה, אי גוט, אי ער האט מורא. גוט איז אים, וואס
ער האט אויסגעהאדעוועט אזא גווארדיאן; מורא האט ער, וואס בערעלע
איז שוין צופיל בערעלע...
  
ח
  
ניט איין מאל פלעגט אונדזער משה־יענקל, ליגנדיק אין בעט, קוקן
אף בערעלען און זיך טראכטן: „אוי, ווען דער דאזיקער נפש זאל חלילה
וויסן וואס פאר א כוח אין אים ליגט!״ ... אלע מאל, ווען ער איז
אויפגעשטאנען פונעם שלאף, האט משה־יענקל מיט שרעק א קוק געטאן
אין קאמערל: ווו איז בערעלע? ווו איז שרה־זיסל זיין ווייב? ... און
שרה־זיסל זיין ווייב האט נישט אנגעהויבן צו וויסן פון איר מאנס פחדים:
איר איז קיינמאל אף די געדאקען נישט געקומען, אז ס׳איז דא וואס
מורא צו האבן פאר בערעלען. מערקווירדיק! זי איז מיט אים אזוי געוווינט געווארן, אז מיט דער צייט האט זי אנגעהויבן פארגעסן, אז בערעלע איז א חיה, א „חיה רעה״, ווי זי פלעגט אמאל אף אים זאגן. וואס
הייסט, בערעלע איז א חיה? בערעלע איז בערעלע ― און א סוף ... האדעווען האט זי אים געהאדעוועט ווי א קינד, און געארבעט האט זי מיט
אים, ווי מיט א קנעכט. זי האט זיך געשאפט מיט אים, ווי מע שאפט זיך
מיט א באדינטן. און בערעלע האט געטאן אלצדינג, וואס מע האט אים
געהייסן: געטראגן האלץ פון דרויסן, געשעפט וואסער פונעם ברונעם,
ארויסגעטראגן דאס מיסט פון שטוב, ― כל עבודת פרך האט זי מיט אים
געטאן, און אלע מאל מיט ווערטער, ווי מע רעדט, להבדיל, מיט א מענטשן:
    
― נו, שלים־מזל, שטעל פיס! זע נאר, ווי ער רירט זיך, ווי א
בלייען פויגל!
    
אזוי פלעגט שרה־זיסל זיך אויסטענהן מיט אים, און א מאל, אז ער
איז געלעגן און געדרעמלט, פלעגט זי זיך מיט אים ניט צערעמאניען און
דערלאנגען אים מיט דער קאטשערע אין זייט אריין:
    
― גענוג דיר שוין, שלים־מזל, צו פאפן, שטיי אויף, וועל איך
דיר געבן פרעסן!
    
און בערעלע שטייט אויף פון דער ערד, טרייסלט זיך אפ די פעל,
גייט־צו צו שרה־זיסלען אף צוויי פיס און שטעלט זיך אוועק, ווי איינער
רעדט:
    
―הנני ― איך בין אנגעברייט...
    
― וואס זאגסטו אף אונדזער בערעלען, ווי ער איז דאס קיין עין־הרע אויסגעוואקסן?
    
אזוי זאגט שרה־זיסל צו איר מאן און באקומט ענטפער:
    
― אויסגעוואקסן איז ער, נאר אזוי זיך באגיין, ווי דו באגייסט
    
זיך מיט אים, דארף מען אויך ניט.
    
ענטפערט אים דערויף שרה־זיסל:
    
― א מכה דער מאמע זיינער! ס׳וועט אים שאטן צום שידוך?
    
ענטפערט איר דערויף משה־יענקל:
    
― צים שידוך וועט דאס אים ניט שאטן, נאר דערמאן דיר וואס דו
אליין האסט אמאל געזאגט אף אים ...
    
― וואס האב איך דען געזאגט אף אים?
    
― אנו, דערמאן דיך נאר אקארשט.
    
― אדרבה, דערמאן מיר וואס האב איך געזאגט?
    
― דו האסט געזאגט, אז א בער בלייבט א בער, א חיה רעה.
    
― איך האב געזאגט?
    
― ווער דען האט געזאגט?
    
― אוי! עס איז פון זיי ניט אויסצוהאלטן, פון די מאנצבילן!
    
אזוי שרייט אויס שרה־זיסל און טוט א פליעסק מיט די הענט און
עסט דעם מאן און טאטשעט אים, און פיילט אים א גאנצע נאכט, ווי
ער איז ווערט און ווי עס פאסט פאר א ווייב, וואס הייסט שרה־זיסל און
זיצט אין א דארף און האט קיין קינדער ניט.
  
ז
  
איינמאל ― דאס איז געווען פאר שבועות ― איז משח־יענקל געפארן פון שטאט אהיים אף יום־טוב אויפגעלייגט, כריילעך. די זון האט
געפייערט, צעגאסן זיך מוט אירע הייסע שטראלן אף די גרינע פעלדער
פון ביידע זייטן וועג. און מחמת ס׳איז שוין א צייט ניט געווען קיין רעגן,
איז דער שטויב פון די רעדער געווען גרויס, געגאנגען ארויף, ווי א רויך
פארשטעלט דאס דארף מיט דער מיל מיט דער שטוב מיט די ביימער, וואס
פאר דער שטוב. נאר פילן פילט משה־יענקל, אז ער איז אין דער היים,
און דערהערט א מאדנעם רעש, קולות פון א סך מענטשן, א טומל, א הו־הא,
א טיוקען מיט א פייפן מיט א געלעכטער און מיט א געשריי: הוררראאא!!
    
― בערעלע! ...
    
דאס איז געווען די ערשטע מחשבה, וואס איז אים געקומען אפן קאפ,
― און משה־יענקל האט א שמיץ געטאן דאס פערד און איז צוגעפארן
צו דער שטוב, און זיינע אויגן האבן דערזען...
    
מיר מוזן אוועקווארפן אף א מינוט משה־יענקלען און אפמאלן
זיין וווינונג, וואס איז באשטאנען פון א הויף, א שטוב, א קאמער פון
תבואה מיט א גארטן פון עטלעכע ביימלעך, מיט א ברונעם און מיט א
געפלאכטענעם הילצערנעם פלויט ארום און ארום. דאס אלץ האט משח־יענקל אליין כמעט מיט זיינע אייגענע הענט געמאכט אין פארלויף פון
מער אלס צוואנציק יאר. איטלעכס פלעקל איז אים געווען טייער. יעדער
שטיינדל האט צו אים גערעדט ווערטער. ניט בלויז גערעדט, נאר געזונגען, געזונגען! דעם גארטן האט ער אליין געזעצט. די ביימלעך אליין
געפלאנצט. און וואס פאר א חיות, וואס פאר א פארגעניגן, וואס פאר א
נחת האט ער געשעפט, אז דער ליבער זומער איז געקומען, און דער
גארטן האט זיך צעוואקסן, און די ביימער האבן זיך צעבליט, און...
אט וואס זיינע אויגן האבן איצט דערזען: די קאמער צעווארפן, די זעק
צעשליידערט, די תבואה צעשאטן איבערן גאנצן הויף און אויסגעמישט
מיט צעריסענע פערענעס מיט קישנס, וואס האבן זיך געוואלגערט אינאיינעם מיט א סך שערבלעך פון צעבראכענע כלים, און ווייסע פעדערן
האבן זיך געדרייט און געטראגן אין דער לופטן, ווי שניי, און געפאלן
אין בלאטע אריין. עטלעכע ביימער פונעם גארטן זיינען געלעגן במחילת
כבודם מיטן פנים אראפ, אויסגעבראכן און אויסגעריסן מיטן ווארצל, און
אויך דער קלאץ פונעם ברונעם, וואס מע שעפט מיט אים וואסער, איז געלעגן אויסגעצויגן אף דער ערד ווי לאנג ער איז ... די שטוב גופא איז
געווען ערטערווייז צעשלאגן, די פענצטער צעבראכן, די טיר איז געלעגן
בא א זייט, און אף איר האבן זיך געוואלגערט צעבראכענע בענקלעך
מיט צעשטויסענע כלים מיט צעשאטענע גרויפן, אויסגעמישט מיט פעדערן
― אן אמתער פאגראם, א חורבן! ...
    
און אויבן אפן דאך פון דער שטוב, שפאצירט ארום הין און צוריק בערעלע אף צוויי פיס, ברומט ווי א באס, מלא כעס, כאפט א ציגל
פונעם קוימען, א באלקע פונעם דאך און טוט אלע מאל א שליידער אין
דער ערד אריין מיט אזא כוח, מיט אזא האס, מיט אזא רציחה, וואס
משה־יענקל האט דאס אף אים נאך קיינמאל ניט געזען. ער האט בערעלען
נישט געקאנט דערקענען: דאס מויל איז אים אפן, די צונג ארויסגעשטעלט, די אויגן אנגעגאסן מיט בלוט, און בערעלע שפרינגט פון איין
עק דאך צום אנדערן, מיט אזא מין מהירות און מיט אזא מין אימפעט,
אז מע האט געזען, טאמער שפרינגט ער אראפ, ― איז סכנת־נפשות, ער
איז דודס מענטשן... און די ווייסע־חברהניקעס, די וואס פארשטייען
ניט וואס דערפון קאן ארויס, שטייען און לאכן און פייפן און שיטן
מיט ווערטלעך:
    
― אט אזוי, בערקא! אט אזוי פאטאפיטש! באווייז זיי וואס דו
קאנסט! רעכן זיך אפ מיט דיינע בעלי־בתים, זיי זאלן וויסן ווי טייער
פעפער איז ... הוררא!!...
    
און וואס מער די קונדסים שרייען, הוקען און טיוקען און פייפן,
אזוי מער גייט בערעלע ארויס פון די כלים און ארבעט מעשים אשר לא יעשו.
    
― א ביקס! א ביקס!. גיכער א ביקס! ― שרייען די עלטערע
מענטשן די וואס פארשטייען, וואס דא טוט זיך, מיט וואס דאס שמעקט...
    
משה־יענקל שטייט און קוקט, און קוים וואס ער פארשטייט וואס דא
טוט זיך. א פראסט לויפט דורך איבער זיין לייב און ער טראכט זיך:
„בערעלע איז משוגע געווארן! משוגע געווארן! שוין־זשע וועט מען בערעלען שיסן?!״... און משה־יענקל פילט, ווי עס האט זיך אים אפ־
  
געריסן עפעס אין הארצן: מע וועט בערעלען שיסן? שיסן בערעלען?...
און איידער ער רעדט אויס א ווארט הערט זיך א שאס, און נאך א שאס, ―
איינס, צוויי, דריי, פיף־פאף! א בלוי רויכל פארשטעלט אף א מינוט די
אויגן; עס הערט זיך א שארפער ריח פון פולווער, און פון דאך פאלט
אראפ א גרויסע שווערע זאך, טוט זיך א זעץ אין דער ערד אריין מיט
א שטארקן כוח, קאטשעט זיך נאך אביסל אין בלאטע און כארכלט, ווי
א געקוילעטער אקס, און ציט זיך אויס מיט אלע פיר פיס ארויף, און עס
זעען זיך ארויס די הוילע שווארצע טריט מיט די ברייטע פיאטעס.
    
― בערעלע?... אויס בערעלע!...
    
און די ווייסע־חברהניקעס הייבן אויף א נייעם „חוררא״, און משה־יענקל דערזעט, ווי עס יאשעט בלוט פון בערעלעס קאפ און פון בערעלעס
הארץ, פארשטעלט ער זיך מיט ביידע הענט דאס פנים; ער קאן קיין
בלוט ניט זען; ער קאן ניט זען בערעלעס בלוט...
―――
    
און דארט, אין שטוב אין מיטן גרויסן חורבן, ליגט אויסגעצויגן
שרה־זיסל, צוגעקוועטשט הארט צו דער ערד, דאס מויל איז איר אפן, דאס
פנים בלוי, די אויגן שרעקלעך, שרעקלעך! און עמעצנס שווערע־שווערע
טריט זיינען קענטיק אף איר צעבלוטיקט לייב, אף איר צעריסענער
ברוסט ...
― ― ― ― ― ― ― ― ―
פריער איז געגאנגען פון דער וועלט שרה־זיסל, און נאכדעם ―
בערעלע.
  
געשריבן אין יאר 1908
    
פארוואס איז דער בארימטער טאלמאטשאוו געווארן א שונא־ישראל? ―
    
דערציילט פון אן אדעסער יידישן ראזנאשטשיק, וואס פארקויפט יידישע
    
גאזעטן און האנדלט־אונטער בשתיקה מיט „אינטערעסנע אטקריטקעס״ פון
    
 פאריז. ― איבערגעגעבן טאקע מיט זיין לשון.
    
 ― איר פרעגט, ווי קום איך א ייד, א טאטע פון קינדער, צו האנדלען מיט אזא טריפה סחורה, זאפרעשטשאנע טאוואר, „אינטערעסנע
אטקריטקעס״ פון פאריזש? ― דאס האב איך אים צו פארדאנקען, נאר
אים ― אונדזער טאלמאטשאוון ימח שמו! איצט, אז ס׳איז שוין אוועקגעגאנגען אזא צייט און טאלמאטשאוו איז אויס טאלמאטשאוו און אדעס
איז שוין ווידער אדעס, מעג מעג שוין, דאכט זיך, דערציילן דעם גאנצן
אמת, פון וואנען נעמט זיך עס, וואס אונדזער טאלמאטשאוו איז געווען
אזא שונא ישראל? איך האב מורא, אז איך, ווי איר קוקט מיר אן, האב
אין דעם א גרויסן חלק, אויב ס׳איז ניט אינגאנצן איבער מיר! איא,
ס׳איז אייך אודיוויטעלנע, ווי קום איך, א ייד א ראזנאשטשיק, וואס
פארקויפט יידישע גאזעטן בשתיקה, וואס האנדלט אונטער מיט „אינטערעסנע אטקריטקעס״ פון פאריזש, ווי קום איך צו גענעראל טאלמא־טשאוו? און וואס פאר א מחותן בין איך וואאבשטשע מיט גענעראלן?
נאר די מעשה איז, פארשטייט איר מיך, וואס יעדער „ווארום״ האט זיך
זיין „דארום״ און וואס א ייד איז א ייד... אויב איר האט צייט, וועל
איך אייך עפעס דערציילן, וועט איר הערן א שיינס.
    
דאס איז געווען, פונקט אזוי ווי היינט, חול המועד סוכות איז דאס
געווען, טאקע דא אין אדעס, שוין היפשע עטלעכע יאר אוועק, אדעס איז
נאך געווען וואאבשטשע אדעס, מע האט נאר נישט געוווסט פון קיין
טאלמאטשאוו צו זאגן, און א ייד האט זיך געקאנט פראנק און פריי ארומ־
 
 