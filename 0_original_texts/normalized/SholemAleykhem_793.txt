 
 פונעם יאריד:  
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
דאזיקער ביאגראפיע לאנג נישט געקאנט אנטשלאפן ווערן. אין זיין קאפ
האבן זיך געבאמבלט אלערליי מחשבות און געדאנקען מיט קשיות, קשיות
און קשיות: פארוואס איז דא אזוי פינצטער און אומעטיק? פארוואס זיינען
דא אלע אזוי פארזארגט? וואס איז דאס מיט דער מאמען, וואס זי איז
געווארן אזוי קארג מיט סכנות? וואס איז דאס מיטן טאטן, וואס ער איז
געווארן אזוי איינגעבויגן, סוטולעוואטע און אזוי שטארק פארעלטערט,
אז עס קלעמט דאס הארץ קוקנדיק אף זיין געל־געקנייטשט פנים? ניט שוין־זשע איז דאס אלצדינג נאר צוליב דעם, וואס מע האט געזאגט אין וואראנקא, א ז ד י פ ר נ ס ה  א י ז  ג ע ש ל א ג ן? ניט שוין־זשע
איז אט דאס דער „משנה מקום ― משנה מזל״? וואס טוט מען דערצו?
דערצו איז ― דער אוצר. אך! ווען ער ברענגט מיט זיך כאטש א קליינעם
חלק פון יענעם אוצר, וואס ליגט באהאלטן אין וואראנקא!...
    
דערמאנט זיך אינעם אוצר, קומט אים אפן זינען זיין חבר שמואליק
דער יתום מיט זיינע ווונדערלעכע מעשיות וועגן שיינע אוצרות פון גאלד
און זילבער, דימענטן און בריליאנטן, וואס געפינען זיך אין גן־עדן
התחתון, און וועגן יענעם אוצר, וואס געפינט זיך אף יענער זייט וואראנקאווער בית־מדרש נאך פון כמעלניצקיס צייטן... און עס חלומען זיך אים
אוצרות, גאלד און זילבער, דימענטן און בריליאנטן. און זיין חבר שמואליק קומט אים צו חלום, דער ליבער שמואליק מיט זיין חנעוודיקן פנים,
מיט זיינע גלאנצנדיקע, מיט פעטן אנגעשמירטע האר. און עס מאלט זיך
אים אויס, אז ער הערט זיין ווייך־הייזעריק קול, ווי ער רעדט צו אים זיס־פריינטלעך, ווי אן אלטער, און ווי ער טרייסט אים מיט גוטע ווערטער:
„זארג ניט, שלומאני טייערער, אט האסטו פון מיר א מתנה ― א שטיין
פון יענע צוויי שטיינער; קלייב דיר אויס וועלכן דו ווילסט ― דעם שטיין,
וואס הייסט „ישפה״, אדער דעם שטיין, וואס הייסט „כדכד״... שלום איז
אין פארלעגנהייט. ער ווייס ניט, ער האט פארגעסן, וועלכער שטיין איז
בעסער ― דער שטיין, וואס הייסט „ישפה״, אדער דער שטיין, וואס הייסט
„כדכד״? און אזוי ווי ער טראכט דא אזוי, שפרינגט־אונטער גערגעלע־גנב, כאפט־אויס ביידע שטיינער און ווערט מיט זיי פארשווונדן. און פי־ניעלע שימעלעס ― פון וואנען האט  ד ע ר  זיך גענומען אהער? ―
האלט די הענט אין די קעשענעס און קאטשעט זיך פאר געלעכטער. „פי־ניעלע, וואס לאכסטו?״ „פון דיין מומע האדל מיט איר פאווידלע ―
כא־כא־כא!״...
    
― שטייט־אויף, חברה פלעצל! זע נאר, ס׳איז זיי גארניט צו דערקענען! מע דארף ארויסטראגן דעם הקדש! מע דארף קאכן ווארעמעס! און
זיי שלאפן ― א זיסער שלאף אף זיי! קלאגט זיך די מאמע חיה־אסתר,
א קלייניטשקע, א זשוואווע, א פארפארעטע, א פארטארעראמטע פון דער
ארבעט אין שטוב און אין קיך ― איין מענטש אליין.
    
― אי־א־נו, דאוונען! ― העלפט איר אונטער די באבע מינדע,
האלט א קרבן־מנחה אין האנט און מישט א בלעטל נאך א בלעטל און
זאגט מיט כוונה, טאר ניט מפסיק זיין.
    
― נאכן דאוונען וועט איר זיך דורכגיין צו דער משפחה אפגעבן
אלעמען שלום־עליכם, און אין חדר וועט איר שוין אנהייבן גיין, אם ירצח
השם, נאך יום־טוב.
    
אזוי לייגט־צו דער טאטע ווייכער פון אלע. ער גייט אנגעטאן אין
עפעס א מאדנע כאלאטל, אף קעץ אונטערגעשלאגן, כאטש ס׳איז נאך
ווארעם אין דרויסן, און אן איינגעהויקערטער, א פארזארגטער, פארציט
ער זיך מיט א שטארקן פאפיראס און זיפצט אזוי טיף, אז עס רייסט־אויס א שטיק הארץ. עפעס דאכט זיך אויס, אז ער איז גאר קלענער
געווארן. עלטער און קלענער... און עס ווילט זיך לויפן פון שטוב ארויס
וואס גיכער, לויפן אין דרויסן ארויס, אנקוקן די שטאט, זיך באקענען
מיט דער משפחה.
  
26
  
די גרויסע שטאט
  
מע גייט באקענען זיך מיט דער משפחה. ― די מומע חנה מיט אירע קינדער. ―
    
אלי און אברהמל פארהערן דעם העלד, ווו ער האלט אין תנ″ך. ― באם פעטער
    
 פיניע פארהערט מען אים אין שרייבן.
    
 אף וויפל די שטאט האט באנאכט אויסגעוויזן וויסט און פינצטער,
 אף אזוי פיל האט זי אינדערפרי געשיינט און געבלישטשעט און געפונען
 חן און לייטזעליקייט אין די אויגן פון די וואראנקאווער יינגלעך, די
 קליינשטעטלדיקע קינדער, וואס האבן געכאפט התפעלות פון איטלעכס
 ברעקל באזונדער. זיי האבן נאך קיינמאל אף זייער לעבן נישט געזען, אז
 גאסן זאלן זיין אזוי ברייט און לאנג און האבן פון ביידע זייטן הילצערנע
 „פעשעכאדן״ (טראטוארן); אז שטיבער זאלן זיין געדעקט מיט בלעך;
 אז פענצטער זאלן זיין פון דרויסן מיט געפארבטע גרינע, בלויע און רויטע
 לאדן; אז קלייטן זאלן זיין געמויערטע פון ציגל און האבן אייזערנע טירן.
 היינט דער מארק, די קלויסטערס און, להבדיל, די בתי־מדרשים מיט די
 שולן, און אפילו די מענטשן ― אלע און אלץ איז אזוי גרויס און אזוי
 שיין און אזוי ריין און אזוי יום־טובדיק־פריילעך! ניין, פיניעלע שימעלעס
 האט ניט מגזם געווען, אז ער האט דערציילט „ווונדיירים״ פון דער דאזי־
 קער גרויסער שטאט. אזוי ווי אף רעדלעך האבן זיך געגליטשט זייערע
פיס איבער די הילצערנע „פעשעכאדן״, גייענדיק מיטן טאטן צו דער
משפחה, זיך באקענען און אפגעבן שלום. און נאר ווייל דא איז געווען
דער טאטע, האבן זיי פאר דרך־ארץ נישט געקאנט זיך אפשטעלן אף יעדן
טריט און באווונדערן די חידושים ונפלאות, וואס זייערע אויגן האבן
דערזען. ווי דער שטייגער איז, איז אף צו־פריער געגאנגען דער טאטע,
און די קינדער האבן זיך נאכגעשלעפט נאך אים, פון הינטן.
    
אריינגעטראטן אין א גרויסן הויף און דורכגעשפאנט דורך א גרויסן
גלעזערנעם ליכטיקן קארידאר, איז מען אריינגעקומען אין א רייכער פריצישער שטוב מיט געוועקסלטע פאדלאגעס, ווייכע קאנאפעס און שטולן,
הויכע ביז דער סטעליע שפיגלען, געשניצטע שאפעס, גלעזערנע קאנדעליאברעס אף דער סטעליע, מעשענע העסעס אף די ווענט ― אן אמתער
„פאלאץ״, א „דירה־מלוכה״!
    
דאס איז געווען דער מומע חנהס שטוב ― א מאדנע שטוב. א שטוב
אן א טאטן (די מומע חנה איז אן אלמנה). די קינדער האבן נישט געהערט זייער מאמע, נישט זייער רבין, נישט קיינעם. א קליינע אנארכיע.
איטלעכער האט זיך געטאן וואס ער האט געוואלט. און אלע צווישן זיך
האבן געהאלטן אין איין קריגן זיך, געגעבן זיך איינס דאס אנדערע צונעמענישן, און געלאכט האט מען הילכיק, און גערעדט האבן אלע אינאיינעם,
און געטומלט אזוי שטארק, אזש דער קאפ האט זיך אייך געדרייט.
    
די מומע חנה אליין ― א יידענע א הויכע, א גרויסארטיקע. עס
וואלט איר אנגעשטאנען זיין א גראנד־דאמע, פון די, וואס שמעקן טאבעקע
פון א גאלדן פושקעלע, אף וועלכן סע שטייט אויסגעמאלט א פרינץ פון
די אמאליקע פרינצן, מיט א גרוי צעפל און מיט זיידענע זאקן. די מומע
חנה איז געווען, ווייזט אויס, אמאל א יפת־תואר. דאס איז צו זען נאך
די טעכטער: זעלטענע־זעלטענע שיינהייטן. ווי נאר קליינווארג זיינען
אריינגעקומען, אזוי איז געווארן א טומל, א געשריי און א געפילדער:
    
― אט דאס זיינען זיי? אט דאס איז ער, דער בעל־תנ″ך? אנו, קום
נאר אהער, שעם זיך ניט! זעט נאר, ווי ער שעמט זיך עס אביסל, כא־כא־כא!
    
דער טאטע האט זיך, אפנים, נישט געקאנט איינהאלטן פון צו געבן
זיך א בארים מיט זיין זון, אז ער איז א גוטער בעל־תנ″ך, האט מען אים
געקרוינט דא טאקע באלד אפן ארט מיטן נאמען: „בעל־תנ″ך״.
    
― גיס־אן דעם בעל־תנ″ך א גלעזל טיי און גיב אים אן עפל מיט א
באר, לאז ער פארזוכן, דער בעל־תנ″ך, אונדזערע פערעיאסלאווער
אויבסטן.
    
― שאט, ווייסט איר וואס? לאז מען אריינרופן אהערצו אליען מיט
אברהמלען, וועלן זיי אים פארהערן.
און מע האט אריינגערופן אליען מיט אברהמלען.
    
אלי און אברהמל זיינען שוין היפשע בחורים מיט פיינע בערדלעך
און קערן זיך אן צו דער מומע חנהס משפחה פון איר מאנס צד. זיצן א
הויף קעגן א הויף. זייער פאטער, יצחק־יענקל, איז אן אפגעקומענער נגיד,
לאדט זיך כל ימיו מיט „קאזנא״, טראגט אן אוירינגל אין לינקן אויער,
א שיינע קיילעכיקע בארד, קוקט ניט אף קיינעם, רעדט נישט מיט קיינעם,
און שטענדיק שמייכלט ער מיט אזא מינע, ווי איינער רעדט: „וואס האב
איך מיט אייך צו שמועסן, אז איר זייט אלע בהמות?״
    
די אריינגעקומענע בחורים האבן גלייך, אן צערעמאניעס, א נעם
געגעבן דאס וואראנקאווער בחורל צום עקזאמען, אים פארהערט אין
תנ″ך אף אויסווייניק פון איין עק ביזן אנדערן. און מע דארף מודה זיין,
אז דאס וואראנקאווער בחורל האט דעם עקזאמען אויסגעהאלטן גאר־גאר
גלענצנדיק. ער האט ניט נאר געטראפן איטלעכס ווארט ווו עס שטייט, אין
וואסער א קאפיטל, אין וואסער פסוק, נאר אפילו געזאגט, ווו סע געפינען
זיך אלע איבעריקע ווערטער פונעם זעלבן שורש. דער טאטע האט געקוואלן,
געקליבן תענוג, ממש געווארן ברייטער ווי לענגער. דאס פנים זיינס האט
אים געשיינט. די קנייטשן, וואס אפן שטערן, האבן זיך אויסגעגלייכט,
געווארן גאר אן אנדער מענטש.
    
― אז ס׳איז יא אזוי, לאז מען געבן דעם בעל־תנ″ך נאך אן עפל
און נאך א באר און נאך ניס, און קאנפעקטן, קאנפעקטן! ― האבן דער
מומע חנהס טעכטער די יפת־תוארס געקאמאנדעוועט, און דער נאמען
„בעל־תנ″ך״ איז אים פארבליבן אף א לאנגע צייט ניט נאר אין דער משפחה
― מע האט אים שוין דערנאך אין בית־מדרש, צווישן יינגלעך קונדסים,
אנדערש ניט גערופן, ווי „דער וואראנקאווער בעל־תנ″ך.״ אויך די גרויסע,
ווער עס האט נאר געהאט גאט אין הארצן, דער האט אים געכאפט פאר
אן אויער: „זאג נאר, דו קליינער בעל־תנ″ך, ווו שטייט ערגעץ אט דער
און דער פסוק?״
    
דעם בעל־תנ″ך איז שטארק געפעלן געווארן דער מומע חנהס שטוב
מיט דער מומע חנהס קינדער, פיניע מיט מאכען, צוויי יינגלעך־שקצים,
מיט וועלכע ער איז גיך געווארן חבר. עס האט זיך אים אויסגעוויזן, אז
קיין שענערע און קיין רייכערע שטוב, ווי דער מומע חנהס, איז ניטא ניט
נאר אין פערעיאסלאוו, נאר אף דער גאנצער וועלט. ווארעם ווו האט איר
געזען, אז עפל זאל מען שלעפן פון א פאס, ניסלעך פון א זאק און קאנפעקטן פון א טארבע?...
    
 גאנץ אנדערש האט אויסגעזען דעם פעטער פיניעס שטוב. א שטוב
א יידישע, מיט א סוכה, מיט א סך ספרים, גאנץ ש″ס, א זילבערן חנוכה־לעמפל, א לאנגע וואקסענע הבדלה. נאר ווי קומט עס צו דער מומע חנה?
א פרומע שטוב. אלע זיינען דארטן פרום. אזוי ווי דער פעטער פיניע אזוי
זיינע קינדער. די זין אין לאנגע קאפאטקעלעך ביז צו דער ערד, מיט ארבע־כנפותן לאנגע ביז די קני. די טעכטער ― צניעותדיק אנגערוקט די
פעטשיילעס איבערן פנים, קוקן ניט קיין פרעמדן גלייך אין די אויגן
אריין, נאר אז מע דערזעט א פרעמדן, ווערט מען רויט, ווי א צוויק, און
מע לאכט אף קרעדיט. די מומע טעמע, א יידענע א פרומע מיט ווייסע
ברעמען, און בא דער זייט איר מאמע ― צוויי טראפנס וואסער די מומע
טעמע, גארניט צו דערקענען, ווער ס׳א מאמע, ווער ס׳א טאכטער, ווען
די מאמע זאל ניט טרייסלען מיטן קאפ: ניין־ניין.
    
דא, באם פעטער פיניע, האט דער טאטע נחום שוין נישט בארימט
זיך מיט זיין „בעל־תנ″ך״. אין דער דאזיקער שטוב האלט מען ניט פונעם
תנ″ך. ווער לערנט תנ″ך? תנ″ך לערנען אפיקורסים. דערפאר האט ער
זיך נישט געקאנט איינהאלטן פון בארימען זיך מיט זיינע קינדערס כתב.
זיינע קינדער, האט ער געזאגט, שרייבן, אז עס לאזט זיך אויס די וועלט.
    
― אט דער קליינער ― האט ער א ווייז געגעבן אויפן בעל־תנ″ך
― האט א הענטל, א כתבא רבה!
    
― אנו, ווייזט נאר אהער א טינט און פען! ― האט דער פעטער
פיניע א שאף געגעבן און האט פארקאטשעט די ארבל פון ביידע הענט,
גלייך ווי ער אליין באדארף עפעס טאן אן ארבעט. ― א טינט און פען זאל
מיר באשאפן ווערן, וועלן מיר אים פארהערן שרייבן, אט דעם „כתבא
רבה״. אבער גיך! און באלד!
    
דעם פעטער פיניעס באפויל איז געווען א באפויל פון א שטרענגן
גענעראל, און אלע קינדער, די יינגלעך מיט די מיידלעך, האבן זיך א
ווארף געגעבן אין אלע ווינקעלעך נאך א טינט און פען.
    
― א שטיקל פאפיר! ― האט אויסגעקאמאנדעוועט ווידער דער גענעראל. ס׳איז אבער נישט געווען אין ערגעץ קיין איבעריק שטיקל פאפיר.
    
― שאט! ווייסט איר וואס? לאז ער אנשרייבן אט דא אף מיין
סידורל.
    
אף דער דאזיקער המצאה איז געפאלן דעם פעטער פיניעס יינגערע־זון, איצל, א טשיקאווע בחורל מיט א שפיצעכיק קעפל און מיט א לאנג
נעזל.
    
― נעם שרייב! ― האט דער טאטע באפוילן צו זיין „בעל־תנ″ך״.
    
― וואס זאל איך שרייבן?
    
― שרייב וואס דו ווילסט.
    
איינגעטונקען די פען, האט דער בעל־תנ″ך, אדער דער „כתבא
רבה״, אביסל א טראכט געגעבן, נישט געהאט וואס צו שרייבן, כאטש טו
זיך אן א מעשה! דעם פעטער פיניעס הויזגעזינד האט שוין מסתמא איבערגעטראכט, אז דער „כתבא רבה״ קאן שרייבן נאר דעמאלט, ווען מע
זעט ניט. נאר דא איז אים געקומען אפן זכרון דאס, וואס כמעט אף יעדן
יידישן ספר פלעגט יענע יארן שטיין געשריבן, און שלום האט פארקאטשעט דעם ארבל, געגעבן א דריי מיט דער האנט, איינגעטונקען נאך א
מאל די פען און אין עטלעכע מינוט ארום איז געווען אנגעשריבן אט ווי
אזוי:
    
„אעפ″י שאסרו חכמים לכתוב על הספר, אלא משום סימן בעלמא
מותר״. אף יידיש וועט דאס הייסן אזוי גוט ווי:
    
כ א ט ש א פ י ל ו  א ף א ס פ ר ש ר יי ב ן ט א ר
מ ע ן  נ י ט ,  נ א ר  צ ו ל י ב  א  ס י מ ן  מ ע ג  מ ע ן.
    
דאס איז געווען א מין הקדמה, נאך וועלכער עס קומט די דאזיקע
באקאנטע אויפשריפט:
    
„זה הסדור שייך. למי שייך? למי ששייך שייך. פארט למי שייך? למי
שקנה. מי קנה? מי שקנה קנה. פארט מי קנה? מי שנתן מעות. מי נתן
מעות? מי שנתן נתן. פארט מי נתן? מי שהוא נגיד. מי נגיד? מי שהוא
נגיד נגיד. פארט מי נגיד? הנגיד ה″ה הבחור המפורסם מוהר″ר יצחק
בהרב הנגיד המפורסם מוהר″ר פינחס ראבינאוויטש בק″ק פערעיאסלאוו״.
    
איבערזעצט אף יידיש וועט דאס אויסקומען אזוי:
    
„דאס דאזיקע סידורל געהערט. צו וועמען געהערט דאס סידורל? צו
וועמען עס געהערט געהערט עס. פארט צו וועמען? צו דעם, וואס האט
געקויפט. ווער האט דאס געקויפט? ווער עס האט געקויפט האט דאס געקויפט. פארט ווער האט דאס געקויפט? ווער עס האט געגעבן געלט. ווער
האט געגעבן געלט? ווער עס האט געגעבן האט געגעבן. פארט ווער האט
געגעבן\? ווער ס׳איז א נגיד. ווער איז א נגיד? ווער ס׳איז א נגיד איז א
נגיד. פארט ווער איז א נגיד? א נגיד איז דער בארימטער בחור יצחק
דער זון פונעם בארימטן נגיד פינחס ראבינאוויטש אין דער שטאט פערעיאסלאוו״.
    
עס איז שווער צו באשרייבן, וואס פאר א פוראר דאס האט געמאכט, הן מצד הלשון והן מצד הכתב! און דער עיקר ― דאס כתב! דער
„כתבא רבה״ האט זיך שוין גוט געפלייסט, אז דער טאטע זיינער זאל
חלילה ניט פארשעמט ווערן. ער האט אנגעשטרענגט אלע כוחות. ער האט
געשוויצט, ווי א ביבער. ער האט אויסגעקליבן דאס סאמע שענסטע און
סאמע קלענסטע פערל־כתב, וואס מע דארף אנטאן דערצו א שפאקטיוו,
מע זאל דערזען די אותיותלעך. ער האט אנגעווענדעט דערצו דעם גאנצן
כח פון קאליגראפיע, וואס ער האט ארויסגעפירט בירושה פון זיין וואראנקאווער רבין רב זרחל, וועלכער האט באשאפן אין יענעם שטעטעלע, קאן
מען זאגן, א גאנצן דור פון קאליגראפן, וואס האבן זיך צעקראכן איבער
דער וועלט און וואס צייכענען זיך אויס כמעט אלע מיט זייער שיין־שרייבן עד היום הזה.
    
27
  
בין־הזמנים
  
ארנאלד פון די פידווארקעס. ― נייע חברים. ― גרמיזא דער מלמד א בעל־קורא. ―
    
 די וואראנקאווער ווייסע־חברהניקעס באווייזן וואס זיי קענען.
    
בין הזמנים ― ווער וועט דאס פארשטיין? וו א ק א צ י ע ,
וו א ק יי ש א ן , פ ע ר י ע ן ,  ק א נ י ק ו ל ע ס ― דאס זיינען
אלץ ווערטער פונעם זעלבן באגריף. זיי זאגן אבער נישט דאס, וואס דאס
ווארט „בין־הזמנים״ זאגט דעם יידישן יינגל.
    
דאס קינד, וואס קומט פון דער שול, אדער פון גימנאזיע, אף וואקאציע אהיים, האט זיך גענוג אנגעשפילט דארטן, ווו מע לערנט, גענוג אנגעטאנצט און אנגעהוליעט, גענוג אנגעלאפן זיך און גענוג אנגעשטיפט
זיך מיט די חברים דורכן יאר ― עס קאן זיין מער געשטיפט, ווי געלערנט.
דאס יידישע חדר־יינגל ― דער האט נעבעך דאס גאנצע יאר געהארעוועט, געזעסן ביז שפעט אין דער נאכט און געלערנט ― געלערנט, געלערנט און געלערנט. און מיטאמאל ― בין־הזמנים! אנדערהאלבן חדשים
דורכאנאנד, פון חצי אלול ביז סוף תשרי, וועט מען נישט גיין אין חדר ―
וואס קאן זיין א גרעסערער יום־טוב? און דערצו גייען נאך די יום־טובים
אויך: ימים נוראים! סוכות! שמחת־תורה! און דאס אלצדינג אינאיינעם
גענומען ― אף א ניי ארט, אין דער גרויסער שטאט, אין פערעיאסלאוו!
    
קודם כל באדארף מען אנקוקן די שטאט. חברה האבן זי נאך כמעט
גארניט געזען. אחוץ ווי בא דער מומע חנהן און באם פעטער פיניע און
אחוץ ווי אין גרויסן בית־מדרש, אין אלטן בית־מדרש און אין דער קאלטער
שול, דארט ווו צאלע דער חזן דאוונט, זיינען די וואראנקאווער קינדער
כמעט אין ערגעץ נישט געווען. נאך פאראן גענוג גאסן און גענוג ערטער. פאראן די „אלטיצע״, און פאראן די „טרוביילא״ (טייכן אזעלכע),
און פאראן די לאנגע בריק. און ווו זיינען די „פידווארקעס״, וואס אף
יענער זייט בריק? די „פידווארקעס״ ― דאס איז א באזונדער מין שטאט,
וואס געהערט פונדעסטוועגן צו פערעיאסלאוו. „ארנאלד פון די פידוואר־קעס״ שטאמט פון דארט. ארנאלד קומט אפט אריין צו נחום ראבינאוויטשן אביסל פארברענגען, ריידן פונעם רמב″ם און פונעם כוזרי און פון
ברוך שפינאזא און פון משה מענדעלסאן און פון נאך אזעלכע גרויסע
מענטשן, וועלכע שלום האט ניט געקאנט זיך אנגעדענקען, חוץ איינעם
מיטן נאמען דרעפער ― דער האט זיך איינגעפונדעוועט בא אים אין
זכרון: דרע־פער... „ארנאלד איז שטארק געלערנט. ― זאגט אף אים דער
טאטע נחום, וואס האלט פון אים אן עולם ומלואו. ― ארנאלד זאל ניט
זיין קיין ייד, וואלט ער געקאנט זיין א פראקוראר״. פאר וואס עפעס א
פראקוראר? און פאר וואס זאל א ייד ניט קאנען זיין? ― דאס האט נאך
שלום נישט געקאנט פארשטיין. פון אנטיסעמיטיזם האט ער געוווסט נאר
איין זאך:  ה י נ ט. דורך זיין אייגענעם דערפארן. אין וואראנקא האבן
שקצימלעך אנגערייצט אף אים הינט, וואס האבן אים אוועקגעלייגט און
צעביסן, איבערגעלאזט א סימן ביז צו היינטיקן טאג.
    
אט דעם „ארנאלד פון די פידווארקעס״ האט דער העלד פון דער
דאזיקער ביאגראפיע א סך צו פארדאנקען אין זיין שפעטערדיקן שטודירן,
און מיר וועלן זיך דעריבער מיט אים נאך באגעגענען. דערווייל איז בין־הזמנים און ערב יום־טוב. צייט צו שליסן באקאנטשאפט מיט נייע חברים
און גלאט יינגלעך.
    
פון די חשובע בעל־הבתישע יינגלעך פארנעמען דעם אויבנאן משהל
יצחק־ביגדורס, א בחורל א געלס, אן אויסגעצוואגנס, מיט אן אלפאגאווע
קאפאטקעלע, און א גדלן א יונג, וו א ס ס ע  ש ט יי ט   א י ם  נ י ט
א ן  מ י ט  ז י ך  א ל יי ן  צ ו  ר יי ד ן ― און איז גערעכט.
ערשטנס, האט זיין טאטע יצחק־ביגדור אן אייגענע שטוב מיט א ווייסן
גאניק. היינט איז דא בא דעם יצחק־ביגדורן זייגערס אין שטוב מיט זייגערלעך אן א צאל און אן א שיעור. אז עס קומט זייגער צוועלף און די
זייגערס הייבן־אן שלאגן, קאן מען פארטויבט ווערן. אליין איז דער יצחק־ביגדור א ייד, וואס לאדט זיך מיט דער גאנצער וועלט און האט אויגן
פון א גזלן. אלע יינגלעך פון בית־המדרש ציטערן פאר זיין קוק.
    
דער צווייטער נאך משהלען גייט זיאמע קארעצקי ― א יינגל פון די
גאר גרויסע שקצים, אביסל א סוטולעוואטער, נישט מיט יעדן איז ער
א מחותן און נישט יעדער איז מיט אים א מחותן, ווארעם זיין טאטע איז
א „גלוח״ מיט אן אונטערגעשארענער בארד, אן אדוואקאט אין פעטערבורג, און טראגט מאדנע ברילן אף דער נאז, וואס מע רופט זיי „פענצנע״.
אט דער זיאמע האט אויסגעלערנט די גאנצע שטאט קינדער שווימען, באדן
זיך, גליטשן זיך אפן אייז און נאך א סך זאכן, וואס ניט אלע יידישע
קינדער קענען עס.
    
נאך זיאמען גייט ישראלע בענדיצקיס זונדל, א בלייכער און א ציטעריקער, בייטל רודערמאן ― א מלמדס א יינגל מיט גראבע פיסקעס,
אברהמל זאלאטושקין ― א שווארצער, ווי אן אראפ, די מערפערטס און די
ליפסקיס ― אפגעפוצטע בנימלעך מיט אויסגעוועקסלטע שטיוועלעך. מיט
די האט מען באדארפט האבן די זכיה צו ריידן, ווארעם ווער פארמאגט
אזעלכע אויסגעוועקסלטע שטיוועלעך אינדערוואכן? נאך זיי גייען די
קאנאווערלעך ― קינדער מזיקים, וואס האבן צו טאן מיט הינט, מוטשען
קעץ. מיט די אלע וויל שלום זיך ניט חברן. ער האט בעסער ליב זיך
חברן מיט אזעלכע יינגלעך, ווי מאטל סריבנע, א בחורל מיט לאנגע
פאהלעך, וואס שפילט אפן פידל, אדער אלי דאדעס ― א יינגל א ברען,
וואס האלט אין איין לאכן, און נאך אזעלכע. מיט זיי דאוונט ער אין איין
בית־המדרש, קוקט מען אין איין מחזור אריין, מאכט מען אינאיינעם
„שטוקעס״: מע קרימט־איבער רפאל דעם שמש, ווי ער קוקט מיטן אויגל
און זינגט: „אכצן גילדוין אום כהן!״ וואווע קארעצקין, ווי ער פייפט מיט
דער נאז. בעני קאנאווער, ווי ער עסט טאבאקע. יצחק־ביגדור, ווי ער
מאכט מיט די פלייצעס. שלום ווילענסקי, ווי ער גלעט זיך דאס בערדל
און קאכיקעט מיט דער נאז. ס׳איז דא, ברוך השם, וועמען נאכצומאכן.
ס׳איז גענוג גרמיזא דער מלמד, ווי אזוי ער לייענט אין דער תורה. אים
האט שלום נחום ראבינאוויטשעס געשטודירט צוויי שבתים כסדר, ווי אזוי
גרמיזא דער מלמד צעשאקלט זיך אף איין פוס, דערנאך פארקרימט ער
דאס געשטופלטע פנים, שטעלט־ארויס די געלע ציין, ציט־אויס דעם לאנגן
האלדז, טוט א פיר מיט דער שפיצעכיקער נאז אין דער לופטן ארויף און
אראפ און לאזט־ארויס מיט א משונה־מאדנע גארגל־שטימע: ר א ה
נ ת ת י  ל פ נ י ך  ה י ו ם  א ת  ה ח יי ם  ו א ת  ה ט ו ב
ו א ת  ה מ ו ת  ו א ת  ה ר ע...״ מע קאן שטארבן פאר געלעכטער!
אלע די, וואס האבן געהערט שלומען נאכמאכן גרמיזאן, ווי ער לייענט,
האבן געשווארן, אז ס׳איז גרמיזא מיט די ביינער! נאר גרמיזא אליין, אז
ער איז געוווירע געווארן, אז ער מאכט אים נאך, איז ער געווען ניט
צופרידן. ער האט זיך ניט געפוילט און איז אוועק צו נחום ראבינאוויטשן
אהיים און האט אים דערציילט די גאנצע מעשה, אז ער, גרמיזא, האט געהערט זאגן, אז בא רב נחומען איז דא א יינגל, וואס מאכט אים נאך,
ווי אזוי ער לייענט אין דער תורה. דאס האט אנגעמאכט א שטיקל הארמידער. נחום האט אים צוגעזאגט, אז ער וועט מאכן א „ספראווקע״, לאזן
נאר די קינדער קומען אהיים. די קינדער זיינען געקומען אהיים, און מע
האט זיך צו זיי א נעם געגעבן. דער טאטע האט געטראפן, אז דאס דארף
זיין שלומס ארבעט.
    
― קום נאר אהער, שלום. זאג נאר, ווי אזוי מאכסטו דאס נאך
גרמיזא דעם מלמד, ווי ער לייענט אין דער תורה?
    
― ווי אזוי איך מאך אים נאך? אט ווי אזוי.
    
און שלום האט זיך נישט געפוילט און האט זיך צעשאקלט אף איין
פוס, פארקרימט דאס פנים, ווי גרמיזא, ארויסגעשטעלט די ציין, אויסגעצויגן דעם האלדז, א פיר געגעבן מיט דער נאז אין דער לופטן ארויף און
אראפ און אנגעהויבן אף א משונה־מאדנע גארגל־שטימע: ,, ר א ה
נ ת ת י  ל פ נ י ך  ה י ו ם  א ת  ה ח יי ם...״
    
שלום האט נאך קיינמאל נישט געזען דעם טאטן אזוי לאכן, ווי ער
האט געלאכט יענעם טאג. ער האט גארניט געקאנט קומען צו זיך. און אז
ער האט זיך אויסגעלאכט און אויסגעהוסט און אויסגעווישט די אויגן,
האט ער זיך אנגערופן צו אלע קינדער:
    
― זעט איר, וואס בין־הזמנים מאכט? מע גייט ארום פוסטעפאס, עס
ליגט אין זינען דער רוח ווייסט וואס, נאכמאכן גרמיזא דעם מלמד, ווי ער
לייענט אין דער תורה (דא האט דער טאטע נישט געקאנט איינהאלטן
זיך און האט באהאלטן דאס לאכנדיקע פנים אין דער פעטשיילע). אם
ירצה השם, באלד נאך סוכות נעם איך צו צו אייך א רבין, און אירט אנהייבן גיין אין חדר אריין. אויס בין־הזמנים!
    
וויבאלד אז יא אויס בין־הזמנים, באדארף מען דאך טאקע געבן א
לעב־אונטער, ווי עס געהער צו זיין!
    
און חברה האבן גענומען אויסנוצן זייער פרייהייט אפן סאמע
ברייטסטן אופן, זיך באקאנט מיט ווו ערגעץ א זלידנע יינגל, נישט
איבערגעקליבן, מיט יעדן געשלאסן חברשאפט, געהוליעט ווי די רעקרוטן,
איידער מע גיט זיי אפ אין דער דינסט. די „וואראנקאווער״ יינגלעך האבן
באוויזן די פערעיאסלאווער יינגלעך, אז כאטש זיי זיינען פון א קליין
שטעטל, פונדעסטוועגן ווייסן זיי א סך זאכן אזעלכע, וואס די פערעיאס־לאווער יינגלעך ווייסן זיי ניט. למשל, זיי ווייסן ניט, אז צו יעדן נאמען
קאן מען צוזעצן א גראם, נעמט וואס פאר א נאמען איר ווילט. אשטייגער:
„לייבל״ ― לייבל קאפייבל, דרומען דרייבל, יוסף סייבל, ארץ קנייבל.
„יאנקל״ ― יאנקל קאפאנקל, דרומען דראנקל, יוסף סאנקל, ארץ קנאקל.
און אזוי איטלעכן, אף וואס פאר א נאמען איר ווילט.
    
היינט ווייסן נישט די שטאטישע קינדער פון תשרק־לשון, דאס הייסט,
פון ריידן פארקערט. צום ביישפיל: „טא דוטס־פאך א שטאפ״ ― הייסט
דאס: „אט כאפסטו א פאטש״. „אן ריד א גייף״ ― „נא דיר א פייג״. מיט
צוגעמאכטע אויגן האט שלום געקאנט אוועקריידן אף דעם לשון א שעה
כסדר. ס׳איז דאך א מחיה נפשות ― מע קאן אזוי אוועקריידן פון וועמען
איר ווילט, יענעם אין די אויגן, און יענער זאל ניט וויסן, ווער ס׳האט
אים געשלייערט. היינט וואס זיינען דאס פאר יינגלעך, די פערעיאסלאווער,
אז זיי לאזן דורך א גלח פארבייגיין, גלייך ווי א גלייכן מענטשן, און זאגן
אים קיין ווארט אפילו? ניין, די וואראנקאווער יינגלעך זיינען ניט אזעלכע
נאראנים. זיי וועלן ניט דורכלאזן קיין גלח גלאט אזוי. אלע יינגלעך, וויפל
זיי זאלן ניט זיין, וועלן זיי זיך אויסשטעלן דעם גלח פון הינטן און וועלן
זינגען אף א קול מיט א ניגון: „גלח־צאפ, א רוח אין דיין קאפ! מיר א
ברויט, דיר א טויט! מיר א וואגן, דיך באגראבן! מיר א שליטן, דיך
באשיטן!״ די פערעיאסלאווער יינגלעך זאגן, אז דא, אין פערעיאסלאוו,
טאר מען פאר א גלח אזעלכעס ניט זינגען, ווארעם מע קאן כאפן א מיאוסן
פסק. נאט אייך נאך א נייס! גאר מורא האבן פאר א גלח! ס׳איז ניט גוט,
אז א גלח גייט איבער דעם וועג ― דאס יא. אבער מורא האבן? ― פערעיאסלאוו איז טאקע א גרויסע שטאט און א שיינע ― וואס איז דא
צו ריידן? ― דארט, אין וואראנקא, איז אבער געווען פריילעכער, אז
ס׳איז געקומען בין־הזמנים. אזוי האבן זיך געטראכט די וואראנקאווער
קינדער און האבן געוואלט פונדעסטוועגן, אז אט די טעג פון בין־הזמנים
דא אין פערעיאסלאוו זאלן זיך נאך ציען און ציען.
    
28
  
מלמדים און לערערס
  
רב אהרן כאדאראווער ― א מלמד א בעל־מגזם. ― א גאנצע סעריע פון מלמדים. ―
    
מאניש דער מלמד מיטן „ביינדל״. ― די תלמידים כאפן א קערטל אין חדר.
    
די טעג פון בין־הזמנים זיינען נאך ניט אוועקגעגאנגען, די ימים־טובים זיינען נאך געווען פארויס, און נחום ראבינאוויטש האט שוין געפירט אונטערהאנדלונגען וועגן א מלמד פאר די קינדער. מלמדים זיינען
געווען עטלעכע. ערשטנס, טאקע דער אויבנדערמאנטער גרמיזא, וואס לייענט אזוי שיין אין דער תורה. נאך אים איז געגאנגען רב אהרן כאדארא־ווער, זייער א וווילער מלמד, נאר א מאדנער בעל־מגזם. ער האט ליב צו
דערציילן מעשיות פאר זיינע תלמידים, משונה־ווילדע מעשיות פון פארצייטן. למשל, א מעשה פון זיין זיידן, וואס איז געווען א גבר און האט
ניט מורא געהאט פאר קיינעם. איינמאל איז דער זיידע זיינער געפארן
ווינטער באנאכט פארביי א וואלד, זיינען ארויסגעלאפן פון וואלד צוועלף
הונגעריקע וועלף ― און דאוואי לויפן נאכן שליטן. אז זיין זיידע כאפט
זיך ניט אראפ, נעמט די וועלף, שטעקט זיי אריין די האנט אין מויל אריין
און קערט זיי איבער אלע צוועלף אף דער לינקער זייט!
    
און נאך א מעשה פון זיין זיידן, ווי אזוי ער האט איינמאל אפגעראטעוועט די גאנצע שטאט פון אן אומגליק. גויים האבן זיך צונויפגעקליבן
איינמאל אין א זונטיק אף א יאריד, האבן זיך גוט אנגעשיכורט און דאוואי
שלאגן יידן. איז זיך מיישב זיין זיידע, ער האט געהאלטן אין סאמע מיטן
דאוונען, ווארפט ער אראפ פון זיך דעם טלית ותפלין, קלייבט אויס דעם
גרעסטן פון אלע גויים, איוואן פאפערילע האט מען אים גערופן, און
נעמט אים אן מיט ביידע הענט פאר די פיס, און דאוואי שלאגן מיט
איוואנען איבער גויישע קעפ. האבן די גויים אנגעהויבן פאלן, זיינען זיי
געפאלן אזוי ווי פליגן. און אז ער האט אויסגעלייגט אלע גויים ביז איינעם, האט ער איוואנען אפגעלאזט און געזאגט צו אים: „אצינד קאנסטו
גיין אהיים, און איך וועל גיין דאוונען״...
    
א חוץ וואס זיין זיידע איז געווען א גבר, איז ער נאך געווען א
צעטראגענע בריאה, זאל גאט שומר ומציל זיין! ער, אז ער פלעגט זיך
פארטראכטן ― אזוי דערציילט רב אהרן כאדאראווער אף זיין זיידן ―
איז געווען מיט סכנת־נפשות! איינמאל איז ער ארומגעגאנגען איבערן
שטוב א פארטראכטער, ארומגעגאנגען, ארומגעגאנגען און ארומגעגאנגען.
ער טוט א קוק ― ער שטייט אפן טיש!...
    
אט אזא מין מלמד איז דאס געווען רב אהרן כאדאראווער. נאך
אים זיינען געגאנגען א גאנצע סעריע מלמדים, ווי רב יהושע דער מלמד,
מאיר־הערש דער מלמד, יקיר־שמחה דער מלמד, און דער קאידענאווער
מלמד, און מענדל דער גראבער. האט אבער יעדער פון זיי געהאט זיין
חסרון: האט ער געקענט לערנען ― איז ער נישט געווען קיין בעל־תנ″ך;
אין ער געווען א בעל־תנ″ך ― האט ער נישט געקענט לערנען. פון אלע
מלמדים וואלט מענדל דער גראבער געווען דער בעסטער מלמד, ער זאל
ניט האבן דעם חסרון, וואס ער שלאגט זיך. קינדער, אז מע דערמאנט
זיי דעם נאמען „מענדל דער גראבער״, ציטערן זיי, מאלט אייך, מאניש
דער מלמד שלאגט זיך אויך, נאר מיט א גאנג. יענער, מענדל דער גראבער, קאן הרגענען אף טויט. דערפאר אבער ווי אזוי לערנט ער! איינעם
פון די צוויי, האט נחום צוגעזאגט די קינדער, אז ער וועט, אם ירצה השם,
דינגען.
    
זיינען זיי שוין באווארנט, הייסט עס, מיט א מלמד. איצט בלייבט־איבער שרייבן. ווו וועלן די קינדער לערנען שרייבן? וואס אנבאלאנגט
יידיש, האבן זיי באם וואראנקאווער רב זרחלען שוין אויסגעלערנט זיך
שרייבן. וואס טוט מען אבער מיט רוסיש? האט אפילו א גוטער פריינט,
ארנאלד פון די פידווארקעס, וואס איז שוין דערמאנט געווארן אויבן, געגעבן אן עצה, מען זאל די קינדער אוועקפירן גלייך אין דער „יעוורייסקע
אושילישטשע״, וועט קאסטן וואלוול און ס׳וועט זיין גוט. האט דערהערט
די באבע מינדע און האט געשוווירן, אז כל זמן זי לעבט, וועלן אירע
אייניקלעך זיין יידן ― און עס האט נישט געהאלפן קיין שמע־ישראל.
פונעם יאריד 113
איז געווארן א רייד וועגן לערערס. נח בוסעל איז א גוטער לערער, איז ער
א בעל־עגלהס אן איידעם. איצט דער שרייבער, וואס לערנט בריוונשטע־לער, האט א שיינע האנט, איז ער שוואך אין „לשון״. אברהם דער שרייבער, טאקע איצט א ברודער, איז ער שוואך אין ביידע זאכן. וואס טוט
מען? איז געבליבן מאניש דער מלמד. דאס איז א ייד מיט אלע מעלות:
ער איז א בעל־תנ″ך. קען דקדוק. פארשטייט א בלאט גמרא און שרייבט
רוסיש, אז עס לאזט זיך אויס די וועלט! אמת, ער ווייס ניט וו א ס
ער שרייבט, און אז ער שרייבט, איז דאס נישט על־פי גראמאטיקע ―
מאכט נישט אויס. די קינדער זיינען נאך צו יונג, זיי זאלן קענען גראמא־טיקע. לאזן זיי פריער קענען דקדוק ― דאס איז בילכער. אי וואס מאניש
דער מלמד שלאגט זיך? לאזן די קינדער נאר וועלן לערנען, וועט מען זיי
נישט שלאגן. שלאגט דען א רבי אומזיסט? והראיה: די קינדער האבן דאס
ארויסגעזען דערנאכדעם בחוש. מאניש האט פיינט געהאט, ווי אנדערע
מלמדים, שלאגן אדער שמייסן. ער האט געהאט אינעם גראבן פינגער פון
דער רעכטער האנט א ביינדל. מיטן דאזיקן ביינדל, אז ער האט אייך
דערלאנגט אין זייט אריין, אדער הינטן אין דער פלייצע, אדער איינגע־קוועטשעט אייך אין שלייף אריין, האט איר געקאנט דערזען דעם עלטער־זיידן פון יענער וועלט. אט אזא ביינדל איז דאס געווען! שלום האט זיך
געפלייסט, ווי ווייט מעגלעך, ער זאל דאס דאזיקע „ביינדל״ אויסמיידן.
און עס וואלט אים אפשר געראטן, ווייל ער איז געווען פון די, וואס האבן
דאנערשטיק די גמרא געוווסט, אדער געמאכט זיך, אז זיי ווייסן. פון
תנ″ך איז דאס אפגערעדט. באם שרייבן איז ער אויך געווען נישקשהדיק.
דערפאר אבער, אז ס׳איז געקומען צו שקאצעריי ― דא האט ער שוין
געמוזט פארזוכן דעם טעם פונעם „ביינדל״, וואס ליגט אים נאך עד היום
אין זכרון. נאר נישט דאס איז געווען דער חסרון, וואס נחום ראבינאוויטש איז ניט געווען צופרידן מיטן מלמד מאניש. דער חסרון איז געווען
וואס ס׳האט ארויסבאוויזן, אז מאנישט הייבט ניט אן צו וויסן, וואס
דקדוק איז. אז מע האט אים א פרעג געגעבן: „רב מאניש, פארוואס לערנט
איר ניט מיט די קינדער קיין דקדוק?״ האט ער געענטפערט: „ווייס איך
וואס, דקדוק, רקדוק, שמינדוק בלע″ז!״ ― און האט זיך נאך
אויסגעלאכט אויך. דאס האט נחומען שרעקלעך פארדראסן, און אז ס׳איז
געקומען צום צווייטן זמן, האט ער די קינדער פון מאנישן אפגענומען
און אוועקגעגעבן צו אן אנדער מלמד.
    
יענער איז שוין געווען א „מדקדק״, געוווסט דעם „מסלול״ אף אויסווייניק. האט ער אבער געהאט אן אנדער חסרון ― ער האט ליב געהאט
זיך קהלן. אלע טאג האט ער געהאט וואס צו טאן: איז ניט קיין חתונה
איז א ברית, איז ניט קיין ברית איז א פדיון־הבן, א בר־מצווה, א גט, אדער
  
גלאט א פארלאזעניש, א בוררות, אן אויסגלייכעניש. נאר פאר וועמען
ס׳איז א חסרון און פאר וועמען א מעלה. פאר די קינדער איז דער רבי
געווען א מלאך פון גאט און דער חדר ― א גן־עדן. מע האט געקאנט
שפילן אין וואס פאר א שפיל איר ווילט, אפילו אין קארטן, ― ניט אין די
וואראנקאווער ל″א־קארטן! פע! נאר טאקע אין אמתע קארטן. און געשפילט האט מען אין „טרי־ליסטיק״, אדער אין „סטארשי קאזיר״ ― א
שפיל, וואס די ארעסטאנטן שפילן אין די טורמעס. די קארטן אליין
זיינען אויך געווען „ארעסטאנטסקע״ קארטן ― שווארצע, פעטע, אנגעשוואלענע. פונדעסטוועגן האט מען פארשפילט אלע אנבייסנס מיט אלע
מיטיקס, און ווו ס׳איז געווען ערגעץ א פאר גראשנס זיינען זיי אריין אין
די קארטן.
    
דאס גאנצע געלט האבן אפגעווונען די עלטערע בחורים, אזעלכע,
ווי, למשל, זיאמע קארעצקי, א טשיקאווער בחורל, וואס איז דערמאנט
אויבן. ער האט ארויפגעפירט זיינע יונגע חברים אף אלע גוטע זאכן. זיין
פרינציפ איז באשטאנען אין דריי כללים: 1) טאטע־מאמע ניט פאלגן; 2)
דעם רבין פיינט האבן; 3) פאר גאט קיין מורא ניט האבן.
    
א מעלה האבן געהאט די גרויסע בחורימלעך, אז זיי האבן אפגעווונען דאס געלט בא די קליינע, האבן זיי זיך נאך גערייצט און געמאכט
חוזק. אמתע קארטנשפילער טוען דאס נישט... פונדעסטוועגן דארף מען
נישט מיינען, אז זיי איז דאס גרינג אנגעקומען. זיי אליין זיינען אויך
אויסגעשטאנען גענוג צרות. ערשטנס, האט מען געמוזט אונטערקויפן די
רביצן, זי זאל ניט דערציילן דעם רבין, אז מע שפילט אין קארטן. און
צווייטנס, האט דער רבי געהאט א זון, פייוול, נאר גערופן האט מען אים
„ליפ״, מחמת ער האט געהאט א גראבע ליפ. האט מען באדארפט אט די
„ליפ״ קיכלען און חנפהנען און אונטערשמירן אמאל מיט אן אנבייסן,
אמאל מיט א נאשעריי, און מערסטנטייל מיט ניסלעך. די „ליפ״ האט
ליב געהאט קנאקן ניסלעך. אנקוקן, ווי די „ליפ״, קנאקט ניסלעך, האט געשלאגן צו דער גאל. ובפרט נאך פאר פרעמד געלט. נאר וואס זאל מען
טאן? אז די „ליפ״ וועט דערציילן דעם רבין, אז די קינדער שפילן אין
קארטן, וועט זיין בעסער?
    
פון די אלע מלמדים און לערערס און פון די אלע לערנעכטסן האט
נחום ראבינאוויטש געהאט ווינציק נחת. אלע שבת האט ער די קינדער
פארהערט און זיפצנדיק געשאקלט מיטן קאפ. מער פון אלע קינדער האט
ער געטראגן אפן קאפ דעם מיטלסטן, דעם „בעל־תנ″ך״. ער האט, אפנים,
געווארט פון אים א סך מער. „וואס וועט זיין? ― האט ער געפרעגט, ―
וואס וועט זיין דער תכלית? אט־אט, אקערשט ווי מע זעט ניט, ווערסטו
בר־מצווה, און דו וועסט אפילו קיין צוויי ווערטער ניט קאנען זאגן!״...
און ער האט גענומען זוכן א  ר ע כ ט ן  גמרא־מלמד, און ער האט
אים געפאקט.
    
29
  
דער גמרא־מלמד
  
משה־דוויד רודערמאן ― א גמרא־מלמד. ― זיין זון שמעון האלט בא שמדן זיך. ―
    
די שטאט ראטעוועט אים ארויס פון מאנאסטיר ― דער פעטער פיניע קאכט זיך.
    
דאס איז געווען א רבי א ליטוואק, מיטן נאמען משה־דוויד רודער־מאן, א ייד א יאדישלעווער, אן איינגעהויקערטער, מיט געדיכטע שווארצע
ברעמען, א גרויסער למדן, א שיינער בעל־תנ″ך און א מדקדק ― מיט אלע
מעלות. און דערצו נאך א פרומער, אן אמתער ירא־שמים. גיי ריכט זיך,
אז אף דעם יידן וועט אויך זיין א פגם, און נאך וואסער א פגם! דער פגם
איז געווען דער, וואס דעם דאזיקן מלמדס זון לערנט אין דער „אויעזד־נע״. אין דער גאנצער שטאט זיינען דעמאלט געווען מער ניט ווי צוויי
בחורים, וואס האבן געלערנט אין דער „אויעזדנע״: משה־דוויד רודער־מאנס זון, שמעון רודערמאן, א בחור, וואס סע האט זיך פרי אנגעהויבן
אויסשיטן בא אים א שווארץ בערדל, און טאמארקין, דעם אדוואקאטס
זונדל, חיים טאמארקין, א בחורל א קורצער און א גראבער, מיט קליינע
אויגלעך און מיט אן אויסגעבויגענער נאז, געטראגן דאס העמדל איבער
די הויזן, ווי א שייגעצל, געשפילט מיט די גויישע שקצימלעך אין
„מיאטש״, קיינמאל נישט געגאנגען אין שול אריין, אחוץ יום־כפור, און
שטילערהייט גערייכערט גראבע „ציגייערן״.
    
דאס זיינען געווען די פיאנערן, אזוי צו זאגן, די ערשטע שוועלבעלעך פון דער השכלה אין דער שטאט פערעיאסלאוו, די איינציקע צוויי
יידישע קינדער צווישן עטלעכע הונדערט שקצימלעך. די שקצימלעך האבן
תחילת געקוקט אף די צוויי „זשידעניאטעס״, ווי אויף חידושים, ווי אף
קינדער פון אן אנדער וועלט. דערנאך האבן זיי אוועקגעלייגט די ,,זשידע־ניאטעס״ אף דער ערד אין מיטן הויף פון דער „אויעזדנע״ און אנגעשמירט זיי די ליפן מיט חזיר. דערנאך איז מען געווארן חבר, געשלאסן
ברודערשאפט, גאר נפש אחת. גויישע שקצימלעך זיינען נאך דעמאלט ―
אוי וויי! ― געווען ריין פון מענטשנהאס, נישט געוווסט פון קיין יידנהעצעס, און דער גיפט פון אנטיסעמיטיזם האט זיי נאך נישט אנגערירט.
קוים האט מען דעם „זשידיאנאק״ אוועקגעלייגט, אנגעשמירט די ליפן מיט
חזיר און דורכגעבראכן די ביינער, איז כאטש ער איז א „הערשקא״, פונדעסטוועגן איז ער א חברה־מאן גלייך מיט אלע...
    
דאס אפגעבן נחום וועוויקס קינדער צו משה־דוויד רודערמאן איז ניט
אפגעלאפן גלאט. דער פעטער פיניע אז ער איז געוווירע געווארן, אז זיין
ברודער נחום האט אפגעגעבן הי קינדער צו אזא מלמד, וואס האט א זון
אין דער „אויעזדנע״, האט ער געארבעט מעשים\. ער האט געטענהט, אז פון
דער „אויעזדנע״ איז איין טריט צו שמד. פאר וואס?
    
― אט אזוי: אז מירן לעבן, וועלן מיר זען...
    
און כך הוה. עס איז, אפנים, באשערט געווען, אז דער פעטער פיניע
זאל איצטיקס מאל זיין א נביא. און אזוי איז געווען די מעשה:
    
איינמאל אין א שבת איז ארויס א קלאנג אין שטאט, אז די צוויי
יידישע יינגלעך, וואס לערנען זיך אין דער „אויעזדנע״, שמעון רודערמאן
און חיים טאמארקין, האלטן בא שמדן זיך! פארשטייט זיך, אז קיינער
האט ניט געוואלט גלויבן: „ווייס איך ― וואס? ווער? וועמען? וואס א
שטאט קאן אויסטראכטן!״ נאר אז מע קלינגט איז א חגא. שטעלט אייך
פאר, אז ס׳איז דעם זעלבן טאג שבת פלוצעם געווארן א געלויף, ווי אף
א שרפה. די גאנצע שטאט איז געלאפן צום מאנאסטיר. וואס איז די
מעשה? „די מעשה איז א שיינע מעשה, נאר א קורצע: איר ווילט זען א
שיינס? גייט, זייט מוחל, צום מאנאסטיר, וועט איר אנקוקן, ווי די צוויי
חברה־לייט פון דער „אויעזדנע״ האבן זיך ארויפגעקלויבן גאנץ הויך
אפן שפיץ קלויסטער, שטייען דארטן אן היטלען און פרעסן ברויט, מיט
חזיר באשמירט, בפרהסיה, אלע זאלן זען!״...
    
די בהלה איז געווען אזוי גרויס, אז ס׳איז קיינעם ניט איינגעפאלן
צו פרעגן: ווי איז דאס מעגלעך צו זען פון אונטן ארויף, אף אזא הויכן
מאנאסטיר, מיט וואס דאס ברויט איז באשמירט: מיט חזיר? מיט פוטער? אדער מיט האניק?... די גאנצע שטאט איז געגאנגען כאדאראם.
די וועלט האט זיך געוויגט: „מילא, אף טאמארקינס זונדל איז כאטש קיין
חידוש ניט ― זיין פאטער, דער אלטער טאמארקין, איז אליין א טריפ־ניאק, א ייד א „זאקאניק״, א שרייבער פון „פראשעניעס״, און זיין זונדל
חיים איז געווען, זאגט מען, א גוי נאך בא דער מאמען אין בויך. אבער
משה־דוויד רודערמאן? א ייד א ירא־שמים און א מלמד! דער בעסטער
מלמד אין שטאט! ווי קאן מען עס דערלאזן אזא זאך?״
    
לאזט זיך אויס, אז ס׳זיינען דא יידן, וואס האבן געוווסט פריער,
אז ס׳וועט אזוי זיין. פון וואנען האבן זיי דאס געוווסט? זיי האבן דאס
פארשטאנען מיטן שכל, אז מע טאר ניט גיין מיט א קינד צופיל מיט סטירדעס. „ממה נפשך ― האט איר אוועקגעגעבן אייערע קינדער אין דער
„אויעזדנע״, דאס הייסט, איר זייט מסכים, זיי זאלן זיין גויים, דארפט איר
ניט פאדערן פון זיי, אז זיי זאלן טראגן ארבע־כנפותן; און אז עס האט
זיך געמאכט, זיי האבן דורכגעלאזט א מנחה, באדארף מען אפווישן די
ליפן און נישט צעברעכן אף זיי קיין שטעקן און ניט שלאגן, ווי מע
שלאגט א הונט״...
    
אזוי האבן געטענהט בכבודע בעלי־בתים, און מע האט צונויפגענומען מענטשן, און מע האט זיך אן עצה געהאלטן, וואס טוט מען? ווי
אזוי ראטעוועט מען ארויס צוויי יידישע קינדער פון דער שמד? מע האט
איינגעלייגט די וועלט, געוועקט זכות־אבות, אויפגערודערט „נאטשאלסט־ווא״... פארשטייט זיך, אז מער פון אלע האט געארבעט דער פעטער פיניע.
דער האט פארקאטשעט די ארבל, צעלאזט די שיינע בארד, ארומגעלאפן
דעם גאנצן טאג א פארשוויצטער, נישט געגעסן, נישט געטרונקען ― ביז,
דאנקען גאט, ס׳איז אפגעגאלטן. מע האט די צוויי חברה־לייט ארויסגענומען פון מאנאסטיר.
    
דער שפיץ איז געווען: איינער פון זיי, חיים טאמארקין ― דער האט
זיך טאקע געשמדט שפעטער מיט עטלעכע יאר, און שמעון רודערמאן האט
מען אוועקגעשיקט קיין זשיטאמיר, אריינגעגעבן דעם פיינעם בחור אין דער
ראבינער־שול, אף „קאזיאנע שטשאט״, און ער האט מיט גאטס הילף ניט
נאר געענדיקט אף ראבינער, נאר טאקע געווען נאכדעם ראבינער, און
דווקא ניט ווייט פון פערעיאסלאוו ― אין לובען.
    
― נו, ווער איז געווען גערעכט? אצינד וועסטו שוין דיינע קינדער,
צו גאט א האפענונג, אפנעמען פונעם דאזיקן מלמד?
    
אזוי האט דער פעטער פיניע געזאגט צו זיין ברודער נחום, צופרידן
פון אלע זייטן: ערשטנס, וואס ס׳איז אים געראטן ארויסצונעמען צוויי
יידישע קינדער פון דער שמד; צווייטנס, וואס זיין ברודערס קינדער וועלן
שוין ניט לערנען בא א מלמד, וואס קען דקדוק און האט א זון אין דער
„אויעזדנע״; און דריטנס, וואס זיינע ווערטער זיינען מקוים געווארן, אז
א יידיש קינד לערנט אין די שקאלעס, איז ער מוכן ומזומן צו דער שמד...
    
האט דער פעטער פיניע איצטיקס מאל געהאט א ביטערן טעות:
זיין ברודער נחום האט זיך פארעקשנט און בשום אופן נישט געוואלט
אפנעמען זיינע קינדער פון אזא גוטן מלמד.
    
― וואס האב איך צו אים? ניט גענוג יענער האט געהאט אזוי פיל
עגמת־נפש מיט אזא בזיון, זאל מען לאזן א יידן א מלמד אין מיטן זמן
אן ברויט?
    
דער פעטער פיניע האט אויסגעהערט דעם ברודער מיט א ביטער
שמייכעלע, ווי איינער רעדט: „הלוואי זאל איך ליגן זאגן, נאר דו פירסט
די קינדער אף א גוטן דרך״... דערנאך איז ער אויפגעשטאנען, געגעבן
א קוש די מזוזה און איז אוועק א ברוגזער.
דער אמאליקער „חדר״
  
א בילד פונעם אמאליקן „חדר״. ― די תלמידים העלפן דעם רבין און דער רביצין
    
בא דער ארבעט. ― דער רבי מאכט ברכה. ― זיין מוסר זאגן ברענגט צו נייע זינד.
    
ניין, מע האט די קינדער פון דעם פארפלעקטן, נאר געראטענעם
מלמד רודערמאן  נ י ש ט  אפגענומען. אדרבה, זיי זיינען פארבליבן בא
אים אפן אנדערן זמן און אפן דריטן זמן ― און אלע זיינען געווען צופרידן: דער רבי פון זיינע תלמידים, די תלמידים פון זייער רבין און דער
טאטע ― פון די תלמידים מיטן רבין.
    
מער פון אלעמען זיינען געווען צופרידן די תלמידים. גאט האט זיי
צוגעשיקט א רבין, וואס שלאגט זיך ניט, לגמרי ניט. ער ווייס גארניט
וואס הייסט שלאגן זיך. סיידן אמאל, אז א יינגל האט שוין שטארק דעקוטשעט, אדער נישט געוואלט דאוונען, אדער ער האט געהאט אזא פארשטאפטן קאפ, כאטש „פלעקער טעסען״, ― דעמאלט איז שוין דער רבי
רודערמאן ארויס פון די כלים, אוועקגעלייגט דעם בחור אפן בענקל,
אראפגענומען די פליסענע ווייכע יארמעלקע פונעם קאפ, פון דער גרינג
אפגעפיצקעט ― און גיי!
    
נאך א מעלה האט געהאט רודערמאן דער מלמד ― ער האט געהאלטן א „זשארנע״, אזא מאשין אף צו „רייסן״ גרויפן. די מאשין האט
געהאט א ראד מיט א הענטל, און פון אויבן איז געלעגן מיטן פנים אראפ
א זאק מיט רעטשקע. פונעם דרייען די ראד האבן זיך די רעטשקע פאוואלינקע געשאטן אין יאשטשיק אריין, פונעם יאשטשיק זיינען זיי פאוואלינקע געפאלן אפן שטיין, דער שטיין האט זיי פאוואלינקע געריבן, אפגעשיילט די שאלעכץ און געמאכט פון די רעטשקע ― גרויפן. אט דאס
האט געהייסן א „זשארנע״.
    
פארשטייט זיך, אז דער גאנצער אנטיק פון דער „זשארנע״ איז
געלעגן אינעם דרייען. וואס מער מע דרייט, מער שיטן זיך גרויפן. און
בעלנים אף דרייען זיינען געווען א סך, כמעט אלע תלמידים. יעדער וויל
קומען צו הילף דעם רבין משה־דוויד, וואס קאן נישט לעבן פון מלמדות
אליין און מוז נעבעך אנקומען צו זייטיקע פרנסות: ער רייסט גרויפן, זי
באקט לעקעך. באם לעקעך באקן, מיינט איר, איז שוין גאר נישטא וואס צו
טאן? ס׳איז א סך דא וואס צו טאן! און דא קאנען אויך די קינדער צוהעלפן. ניט אזוי באם באקן, ווי באם „אויספאטשן״. קארענעם האניק־לעקעך באדארף מען פאטשן, לאנג פאטשן, מיט ביידע הענט, ביז ער ציט
זיך, ווי א האניק־טייג קאן זיך ציען. און ווער נאך קאן אזוי פאטשן, ווי
א חדר־יינגל? בעלנים פאטשערס צווישן די חדר־יינגלעך זיינען דא אזוי
פיל, אז מע שלאגט זיך אזש פארן פאטשן. יעדער וויל פריער.
    
דער לעזער באדארף זיך נישט ווונדערן, וואס איז דאס פאר אן
עובדה ― תלמידים זאלן „רייסן״ גרויפן, „פאטשן״ לעקעכער! למאי בא
די וואראנקאווער מלמדים האבן זיי געטאן א סך גרעבערע ארבעט?
למשל, באם רבין רב זרחל און בא אנדערע מלמדים האבן נחום וועוויקס
קינדער גאנץ פיין געשמירט די ערד אף שבת, פארלעכווייז ארויסגעטראגן
די פאמעניצע, איינציקווייז געבראכט צו טראגן וואסער פונעם גויישן
ברונעם, און על־פי גורל געניאנטשעט זיך מיטן קינד אויך. פון גיין מיט
אן עוף צום שוחט שמועסט מען ניט. עס איז געווען א כבוד פאר די
קינדער העלפן דער רביצן אפפליקן דאס עוף. אבי אן ארבעט, אבי ניט
געלערנט. ערגער פון אלע ארבעט איז געווען דאס לערנען, דאס לערנען
אין חדר. דא וועט, דאכט מיר, זיין דאס ארט אפצומאלן דעם חדר, ווי ער
האט אויסגעזען אין יענע צייטן, בכדי די קומענדיקע דורות, וואס וועלן
זיך אינטערעסירן מיטן אמאליקן יידישן לעבן אין דער גליקלעכער
„טשערטא״, זאלן עס האבן פאר די אויגן.
    
א קליין גוייש שטיבל אף הינערשע פיסלעך, מיט שטרוי געדעקט,
אמאל א ביסעלע איינגעבויגן אף א זייט, און אמאל אן א דאך, ווי אן
א היטל. איין פענצטערל, און אז א סך ― איז צוויי. די ארויסגעזעצטע
טאפליע איז אדער פארקלעפט מיט א פאפיר, אדער פארשטעקט מיט א
קאפנקישעלע. די ערד איז א „געוואלקעוועטע״, באשמירט מיט ליים, און
אף שבת און יום־טוב ― באשאטן מיט זאמד. א גרויסן טייל פונעם חדר
פארנעמט דער אויוון מיטן אפן־אויוון און מיט דער „לעזשאנקע״. אף
דער לעזשאנקע שלאפט דער רבי, און אפן אויוון ― זיינע קינדער. בא דער
וואנט שטייט א בעט ― דער רביצנס בעט ― מיט א סך קישנס צוקאפנס און קלייניטשקע קישעלעך כמעט ביז דער סטעליע. דארט אפן בעט,
אף א ווייסן ליילעך, ליגט אמאל א בלאט לאקשן, אמאל קיכלעך און
בייגל (אויב די רביצן פארנעמט זיך מיט בעקעריי), און אמאל א קינד
(אויב ס׳איז געפערלעך קראנק). אונטערן אויוון א „פאדפיטשניק״ (אין
דער ליטע רופט מען עס „קאטוך״). דארט האדעוועט מען עופות, געוויינלעך אף פרנסה. בא דער קרומער מעוברתער וואנט ― א שאפע אף האלטן
ברויט, קריגלעך און טעפלעך. אף דער שאפע ― דאס אייזערנע געפעס,
א זיפ, א דערקאטש, א ריבאייזן וכדומה אזעלכע כלים. פון פארנט, סאמע
באם אריינגאנג, קאטשערעס מיט לאפעטעס, און א גרויסע פאמעניצע
תמיד פול, און א צעבער א הילצערנער, וואס רינט, אף וואסער האלטן,
און א האנטוך, וואס איז תמיד נאס, אף די הענט אפצוווישן. און אין
מיטן שטוב א לאנגער טיש מיט צוויי לאנגע בענק. ― דאס איז, אייגנטלעך, דער חדר, די שול, ווו דער רבי שטודירט מיט זיינע תלמידים. אלע,
סיי דער רבי, סיי די תלמידים, שרייען. דער רביצנס קינדער, וואס שפילן
זיך אפן אויוון, שרייען. די רביצן, וואס פארעט זיך בא דער „קיך״, שרייט
אף אירע קינדער, למאי זיי שרייען. די עופות וואס אונטערן פאדפיטשניק,
קוואקען: דאס האט די קאץ אראפגעשפרונגען פון דער לעזשאנקע, א
שטילינקע, א רויקע, א גלאטינקע, זיך אריינגעכאפט אונטערן פאדפיטשניק און ספאלאשעט די עופות, ניט געדאכט זאל זי ווערן!
    
אט אזוי האט אויסגעזען דער אמאליקער וואראנקאווער חדר. ניט פיל
שענער האט אויסגעזען דער חדר אין דער גרויסער שטאט, אין פערעיאסלאוו. דער פערעיאסלאווער רבי האט, גלייך ווי דער וואראנקאווער,
געקנעלט מיט זיינע תלמידים, זיצנדיק ווינטער אין א וואטאוון כאלאט
מיט א פליסענער יארמעלקע, און זומער אין אן ארבע־כנפות, אין א
העמד מיט ברייטע ארבל. ווינטער נאכן שלאף האט ער געטרונקען, אנשטאט טיי, „ליפעווע צוויט״, און זומער ― קאלט וואסער פון א הילצערן
קווערטל, דורכגעזייט דורך איינעם פון די ברייטע ארבל פונעם העמד, געמאכט דערויף פריער מיט גרויס כוונה א ברכה „שהכל נהיה בדברו״,
און אלע תלמידים האבן אים געענטפערט אמן. טאמער האט א יינגל געבראכט עפעס א פרי, האט דער רבי געמאכט „בורא פרי העץ״, און די
תלמידים האבן געענטפערט אמן. טאמער האט א יינגל געבראכט א גרינע
אוגערקע, האט דער רבי אפגעשיילט די אוגערקע, געמאכט אף איר „בורא
פרי האדמה״, און די תלמידים האבן געענטפערט אמן.
    
ס׳איז אלצדינג געווען כדאי, אבי ניט לערנען. צו שטארק האט זיך
צוגעגעסן דאס לערנען. א גאנצן טאג געלערנט. ווינטער באנאכט געלערנט,
אויפגעשטאנען פארטאג און געלערנט. אפילו שבת באטאג אויך געלערנט.
און טאמער ניט געלערנט, איז כאטש אזוי געזעסן שבת באטאג אין חדר
און אויסגעהערט דעם רבינס מוסר.
    
דעם רבינס מוסר ― דאס איז געווען א רייכע פאנטאזיע פון „טויזנט
איין נאכט״. פונעם רבינס מוסר האט מען זיך געזען מיט „יענער וועלט״,
געפילט דעם טעם פון „חבוט הקבר״, זיך צוגעהערט, ווי דער מלאך־הדומה
קומט־צו מיט שטילע טריט, עפנט אייך אויף דעם בויך, נעמט־ארויס די
קישקעס און טוט אייך א שמיץ מיט זיי איבערן פנים: „רשע, מה שמך ―
שייגעץ, ווי אזוי רופט מען דיך?״... און דערנאך דעם, ווי צוויי מלאכי־חבלה נעמען אייך און ווארפן אייך „כף־הקלע״, ווי א מיאטש, פון איין
עק וועלט ביזן אנדערן. און טאמער האט איר אמאל געזאגט א ליגן, הענגט
מען אייך אויף פאר דער צונג אף א פלעקל, און איר הענגט, ווי א יאטקע־פלייש. און טאמער האט איר פארגעסן אמאל אפגיסן נעגלוואסער, שטעלן
זיך אוועק צוויי מחבלים און רייסן אייך מיט אפצווענגעס די נעגל פון די
פינגער. און טאמער האט איר אמאל פרייטיק זיך געשניטן די נעגל און
אומגערן אראפגעלאזט א נאגל אף דער ערד, לאזט מען אייך אראפ אף
ד ע ר וועלט און מע הייסט אייך גיין זוכן דעם נאגל.
    
דאס איז פאר קליינע עבירהלעך. היינט ווי איז שוין פאר גרויסע
עבירות? למשל, פאר היפערן אין דאוונען? פאר דורכלאזן א מנחה?
פאר ניט לייענען קריאת־שמע? פאר א שלעכטע מחשבה? פאר הרהורים
און חלומות? ― נישטא קיין רחמנות דארטן, נישטא! תשובה, תפלה און
צדקה ― דאס איז נאר דא, אף  ד ע ר  וועלט. אף  י ע נ ע ר  וועלט
איז שוין שפעט, פארפאלן! „דארט זייט איר שוין מיט אלע רשעים גלייך.
דארט גייט איר שוין גלייך אין אייביקן פייער, אין זודיקן קעסל אריין,
אין גיהנם, שקצים, אין גיהנם!״...
    
אזוי לאזט־אויס דער רבי זיין מוסר שבת באטאג, און די קינדער
הערן־צו מיט קאפ און וויינען, האבן חרטה, שלאגן זיך על־חטא, גיבן זיך
דאס ווארט, שוין זיין גוט און פרום. נאר קוים איז דער רבי אויפגעשטאנען פון טיש און די קינדער נאך אים, אזוי איז פארגעסן געווארן
דער גאנצער מוסר; די יענע וועלט מיטן גיהנם מיט אלע מלאכי־חבלה
זיינען פארשווונדן געווארן, ווי א שאטן, וואס גייט איבער, ווי א חלום,
וואס פליט אוועק, און חברה האבן זיך אומגעקערט צו זייערע זינד און
צו זייערע שולדן: געהיפערט באם דאוונען, דורכגעלאזט א מנחהלע, נישט
געלייענט קיין קריאת־שמע. ווער מיר נעגל־וואסער? וואס מיר דאוונען?
אז אין דרויסן שיינט די זון, און די שאטנס דראפען זיך אף די ווענט,
ווינקען צו אייך, רופן אייך: אין דרויסן ארויס, יינגעלע, אין דרויסן!
דארט איז גוט! דארט איז ווויל! איין שפרונג א רעכטער ― און דו ביסט
באם בריקל. נאך א שפרונג ― און דו ביסט אף יענער זייט בריקל, ווו עס
לויפט א טייכל, ווו עס זשומעט א וואסערל, ווו עס גרינט א גרעזעלע, ווו
עס געלט א בלימעלע, ווו עס פליט א פייגעלע, ווו עס טאנצט א היישעריק...
און דאס גרינע־געלע פעלד בעט זיך בא אייך, איר זאלט אייך א ווארף
טאן אף דער ווייכער שמעקנדיקער ערד, ווי איר שטייט און גייט. און דא
קומט־אן דער טאטע, אדער די מאמע, אדער אן עלטערער ברודער, אדער א
שוועסטער ― „האסטו שוין געדאוונט? אין חדר אריין, שקאץ איינער, אין
חדר אריין!״...
די בר־מצווה
    
דער בר־מצווה נעמט־אויס. ― א גאלעריע טיפן פון פערעיאסלאווער בעלי־בתים. ―
    
 א מאמעס טרערן.
    
אריינטראכטנדיק זיך אינעם לערנען אין יענעם מין „חדר״, בא יענע
מינים מלמדים, וואס זיינען באשריבן אין די פריעריקע קאפיטלעך, האבנדיק פאר זיך די רביצן, וואס מע דארף איר העלפן, טאטע־מאמע, שוועסטער און ברידער, וואס מע דארף זיי פאלגן א גאנג, און כל־ערליי מינים
שקאצעריי, פון באדן זיך זומער אין טייך ביז שפילן ווינטער אין קארטן
און קנעפלעך, היינט גלאט דאס ארומלויפן און ארומשפאצירן איבער דער
שטאט, ― איז שווער צו פארשטיין, פון וואנען האט זיך גענומען בא די
קינדער דאס, וואס זיי האבן געקענט? מע דארף נישט פארגעסן דאס אויך,
אז דעם רבין האט מען גענארט און אפילו דעם רב, צו וועלכן מע האט
געפירט די קינדער פארהערן, האט מען אויך אפגענארט. היינט ווו האט זיך
גענומען מאטעריאל אף אפצונארן א גאנצע שטאט מיט יידן, וואס זיינען
זיך צונויפגעקומען אף דער בר־מצווה צו נחום ראבינאוויטשעס זונדל?
דער העלד פון דער דאזיקער ביאגראפיע געדענקט פאר קלאר, אז ער האט
נישט אנגעהויבן צו וויסן פון דעם, וואס מע האט אים אויסגעשטעלט,
ער זאל זאגן אף זיין יום־טוב ― און דאך האט געקלונגען די שטאט מיט
זיין בר־מצווה. טאטעס האבן מקנא געווען. מאמעס האבן זיך געווונטשן
אזעלכע קינדער.
    
ס׳איז געווען אן אמתער יום־טוב. א גרויסארטיקער יום־טוב. און
אין אים האבן זיך באשעפטיקט א סך הענט, אונטער דער קאמאנדע פון
דער באבע מינדע, וואס האט אויסגעזען אין איר שבתדיקן אנטאן, מיטן
שטערנטיכל, ווי אן אמתער קאמאנדיר. זי האט געקאמאנדעוועט, וועמען
מע זאל רופן און וועמען ניט, ווער ס׳זאל זיצן אויבנאן און ווער ניט,
וואסערע טעלער מע זאל שטעלן, וואסערע בראנפנס און וואסערע וויינען
מע זאל טרינקען. מיט אלעמען האט זי זיך איבערגעקריגט, אף אלעמען זיך
אנגעבייזערט, ניט געשאנעוועט אפילו דעם בר־מצווה־העלד אליין, ער זאל
זיך האלטן, ווי א מענטש, ניט האבן קיין טבע בייסן די נעגל כאטש צווישן
מענטשן, ניט לאכן אליין און ניט מאכן לאכנדיק די איבעריקע קינדער,
קורץ ― ניט זיין קיין ימח־שמוניק.
    
― גאט האט רחמנות געהאט, האסט דערלעבט די בר־מצווה, איז
שוין צייט, זאלסט ווערן א שטיקל מענטש! ― האט זי איינגעטענהט מיט
אים, באשפיגן די פינגער און אויסגעגלעט אים דאס לעצטע רעשט פון די
פאהלער, וואס זי האט קוים „אפגעוואיעוועט״ בא איר זון: נחום ראבינאוויטש האט שוין לאנג חשק געהאט זיי גאר אינגאנצן אפשערן, האט די
באבע מינדע ניט דערלאזט.
    
― אז איך וועל שטארבן און מיינע אויגן וועלן עס ניט זען, ― האט
זי אים געזאגט, ― וועסטו דעמאלט מאכן דיינע קינדער פאר גויים. און
איצט, כל זמן איך לעב נאך, וויל איך זען אף זייער פנים כאטש א סימן
פון יידישקייט.
    
א חוץ דעם גרויסן עולם, וואס מע האט צונויפגערופן גלייך פון שול
אף בר־מצווה, איז זיך צונויפגעקומען די גאנצע משפחה. פארשטייט זיך,
אז דער רבי משה־דוויד רודערמאן, אין דער שבתדיקער געווענטענער קאפאטע, מיטן אפגעבליאקעוועט פליסן היטל, ווי א לאטקע אפן קאפ, איז
אויך געווען בתוך הבאים. ער האט זיך אבער געהאלטן זייער קליין און
פון דער ווייטן. פון דער מעשה אן מיטן זון, וואס האט זיך געוואלט
שמדן, איז ער געווארן בא זיך שטארק אראפגעפאלן. ער האט זיך כמעט
גאר ניט צוגערירט ניט צום קידוש, ניט צום פארבייסן, געזעסן פאררוקט
אין א ווינקעלע, איינגעבויגן אין דרייען, און שטילערהייט געהוסט אין די
ברייטע ארבל פון דער שבתדיקער געווענטענער קאפאטע.
    
נאר אט איז געקומען די מינוט פונעם עקזאמען. דאס בר־מצווה־בחורל האט זיך באדארפט אוועקשטעלן און ארויסבאווייזן דעם עולם וואס
ער קען, ― האט מיטאמאל דער רבי רודערמאן אויפגעכאפט זיך; זיין פלייצע האט מיטאמאל אויסגעגלייכט זיך; די געדיכטע שווארצע ברעמען האבן
זיך אויפגעהויבן און זיינע אויגן האבן זיך איינגעגעסן, איינגעזויגן אינעם
תלמיד, און זיין גראבער פינגער האט מיט א קוועטש, ווי דאס שטעקעלע
פונעם דיריזשאר, אונטערגעזאגט דעם תלמיד די אויסגעשטעלטע ווערטער.
    
און דער תלמיד, דער בר־מצווה הייסט עס, איז תחילת שיער נישט
אומגעפאלן פאר שרעק, געפילט א מאדנע טרוקנקייט אין מויל און א
שווינדל אין די אויגן. עס האט זיך אים אויסגעדאכט, אז ער גייט אף
אייז. אט־אט צעשפאלט זיך דאס אייז, און טראך ― ער טוט א פאל
מיטן גאנצן עולם. נאר וואס ווייטער־ווייטער, איז ער, אונטער דעם
רבינס קוק און אונטער דעם רבינס קוועטש מיטן גראבן פינגער, געווארן
בא זיך שטארקער און שטארקער, און ער האט אנגעהויבן שפאנען, ווי
אף אן אייזערנער בריק, און ער האט דערפילט א ווארעמקייט אין אלע
אברים, און עס איז אוועק בא אים, ווי א מזמור.
    
האלטנדיק אין מיטן דער ארבעט און דרייענדיק מיטן פינגער נאכן
רבינס גראבן פינגער, האט דער בר־מצווה פונדעסטוועגן גוט געקוקט אפן
עולם, געזען דעם אויסדרוק פון אלע פנימער, נישט דורכגעלאזט קיינעם.
אט איז יצחק־ביגדור, וואס רירט מיט די פלייצעס און קוקט מיט גזלנישע
אויגן. אט איז דער אלטער יהושע סריבנע ― מע זאגט, ער איז שוין א בן־מאה, אלט הונדערט יאר. די צונג איז בא אים אין מויל ווי א גלעקל,
מחמת קיין ציין האט ער שוין ניט. אט איז זיין זון בערקע, שוין אויך
גענוג אלט, די אויגן האלט ער צו און דעם קאפ אף דער זייט. אט איז
אשר ניידיס, וואס אלע רופן אים דער „פעטער אשר״ ― טאקע א פעטער,
א ברייטער, א גראבער. די זיידענע קאפאטע אף אים שפאלט זיך און
אליין איז ער גרוי, ווי א טויב. און אט איז יאסע פרוכשטיין מיט די
גרויסע אריינגעשטעלטע ציין, מיט די גלאנצנדע ברילן און מיטן שיטערן
בערדל ― אן אפיקורס א ייד, וואס שפילט מיט נחום ראבינאוויטשן אין
שאך און לייענט אזעלכע ביכלעך, ווי „מסתרי פאריז״, „שבילי עולם״ און
נאך אזעלכע זאכן. נעבן יאסען שטייט זיין יינגערער ברודער, מיכאל
פרוכשטיין, א יונגערמאן א חכם, א ממזר, וואס לייקנט־אפ אלצדינג, הייסט
דער שיקסע פארלעשן דאס ליכט אום שבת און האלט שטארק פון אזעלכע
יידן, ווי משה בערגער און בעני קאנאווער, וואס אלע ווייסן, אז אין די
יוגנט־יארן האבן זיי אמאל פארקוקט אין א זייט, בעת דער שערער
האט זיי צורעכט געמאכט די בערדלעך... ישראל בענדיצקי איז אויך געווען בתוך הבאים. אמאל האט מען אים גערופן ישראל דער כלי־זמר, נאר
איצט האט ער שוין געהאט אן אייגענע שטוב, א שטאט אין מזרח, א
בארד האט ער זיך צעקעמט א ברייטע, א שווארצע, א גלענצנדיקע און
כאטש ער זאגט זיך ניט אפ איצט אויך פון צו שפילן אף א געהויבענער
חתונה, נאר פונדעסטוועגן וועט אים קיינער נישט רופן כלי־זמר, אפילו
הינטער די אויגן. און ער איז טאקע א שיינער ייד, פירט זיך מעשה בעל־הבית. אז ער לאכט, לאכט ער מיט אלע ציין, קליינע, שיטערע, ווייסע ציין.
אפילו רפאל דעם שמש מיטן אויגל האט דער בר־מצווה נישט דורכגעלאזט.
רפאל איז געשטאנען האלב איינגעבויגן און אינגאנצן אריינגעטאן אין
דעם, וואס דער בר־מצווה האט געדרשנט, און עס האט זיך אויסגעוויזן
נאך זיין דארן פנים און אויסגעבויגענער נאז, אז אט־אט טוט ער א
פאטש מיט דער האנט איבערן טיש און רופט־אויס מיט זיין שבתדיקן
נוסח: „צע־ען גיל־דוין אום כהן!״...
    
אלעמען און אלץ האט דער בר־מצווה באמערקט. און אלע פנימער
האבן אויסגעזען יום־טובדיק. נאר יום־טובדיקער פון אלע איז געווען
דעם פעטער פיניעס פנים. געזעסן גאנץ אויבנאן, נעבן בר־מצווהס פאטער, אין זיין שבתדיקער זיידענער קאפאטע, מיט א ברייטן זיידענעם
גארטל, מיט א בלוי סאמעטן היטל אפן קאפ, האט דער פעטער פיניע
געקוקט אפן בר־מצווה פון אונטן ארויף, געשמייכלט זיך אין בארד
אריין, ווי איינער רעדט: „מילא, קענען קען ער, דער ימח־שמוניק ― דאס
זעט מען... נאר צי דאוונט ער אבער אלע טאג? צי היט ער אפ נעגל־וואסער? צי לייענט ער קריאת־שמע פארן שלאף? צי טראגט ער ניט אום
שבת? ― דאס איז בא מיר א  ג ר ו י ס ע ר  ספק!״...
    
דערפאר איז אבער דער פאטער פונעם בר־מצווה געווען ― אים ניט
אין פנים אריינצוקוקן. עס איז געווען צו זען, אז קיין מער גליקלעכער
מענטש, ווי ער, איז אף דער וועלט נישטא. דעם קאפ האט ער געהאלטן
ארויף, די ליפן האבן זיך אים גערירט, נאכגעגאנגען טריט בא טריט דעם
זון, געקוקט אפן עולם, אפן ברודער פיניע, אפן רבין רודערמאן, אפן בר־מצווה אליין און אף דער מאמע פונעם בר־מצווה.
    
און די מאמע, די קלייניטשקע חיה־אסתר, איז געשטאנען גאר אומבאמערקט, מיט דרך־ארץ, בא דער זייט, צווישן די איבעריקע ווייבער,
אין דער שבתדיקער זיידענער פעטשיילע, א פארגאפטע, שטילערהייט,
זיפצנדיק, זיך אויסגעקנאקט אלע פינגער, און צוויי בלישטשנדיקע טרערן,
ווי צוויי בריליאנטן, האבן זיך געקייקלט און אפגעשיינט קעגן דער זון
אף איר גליקלעך, יונג, ווייס, נאר שוין געקנייטשט פנים.
    
וואס זיינען דאס געווען פאר טרערן? טרערן פון פרייד? פון תענוג?
פון גדלות? פון דער שלעכטער צייט? אדער אפשר האט א מאמעס הארץ
איינגערוימט איר א סוד אפן אויער, אז אט דאס בר־מצווה־בחורל, וואס
קלינגט איצט אזוי שיין, וועט אינגיכן, גאר אינגיכן, זאגן קדיש נאך
איר נשמה?...
    
ווער ווייס, וואס א מאמע קאן וויינען?
  
צ וו יי ט ע ר  ט יי ל
  
דער „בחור״
  
זיין ברודער הערשל ווערט א חתן. ― דאס פארהערעניש מיט א סופלער. ― א
    
 תפילין־זעקל, א זייגער און א כלה
    
― אצינד ביסטו שוין, מיט גאטס הילף, א בחור. אויס יינגל, אויס
שייגעץ, אויס קונדס. צייט ווערן א מענטש און אן ערלעכער ייד, ווארעם
די צייט שטייט ניט: אט־אט, אקערשט ווי מע זעט ניט, ווערסטו א חתן...
    
דאס איז געווען דאס ביסל מוסר, וואס מע האט אריינגערעדט דעם
בר־מצווה אף מארגן נאך דעם פייערלעכן שבת, און דער רבי האט אים געהאלפן אנטאן די תפילין. ער האט אים איינגעקרעמפעוועט דעם „של־יד״
אף דער לינקער האנט, אז די פינגער האבן זיך אנגעגאסן און געווארן
בלוי, און דער גרויסער „של־ראש״ האט זיך אלע מינוט אראפגערוקט
צווישן די אויגן, אדער אראפגעפארן אביסל אף א זייט, יעדנפאלס שטארק
חשק געהאט אראפגליטשן זיך אראפ. דעם בר־מצווה האט געקאסט מי
איינצוהאלטן גלייכגעוויכט, נישט געקאנט זיך א ריר טאן פריי און אפילו
א קוק צו טאן אף די ווייסע־חברהניקעס, וואס האבן מיט נייגעריקייט
ארומגערינגלט דעם בר־מצווה, זען, ווי ער דאוונט צום ערשטן מאל אין
תפילין. און מע דארף דעם אמת זאגן, אז ווען ניט זיי, אט די ווייסע־חברהניקעס, וואלט דער בר־מצווה איצטיקס מאל געדאוונט מיט הארץ,
מיט כוונה און מיט ליבשאפט. עס איז אים געפעלן די צערעמאניע פון
תפילן־לייגן; עס איז אים געפעלן די טייטש פון די ווערטער „וארשתיך״;
עס איז געפעלן דער מחיהדיקער יוכטן־ריח פון די פרישע, נאר־וואס אויסגעמאכטע רצועות; עס איז אים געפעלן, וואס מע זאגט אים, אז ער איז
שוין א בחור; עם איז אים געפעלן, וואס מען איז אים מצרף צו א מנין.
די משמעות, אז ער איז שוין א ייד גלייך מיט אלע יידן, א מענטש גלייך
מיט אלע מענטשן. אפילו רפאל דער שמש מיטן אויגל קוקט אף אים שוין
גאר אנדערש, מיט פארבארגענעם דרך־ארץ. פון די חברים שמועסט מען
ניט, אז זיי זיינען אים מקנא, ווארעם ער געדענקט, אז ער אליין האט
אמאל מקנא געווען זיין עלטערן ברודער הערשל צו זיין בר־מצווה. און
ניט אזוי אף דער בר־מצווה, ווי אף דעם, וואס באלד נאך דער בר־מצווה
איז זיין ברודער געווארן א חתן, און די כלה האט אים געשענקט אן אויסגענייט תפילן־זעקל, און דער מחותן ― א זילבערנעם זייגער. ביידע
פאקטן, דאס הייסט, ווי אזוי דער ברודער הערשל איז א חתן געווארן
און וואס ס׳איז געווארן פונעם מחותנס מתנה, פונעם זייגער, דארפן באשריבן ווערן כאטש אין קורצן.
    
הערשל איז געווען א בר־מצווה־יינגל א ציקאווער, א שיינער, און
א טשעפקע בחורל, דאס הייסט, ער האט ליב געהאט גיין ריין אנגעטאן;
נאר קיין קאפ צום לערנען האט ער ניט געהאט, און קיין גרויסער וועלער
איז ער אויך ניט געווען. פונדעסטוועגן, א טאטנס א קינד, נחום ראבינאוויטשעס א זונדל ― מע האט אים גערעדט די פיינסטע שידוכים, און
ס׳איז געקומען צו פארן א שיינער ייד מיט א שווארצער בארד, א מחותן
פון וואסילקאוו, נישט אליין, נאר מיט א פארהערער, א יונגערמאנטשיק
מיט א געל בערדל, א געראטענער, א קענער, א בעל־תנ″ך און א בעל־לשון־קודש, נאר א ביסל א נודניק, אן איינגעזעסענער, האט ליב אריינקריכן יענעם אין די ביינער. צום אלעם ערשטן האט דער פארהערער גענומען ארויסבאווייזן פאר די מחותנים, וואס ער קען. צוליב דעם האט ער
זיך א נעם געגעבן צום חתנס רבין, אריינגעלאזט זיך מיט אים אין א
לאנגן דיספוט וועגן דקדוק. וואס דער רבי האט געזאגט, האט ער געזאגט
פארקערט\. דערנאך האט ער א כאפ געגעבן דעם רבין, דער רבי זאל אים
זאגן, פאר וואס שטייט אין קהלת „זבובי מות יבאיש״, מיט א לשון יחיד,
און נישט „יבאישו״, מיט א לשון רבים? דערויף האט אים דער רבי געענטפערט: למאי שטייט אין קהלת טאקע „וזכור את בוראיך״, מיט א
לשון רבים, ניט „וזכור את בוראך״, מיט א לשון יחיד? דערנאך האט ער
א כאפ געגעבן דעם רבין גאר מן הצד: „זאגט נאר, איך בעט אייך, ווו
שטייט „ויתהלכו מגוי אל גוי״?״ דער רבי איז געווארן אביסל מטושטש,
אביסל פארשעמט, און געענטפערט: „דאס איז פונעם דאוונען „הודו לה׳
קראו בשמו״... דער יונגערמאן האט זיך ניט בארויקט: „און ווו שטייט
„הודו לה׳ קראו בשמו״?״ דער רבי איז געווארן נאך מער מטושטש און
האט געענטפערט: „דאס דארף זיין מסתמא אין תהלים ערגעץ״... דא האט
דער געלער יונגערמאן אויסגעבראכן א געלעכטער: „האט קיין פאראיבל
ניט, רבי, דאס שטייט נישט אין תהלים ערגעץ, דאס שטייט איין מאל אין
תהלים, און איין מאל, ניט דא געדאכט, ניט פאר אייך געדאכט, ניט פאר
קיין שום יידן געדאכט, אין דברי־הימים״...
    
פארן רבין איז דאס געווען א טויטקלאפ. טראפנס שווייס זיינען אים
ארויסגעטראטן אפן פנים. ער איז געווען א געהרגעטער. „דער יונגערמאן
איז א דרייער!״ ― אזוי האט ער געזאגט צו די קינדער און געווישט זיך
דעם שווייס מיט דער פאלע, ― „טאמער טוט ער א פארהער דעם חתן,
איז דער חתן א פארפאלענער און דער שידוך איז אויס שידוך״... און אזוי
ווי אין דעם שידוך איז געווען פאראינטערעסירט אויך ער, דער רבי טאקע,
דאס הייסט, ניט אזוי אינעם שידוך, ווי אינעם שדכנות־געלט, איז ער
געפאלן אף אן עצה און האט אריינגערוימט א סוד אפן אויער דעם חתנס
ברודערל, שלומען, אז ער זאל זיך פארקלייבן הינטער דער ברייטער פא־נירטער קאנאפע, און אף דער קאנאפע האט ער אוועקגעזעצט דעם חתן.
דערנאך האבן זיך די מחותנים אויסגעזעצט ארום דעם האלבקיילעכיקן
פאנירטן טיש מיט די לאפעס און דער געלער יונגערמאנטשיק האט א נעם
געגעבן דעם חתן אפן צימבל. אין דער זעלבער צייט האט דעם חתנס
מאמע געגרייט צום טיש, געשטעלט לעקעך און בראנפן, געווען, אפנים,
זיכער, אז דער עקזאמען וועט אפלויפן גלאט. „אנו, זאג נאר, בחורל,
ווו שטייט „לפיד בוז לעשתות שאנן נכון למועדי רגל?״ ― „אין איוב״!
― האט זיך געלאזט הערן פון הינטער דער פאנירטער קאנאפע ארויס.
„אין איוב!״ ― האט דער חתן געזאגט, ווי א מזיק, הויך אפן קול. „אמת,
אין איוב. אצינד ווייסטו ניט, ווו געפינט זיך ערגעץ אין תנ″ך נאך א
ווארט פונעם שורש „לעשתות״?״ ― פרעגט ווייטער דער געלער פארהערער. „ביום ההוא אבדו עשתונותיו״, „אין תהלים!״ ― פישטשעט דער
סופלער פון הינטער דער קאנאפע, און דער חתן זאגט אים נאך ווארט
אין ווארט. „זיינען מיר מיטן תנ″ך, הייסט דאס, אזוי גרויס ווי פארטיק,
― זאגט דער פארהערער און ווארפט מיט די אויגן אפן טיש, ווו די
קליינע חיה־אסתר פארעט זיך באם לעקעך און איינגעמאכטס. ― אצינד
וועלן מיר זיך אריינטאן אביסל אין דקדוק אריין. וואס פאר א פועל איז
אבדו? וואס פאר א בנין? וואס פאר א גוף? וואס פאר א מספר? און וואס
פאר א זמן?״ האט דער קליינער שלום ארויסגעקוויטשעט שטילערהייט פון
הינטער דער קאנאפע ארויס, און דער חתן האט אים נאכגעזאגט איטלעכס
ווארט: „אבדו איז א פועל עומד, א בנין קל, א גוף נסתר, א מספר רבים
און א זמן עבר, און עס וועט זיין: אבדתי, אבדת, אבד, אבדה, אבדנו,
אבדתם, אבדתן״...
    
„גענוג, גענוג, גענוג!״ ― האט אויסגערופן דער פארהערער צופרידן, געריבן די הענט און געקוקט אפן געגרייטן טיש, און אויסגעדרייט
זיך צום שיינענדיקן מחותן פון כלהס צד, האט ער א זאג געגעבן: ―
„אייך קומט מזל־טוב. איר זעט דאך, דער יונג איז קלאר אומעטום, ווי א
וואסער. וועלן מיר גיין, הייסט עס, צובייסן?״...
    
צי עס האבן געוווסט פון דעם אנשטעל טאטע־מאמע אויך, אדער
דאס האבן אפגעארבעט נאר דער רבי מיטן חתן אליין? און אפשר האט
דער פארהערער אויך געוווסט פון דעם פאקוס? ― דאס איז שווער צו
זאגן. יעדנפאלס, ביידע צדדים זיינען געווען צופרידן, ביידע האבן זיך
חלילה ניט אפגענארט...
    
אצינד גייען מיר אריבער צו דער געשיכטע מיטן זייגער. פארשטייט
זיך, אז באלד נאכן פארהערן איז די מאמע געפארן אנקוקן די כלה. די
כלה איז איר געפעלן ― זי איז א קלוגע; האט מען געפראוועט א קנס־מאל, געשריבן תנאים און געבראכן טעלער, און דער מחותן האט געקויפט דעם חתן א מתנה ― א זילבערנעם זייגער. וויפל ס׳איז פאראן
מינוטן אין א שעה, אזוי פיל מאל האט דער חתן געקוקט אפן זייגער.
א מצווה האט מען פארדינט אינעם חתן, אז מע האט אים געפרעגט, ווי
האלט דער זייגער. און דער חתן האט געהיט דעם זייגער, ווי דאס שווארצאפל פונעם אויג. פארן שלאפן־גיין האט ער פארן זייגער קיין ארט ניט
געקאנט געפינען. שבת, פארן גיין אין שול אריין, איז ער אויסגעווען
מיטן זייגער אין אלע שופלאדן און אין אלע קאמאדן; ער האט אלץ געציטערט, מע זאל חלילה נישט אוועקגנבענען דעם זייגער...
    
ויהי היום, איינמאל פארגלוסט זיך דעם חתן, א טשעפקע בחורל,
אויספוצן דעם קאסטיום. געטראגן האט מען דעמאלט גוטן טריקא מיט א
ווארסע, און אזא טריקא האט א טבע ― ער נעמט אף זיך פלעקן און
שטויב גאנצע פודן. א שטעקל האט דער חתן געטראגן א יאמשאווע, וואס
בייגט זיך. האט ער דעם קאסטיום אויפגעהאנגען אין דרויסן אפן גאניק
און מיט דעם יאמשאווע שטעקל גענומען אויסקלאפן דעם שטויב פונעם
קאסטיום, אבער גוט, וויפל ס׳איז נאר געווען כח, און אז אין קעשענע
פונעם קאסטיום ליגט דער זייגער ― האט ער אקוראט פארגעסן. זעלבסטפארשטענדלעך, אז פונעם זייגער איז געווארן א חורבן, א פראשעק פון
שטיקלעך זילבער, פארצעליי און גלאז און א סך קליינע רעדעלעך. און
דער חתן האט אויפגעהויבן זיין קול און האט זיך צעוויינט. עס האט ניט
געהאלפן קיין שום טרייסטן מיט קיין שום צוזאגעכצן, אז מע וועט אים
קויפן אן אנדער זייגער ― עס האט אויסגעריסן א שטיק הארץ!
    
דער בר־מצווה שלום האט געקוקט אף זיך אויך, ווי אף אט אזא מין
בחור. זיין אידעאל איז געווען אין יענער צייט דריי זאכן: א תפילין־זעקל,
ווי בא זיין ברודער הערשל, א זייגער און א כלה. די כלה האט זיך אים
פארגעשטעלט ניט אנדערש, ווי אינעם געשטאלט פון א בת־מלכה, איינע
פון יענע יפהפיות, וואס זיין חבר שמואליק דער יתום פלעגט זיך אנדערציילן פון זיי. זי איז אים געווען אזוי קלאר, אז ער האט זי געזען אפט אין
חלום, און איינמאל, באלד נאך דער בר־מצווה, האט ער זי דערזען אף דער
וואר און ― ער האט זיך פארליבט אין איר, ווי עס ווערט באשריבן אט
דא באלד אין א באזונדער קאפיטל.
די ערשטע ליבע
  
ראזע בערגער די שולמית פון שיר־השירים. ― חיים פרוכשטיין ― א געפערלע־
    
כער קאנקורענט. ― סקריפנדיקע שטיוולעטן און פראנצויזיש. ― פידל־שפילן. ―
    
 זיסע חלומות.
    
ווען זיי זאלן נישט געווען זיך באגעגענען דערנאך אין לעבן א סך
מאל, וואלט דער העלד פון דער דאזיקער ביאגראפיע זיכער געמיינט, אז
די, וועלכע האט אים צו פערצן יאר געפלעפט, איז געווען נאר א דמיון,
א פאנטאזיע, א חלום. געהייסן האט זי ראזע, און ער האט זי קיינמאל
נישט געזען, זי זאל גיין אליין. שטענדיק מיט א כאליאסטרע „קאוואליערן״, די פיינסטע יידישע בחורים, די רייכסטע יונגעלייט פון שטאט,
און אמאל אויך קריסטן, אפיצירן. א רוסישער אפיציר זאל שפאצירן
מיט א יידיש מיידל ― דאס אליין איז געווען אזא סענסאציע, וואס די
שטאט האט מיט דעם געקאכט. און נישט א יעדעס מיידל וואלט זיך דאס
דערלויבט, און נישט א יעדן מיידל וואלט דאס די שטאט מוחל געווען. נאר
ראזע ― זי מעג עס, איר קאן מען דאס מוחל זיין, ווארעם זי איז ראזע,
ווארעם זי איז די איינציקע אין שטאט, וואס שפילט פיאנע, די איינציקע
אין שטאט, וואס רעדט פראנצויזיש, און רעדט הויך, און לאכט הויך ―
א קלייניקייט ראזע? און דערצו איז זי א טאטנס א קינד. איר פאטער איז
איינער פון די רייכסטע און פארנעמסטע יידן אין שטאט, א ייד אן אריסטאקראט. אין דער יוגנט, זאגט מען, איז ער געווען א גלוח. איצט איז ער
שוין אלט און גרוי, האט ער זיך פארלאזט א בארד, טראגט ברילן, האט
קישעלעך אונטער די אויגן. די אייגענע קישעלעך אונטער די אויגן האט
געירשנט פון אים זיין טעכטערל ראזע, און זיי פאסן זיך איר אזוי צו
אירע שיינע בלויע אויגן, און צו אירע זיידענע אויסגעבויגענע ברעמען,
און צו איר יידיש־גריכיש נעזל, און צו איר קלאר־ווייס געזיכט, און צו
איר קליינער, נאר מאיעסטעטיש־גרויסארטיקער פיגור, וועלכע האט געפלעפט דאס הארץ פונעם ציקאווע פארחלומטן חדר־יינגל שלום נחום
וועוויקס, וואס האט זיך דורך איין קוק פון אירע שיינע שולמית־אויגן
פארליבט אין דער דאזיקער שולמית מיטן הייליקן פייער פון אן אומשולדיק
בר־מצווה־יינגל.
    
יא, שולמית. נאר די שולמית, וואס אין שיר־השירים, פארמאגט
אזעלכע שיינע געטלעכע אויגן. נאר די שולמית, וואס אין שיר־השירים,
קאן אזוי זיס־ליבלעך און שטרענג־טיף אריינדרינגען אייך אין דער נשמה
אריין, ווען זי קוקט אף אייך. און א קוק געגעבן האט זי אף שלומען, קאן
איך אייך ערב זיין, מער ניט אז איין מאל, און אז א סך ― איז צוויי מאל.
אויך דאס ― פארבייגייענדיק אין גאס שבת באטאג מיט א גאנצער כא־
 ליאסטרע „קאוואליערן״, צווישן וועלכע ס׳איז געווען איינער א גליקלעכער מיטן נאמען חיים פרוכשטיין. חיים איז יאסע פרוכשטיינס א זונדל,
א בן־יחיד, א קורצפיסיקער, זייער א קורצפיסיקער, נאר מיט א לאנגער
נאז, און אף דער נאז ― רויטע וויימפערלעך, און ציין גרויסע, מוראדיק
גרויסע. נאר אנגעטאן איז ער, ווי דער גרעסטער פראנט. שטיוולעטן לאקירטע און סקריפענדיקע אף הויכע, זייער הויכע אפצאסן ― בכדי ער
זאל אויסזען העכער. א זשילעט א ווייסע, ווי געפאלענער שניי. די האר
פארקעמט מיט א שרונט אקוראט אין מיטן און שטענדיק אנגעשמירט
מיט שמעקנדיקע פארפומען, וואס לאזן זיך הערן אף א מייל. אט דאס
איז געווען דער גליקלעכסטער פון אלע ראזעס קאוואליערן, און אים האט
די שטאט געקרוינט פאר איר חתן. דערפאר געקרוינט, ווייל ער איז יאסע
פרוכשטיינס זון, און יאסע פרוכשטיין איז א נגיד, און א נגיד מיט א
נגיד זיינען גלייכע מחותנים. און אויסער דעם, איז ער דער איינציקער
בחור אין פערעיאסלאוו, וואס רעדט פראנצויזיש; ע ר רעדט פראנצויזיש און ז י רעדט פראנצויזיש ― קאן דען זיין נאך מער גלייך,
ווי דער דאזיקער שידוך? און נאך א זאך: ז י שפילט פיאנע און ע ר
שפילט פידל, מעג מען פארזעצן וואס מע האט און מע קאן שטיין א גאנצע
נאכט אונטערן פענצטער און הארכן. שלום איז געשטאנען ניט איין מאל .
בא ראזען אונטערן אפענעם פענצטער זומער פארנאכט אין דרויסן און
צוגעהערט זיך צו די זיסע הימלשע טענער, וואס די שיינע ראזע האט
מיט אירע שיינע פינגער ארויסגעצויגן פון דער גרויסער שווארצער
גלאנצנדיקער פיאנע מיט די ווייסע ביינדלעך, און צו די זיסע הימלשע
געזאנגען, וואס דער קורצפיסיקער חיים פרוכשטיין האט ארויסגעריסן פון
די דינע סטרונעס פון זיין קליין בייכיק פידעלע ― און אך! וואס ער
האט איבערגעלעבט אין די מינוטן! ער האט געשעפט תענוג און געערגערט
זיך, געבענטשט און געשאלטן צו גלייכער צייט. געשעפט תענוג פון דער
שיינער זעלטענער הימלשער מוזיק, און געערגערט זיך, וואס ניט ער
שפילט דאס מיט ראזען, נאר אן אנדערער. געבענטשט האט ער די
הענט, וואס ציען־ארויס אזעלכע זיסע הימלשע טענער מיט אזעלכע זיסע
מלאכימשע געזאנגען פון טויטע אינסטרומענטן, און געשאלטן דעם טאג,
וואס ער איז געבוירן געווארן בא נחום ראבינאוויטש, ניט בא יאסע
פרוכשטיין, און וואס חיים פרוכשטיין איז א נגידס א זון, און ער,
שלום, איז נעבעך אף גרויסע צרות! ניט נאר קאן ער ניט אויספירן בא
זיין טאטע־מאמע לאקירטע שטיוולעטן מיט סקריפקעס און אף הויכע
אפצאסן ― זיינע שטיוועלעך, וואס ער טראגט, זיינען אפגעפארן, די
אפצאסן אויסגעדרייט, די פאדעשוועס אפגעריבן. און אז ער זאל זאגן,
ער וויל לאקירטע שטיוולעטן, וועט מען אים פרעגן: אף וואס? און אז
ער זאל זאגן, אז ער וויל, זיינע שטיוועלעך זאלן סקריפען, וועט ער קריגן
פעטש...
    
אך, ווי גוט עס וואלט געווען, ווען ער האט אן אוצר! אט א יענעם
אוצר, וואס זיין וואראנקאווער חבר שמואליק דער יתום פלעגט אים דערציילן וועגן דעם אזוי פיל שיינע מעשיות. נאר בלאטע! ס׳איז נישטא קיין
אוצר. דאס הייסט, ס׳איז דא, נאר ס׳איז שווער אים צו געפינען ― ער
ליגט זייער טיף פארבארגן. און אז מע געפינט אים שוין ― אנטלויפט ער
און באהאלט זיך נאך טיפער... און דער אומגליקלעכער שלום האט פארשאלטן דעם טאג, למאי ער איז געבוירן געווארן בא די מיוחסים, בא די
ראבינאוויטשעס, ניט בא די פרוכשטיינס. און ער האט פיינט געקריגן מער
פון אלעמען אט דעם קורצפיסיקן חיים פרוכשטיין מיט דער גרויסער נאז,
מיט די רויטע וויימפערלעך, פיינט געקריגן בתכלית השנאה ― דערפאר,
וואס גאט האט אים, דעם קורצפיסיקן חיים, געבענטשט מיט אלע דריי
גוטע זאכן: מיט סקריפענדיקע שטיוולעטן, מיט ריידן פראנצויזיש און מיט
שפילן פידל.
    
און דער אומגליקלעכער שלום האט זיך דאס ווארט געגעבן און געשווארן זיך בא דער לבנה און בא די שטערן דא אין דרויסן, און בא די
זיסע הימלשע טענער און בא די זיסע מלאכימשע געזאנגען, וואס גיסן
זיך פון דארטן, פון אינעווייניק, אז פון היינט אן און ווייטער וועט ער זיך
אויסלערנען שפילן אפן פידל, אזוי ווי דער גליקלעכער חיים פרוכשטיין,
און אז ער וועט מיט זיין פידל־שפילן פארשטעקן אין גארטל צען אזעלכע,
ווי חיים פרוכשטיין, און ריידן פראנצויזיש וועט ער זיך אויסלערנען, אזוי
ווי חיים פרוכשטיין, און ער וועט מיט גאטס הילף זיך אויסגלייכן מיט
חיים פרוכשטיין, און ער וועט אים נאך אפשר אריבעריאגן ― און דעמאלט ערשט וועט ער קומען צו איר, צו ראזען, גלייך אהיים, און ער וועט
איר זאגן מיטן לשון פון שיר־השירים: „שובי שובי השולמית ― קער זיך
אויס צו מיר, שולמית, מיטן פנים אף איין וויילע און הער זיך איין, ווי
אזוי איך שפיל אפן פידל!״ און ער וועט געבן א פיר מיטן סמיטשיק
איבער די דינסטע סטרונעס, און שולמית־ראזע וועט דאס דערהערן, וועט
זי שטוינען, און זי וועט אים פרעגן: „פון וואנען?״ ― וועט ער איר
ענטפערן: „פון זיך אליין״. און חיים פרוכשטיין וועט שטיין פון דער
זייט און וועט גאפן און וועט אים, שלומען, מקנא זיין ― וועט ער צוגיין
און וועט וועלן זאגן ראזען עפעס אף פראנצויזיש, וועט שלום זיך אריינמישן אין מיטן, אים איבערהאקן און וועט צו אים זאגן אויך אף פראנצויזיש: „היט זיך, רב חיים, מיט אייער לשון, ווארעם איך פארשטיי
איטלעכס ווארט!״ וועט ער נאך מער גאפן, און שולמית־ראזע וועט א
פרעג טאן בא שלומען: „דו רעדסט פראנצויזיש אויך? פון וואנען?״ ―
וועט איר שלום זאגן: „פון זיך אליין״. דעמאלט וועט שולמית־ראזע אויפשטיין און וועט נעמען שלומען פאר א האנט און וועט אים זאגן: „קום״.
וועלן זיי גיין אין צווייען, ער מיט ראזען, אפן שפאציר איבער די פע־רעיאסלאווער „פעשעכאדן״ און וועלן ריידן ביידע אף פראנצויזיש, און די
גאנצע כאליאסטרע קאוואליערן, און דער קורצפיסיקער חיים פרוכשטיין
בתוכם, וועלן זיי נאכגיין פון הינטן, און די גאנצע שטאט וועט טייטלען
מיט די פינגער: „ווער איז דאס גליקלעכע פארל?״ וועט מען זיי ענטפערן: „איר ווייסט ניט, ווער דאס איז? דאס איז דאך ראזע מיט איר
אויסדערוויילטן!״ „ווער־זשע איז איר אויסדערוויילטער?״ „איר אויסדערוויילטער ― דאס איז דאך דער וואראנקאווער בעל־תנ″ך און כתבא־רבה
שלום נחום וועוויקס, שלום ראבינאוויטש״... און שלום הערט דאס אלצדינג, נאר ער מאכט זיך ווי ער הערט ניט, און ער גייט ווייטער און
ווייטער, האנט בא האנט, מיט דער שיינער ראזען, און ער זעט אירע
שיינע בלויע אויגן, ווי זיי קוקן אף אים און לאכן. און ער פילט איר
קליין ווארעם הענטל אין זיין האנט, און ער הערט, ווי דאס הארץ בא אים
קלאפט: טיק־טאק, טיק־טאק. און די שטיוועלעך אונטער אים האבן ווי פון
זיך אליין אנגעהויבן צו ריידן: „סקריפ־סקריפ, סקריפ־סקריפ״. און דאס
איז שוין א ווונדער פאר אים אליין. מילא, פידל־שפילן און פראנצויזיש־ריידן ― דאס האט ער זיך אויסגעלערנט. אזוי לאנג געהארעוועט, ביז ער
קען. אבער די שטיוועלעך ― פון וואנען האבן זיי געכאפט דעם סקריפ?
אויך פון זיך אליין? אדער אפשר ווייזט זיך אים אויס? און ער קוועטשט־קוועטשט מיט ביידע פיס, שטארק־שטארק, און ער כאפט א שטורך פון
זיין עלטערן ברודער, מיט וועלכן ער שלאפט אין איין בעט: „וואס דריגעסטו מיט די פיס, ווי א לאשעקל?״ און ער כאפט זיך אויף ― ניט שוין־זשע איז דאס געווען נאר א חלום?... און ער הערט נישט אויף צו טראכטן
פונעם דאזיקן חלום. און ער הערט נישט אויף צו חלומען אף דער וואר.
און עס גיסן זיך צונויף בא אים דער חלום מיט דער וואר, די פאנטאזיע
מיט דער ווירקלעכקייט... און עס ציט זיך אזוי ― ער ווייס נישט וויפל
צייט, ביז עס קומט א גאסט קיין פערעיאסלאוו, א שרעקלעכער גאסט,
אן אונטערגאנג, אן עפידעמיע. ווי אן אוראגאן וואלגערט ער אום אלצדינג
מיטן פנים אראפ און מאכט אן איבערקערעניש, א חורבן אין א סך הייזער, און אויך בא נחום ראבינאוויטשן אין שטוב, און עס ווערט פארשווונדן די שיינע שולמית־ראזע און זיין ליבע צו דער שיינער שולמית־ראזע, ווי א חלום, ווי א פאנטאזיע, ווי א נעכטיקער טאג...
    
דער גאסט ― דאס איז געווען די חלירע.
די חלירע
    
די עפידעמיע. ― די רייבערס. ― די באבע מינדע קאמאנדעוועט. ― זי
    
רייסט קברים, זוכט זכות־אבות, ארבעט מיט די דאקטוירים. ― דער מאמעס
    
 טויט. ― דער פעטער פיניע לאזט ניט וויינען ― ס׳איז שבת.
    
אנגעהויבן האט זיך עס תחילת זומער, באלד נאך פסח, אזוי ווי
אף קאטאוועסן; נאר שפעטער־צו, ארום נאך־שבועות, אז ס׳זיינען אויפגעקומען אויבסטן און גרינע אגרעסן זיינען געווארן וואלוול, בחצי־חנם,
האט זיך עס צעשפילט שוין אף דער אמתן, און עס האבן זיך אנגעהויבן
לאזן הערן אלץ אפטער און אפטער די ווערטער: „אונטערגאנג״, „עפידעמיע״ און „חלירע״. באם ווארט „חלירע״, אז ס׳איז ארויסגערעדט געווארן, איז דאס אנדערש ניט ארויסגערעדט געווארן נאר מיט א שפיי־אויס
דערביי, און ס׳איז געפאלן א מורא, א פחד אף דער שטאט.
    
פארשטייט זיך, אז דער פחד איז געפאלן נאר אף די גרויסע, אף די
עלטערע. פאר קליינווארג איז דאס, אדרבה, געווען א שטיקל יום־טוב. מע
האט אנגעהויבן אכטונג געבן אף זייער עסן און אף זייער טרינקען, טאפן
זיי אלע אינדערפרי און אפדערנאכט בא די קעפלעך, זיך געהייסן באווייזן
די צונג, און סוף־כל־סוף ― צעלאזט די חדרים, ביז גאט וועט העלפן,
דער אונטערגאנג וועט אוועק אהין, פון וואנען ער איז געקומען. דער אונטערגאנג האט אבער ניט אזוי גיך געוואלט אוועק, און די חלירע האט
געבושעוועט אף וואס די וועלט שטייט.
    
די שטאט האט אבער אויך ניט געשוויגן, געטאן אלצדינג, און קודם
כל זיך א נעם געגעבן צום „רייבן״. גיך און געשווינט איז באשאפן געווארן
א חברה „רייבערס״. זייער עובדה איז געווען ― קוים איז עמעצן געווארן „נישט־גוט״, איז מען געקומען צו אים, אוועקגעלייגט און „געריבן״. א סך מענטשן האט מען טאקע מיט אט דעם רייבן אפגעראטעוועט. צווישן די חברה „רייבערס״ האבן זיך פארשריבן די פיינסטע בעלי־בתים פון שטאט. די שטאט גופא איז איינגעטיילט געווארן אין „אוטשאסטקעס״, אף יעדן „אוטשאסטאק״ ― באזונדערע „רייבערס״. דער
העלד פון דער ביאגראפיע האט אף זיי געקוקט מיט גרויס דרך־ארץ און
מיט פארווונדערונג, ווי אף אמתע העלדן, גבורים. עס איז געווען צו זען,
אז זיי האבן קיין ברעקל מורא ניט, ניט פאר דער חלירע, ניט פארן
טויט. איינס דאס אנדערע האבן זיי זיך געשטארקט, גערעדט מיט א
שמייכל, געטרונקען לחיים און געווינטשעוועט, „דער אייבערשטער זאל
רחמנות האבן און די עפידעמיע זאל געשטילט ווערן״...
    
פארשטייט זיך, אז די ראבינאוויטשעס זיינען אויך געווען צווישן
די „רייבערס״. יעדן אפדערנאכט, געקומען פון זיין „אוטשאסטאק״, האט
נחום ראבינאוויטש געהאט צו דערציילן נייס און נייס: וויפל מאל און וועמען מע האט היינטיקן טאג „געריבן״. וועמען מע האט „אפגעריבן״, און
וועמען ניט. אלע זיינען געשטאנען ארום אים און געקוקט מיט דרך־ארץ
און אויסגעהערט מיט נייגעריקייט און מיט שרעק די דאזיקע נייס. די
קלייניטשקע חיה־אסתר האט געבראכן די פינגער, און, קוקנדיק אף איר
כאליאסטרע קינדער, האט זי א זאג געגעבן פארבייגייענדיק: „ער זאל
כאטש ניט פארשלעפן, חלילה, די חלירע אין שטוב אריין״. דערויף האט
איר נחום אפגעענטפערט מיט א שמייכל, אז „די חלירע איז ניט אזא
קרענק, וואס מע פארשלעפט זי; וועמען ס׳איז באשערט, טרעפט זי אים
אינדערהיים״...
    
אפנים, אז דער קלייניטשקער חיה־אסתר איז עס באשערט געווען.
איינמאל, אין א שיינעם פרימארגן, איז זי אויפגעשטאנען און האט דערציילט פאר דער שוויגער, פאר דער באבע מינדע, וואס פאר א מאדנער
חלום ס׳האט זיך איר געחלומט. ס׳האט זיך איר געחלומט, אז ס׳איז
פרייטיק־צו־נאכטס און זי בענטשט ליכט. פלוצעם קומט צו גיין פרומע־שרה סריבניטשקע, די וואס איז ערשט יענע וואך געשטארבן פון דער
עפידעמיע, און נעמט און טוט א בלאז ― פו! ― און פארלעשט איר די
בענטש־ליכט... אויסגעהערט דעם מאדנעם חלום, האט די באבע מינדע
זיך אויסגעלאכט און, געוויינטלעך, „אויסגעלייגט״ איר צו גוטן, נאר געזען האט מען, אז אף ביידע ווייבער איז געלעגן א שרעק אפן פנים.
דערנאך האט זיך די מאמע חיה־אסתר צוגעלייגט, זיך געהייסן דערלאנגען
א שפיגל, א קוק געטאן אין שפיגל אריין און א זאג געגעבן צו דער באבע
מינדע: „שוויגער, ס׳איז שלעכט! טוט א קוק אף מיינע נעגל״... אוודאי
האט זיך די שוויגער אויסגעלאכט און אויסגעבטלט אלע בייזע וויסטע
חלומות אף די שונאימס קעפ, און שטילערהייט האט זי צעשיקט די עלטערע
קינדער, זיי זאלן אויפזוכן און אראפברענגען דעם טאטן, וואס איז געווען
דעמאלט פארנומען אין זיין „אוטשאסטאק״ מיט „רייבן״. און נישט געווארט אפן טאטן, האט די באבע מינדע פאררוקט גרויסע „טשאווונעס״
און טעפ מיט וואסער אין אויוון אריין און אליין דערווייל גענומען ראטעווען די קראנקע, זי האט געטאן אלצדינג, וואס אין א מענטשנס כח
איז צו טאן, און האט ניט פארגעסן אויך צו שיקן נאכן דאקטער קאזאטש־קאווסקי, דעך בעסטער דאקטער אין שטאט. ער איז א קריסט, א דיקער,
מיט א רויט פנים. אף אים, אף דעם קאזאטשקאווסקי דעם דאקטער, זאגן
יידן מבינים, אז ער איז אזוי געזונט, אז ער וועט אמאל שטארבן גייענדיק.
און כאטש דער דאקטער קאזאטשקאווסקי איז טאקע דער בעסטער דאקטער, פונדעסטוועגן האט די באבע מינדע אראפגעבראכט אויך יענקל דעם
רופא ― ער איז א ייד און מע קאן זיך מיט אים בעסער דורכשמועסן.
יענקל דער רופא איז טאקע מער ניט ווי א רופא, נאר א טענדעווערענדע
(אזא מין הענגקאלנער) טראגט ער ווי א דאקטער, און שרייבט רעצעפטן,
ווי א דאקטער, און לייענט לאטיין, ווי א דאקטער, און געלט נעמט ער אויך,
ווי א דאקטער. דאס הייסט, אז מע גיט אים אין האנט אריין א מטבע,
נעמט ער צו די מטבע, כלומרשט ווי איבערגעוואלד, און טאפט אין קעשענע די מטבע, און טרעפט אלע מאל, וויפל דארטן איז. א סימן ― טאמער
איז ווינציקלעך, הייסט ער זיך געבן אן אנדער מטבע, נאר איידל, מיט
א שמייכל און מיט א גלעט די לאנגע האר און מיט א צורעכט־מאכן די
ברילן.
    
מיט אים, מיט דעם יענקל דעם רופא, האט זיך די באבע מינדע פארשלאסן בא זיך אין אלקערל, פריער ארויסגעטריבן די קליינע קינדער
אין דרויסן ארויס, און האט זיך דארט מיט אים לאנג־לאנג געשושקעט,
ביז דער טאטע איז געקומען. און אז דער טאטע איז געקומען ניט טויט
ניט לעבעדיק, איז די באבע מינדע אנגעפאלן אף אים, געגעבן אים א
מיאוסן פסק, און ס׳איז געווען א קאמעדיע צו זען, ווי דער טאטע פארענטפערט זיך פאר איר... אך! ווער עס האט ניט געזען אין יענע טעג די
באבע מינדע, דער האט קיין שיינס ניט געזען. א יידענע א קאמאנדיר!
א יידענע א פעלדמארשאל! די זיידענע טונקל־גרינע פעטשיילע מיט די
זילבערנע עפל אויסגעמאלט, וואס אפן קאפ, פארבונדן מיט ביידע עקן
אהינטער, די ארבל פון דעם וואלענעם שאקאלאד־פאבריקן קלייד פארקאטשעט ארויף, דער שווארצער ריפסענער פארטעך אפן קלייד און די ריין־אויסגעוואשענע הענט האבן צוגעגעבן איר אלט געקנייטשט שטרענג
פנים אן אויסזען ― גלייך ווי זי וואלט געטארעראמעוועט אף א חתונה,
נישט ארום א געפערלעך קראנקער שנור, וואס ליגט אף חלירע און וואס
בארעט זיך מיטן טויט. עס האט אויסגעזען, אז נישט די מאמע חיה־אסתר בארעט זיך מיטן טויט, נאר זי, די באבע מינדע, בארעט זיך פאר
איר, פירט א מילחמה מיטן מלאך־המוות, וואס לאזט זיך שוין הערן מיט
זיינע גרינגע שווארצע פליגלען. ער לאזט זיך הערן, נאר זען זעט מען אים
נאך ניט. די קינדער ווייסן נאך ניט, וואס דא טוט זיך, נאר זיי פילן
מיט זייער אינסטינקט, אז דא קומט עפעס פאר א גרויסע זאך, וואס איז
נאך א סוד פאר זיי. אף דער באבע מינדעס פנים לייענען זיי: ,, ד ע ר
ט ו י ט  וו י ל  צ ו נ ע מ ע ן  ב א ד י  ק י נ ד ע ר  ז יי ע ר
מ א מ ע ,  נ א ר  א י ך  וו ע ל  ע ס  מ י ט ן  א יי ב ע ר ־
ש ט נ ם  ה י ל ף  נ י ש ט  ד ע ר ל א ז ן! ׳׳... און אז זי זאגט,
זי וועט נישט דערלאזן, קאן מען איר גלייבן. דער באבע מינדע מוז מען
גלייבן! איינמאל, בעת דער דאקטער קאזאטשקאווסקי איז געווען בא דער
קראנקער, וועלכע האט שוין געהאלטן, אפנים, זייער שמאל ― דאס האט
מען געקענט זען נאכן דאקטערס רויט פנים, וואס איז געווארן נאך רויטער,
האט די באבע מינדע צונויפגערופן אלע קינדער, האט זיי אויסגעשטעלט אין דער רייע איינציקווייז, פונעם עלטסטן (א בעל־הביתל שוין
מיט א בערדל) ביזן קלענסטן (א מיידעלע פון קוים א יאר), און אז דער
דאקטער קאזאטשקאווסקי איז ארויסגעגאנגען פון דער קראנקערס חדר,
איז זי אים געפאלן פאר די פיס, געקושט אין די הענט און צוגעפירט
אים צו דער כאליאסטרע: „נא זע, פריץ־לעבן, וויפל ווערעם, וויפל יתומים
די קראנקע לאזט איבער, טאמער חלילה, די שעה זאל ניט זיין! טאקע א
יושר, האב רחמנות, פריץ־לעבן, אף די דאזיקע ווערעם, אף די אומשולדיקע שעפעלעך!״... מיר דאכט, אז אפילו א שטיין האט דאס געקאנט
רירן. עס האט גערירט אפילו דעם דאקטער קאזאטשקאווסקי. ער האט צענומען מיט די הענט: „וואס קאן ער טאן? ער טוט אלצדינג, וואס ער קאן.
אט וועמען מע באדארף בעטן!״... און ער האט א ווייז געגעבן מיטן פינגער
ארויף: צו גאט, הייסט עס... נאר א דאנק פאר דער עצה, פריץ־לעבן! צו
גאט באדארף זי אים ניט פאר א מליץ־יושר! צו גאט ווייסט זי שוין אליין
דעם וועג. זי איז שוין געווען אין שול. זי האט זיך שוין פארזארגט מיט
תהלים־זאגער אף א גאנצן מעת־לעת. זי איז שוין געווען אפן הייליקן
ארט אויך, געריסן קברים, געוועקט זכות־אבות. אזא מאמע, ווי איר
נחומס ווייב, באדארף נישט לאזן איר זון אן אלמן און די קינדער יתומים! אזא צדיקית, ווי חיה־אסתר, טאר נישט שטארבן! „ניין, גאטעניו,
דו ביסט א גוטער גאט, דו וועסט דאס נישט טאן!״...
    
עס האט אבער נישט געהאלפן קיין זאך. גאט איז טאקע א גוטער
גאט, נאר די קלייניטשקע חיה־אסתר איז שוין מער ניט אויפגעשטאנען.
זי איז געשטארבן. שבת אינדערפרי איז דאס געוועזן, דעמאלט, ווען יידן
זיינען נאך אין שול.
    
געשטארבן? ― פאר חברה קליינווארג איז דאס געווען נאכן רבינס
טויט (משה דעם שוחטס) דער צווייטער טויט, וואס זיי האבן מער געפילט
ווי פארשטאנען.― און עס האט זיי וויי־געטאן שטארק־שטארק! אמת,
זייער מאמע איז ניט געווען אזא ווייכע, אזא צוגעלאזטע, ווי אנדערע מאמעס. אמת, מע פלעגט כאפן פון איר אפטע פעטש, סטוסאקעס און בוכענצעס ― „קינדער זאלן ניט זיין קיין נאשערס און ניט וועלן נאך! קינדער
זאלן ניט ליב האבן שטשירען די ציין, ראהאטשען זיך!״ דאס האט באדארפט הייסן, אז קינדער זאלן ניט לאכן. און קינדער האבן דווקא יא
געלאכט, וו א ר ע ם  וו י ק א ן  מ ע ן  נ י ט  ל א כ ן ,  א ז
ע ס ל א כ ט ז י ך? אזא געלעכטער האט זיי געקאסט טייער. זיי
האבן באצאלט מיט אנגעריסענע אויערן און מיט אויפגעלאפענע באקן
פון דער מאמעס קליינע, נאר שטארקע הענטלעך, וואס לאזן זיך פילן...
איצט אבער האבן דאס קליינווארג פארגעסן. פארגעסן די פעטש מיט די
קולאקעס מיט די סטוסאקעס און פאטילעטשניקעס, און דערמאנט זיך בעסער, ווי די מאמע פלעגט אריינלייגן די האנט אין קעשענע זוכן פאר יעדן
קינד א גראשן. ווי די מאמע פלעגט זיי איינגעבן אלע ראש־חודש ווערעמקרויט מיט האניק. ווי די מאמע פלעגט נישט אפטרעטן פון בעט, אז א
קינד האט זיך אוועקגעלייגט. ווי דער מאמעס קליין הענטל האט געטאפט
באם קאפ, געהאלטן באם דופק, געגלעט די בעקלעך. ווי די מאמע האט
גענייט אלע ערב יום־טוב מלבושימלעך פאר די קינדער. ווי די מאמע
פלעגט אלע ערב שבת צוואגן די קעפלעך. ווי די מאמע האט געלאכט
פסח באם סדר, אז קינדער האבן זיך אנגעשכורט פונעם ארבע־כוסות וויין.
און נאך און נאך זאכן האבן די קינדער דערמאנט זיך, געלעגן יעדער באזונדער איינגעגראבן מיט די פנימער אין די קישנס און צעגאנגען געווארן
פאר געוויין... אבער נאך גרעסער און שטארקער איז געווארן דער געוויין,
אז זיי האבן דערהערט דעם טאטן וויינען ― א טאטע זאל גאר וויינען!
― און אז זיי האבן דערהערט, ווי די באבע מינדע יאמערט און קלאגט
און לייענט מיט א ניגון, ווי פון א תחינה, טענהט זיך אויס מיטן רבונו־של־עולם: „פאר וואס האט ער ניט צוגענומען בעסער זי, די באבע מינדע,
איידער אזא יונג צווייגעלע, א מאמע פון, קיין עין־הרע, אזוי פיל ווערעם?״... דאס פארגלייכן אירס די קינדער צו ווערעם רופט־ארויס בא די
קינדער אין דער דאזיקער טרויעריקער מינוט נישט ווילנדיק א שמייכל:
וואס עפעס גראד וו ע ר ע ם? נאר פלוצעם עפנט זיך די טיר און ווי
א וויכער רייסט זיך אריין אין שטוב אריין דער פעטער פיניע מיט זיינע
צוויי זין גלייך פון אלטן בית־המדרש ― דארטן דאוונט דער פעטער
פיניע ― מיט א ברייטן גוט־שבת. דערזען, ווי דער עולם וויינט און קלאגט
און יאמערט ― אז ער צעשרייט זיך ניט אף א קול און צעבייזערט זיך
אפן טאטן און אף דער באבע מינדע: „וואס איז דאס? אום שבת וויינט
איר? רשעים! גזלנים! וואס טוט איר עס? איר זייט משוגע? צי חסר־דעה?
צי איר האט פארגעסן, אז מיר האבן היינט שבת, און שבת טאר מען
ניט וויינען?! נחום, וואס טוסטו? מע טאר ניט ― ס׳איז שבת! וואס
ס׳זאל נישט זיין ― איז שבת בילכער!״... און אליין האט זיך דער פעטער שוין אפגעקערעוועט אף א זייט, כלומרשט אויסגעשנייצט די נאז,
מחילה, נאר אין איינוועגס געכאפט א קוק מיט איין אויג אהין, ווו די
מאמע ליגט אן איבערגעדעקטע מיט שווארצן. האט ער אויסגעווישט אין
דער גיך די אויגן, מע זאל ניט זען, אז ער וויינט, כאטש אין קול גופא
האבן זיך געלאזט הערן טרערן, און גערעדט האט ער שוין אביסל ווייכער:
    
― פאלג מיך, נחום! גענוג! דו נעמסט אף זיך צו פיל!... נו, גענוג
שוין! מע טאר ניט ― ס׳איז שב...
    
דער פעטער פיניע האט נישט געקאנט ארויסריידן דאס ווארט
„שבת״, ווארעם די טרערן, וואס ער האט די גאנצע צייט געשלונגען, האבן
זיך אים אוועקגעשטעלט אין האלדז פאפעריק. האט ער ניט געקאנט מער
באהערשן זיך, איז ער צוגעפאלן צום טיש אף דער לינקער האנט, ווי מע
פאלט „תחנון״, און האט זיך צעוויינט, ווי א קליין קינד, און אויסגערופן
אף א דין קול: „חיה־אסתר! חיה־אסתר!״...
    
35
  
די שבעה־זיצערס
  
דער טאטע קוקט־אריין אין ספר איוב ― מע רעדט אים שידוכים. ― די קינדער
    
 וועט מען אפשיקן קיין באסלאוו צום זיידן משה־יאסיע.
    
קיינמאל האט דער העלד פון די באשרייבונגען אזוי נישט געבענקט
נאכן אוצר, וואס זיין חבר שמואליק האט אים אמאל דערציילט, ווי אין
דער צייט, ווען ער און דער טאטע און אלע זיינע ברידער און שוועסטער
זיינען געזעסן אין די זאקן אף דער ערד „שבעה״ נאך דער מאמען.
    
„ווען איך האב איצט אן אוצר ― האט ער זיך געטראכט ― אט
יענעם אוצר, וואס ליגט דארט אינעם קליינעם שטעטעלע באהאלטן,
כאטש נישט אינגאנצן, כאטש א טייל פון יענעם אוצר ― אך, ווי וואלט
עס מיר איצט צו־נוץ געקומען!... די באבע מינדע וואלט אויפגעהערט צו
וויינען און צו קלאגן און צו אויסטענהן זיך מיטן רבונו־של־עולם, אים
פארהאלטן, אז ער האט נישט גוט געטאן, וואס ער האט צוגענומען פריער
די שנור, ניט זי, די שוויגער... דער טאטע וואלט אויפגעהערט צו זיפצן
און קרעכצן און צו טענהן, צו וואס לעבט ער אף דער וועלט און וואס איז
ער אן חיה־אסתרן?... און אויך זיי, די קינדער, ווו וואלטן זיי איצט געוועזן? געוויס ערגעץ מיט אלע יינגלעך באם טייך, געשווומען, געכאפט
פישלעך, אדער גלאט געלאפן אין דער וועלט אריין ― אזא זון! אזא
היץ! וואלוול וויינשל, וויימפערלעך בחצי־חנם, און גרינע אוגערקעלעך,
נאך מיט די שפיץ־נאדלען, לאזן זיך שוין הערן. אט באלד וועלן אויפקומען אויך דיניעס געלע, שמעקנדיקע, און ארבוזעס רויטע ווי פייער,
הירזשענדיקע ווי זאמד, זיסע ווי צוקער, ― אך, אן אוצר! אך, אן
אוצר!״... און די געדאנקען הייבן אים אויף און טראגן אים אוועק אין
אן אנדער וועלט, אין א וועלט פון פאנטאזיעס און חלומות, זיסע, גוטע
חלומות. און עס שטעלט זיך אים פאר, אז ער האט אים שוין, דעם אוצר
― פלוצעם האט ער זיך אים אנטפלעקט מיט אלע זיינע טייערע זאכן,
סגולות און שטיינער, אז ער האט שוין דאס גאלד און זילבער און די
האלבע אימפעריאלן און די דימענטן און בריליאנטן, און אז דער טאטע
איז איבעראשט: „פון וואנען האט זיך, שלום, פלוצעם גענומען צו דיר
אזא גוטס?״ „איך קאן דיר ניט זאגן, טאטע, פון וואנען, ווארעם קוים
זאג איך דיר פון וואנען, הייבט זיך עס אויף און עס ווערט פארשווונדן״...
און שלום פילט זיך אפן זיבעטן הימל, וואס ס׳איז אים געראטן ארויסציען דעם טאטן פון דער נויט, און עס טוט אים נאר באנג, הארצעדיק
באנג, וואס די מאמע נעבעך איז נישטא דערביי. „נישט באשערט; ―
זאגט די באבע מינדע. ― אלע אירע יונגע יארן איז זי נעבעך אפגעקומען
אף דער וועלט צוליב די קינדער, און איצט, אז ס׳איז געקומען צום לעבן,
זיינען אויסגעגאנגען די יארן!״...
    
נאר אט דערהערט זיך א זיפץ פונעם טאטן: „גוואלד, וואס טוט מען?
וואס הייבט מען אן צו טאן?״ ― און דער קליינער בעל־החלומות קערט
זיך אום פון יענער גליקלעכער וועלט פון פאנטאזיעס און חלומות צוריק
אהער, אין דער דאזיקער וויסטער וועלט פון זארג און טרערן, ווו מענטשן
ריידן פון מעל אף באקן חלה, פון געלט אף גיין אין מארק, פון אורחים,
וואס ווילן ניט פארן, פון פרנסה, וואס איז „געשלאגן״, ― און די אלע
רייד ווערן צוגעדעקט מיטן טאטנס קרעכץ און מיטן טאטנס זיפץ: „גוואלד,
וואס טוט מען? וואס הייבט מען אן צו טאן?״...
    
― וואס הייסט, וואס טוט מען? ― פאלט אף אים אן דער פעטער
פיניע שוין אפן לעצטן טאג שבעה, ― וועסט טאן דאס, וואס אלע יידן
טוען ― וועסט, אם ירצה השם, חתונה האבן...
    
חתונה האבן?... דער טאטע וועט חתונה האבן? מיר וועלן האבן א
נייע מאמע? ווי אזוי וועט זי זיין?... ― אזעלכע געדאנקען קריכן אין
קאפ אריין. די קינדער קוקן אפן טאטן, וואס וועט דער טאטע זאגן?... דער
טאטע וויל ניט הערן, ניט זען. ער זאגט:
    
― חתונה האבן?  א י ך  זאל חתונה האבן? נאר אזא חיה־אסתרן
זאל איך גיין חתונה האבן? און דאס זאגסטו, אן אייגענער ברודער? ווער
נאך האט זי אזוי געקענט, ווי דו?...
    
עס שטיקן אים די טרערן. ער קאן ניט ריידן מער. דער פעטער פיניע
ווישט אפ די ליפן, מאכט א שווייג.
    
― צייט מנחה דאוונען, ― זאגט דער פעטער פיניע, און אלע שבעה־זיצערס, דער טאטע מיט די קינדער, שטייען־אויף פון דער ערד, שטעלן
זיך דאוונען מנחה, און אלע קינדער, זעקס בנים, צווישן זיי איינער א
בעל־הביתל שוין מיט א געל בערדל, אליהו הייסט ער, טוען א קלאפ־אפ
דעם קדיש ― א מחיה צו הערן! די משפחה קוקט מיט גדלות אף די
„קדישים״, פרעמדע ווייבער זיינען מקנא: „מיט אזעלכע קדישים נישט אנקומען גלייך אין גן־עדן אריין ― איז שוין עק וועלט!״...
    
דאס זאגט א שטיקל קרובה, בלומע רופט מען זי, א ראבעטינע יידענע, האט א מאן, איז ער א שטומער. זי האט אוועקגעווארפן איר מאן
מיט אירע קינדער און איז געקומען העלפן עפעס טאן ― אין שטוב, אין
קיך אדער בא די קינדער. די קינדער קאנען זיך נישט באקלאגן, אז מע
האט אן זיי פארגעסן. אדרבה, זינט די מאמע איז געשטארבן, זיינען זיי
געווארן בא אלעמען חשובער ― יתומים! עס זיינען געווען מאמענטן,
וואס דאס שבעה־זיצן איז בא זיי געווען גאר א גאנצער יום־טוב. ערשטנס
(און דאס איז דער עיקר פון אלע עיקרים!), מע גייט ניט אין חדר.
צווייטנס, מע גיט זיי זיסע טיי מיט בולקע, וואס זיי זיינען דערצו גארניט
געוווינט געווארן, און מע טאפט זיי בא די קעפלעך און בא די בייכלעך
און מע פרעגט זיך נאך אף זייערע מאגנס. זיי האבן שוין גאר באקומען
„מאגנס״! היינט וואס איז ווערט גלאט זיצן אלע מיטן טאטן אף איין
קאלדרע, זען, ווי דער טאטע קוקט־אריין מיט זיין גרויסן געקנייטשטן
שטערן אין א ספר „איוב״ אריין, הערן, ווי יידן און ווייבער קומען צו
גיין, אלע מאל נייע פארשוינען, מנחם־אבל זיין, ריידן עפעס אלע אזעלכע
מאדנע דבורים, קומען־אריין אן א גוט־מארגן, גייען־אוועק אן א זייט־געזונט, בלינצלען עפעס אזוי מאדנע מיט די אויגן און מורמלען עפעס אונטער דער נאז: „מ... מ... מ... ציון וירושלים!״...
    
פארן קליינעם ווייסן חברהניק, פאר שלומען, זיינען אט די וויזיטן
א גאנצער אוצר פון טיפן און בילדער, וואס איינס צום אנדערן זיינען
ניט גלייך און וואס בעטן זיך אפן פאפיר. דער ערשטער קומט דער
פעטער פיניע. ניט אליין, נאר מיט זיינע צוויי אויבנדערמאנטע זין מיט
די לאנגע קאפאטעס ― ישראליק און איצל. דער פעטער פיניע פארקאטשעט די ארבל און רעדט. די זין שווייגן. דער פעטער פיניע רעדט פון
א דין ― ווען, אייגנטלעך, עס דארפן זיך ענדיקן די זיבן טעג שבעה:
אינדערפרי, צי אפדערנאכט? ער שטייט־אויף, זאגט־צו, אז ער וועט נאך
א קוק טאן בא זיך אין א פאר ספרים, וועט ער וויסן אקוראט. דערווייל
געזעגנט ער זיך ניט, זאגט עפעס אף דער גיך אינאיינעם מיט ביידע
זין „ציון וירושלים״ ― און פאשאל. נאך אים קומט די מומע חנה מיט
אירע טעכטער, הייבן־אויף א קוויטשעריי אפן טאטן: גענוג שוין! גענוג!
ער זאל אויפהערן וויינען אף דער מאמע, ווארעם ער וועט זי לעבעדיק ניט
מאכן! פארן אוועקגיין זאגט זי, אז מע קאן דערשטיקט ווערן, טוט א שמעק
טאבעקע פון א קליין זילבערן פושקעלע און מאכט א גוואלד, מע זאל עפענען כאטש איין פענצטער, ווארעם מע וועט דא דערווארגן ווערן, צו אלדי
גוטע יאר!... דערנאך קומט די מומע טעמע, די יידענע אן ציין, שאקלט
אביסל מיטן קאפ, דאס פנים לאכט, נאר די אויגן וויינען. זי רעדט־אויס
דאס הארץ, דערציילט א נייס: אז מירן אלע שטארבן...
    
דאס איז משפחה. דערנאך קומען פרעמדע. אלערליי פארשוינען,
אזעלכע, וואס האלטן ווינציק־וואס פון גאט און פון יענער וועלט. למשל,
„ארנאלד פון די פידווארקעס״ ― דער מאכט חוזק פון אלצדינג. לית
דין ולית דיין. סע שטייט, זאגט ער, בפירוש געשריבן: „ומותר האדם
מן הבהמה אין״ ―. קיין חילוק נישט צווישן א מענטשן און, להבדיל, א
בהמה... א שרעק, וואס דער ארנאלד צערעדט זיך אן! על ה׳ ועל משיחו!
און אלצדינג קומט־אויס בא אים אזוי קיילעכיק, אזוי געשליפן! ער איז
דער איינציקער, וואס גייט־אוועק מיט א זיי־געזונט. א מענטש, וואס
גלייבט ניט אין קיין זאך, איז דאך ניט שייך! כדאי צו וויסן, וואס וועט
זיין מיט אזא ארנאלדן, ווען ער נעמט און טוט א שטארב־אוועק? „מיך
מעגט איר נעמען באלד נאך מיין טויט און פארברענען אפן פייער און
דאס אש צעשפרייטן אף אלע זיבן ימים ― ארט מיך אויך ניט!״... אזוי
זאגט ארנאלד און כאפט א מיאוסן פסק פון דער באבע מינדע: „לאזן
שוין, זאגט זי, אייערע שונאים ריידן פאר אייך!״ און ארנאלד ― ס׳זאל
אים רירן! ער לאכט זיך אויס, גייט אוועק, און עס קומט־אן יאסע פרוכשטיין מיט די גרויסע ציין און בייזערט זיך אפן טאטן, למאי ער וויינט
אזוי. „ער האט זיך אף אים, זאגט ער, אזעלכעס ניט געריכט״... דאדע
יצחק־ביגדורס זאגט אויך דאס אייגענע. ער שווערט בא זיין הייליקע
נאמנות, אז ווען בא אים טרעפט זיך אזא אומגליק, וואלט ער, כא־כא,
אריינגעווארפן אין מאיר־בעל־נס־פושקע... אז דאדע גייט אוועק, ווערט
א געלעכטער, ווארעם אלע ווייסן, אז דאדע יצחק־ביגדורס האט א ווייב,
הייסט זי פייגע־פערל ― איז דאס א פייגע־פערל פון גאט!... דאנקען השם
יתברך, וואס מע קאן שוין כאטש געבן א לאך. דער טאטע קוקט נאך
אלץ אריין אין ספר „איוב״, נאר ער וויינט שוין ניט אזוי שטארק, ווי
ער האט געוויינט די ערשטע טעג. און ער בייזערט זיך שוין ניט אפן
פעטער פיניע, למאי ער ווארפט־אריין א ווארט וועגן חתונה האבן. ער
זיפצט נאר, און קרעכצט נאר, און פרעגט: „וואס טוט מען מיט די קינדער? מיט די קינדער וואס טוט מען?״
    
― מיט די קינדער וואס טוט מען? ― ענטפערט אים דער פעטער
פיניע און גלעט זיך די בארד, ― די עלטערע וועלן זיך לערנען, ווי זיי
האבן געלערנט; און די קלענערע וועסטו אפשיקן צו זייער זיידן קיין
באסלאוו.
    
דאס מיינט ער דעם זיידן משה־יאסיע מיט דער באבע גיטל פון דער
מאמעס צד, וועלכע די קינדער האבן קיינמאל נישט געזען, נאר געהערט
דערציילן, אז ערגעץ ווייט, אין א שטאט וואס הייסט באסלאוו, האבן זיי
א זיידן מיט א באבען, וואס זיינען, זאגט מען, גאנץ רייך, אנגעשטאפט
מיט געלט. אהין, הייסט עס, וויל מען זיי אוועקשיקן? זעט איר, דאס איז
דווקא א פלאן! ערשטנס, דאס פארן ― דאס אליין וואס איז ווערט?
צווייטנס, זען א נייע שטאט. היינט באקענען זיך מיט א זיידן און מיט א
באבען, וואס מע האט זיי קיינמאל ניט געזען, ― דאס איז בא אייך
גארניט? עס בלייבט איבער נאר איין זאך: וועמען רעכנט דאס דער פעטער פיניע צווישן די „עלטערע״ און וועמען צווישן די „קלענערע״? ס׳איז
גאר קיין ספק ניט, אז א יינגל, וואס איז שוין בר־מצווה, ער מעג זיך
האלטן מיט א קאפ נידעריקער פון א הונט, באדארף גערעכנט ווערן צווישן
די „עלטערע״ ― און דאס האט דעם בר־מצווה־בחורל אזוי ווייט פאראינטערעסירט, אז ער האט שוין כמעט אנגעהויבן צו פארגעסן אן דער מאמע,
נאך וועלכער ער זאגט אלע אינדערפרי און פארנאכט קדיש, אן דעם
טאטן, וואס הערט ניט אויף צו זיפצן און צו קרעכצן, אן דעם אוצר,
נאך וועלכן עס בענקט זיך אים אזוי שטארק. אים האט געצויגן איצט צו
עפעס אנדערש: צו דער נסיעה, צו דער נייער גרויסער שטאט ― קיין
באסלאוו, צום זיידן משה־יאסיע מיט דער באבע גיטל פון דער מאמעס
צד, וואס, מע זאגט, זיי זיינען אזוי רייך! אזוי רייך!...
    
36
  
באם דניעפער
  
די נסיעה קיין באסלאוו ― שמעון־וואלף בעל־עגלה א שווייגער. ― מע ווארט אפן
    
פאראם ― דער בעל עגלה כאפט א מנחה באם ברעג טייך. ― עס דאוונט זיך
    
  ג ע ש מ א ק.
    
איינמאל ― סוף זומער, פאר ימים נוראים איז דאס געווען ― איז
צוגעפארן צום גאניק א בויד, און מע האט אויפגעזעצט די קלענערע קינדער, פיר יינגלעך און צוויי מיידלעך, ― שלום דער בר־מצווה־בחורל איז
געווען צווישן זיי ― מיטגעגעבן צו צוויי העמדלעך, עסנווארג אף א פאר
טאג און א בריוו צום זיידן משה־יאסל מיט דער באבע גיטל און אנגעזאגט זיי א מאל צוואנציק, זיי זאלן זיין געהיט באם אריבערפארן מיטן
פאראם איבערן דניעפער.
    
פארן איבערן דניעפער ― און נאך מיט א פאראם דערצו! קיינער
פון זיי האט קיין פאראם קיינמאל ניט געזען און ווייס גאר ניט, מיט וואס
מע עסט עס. נאר מען איז זיך משער, אז עס דארף זיין ניט שלעכט, און
מע פארגעסט, אז די מאמע איז געשטארבן, און מע פארגעסט אלצדינג, און
מע קלערט נאר וועגן דער נסיעה, וועגן דניעפער, וועגן פאראם. נאר מע
דערמאנט זיי, אז די מאמע איז געשטארבן. ס׳איז דא א באבע מינדע,
וואס זאגט זיי אן נאך א מאל און נאך א מאל, זיי זאלן ניט פארגעסן
און חלילה ניט דורכלאזן זאגן קדיש נאך דער מאמע, און זי גלעט זיי מיט
קאלטע גליטשיקע פינגער, און זי קושט זיי אין די בעקלעך, און זי געזעגנט
זיך מיט זיי אף שטענדיק, אף אייביק, ווארעם גאט ווייס, אויב זי וועט
נאך זוכה זיין מיט זיי זיך צו זען נאך אמאל... און אזוי ווי דאס הארץ
האט איר געזאגט: אז די קינדער זיינען געקומען נאכדעם צוריק אהיים
פון באסלאוו, איז שוין די באבע מינדע געווען דארט, ווו די מאמע זייערע ― א קבר נעבן א קבר, ― און דער טאטע האט געזאגט קדיש
נאך ז יי ן מאמע אינאיינעם מיט די קינדער נאך  ז יי ע ר  מאמע.
דאס איז געווען א יאר פון קדישים, דאס יאר פון חלירע ― אן א שיעור
קדיש־זאגערס! א גאנצע שול האט געזאגט קדיש.
    
דער חילוק פון א מענטשן ביז א מענטשן! אף וויפל מאיר־וועלוול דער
בעל־עגלה, וואס האט געפירט די קינדער פון וואראנקא קיין פערעיאסלאוו, איז געווען א מענטש א לעבעדיקער, א רירעוודיקער און א בארעדעוודיקער, אף אזוי פיל איז שמעון־וואלף דער בעל־עגלה, וואס האט
געפירט די קינדער פון פערעיאסלאוו קיין באסלאוו, געווען א פארזארגטער, א פארשלאפענער און א שווייגער ― זאל גאט היטן! כאטש טעסעט
אין אים פלעקער, כאטש שיסט אין אים מיט הארמאטן, וועט ער אייך
קיין ווארט ניט ארויסלאזן פונעם מויל, אחוץ: „קריכט אין וואגן״, אדער:
„ארויסט פונעם וואגן״. די קינדער זיינען אויסגעגאנגען צו וויסן: ווען
וועט שוין זיין דער דניעפער? ווען וועט מען אים איבערפארן מיטן פאראם? און וואס הייסט עס „פאראם״? נאר גייט טוט עפעס ― אז א ייד
רעדט ניט! זיצט ווי א נאפודעלע אף דער קעלניע, שמייסט די פערדלעך,
סמאצקעט זיי צו מיט די גראבע ליפן, און פון צייט צו צייט הערט מען
נאר די איינציקע ווערטער: „ננא, חלירע, א חלירע אף אייך!״ אדער:
„ננא, פגירות, א פגירה אף אייך!״ און אז ניט, שעפטשעט ער עפעס מיט
די ליפן צו זיך אליין און זינגט עפעס שטיל אף א דין קולכל. דאס זאגט
ער תהלים אף אויסווייניק.
    
און אזוי ווי מענטשן זיינען פאראן אלערליי, פארשיידענע כאראקטערן, אזוי זיינען, להבדיל, פערד אויך פאראן אלערליי סארטן. די פערד
פון שמעון־וואלף דעם בעל־עגלה זיינען שטארק געראטן אין זייער בעל־הבית: זיי זיינען שלעפעריק און האבן א טבע ― זיי ניסן. א גאנצן וועג
ניסן זיי. ניסן און פארשקען און שמייסן מיט די עקן און שלעפן זיך, און
שלעפן זיך. עס דאכט זיך אויס, אז מע שלעפט זיך שוין אזוי ― מע האט
שוין כמעט פארגעסן פון ווען אן. און גאט ווייסט, אויב מע וועט זיך
אמאל דערשלעפן ערגעץ צו א ישוב. הימל און ערד און זאמד. זאמד אן
א שיעור. און טאמער איז קארג, שטעלן זיך די פערדלעך גאר אנידער
אין מיטן דרינען, שמעון־וואלף קריכט־אראפ פון וואגן, לאזט אויס אף
זיין דין קולכל מיט א ניגון אויסגעצויגן: „אש־ר־י כל חו־סי בו״... דערנאך טוט ער א זאג צו די קינדער: „ארויס פון וואגן!״ די קינדער קריכן
ארויס פון בויד. וואס וועט דא זיין? גארנישט. אזוי ווי ס׳איז זאמדיק,
איז פאר די פערד צופיל משא, וועט מען גיין אביסל צו־פוס. מילא, אויך
אן אן אומגליק ― צופוס איז צופוס. אדרבה, צופוס איז נאך פריילעכער.
נישמער ― דאס יינגסטע יתומהלע, א יאר אלט, וויל ניט בלייבן אליין אין
וואגן. וויינט עס, מוז מען דאס טראגן אף די הענט ― איז שוין עפעס
ניט אזוי פויגלדיק. א גליק, וואס דאס ציט זיך ניט אזוי לאנג. באלד ווערט
דער וועג ווידער א וועג, און שמעון־וואלף דער בעל־עגלה טוט א זאג צו
די קינדער: „קריכט אין וואגן״. קלעטערט מען ארויף צוריק אין בויד
אריין און מע גלייכט זיך אויס די ביינער. ביז עס קומט ווידער צו א
טיפן זומפיקן זאמד, איז ווידער: „ארויס פון וואגן״, און ווידער: „קריכט
אין וואגן״. נאר שאט! וואס גלאנצט דאס עפעס דארטן פון דער ווייטן?
וואס בלישטשעט עס אזוי ווי גלאז און שיינט־אפ אף דער זון מיט א
זילבערנעם קאליר, און שפיגלט און שעמערירט אין די אויגן? אט דאס זאל
זיין דער דניעפער! חברה זיצן קוים איין אין וואגן. און דער וואגן, ווי
אף־צו־להכעיס, גייט פאוואליע ווארום איידער מע קומט־צו צום דניעפער,
באדארף מען דורכמאכן נאך א זאמד און נאך א זאמד, געל און געדיכט
און טיף, טיף ביז די קני. פאוואליע טריט בא טריט, שלעפן זיך די פערדלעך, קוים וואס זיי רייסן־ארויס די פיס פון זאמד. טיף שניידן די רעדער,
און דער וואגן קרעכצט, און נענטער און נענטער באווייזט ער זיך, דער
דניעפער, מיט זיין גאנצער ברייטקייט און שיינקייט. יא, דאס איז ער,
דער דניעפער. ער גלאנצט, שיינט־אפ אף דער זון און שמייכלט צו די
יונגע אורחים, וואס זיינען געקומען צו אים דאס ערשטע מאל מקבל־פנים זיין דעם אלטן זקן. „שלום עליכם, וואס מאכסטו זיידע?״...
    
א הויכער, גרינער, ערטערווייז פארגעלטער אטשערעט באם ברעג
טייך, צעלאזט מיט די לאנגע, שארפע, שפיציקע בלעטער, וואס שפיגלען
זיך אפ אין וואסער, גיט אים צו, דעם אלטן, א באזונדערן חן. ס׳איז
שטיל.
    
לאנג און ברייט האט ער זיך צעווארפן, ווי א ים, אהין און אהער.
און דאס וואסער לויפט ערגעץ, לויפט, נאר שטיל. וווהין? ס׳א סוד. דער
בלויער הימל קוקט־אראפ פון אויבן און שפיגלט זיך אפ אין וואסער אינאיינעם מיט דער זון, וואס האלט נאך ניט באם אונטערגיין. ריין דער
הימל. ריין דאס וואסער. ריין דאס זאמד. ריין די לופט. און שטיל. א
שטילקייט פון גאט. ברייט. א ברייטקייט פון גאט. און עס דערמאנט זיך
פון תהלים: „למרחב־יה״... פררר! דאס איז ארויסגעפלויגן פון אטשערעט ארויס מיט א געשריי א פויגל. דורכגעשניטן, ווי א פייל, די ריינע
שטילע לופט, לאזט ער זיך מיט א זיג־זאג שוועבן ווייט־ווייט, נאר ער האט
באלד חרטה, קערט זיך אום צוריק מיט א זיג־זאג און ווערט פארשווונדן
ווידער צוריק אינעם געל־גרינעם אטשערעט. עס נעמט אן א חשק, ווי
אט דער פויגל, ארויספליען פון וואגן ארויס, זיך לאזן פליען אויבן איבערן
וואסער, אדער, ווייניקסטנס, זיך אויסטאן נאקעט און אריינשפרינגען אין
וואסער אריין, זיך פאליאסקען און שווימען, שווימען, שווימען...
    
― ארויסט פון וואגן! ― טוט שמעון־וואלף א קאמאנדעווע־אויס,
קריכט אליין אויך ארויס פון וואגן, פארשטעקט די בייטש אין גארטל,
טראגט־צו ביידע הענט צום מויל, פאררייסט דעם קאפ ארויף און לאזט־ארויס א מאדנע פארדומפן קול, ווי פון א צעבראכענער פאס:
    
― פארא־א־א־א־אם! פארא־א־א ם!
    
די משמעות, אז דער פאראם איז א לעבעדיקע זאך, וואס געפינט
זיך ערגעץ דארט אף יענער זייט, און מע באדארף אים ארויסרופן. חברה
קליינווארג, ארויסגעקראכן פון וואגן און אויסגעגלייכט זיך די פארזעסענע
פארגליווערטע אברים, שטעלן זיך אוועק העלפן דעם בעל־עגלה ארויסרופן דעם פאראם, גלייך מיט אים צוגעטראגן די הענט צום מויל, פארריסן די קעפ ארויף און אויסגעשריען מיט א קוויטש:
    
― פארא־א־א־א־אם! פארא־א־א ם!
    
און עס פאלט־אן אף זיי א געלעכטער ― זיי ווייסן ניט וואס. עס
לאכט זיך זיי אן א שום „ווארעם״. עס לאכט זיך זיי, ווייל ס׳איז זיי
גוט, ווייל זיי זיינען יונג און געזונט, און זיי געפינען זיך באם דניעפער,
און זיי פארן באלד אפן דניעפער מיטן פאראם ― ווער איז צו זיי גלייך?...
נאר אט הייבט־אן צו געזעגענען זיך די זון מיטן טאג. מיט אירע לעצטע
נאר שארפע, גינגאלדענע שטראלן שפיגלט זי זיך אפ אינעם זילבערנעם
וואסער פונעם דניעפער ― און מע הערט אויף צו לאכן. עס לאכט זיך
ניט מער. צו שטיל איז אט דא, באם ברעג פונעם דניעפער. א הייליקע
שטילקייט. און עפעס קילבלעך איז געווארן, און דאס וואסער שמעקט
מיט א מאדנעם ריח, און עס זשומעט, עס מורמלט, עס לויפט... און דערצו
האט שמעון־וואלף דער בעל־עגלה ארומגעבונדן די קאפאטע מיט א פע־טשיילע, אריינגעשטעקט די בייטש און אוועקגעשטעלט זיך מיטן פנים צו
מזרח, צוגעמאכט די אויגן, מעשה ערלעכער ייד, צעשאקלט זיך און אף
זיין דין קולכל גענומען דאוונען מנחה. שמעון־וואלפס מנחה דא אין
דרויסן, אונטערן פארפארבטן הימל, באם ברעג פונעם אלטן שיינעם שמעקעדיקן דניעפער, האט זיך צונויפגעגאסן מיטן זשומען און מיטן מורמלען
פונעם וואסער און ארויסגערופן בא די פריילעכע יונגע וואיאזשערן א נייע
שטימונג. עס פארגלוסט זיך זיי אויך דאוונען מנחה. דאס איז געווען בא
זיי, מע קאן זאגן, די  ע ר ש ט ע  פרייוויליקע, נישט־געצווונגענע
מנחה, אט אדא אונטערן הוילן הימל, נאענט צו גאט. עס האט זיך זיי
קיינמאל אזוי ניט געוואלט דאוונען, ווי אצינד, אין דעם פארנאכט, אונטער דעם הימל, אפן ברעג פון אט דעם דניעפער. דורכגעלאזט די קטורת,
― נישקשה, אין וועג קאן מען זיך באגיין אן קטורת ― האבן זיי אנגעהויבן גלייך פון „אשרי יושבי ביתך״.― פיינטשיק, מיט א ניגון, און
אוועקגעשטעלט זיך אלע פיר שמונה־עשרה מיטן פנים צו מזרח, צוגעמאכט די אויגן און צעשאקלט זיך, ווי דער בעל־עגלה: „האל הגדול הגבור
והנורא״ ― דער גאט דער גרויסער, דער שטארקער, דער מוראדיקער״...
דאס זעט מען ערשט רעכט אט דא, אין דעם פארנאכט, אונטער דעם
הימל, אפן ברעג פון דעם דניעפער. און עס דאוונט זיך אזוי גוט, אזוי
זיס, אזוי געשמאק, ווי נאך קיינמאל ניט פריער!
    
37
  
אפן פאראם
  
אן אומגעריכטע באגעגעניש אפן פאראם. ― עשו, א קליין גויעצל, א משומד. ―
    
 זיי האבן זיך דערקענט. ― צעגייען זיך אן ווערטער.
    
די קליינע וואיאזשערן־יתומים זיינען נאך ניט אויסגעשטאנען
שמונה־עשרה, אז זיי האבן דערזען פון דער ווייטן, אפן גלאנץ פונעם
דניעפער, פריער א שווארצן קנויל, וואס באקומט אפן שיין פון דער פארגייענדיקער זון אלע מאל אנדערע פארבן. דער דאזיקער קנויל וואקסט,
ווערט אלע מאל גרעסער און גרעסער, טוקט זיך, פארגייט און באווייזט
זיך ווידער א מאל. דערנאך האבן זיי דערהערט א מאדנעם גערויש און
א גערודער, א קייקלען זיך פון רעדלעך און א קרעכץ פון א שטריק.
האבן זיי געמאכט בקיצור מיט דער מנחה, אף דער גיך אויסגעשטאנען
שמונה־עשרה און צוגעלאפן צוס ברעג, דערזען א גראבן קאנאט, וואס
ציט זיך איבער דער ברייט פונעם דניעפער, צוגעקרעמפעוועט צו א קלאץ
 פון דער זייט וואסער. און דער קנויל איז געוואקסן און איז אויסגע־
 וואקסן אין א מין הילצערנע מגושמדיקע בריאה, א מין באשעפעניש
 אינעם געשטאלט פון א שטוב, וואס רירט זיך און שווימט אפן וואסער.
אויבן, אפן רוקן פונעם באשעפעניש, געפינט זיך עפעס א מין רעדל, וואס
דרייט זיך, און מיטן כח פון אט דעם רעדל רירט זיך אט־דאס מגושמדיקע
באשעפעניש איבערן וואסער, פאמעלעכן, נאר זיכער, און אלץ נענטער
און נענטער צום ברעג, ביז מע קאן שוין זען דאס באשעפעניש פון דער
נאענט און באטראכטן עס פון אלע זייטן, אז דאס איז ניט קיין באשעפעניש, ניט קיין לעבעדיקע זאך, נאר אזא מין שיף, א בארקע, אדער א בערלינע, און אף דער בערלינע שטייען פורן, פערד און מענטשן ― און אט
א דאס איז געווען, אייגנטלעך, דער „פאראם״, וואס חברה האבן אף אים
אזוי לאנג ארויסגעקוקט, און אט אף דעם פאראם וועלן זיי דאס איצטער
זיך לאזן פארן, אריבערפארן דעם דניעפער! איצט איז שוין אביסל גרינגער אפן הארצן. איצט קאן מען זיך שוין אביסל צוזעצן אפן זאמד און
צוווארטן, ביז דער פאראם וועט צוגיין און זיך אפשטעלן. ווארעם נישט
אזוי גיך גייט א פאראם. ער גייט זייער, זייער פאוואלינקע, קוים־קוים וואס
ער רירט זיך. די זון גייט שוין א סך גיכער פון אים. אט איז זי נאר־וואס
געווען אין עק־הימל, און אט נידערט זי, ווי בארג־אראפ, זעצט זיך און
זינקט און ווערט פארשווונדן אף יענער זייט טייך, לאזט איבער נאך זיך
א ברייטן, רויטן פלעק. דאס ווינטעלע ווערט קילער און קילער. די קינדער
האבן זיך דערווייל אוועקגעזעצט אין זאמד. דער עלטערער האט דאס
קלייניטשקע, וואס איז א יאר אלט, אף די הענט גענומען; דאס עופהלע
איז געשלאפן.
    
דער פאראם האט זיך אפגעשטעלט. די מענטשן מיט די פורן מיט די
פערד זיינען פאמעלעכן, איינציקווייז און שטיל, אן ווערטער, אראפ פונעם פאראם, און שמעון־וואלף דער בעל־עגלה איז ארויף אפן פאראם,
אויך קיין איינציק ווארט ניט ארויסגעלאזט, גלייך ווי אלע וואלטן זיך
אפגערעדט, אז ס׳איז „אסור לדבר״. פריער האט ער ארויפגעפירט דעם
וואגן מיט די פערדלעך, אפילו ניט אויסגעשאלטן זיי, ווי זיין שטייגער
איז, מיט דער חלירע. דערנאך האט ער א מאך געגעבן מיט דער האנט
צו זיינע יונגע פארשוינדלעך, זיי זאלן אויך ארויף אפן פאראם. נאך א
מינוט ― און דער פאראם, מיטן ווילן פון איין מענטשן, וואס האט זיך
אנגעלענט מיטן גאנצן כח איבערן גראבן קאנאט, איז אוועק זיין וועג
גאנץ שטיל, אזוי שטיל, אז כמעט מע הערט גארניט, ווי ער גייט. עס
דאכט זיך אויס, אז ניט דער פאראם גייט אהין, נאר, פארקערט, דער
טייך, דער דניעפער, גייט  צ ו ר י ק ,  טרעט־אפ, מאכט א „בואי־בשלום״, שטייט־אויס שמונה־עשרה. און ערשט דא זעט מען, ווי גרויס
דער דניעפער איז, ווי ברייט און ווי שיין, גרויסארטיק שיין. מע פארט
און מע פארט ― און מע איז נאך ווייט פונעם צווייטן ברעג.
    
די זון איז שוין לאנג אונטערגעגאנגען אף יענער זייט טייך, און
די לבנה איז ארויס, פריער א רויטע, דערנאך איז זי געווארן ווייס, א
העל־ווייסע, א זילבערנע לבנה. איינציקווייז, ווי שבת־ליכטלעך, האבן זיך
אנגעצונדן די שטערן אינעם טיפן הימל, און דער דניעפער האט אין אוונט
באקומען אן אנדער פארב מיט אן אנדער פנים, מיט אן אנדער געשטאלט,
גלייך ווי ער וואלט זיך איינגעהילט אין א טונקל מלבוש. און א נייע,
פרישע, שטילע קילקייט האט ער ארויסגעגעבן פון זיך, א גלאטע, גרינגע
קילקייט. עס האט זיך געטראכט טויזנטער, טויזנטער מחשבות: פון דער
נאכט, פונעם הימל, פון די שטערן, וואס האבן זיך אפגעשפיגלט אינעם
וואסער פונעם רויקן דניעפר. די דאזיקע שטערן זיינען דאך יעדע שטערנדל א נשמה פון א מענטשן... און פונעם כוח פונעם פאראם האט זיך
געטראכט, ווי אזוי איין מענטש, סך־הכל איין גויעץ, טרייבט אים. ער
לענט זיך אן מיט איין האנט אפן קאנאט, ציט דעם קאנאט, דרייט זיך דאס
רעדל ― און דער פאראם גייט.
    
שלום איז א בעלן אנצוקוקן דעם גויעץ פון דער נאענט, ווי אזוי ער
ארבעט באם קאנאט און טרייבט דעם פאראם. און ער גייט־צו נאענט צום
גויעץ, צום פאראמשטשיק. נאך גאר א יונגער גויעץ אין א גרויער סוויטקע, גרויסע שטיוואלעס, און מיט א קוטשמע אפן קאפ, הערט נישט
אויף מיטן גאנצן כח זיך אנצושפארן אפן מוראדיקן גראבן קאנאט.
שלום קוקט זיך איין אינעם דאזיקן פאראמשטשיק דעם גויעץ, ווי ער
ארבעט דאס אף אלע כלים, מאכט מיט דער פלייצע ארויף און אראפ,
ארויף און אראפ, אזש די ביינער טרישטשען! „עשו ― טראכט זיך שלום
בא זיך אין הארצן ― עשו!... דאס קאן נאר א גוי, נישט קיין ייד. ווי
קומט א ייד צו אזא גראבער ארבעט?  ו א ת  א ח י ך  ת ע ב ו ד ―
און דיין ברודער וועסטו דינען, ― שטייט אין חומש. גאנץ גוט, וואס
איך בין יעקבס אן אייניקל, ניט עשוס״...
    
און עס טוט אים וויי דאס הארץ פונדעסטוועגן אפן דאזיקן יונגן
גויעץ, אפן דאזיקן עשוס אייניקל: נאך צו א יונגער פאראמשטשיק, צו א
יונגער עשו... און ער קוקט זיך איין אין אים אין פנים אביסל נענטער ―
און... ער שפרינגט־אפ צוריק! עס האט זיך אים אויסגעדאכט, אז ער איז
אים קענטלעך. קענטלעכע אויגן!... און שלום פוילט זיך נישט, גייט־צו נאך
אמאל, שוין גאר נאענט, צום גויעץ: ס׳איז גארניט קיין גויעץ ― ס׳איז
נאך גאר א יונגער שייגעץ, מיט א מוראדיק פארשווארצט, פארגרעבט
פנים, מיט מוראדיק פארשווארצטע, פארגרעבטע הענט. אויגן. ― יידישע,
און הענט גויישע... און ער דערמאנט זיך אינעם פסוק: „והידים ידי
עשו״ ― עשוס הענט... נאר למאי איז ער אים אזוי קענטלעך? ווו האט
ער אים געזען?...
    
און ער הייבט זיך אן צו גראבן אין זיינע זכרונות, און עס קומט
אים אפן זינען איינער פון זיינע וואראנקאווער חברים, בערל דער אלמנהס,
א שווארצער בחור מיט מגושמדיקע גרויסע ציין. ניט שוין־זשע איז דאס
ער? ניין, עס קאן ניט זיין! עס דאכט זיך אים נאר אויס!... נאר, רבונו־של־עולם! ס׳איז דאך פארט ער!... דאס גויעצל, דערזען, אז מע קוקט זיך
אין אים איין, האט נאך מער אנגערוקט דאס היטל, נאר מן הצד געכאפט
א קוק אף דעם, וואס באטראכט אים אזוי געשמאק. זייערע אויגן האבן
זיך באגעגנט אין דער פינצטערניש פון דער נאכט און ― זיי האבן זיך
דערקענט...
    
דאס דאזיקע אומגעריכטע באגעגעניש רופט־ארויס א שלל מיט געדאנקען: בערל א גוי? א ייד א גוי?... און ער דערמאנט זיך, אז מע האט
נאך דעמאלט געהאט געזאגט, אז בערל האט זיך געשמדט... ניט אומזיסט
האט מען נאך דעמאלט געזאגט אף אים, אז ער איז א „מומר־להכעיס״...
צוגיין צו אים, לאזן זיך דערקענען, אויספרעגן זיך בא אים ― דערלאזט
אים עפעס ניט, שלומען. עס פילט זיך א פרעמדקייט, א דערווייטערטקייט,
א קעלט און צו גלייכער צייט ― א רחמנות. א רחמנות אף א יידן, וואס
איז געווארן א גוי. צוליב וואס? צוליב דעם, ער זאל אנטאן א גרויע
סוויטקע, א גרויס מאכנאטע היטל און ווערן א העלפער באם פאראמשטשיק, א באטראק?... און דער „באטראק״ ― גארנישט! ער זאל אפילו
א ריר טאן זיך. אפנים, ער קאן ניט קוקן זיין חבר אין די אויגן אריין...
ער קוקט אראפ, אין וואסער אריין, גלייך ווי מע זעט עפעס דארטן. בערל
דער גויעץ האט זיך נאך מער איינגעהילט אין דער סוויטקע, נאך מער
אנגערוקט דאס היטל, באשפיגן ביידע הענט און א נעם געגעבן זיך צו דער
ארבעט נאך מיט מער פרישקייט, אנגעלענט זיך מיט אלע כוחות אפן
מוראדיק גראבן קאנאט. דער קאנאט האט געקרעכצט. די רעדלעך האבן
זיך געקייקלט. דער פאראם האט זיך געגליטשט אלץ ווייטער און ווייטער
― מע איז געקומען צו פארן.
    
― קריכט אין וואגן! ― האט דער שווייגנדיקער בעל־עגלה אויסגעקאמאנדעוועט נאכדעם, ווי ער האט זיך ארויסגעקייקלט מיטן וואגן
פונעם פאראם, געגעבן א שמייס די פערדלעך, מכבד געווען זיי מיט די
ווערטער „חלירע״ און „פגירות״ ― און איז אוועק, איבערגעלאזט הינטער
זיך דעם דניעפער מיטן פאראם מיטן באטראק פונעם פאראמשטשיק, וואס
איז נעבעך געווען אמאל א יידיש קינד, יעקב אבינוס אן אייניקל. און
היינט וואס? נעבעך! נעבעך!...
אין באסלאוו אף דער „טארהאוויצע״
  
אנגעקומען קיין באסלאוו גלייך אפן יאריד. ― זיי ווייסן ניט, וואסער משה־יאסיע
    
איז זייער זיידע. ― א ייד מיט א טלית־קטן נעמט זיך אונטער ברענגען די
    
 קינדער צום זיידן.
    
עס איז שוין געווען גרויסער טאג, אז די קליינע וואיאזשערן־יתומים
זיינען אריינגעפארן מידע, הונגעריקע און שלעפעריקע אין דער שטאט
ב א ס ל א וו. פון יענער זייט וואלד האט זיך אויפגעהויבן די זון,
א קלארע, א בריליאנטענע, א ווארעמע זון. צום אלעם ערשטן זיינען זיי
דורכגעפארן פארביי א מוראדיק גרויסן בית־עולם, מיט אזוי פיל איינגעבויגענע, האלב־איינגעפאלענע שטיבלעך און אלטע מצבות מיט אפגעריבענע אותיות „ת. נ. צ. ב. ה.״, אז לויט דעם רייכן בית־עולם האט מען
געקאנט מיינען, אז די שטאט איז מי יודע וואס פאר א כרך! פונעם בית־עולם איז מען אריין גלייך אין דער „טארהאוויצע״ ― א מארק אדער א
מין יאריד אזעלכער, ווו אלץ איז אויסגעמישט אינאיינעם: גויים, און
פערד, און בהמות, און חזירים, און ציגיינער, און וועגן, און רעדער, און
כאמאטעס, און יידן פון כל המינים: יידן מיט פעלכלעך, יידן מיט היטלען,
יידן מיט „קראסנע״ סחורה, יידן מיט בולקעס, מיט אייערבייגל, מיט קיכלעך, מיט עפלקוואס און מיט וואס איר ווילט. היינט ווייבער! ווייבער מיט
קאשיקעס, ווייבער מיט עפעלעך, און ווייבער מיט עופות, און ווייבער
מיט געפרעגלטע פיש, און גלאט ווייבער. און דאס אלץ רעדט און קוויטשעט און גראגערט. און די פערד מיט די בהמות מיט די חזירים העלפן־אונטער. און די בעטלערס זינגען און שפילן אף דער לירע ― מע קאן טויב
ווערן. און א שטויב שטייט אזעלכער, וואס מע זעט קוים איינס דאס
אנדערע. און ריחות אזעלכע, אז מע קאן דערשטיקט ווערן.
    
חברה זיינען געקומען אין א גוטער צייט ― אין א מארק־טאג. דער
בעל־עגלה האט זיך קוים דורכגעשלאגן מיט זיין בויד דורכן יאריד, אנגעווינטשעוועט דער שטאט מיטן יאריד אכצן חלירעס, ווי זיין שטייגער
איז, ביז ער האט זיך אראפגעלאזט אין דער רעכטער שטאט אריין, וואס
כאפט שטארק דעם אנבליק פונעם בית־עולם ― די זעלבע איינגעפאלענע
שטיבלעך־מצבות, צווישן וועלכע עס ווארפן זיך דורך ווו־ניט־ווו א פאר
נייע הייזלעך אויך, וואס זען־אויס פרעמד, ווי נגידישע מחותנים איינגעלאדן אף אן ארעמער חתונה, ― און דארט האט זיך ערשט אנגעהויבן
דער אמתער טומל: שמעון־וואלף דער בעל־עגלה האט געוווסט, אז מע האט
אים באשטעלט, ער זאל אפפירן זיינע יונגע פארשוינדלעך קיין באסלאוו,
צו זייערן א זיידן מיט א באבע. מע האט אים אפילו געהאט אנגערופן
דעם נאמען פון דעם זיידן מיט דער באבע, נאר ער האט שוין פארגעסן.
ווייסט זיי דער שווארצער יאר! שמעון־וואלף האט זיך געשוווירן, אז דעם
גאנצן וועג האט ער זיי געדענקט, ווי איר זעט אים א יידן, און ווי נאר
ער איז אריינגעפארן אין דעם דאזיקן יאריד, אזוי זיינען זייערע נעמען
ארויסגעפלויגן בא אים פונעם קאפ ― א חלירע!... (אף וועמען ― זאגט
ער ניט).
    
דערוויילע קומט־צו א ייד, און נאך א ייד, און נאך א ייד און נאך
צוויי יידן, און נאך דריי יידן, און ווייבער פון כל המינים, ווייבער מיט
קאשיקעס און ווייבער אן קאשיקעס, און עס ווערט א הארמידער מיט א
רעדעריי ― אלע ריידן זיי אינאיינעם און מע דערציילט איינס דאס אנדערע
חידושים: אז עפעס קינדער האט א בעל־עגלה געבראכט צו פירן. ― פון
וואנען? ― פון יענער זייט דניעפער. ― פון רזשישטשעוו? ― וואס עפעס
רזשישטשעוו? פאר וואס ניט קאניעוו? ― ניט פון רזשישטשעוו, ניט פון
קאניעוו, נאר פון פערעיאסלאוו! ― וווהין? ― איר זעט דאך וווהין ―
ניט קיין יעהופעץ, קיין באסלאוו האט ער זיי געבראכט צו פירן. ― צו
וועמען? ― הערסטו, מע זאל וויסן, צו וועמען, וואלט דאך גוט געווען!
צו א זיידן, זאגט ער, צו זייער א זיידן. ― וואסער זיידן? ― הערסטו, מע
זאל וויסן, צו וואסער זיידן, וואלט דאך גוט געווען!...
    
― שאט! ווייסט איר וואס? לאז מען א פרעג טאן בא די קינדער,
ווי אזוי הייסט דער זיידע זייערער; זיי קערן וויסן. ― פון וואנען זאלן זיי
וויסן? ― פאר וואס זאלן זיי ניט וויסן?... ביז עס רוקט זיך ארויס איינער
א ייד, וואס פארקויפט בייגל, מיט א צעשפאלטענעם דאשעק אפן קאשקעט.
מיט ביידע עלנבויגנס שטופט ער פונאנדער דעם עולם:
    
― לאזט מיך! איך וועל זיי פרעגן. קינדער! ווי אזוי רופט מען
אייער זיידן?
    
די קינדער זיינען פונעם הארמידער מיטן געשריי שוין גאר צעטומלט.
נאר פונדעסטוועגן דערמאנען זיי זיך, אז ער הייסט משה־יאסיע. יא,
משה־יאסיע הייסט ער. ― געוויס משה־יאסיע? ― געוויס!... ווייס מען
שוין, הייסט עס, אז דער זיידע זייערער הייסט משה־יאסיע. בלייבט איבער
איין זאך: וואסער משה־יאסיע? פאראן עטלעכע משה־יאסיעס. פאראן
משה־יאסיע דער סטאלער, משה־יאסיע דער בלעכער, משה־יאסיע לאה־דוואסעס און משה־יאסיע דעם האמארניקס. נאר פרעגט זיי עפעס
גרינגערס!
    
― שא, ווייסט איר וואס? ווי אזוי רופט מען אייער טאטן? ― דאס
זאגט שוין אן אנדער ייד, ניט יענער פון די בייגל, נאר א ייד מיט א טלית־קטן, ווייזט אויס ― א בית־מדרש־ייד. די קינדער זאגן, אז זייער טאטן
רופט מען נחום. דערהערט אזא זאך, שטופט דער ייד מיטן טלית־קטן
אוועק אלע אנדערע יידן און נעמט די קינדער גאר אף אן אמתן
„דאפראס״:
    
― אייער טאטן, זאגט איר, רופט מען נחום? הייסט ער ניט ראבינאוויטש?
    
― ראבינאוויטש.
    
― און אייער מאמע האט געהייסן חיה־אסתר?
    
― חיה־אסתר.
    
― איז זי געשטארבן?
    
― געשטארבן.
    
― פון דער חלירע?
    
― פון דער חלירע.
    
― אט אזוי־זשע רעדט!
    
דער ייד מיטן טלית־קטן דרייט זיך אויס צום גאנצן עולם. דאס פנים
שיינט אים.
    
― אויב אזוי, פרעגט מיך, איך וועל אייך זאגן אקוראט! זייער
זיידע איז משה־יאסיע דעם האמארניקס, זייער באבע איז גיטל משה־יאסיע דעם האמארניקס. זייער זיידע, משה־יאסיע הייסט עס, ווייס שוין,
אז זיין טאכטער חיה־אסתר איז געשטארבן פון דער חלירע, ניט דא
געדאכט, און זייער באבע, גיטל משה־יאסיעס, ווייס נאך ניט. מע וויל איר
ניט אנזאגן די בשורה: אן אלטע יידענע, א קאליקע נעבעך...
    
דער ייד מיטן טלית־קטן דרייט זיך אויס צו די קינדער מיטן זעלבן
שיינענדיקן פנים:
    
― קריכט אראפ, קינדער, פון וואגן, וועט מען אייך ווייזן, ווו אייער
זיידע זיצט. צופארן אהין קאן מען נישט ― צו א שמאל געסל. סיידן
פון יענער זייט? וועט מען אבער נישט קאנען אויסקערעווען זיך מיטן
וואגן. ווי מיינסטו, מאטל, מע וועט קאנען?...
    
דאס איז געזאגט געווארן צו א יונגנמאן מיט אן אויסגעבויגענער
נאז, וואס הייסט מאטל. מאטל פאררוקט דאס היטל ארויף:
    
― פארוואס זאל מען ניט קאנען?
    
― פארוואס? פאר שבת! האסט פארגעסן, אז הערשקע איצע־ליאבעס
בויט א שטאל פון יענער זייט?
    
מאטל טוט זיך ניט קיין ריר און פרעגט ווייטער:
    
― און אז ער בויט א שטאל פון יענער זייט, איז וואס?
    
― וואס הייסט איז וואס? האט ער אנגעפירט געהילץ!
    
― אנגעפירט געהילץ? לאז אים ווויל באקומען!...
    
― וואס איז צו ריידן מיט א שטיק האלץ?!...
    
און וואס מער מאטל איז רויק, היצט זיך יענער אלץ מער, ביז
ער גייט־ארויס פון די כלים, טוט א שפיי אף מאטלען, רופט אים אן
מיטן נאמען „שוטה בן פיקהאלץ״. ער נעמט די קינדער פאר א האנט:
„קומט, קומט מיט מיר ― איך וועל אייך צופירן. מע דארף גיין צופוס״.
און דער ייד מיטן טלית־קטן און מיטן שיינענדיקן פנים לאזט זיך מיט
די יונגע וואיאזשערן־יתומים פונעם יאריד ארויס צופוס, צו זייער זיידן
משה־יאסיע און צו זייער באבע גיטל.
    
39
  
א שיינער ברוך־הבא
  
די געליימטע באבע גיטל. ― דער זיידע משה־יאסיע מיט דער בולבעוואטער
    
נאז און געדיכטע ברעמען. ― דער פעטער איציע און די מומע סאסיע.
    
די פערעיאסלאווער יתומים האבן געהאט דאס רעכט פארשטעלן זיך
דעם זיידן משה־יאסיעס שטוב ― א מין פאלאץ. דער זיידע משה־יאסיע
אליין האט זיך זיי פארגעשטעלט א פאטריארך אין א זיידענער זשופעצע.
א קלייניקייט ― מע זאגט, זיי זיינען אזוי רייך, אזוי רייך! צום סוף האט
זיי דער בית־מדרש־ייד מיטן שיינענדיקן פנים צוגעפירט צו א גאנץ געוויינלעכן שטיבל, פראוודע, מיט א גלעזערנעם גאניק, און האט זיי א זאג
געגעבן: „אט־א־דא זיצט אייער זיידע, משה־יאסיע האמארניקס״. אליין
איז דער ייד נעלם געווארן. ער האט נישט געוואלט זיין דערביי. די קינדער
האבן דורכגעשפאצירט דעם גלעזערנעם גאניק, געעפנט די טיר און דערזען פאר זיך אקוראט אקעגן דער טיר, אף א הילצערן בעט, זיצן א מענטשן
ניט קיין מענטשן, א באשעפעניש ניט קיין באשעפעניש, אינעם געשטאלט
פון א נקבה, אן פיס, מיט עפעס מאדנע אויסגעדרייטע הענט. די ערשטע
מינוט האבן זיי געוואלט גיין צוריק. נאר דאס באשעפעניש האט זיך
שטארק איינגעקוקט אין זיי מיט אירע גלאנצנדיקע רויטע אויגן און האט
מיט א זייער איינגענעמען קול א פרעג געטאן בא זיי: „ווער זייט איר,
קינדער?״ עפעס אייגענעס, נאענטעס, האט זיך געלאזט הערן אין דעם
קול, און די קינדער האבן איר א זאג געגעבן: „א גוט מארגן. מיר זיינען
פון פערעיאסלאוו״...
    
דערהערט דאס ווארט „פערעיאסלאוו״ און דערזען א גאנץ רעמל
מיט קינדער, צווישן זיי א מיידעלע נאך קיין יאר ניט אלט, האט די אלטע
באלד ארומגעכאפט די גאנצע טראגעדיע און זי האט פארבראכן מיט
אירע אויסגעדרייטע הענט און אויסגעשריען אף א קול:
    
― אוי, א ווייטיק איז מיר! אוי, א דונער איז מיר! מיין חיה־אסתר
איז געשטארבן! ― און גענומען זיך שלאגן מיט די הענט אין קאפ ―
משה־יאסיע! ווו ביסטו? אהער גיי! משה־יאסיע! משה־יאסיע! ווו ביסטו?
אהער גיי! משה־יאסיע!
    
אף איר געשריי איז געקומען צו לויפן פון א זייטיק אלקירל אן
אלטער, א נידעריקער, אין טלית און תפלין, מיט א משונה מגושמדיק
פנים, מיט א ברייטער בולבעוואטער נאז, מיט מוראדיק גרויסע געדיכטע
ברעמען, אנגעטאן אין שמאטעס און אין שקראבעס. ― „אט דאס איז
דער זיידע משה־יאסיע? אט דער איז דאס אזוי רייך? אזוי רייך?״...
    
דאס ערשטע, וואס דער זיידע משה־יאסיע האט געטאן ― ער האט
גענומען שרייען אף די קינדער, בייזערן זיך און מאכן אף זיי מיט די
הענט. און מחמת ער האט געהאלטן אינמיטן דאוונען און נישט געטארט, אפנים, מפסיק זיין, האט ער גערעדט צו זיי אף לשון־קודש:
„אי־א־נו, רוצחים! גזלנים!״... און צו דער אלטער האט ער געזאגט אף
לשון־קודש, און דאס קול האט געציטערט: „אי־א־נו, ידעתי... בתי... ה׳
נתן וה׳ לקח!״...
    
דאס האט באדארפט הייסן, אז ער ווייס, אז די טאכטער איז געשטארבן, און דער גאט וואס האט געגעבן, דער אייגענער גאט האט גענומען... האט דאס אבער דער אלטער ווינציק־וואס בארויקט, און זי האט
ניט אויפגעהערט צו וויינען און צו קלאגן און צו שלאגן זיך מיט די
הענט אן קאפ און צו שרייען: „חיה־אסתר! מיין חיה־אסתר איז געשטארבן!״ ― ביז עס זיינען זיך צונויפגעלאפן נאך מענטשן, עפעס איינער א ייד מיט אזעלכע לאנגע פאות, וואס די קינדער האבן אזעלכע
אין פערעיאסלאוו נישט באגעגנט. דאס איז געווען זייער מאמעס איינציקער ברודער, דער פעטער איציע. נאכן פעטער איציע איז אריינגעלאפן
א יידענע מיט א פארפלאמט פנים, מיט פארקאטשעטע ארבל און מיט א
פאלאניק פון קיך. דאס איז געווען זיין ווייב ― די מומע סאסיע. און מיט
איר איז אריינגעקומען א מיידעלע מיט רויטע בעקלעך און מיט קליינע
ליפעלעך ― זייערע א בת־יחידקע, א שיינינקע, נאר א שעמעוודיקע,
מיטן נאמען חווה־ליבע. און אחוץ זיי זיינען זיך צונויפגעלאפן נאך יידן
און ווייבער, נאענטע שכנים, און אלע מיטאמאל האבן גענומען ריידן,
טרייסטן די באבע גיטל מיט ווערטער: אז וויבאלד די טאכטער איז שוין
טויט, היינט וואס וועט העלפן דער געוויין? און דאס, וואס די ערד דעקט
צו, איז דאך פארפאלן. און די יונגע געסט האט מען אחוץ גענומען
זאגן מוסר, אז מע קומט ניט אריין אט אזוי, הולאם אף דער קאראבקע,
און מע זאגט ניט אן יענעם גלייך אזא בשורה... כאטש גאט איז יודע
דעם אמת, אז די קינדער האבן, אייגנטלעך, גאר ניט אנגעהויבן צו
„זאגן״.
    
דערווייל האט דער זיידע משה־יאסיע אויסגעטאן דעם טלית און
תפלין און האט פון זיין זייט גענומען פארהאלטן די אייניקלעך, למאי זיי
זיינען נישט אריינגעקומען פריער צו אים. זיי זאלן זיין בעלי־דרך־ארץ,
וואלטן זיי באדארפט זיך זען פריער מיט אים, פאוואלינקע איבערריידן,
וואלט ער, דער זיידע הייסט עס, פאוואלינקע איבערגערעדט מיט דער
באבע, זי צוגעגרייט ביסלעכווייז, ניט אזוי, הענדום־פענדום! אזוי טוען
פרא־אדמס, ניט קיין מענטשן...
    
דאס האט שוין, אפנים, די באבע גיטל נישט געקאנט אריבערטראגן,
און ווי ווייט דער בראך איז ניט געווען פאר איר גרויס, איז זי אנגעפאלן
אפן זיידן:
    
― אלטער דורין! וואס האסטו צו די קינדער נעבעך? וואס זיינען
זיי שולדיק? פון וואנען זאלן זיי דיר וויסן, אז דו ליגסט דארט ערגעץ
אף די פעלצן און דאוונסט? א שיינער ברוך־הבא! קומט אהער, קינדערלעך, צו מיר. ווי אזוי רופט מען אייך?
    
און איינציקווייז האט זי צוגערופן צו זיך די קינדער, און איינציקווייז האט זי זיי אויסגעפרעגט בא די נעמען, געגלעט און געקושט און
באנעצט מיט אירע געזאלצענע טרערן, באוויינט שוין ניט איר טאכטער,
נאר די קליינע עלנטע יתומימלעך נעבעך... זי האט זיך געשווארן, אז זי
האט כמעט געוווסט, אזוי זיכער, ווי ס׳איז היינט טאג אף דער גאנצער
וועלט, אז איר חיה־אסתר איז געשטארבן, ווארעם ס׳איז שוין עטלעכע
נעכט, אז זי קומט צו איר צו־חלום און פרעגט זיך אלץ נאך אף אירע
קינדער, זי זאל איר זאגן, ווי געפעלן איר אירע קינדער?...
    
― לאז מען זיי געבן עפעס עסן. משה־יאסיע, וואס שטייסטו, ווי א
נעכטיקער? זעסט דאך, אלטער דורין, אז די קינדער זיינען נעבעך פארשמאכט, אויסגעהונגערט און ניט געשלאפן א גאנצע נאכט. ווינד איז מיר
― אבי ער זאגט זיי מוסר! א שיינער זיידע! א שיינער ברוך־הבא!...
צווישן פעלצן
  
דעם זיידנס בוכהאלטעריע. ― זיין מוסר־זאגן, זיינע ספרים און זיין צדקה. ―
    
 וואס וועט זיין, אז משיח וועט קומען. ― דעם זיידנס עקסטאז.
    
דאס ערשטע, וואס דער זיידע משה־יאסיע האט פארגענומען פאר
זיינע אייניקלעך, אז זיי האבן אפגעדאוונט און אפגעגעסן, ― ער האט
זיי פארהערט.
    
פארגעקומען איז דער עקזאמען טאקע בא אים, אין זיין חדר מיוחד,
וווהין קיין בן־אדם האט נישט געטארט אריינקומען. נישט געטארט און
נישט געקאנט, ווארעם ס׳איז ניט געווען ווו.
    
דאס איז געווען א חדרל עטוואס גרעסער פון א שטייג, ווו מען
האלט עופות. אין דער דאזיקער שטייג האט זיך געפונען, ערשטנס, דער
זיידע, דערנאך זיינע ספרים, גאנץ ש″ס און פוסקים און קבלה־ספרים,
און חוץ לזה זיינען דארטן געווען משכנות: זילבערנע לעפל, טעצלעך,
הדסלעך און לעמפלעך, קופערנע פאנען, סאמאווארן, יידישע קאפאטעס,
גויישע קארעלן, סוויטקעס און פעלצן, דערהויפט פעלצן, אן א שיעור
פעלצן!
    
דאס איז געווען א מין לאמבארד, געפירט פון דער באבע גיטל שוין
פון יארן־לאנג. זיצנדיק א געליימטע אין בעט, האט זי געפירט דאס געשעפט ביד רמה, געהאלטן דאס ביסל מזומן בא זיך אונטער די קישנס,
נישט צוגעלאזט צו דער קאסע קיינעם. נאר אף די משכנות האט געוועלטיקט דער זיידע. צונעמען א משכון און ארויסגעבן א משכון ― דאס איז
געווען זיין ארבעט. אנגעדענקען זיך, צו וועמען וואסער משכון עס געהערט ― האט מען באדארפט האבן א קאפ פון א מיניסטער. עס קאן
זיין, אז דער זיידע משה־יאסיע האט טאקע געהאט אף זיך אפשר א קאפ
פון א מיניסטער, האט ער זיך אבער ניט געוואלט פארלאזן אף זיין מיניס־טארשן קאפ אליין. א קשיא, וואס סע מאכט זיך! איז ער געפאלן אף
א המצאה ― זיין אייגענע המצאה: אף יעדן משכון האט ער צוגענייט מיט
א נאדל־פאדעם ― און דווקא אליין ― א שטיקל פאפיר, און אף יעדן
שטיקל פאפיר האט ער אנגעשריבן מיט זיין האנט:  „ ז ה  ה ק א פ א ־
ט ע  ש יי ך  ל ב ע ר י ל ׳׳. אדער: ,, ז ה ה פ ע ל ץ  ש יי ך
ל ה ע ר ל  א י וו א ן ׳׳. אדער: ,, ז ה ה ק א ר ע ל ע ן  ש יי ך
ל ה ע ר ל י ת  י א וו ד א כ ע ״. אי, ס׳האט זיך געמאכט אמאל,
אז בערל איז געקומען צו גיין אויסקויפן די קאפאטע און מע האט אים
ארויסגעגעבן אן אנדערנס א קאפאטע, וואס יענער הייסט אויך בערל? ―
  
איז דא אן עצה: מע טראגט־ארויס ביידע בערלס קאפאטעס, און מע
הייסט אים, ער זאל דערקענען. א ייד וועט דאך ניט גיין זאגן אף א פרעמדער קאפאטע, אז ס׳איז זיינע. זעט איר, מיט א גוי, אז סע מאכט זיך
אזא זאך, איז שוין ניט אזוי גוט. איז דערצו אויך דא א המצאה (א
ייד א למדן גיט זיך אן עצה): מע הייסט איוואנען, ער זאל זיך מטריח
זיין זאגן עפעס א סימן אף זיין פעלץ. יעדער איוואן קען אזוי גוט זיין
פעלץ, אז עפעס א סימן מוז ער אף אים האבן. ס׳איז לא ימלט! פונדעסטוועגן, נישט קוקנדיק אף די אלע המצאות, זיינען גאנץ אפטלעך
ארויס מיאוסע מחלוקתן צווישן דער באבע מיטן זיידן. די באבע האט
אלץ געטענהט צום זיידן:
    
― איך פרעג דיך, אלטער דורין וואס דו ביסט, אז דו האלטסט
שוין יא בא שרייבן און שרייבסט שוין יא „זה הקאפאטע שייך לבעריל״,
― וואס וועט דיך ארן, אז דו וועסט שוין צושרייבן נאר איין ווארט ―
„בעריל זאאיקע״? אדער אז דו שרייבסט שוין יא „זה הפעלץ שייך
להערל איוואן״, ― שרייב שוין אינגאנצן דעם נאמען זיינעם: „איוואן
זלאדי״. אדער: „זה הקארעלן שייך להערלית יאוודאכע די קארנאסע״...
    
איז אבער דער זיידע משה־יאסיע ― ס׳זאל אים צו קיין חרפה ניט
זיין אף יענער וועלט ― געווען במחילת־כבודו א מוראדיקער עקשן. אט
דווקא ווייל זי וויל אזוי, וויל ער ניט. און ער איז געווען ניט אינגאנצן
אומגערעכט: א יידענע א קאליקע, ליגט אין בעט ― און פארגינט זיך
אזוי צו קאמאנדעווען מיט א מאן, אים רופן „אלטער דורין״ פאר די אייניקלעך אין די אויגן! ער איז דאך עפעס נישט קיין אבי־ווער ― רב
משה־יאסיע דעם האמארניקס! א ייד, וואס זיצט יומם ולילה על התורה
ועל העבודה. אדער ער לערנט, אדער ער דאוונט. היינט פאסט ער אלע
תעניתים און אלע מאנטיק און דאנערשטיק און קיין שטיקל פלייש קומט
גלאט ניט אריין אין מויל אריין צו אים א גאנצע וואך, חוץ שבת און
יום־טוב. אין שול קומט ער פריער פון אלעמען און גייט־ארויס שפעטער
פון אלעמען. מאכט קידוש דעמאלט, ווען אלע יידן שלאפן שוין ― ווארטשעט זי טאקע, די באבע גיטל, און בייזערט זיך. מילא, פאר זיך ארט
איר שוין ניט ― זי איז שוין געוווינט געווארן צו הונגערן. אבער אף די
קינדער נעבעך, אף די יתומים, איז א רחמנות!
    
פון אלע קינדער די יתומים האט דער זיידע משה־יאסיע ליב געקריגן
נאר איינעם ― שלומען. טאקע א שקאץ, א יינגל א ברען, דערפאר אבער
א גוט קעפל. פון אים וואלט געקאנט זיין א לייט, ער זאל נאר אביסל מער
וועלן זיצן מיטן זיידן אין זיין חדר מיוחד, צווישן די פעלצן, און ניט
האבן קיין טבע לויפן מיט באסלאווער יינגלעך צום „ראס״, זען ווי מע
כאפט פיש, אדער אין וואלד אריין טרייסלען בארלעך, אדער נאך אזעלכע
קונדסערייען.
    
― דיין טאטע זאל זיין א מענטש ― אזוי האט דער זיידע מיט אים
איינגעטענהט ― דיין טאטע זאל ניט זיין אנגעשמעקט מיטן תנ″ך און
מיטן דקדוק און מיט משה דעסעווער און מיט די איבעריקע אפיקורסישע
גענג, וואלט ער דיך על־פי יושר באדארפט איבערלאזן דא בא מיר כאטש
אף עטלעכע זמנים, וואלט איר דיך מיט גאטס הילף געמאכט פאר אן
ערלעכן יידן. עס וואלט פון דיר ארויס דער אמתער חסיד מיטן אמתן
בעל־קבלה מיטן אמתן ברען. און אזוי וואס וועט פון דיר זיין? א גאר
נישט מיט א נישט, א פוסטעפאסניק, א שייגעצל, א קנאקער, א פייפער, א
ימח־שמוניק, א דער־רוח־ווייס־וואס, א הולטיי, א רשע־מרושע, א שמדילניק, א מחלל־שבתניק, א טריפניאק, א פושע באלקי ישראל!...
    
― משה־יאסיע! טאמער וואלט געווען גענוג מוטשען א קינד?
    
„לאנג לעבן זאל די באבע גיטל!״ ― טראכט זיך דער אויסגעלייזטער פונעם זיידנס הענט, אף וועמען עס ווארטן שוין באסלאווער יינגלעך־קונדסים אין דרויסן.
    
פונדעסטוועגן זיינען געווען מינוטן, וואס דער זיידע משה־יאסיע איז
אים געווען אויך צום הארצן, ליב און טייער. איינמאל האט ער אים געטראפן זיצנדיק מיטן טלית־זאק אונטער דער האנט בא דער באבע אין
בעט. ער האט זי עפעס זייער שטארק געחנפעט, גערעדט שטילערהייט, געדונגען זיך און געבעטן בא איר נאך געלט, און זי האט נישט געוואלט
געבן מער. דאס האט ער זיך געדונגען ניט פאר זיך ― פאר צדקה, פאר
זיינע ארעמע חסידים, וואס אין קלויז, און זי האט געטענהט איינס: „מע
דארף ניט. זי האט אירע אייגענע יתומים ― אף זיי איז מער רחמנות״...
    
נאך איין מאל האט ער געטראפן דעם זיידן זיצן בא זיך אין חדר
מיוחד, אנגעטאן אין טלית און תפלין, דעם קאפ פארווארפן, די אויגן
צוגעמאכט, עפעס גארנישט בהאי עלמא, און אז ער האט זיך אויפגעכאפט, האבן בא אים די אויגן געשיינט און געלויכטן, און זיין מגושמדיק
פנים האט אויסגעזען שוין נישט אזוי מגושמדיק. „די שכינה האט אף
אים גערוט״... און ער האט גערעדט ווי צו זיך אליין, און מיט א שמייכל
אף די מוראדיק גרויסע געדיכטע וואנצעס:
    
― אדום וועט נישט לאנג געוועלטיקן... די ישועה איז נאענט, נאענט, נאענט!... קום אהער, מיין קינד, זיץ אביסל, וועלן מיר שמועסן
פונעם קץ, פון משיחן ― וואס וועט זיין, אז משיח וועט קומען...
    
און דער זיידע משה־יאסיע האט גענומען דערציילן פאר זיין אייניקל,
וואס וועט זיין, אז משיח וועט קומען, מיט אזא התלהבות, מיט אזויפיל
היץ און מיט אזעלכע פלאמענדיקע פארבן, אז דעם אייניקל האט זיך
ניט געוואלט אפטרעטן פונעם זיידן, און ניט ווילנדיק איז אים געקומען
אפן זינען זיין ערשטער און זיין בעסטער חבר שמואליק. דער חילוק
צווישן די צוויי איז געווען דער, וואס שמואליק האט גערעדט פון אוצרות,
מכשפים, פרינצן און פרינצעסנס ― אלץ פון אזעלכע זאכן, וואס זיינען
שייך צו דער וועלט; און דער זיידע משה־יאסיע האט מבטל געווען ד י
וועלט לגמרי און האט זיך אריבערגעטראגן אינגאנצן, אינאיינעם מיטן
אייניקל, וואס האט אים אויסגעהערט מיט דער גרעסטער שפאנונג, אהין,
אף  י ע נ ע ר  וועלט, דארטן, צווישן סאמע צדיקים און מלאכים און
שרפים און כרובים, ניט ווייט שוין פונעם כסא־הכבוד, גאר־גאר נאענט
שוין טאקע צו א י ם אליין, צום מלך מלכי המלכים הקדוש־ברוך־הוא... דארטן זיינען געווען דער שור־הבר מיטן לויתן, און דער טייערסטער בוימל, וואס הייסט „אפרסמון״, און דער טייערסטער וויין, דער
„יין המשומר״, און צדיקים זיצן און לערנען און האבן הנאה פון דער
שכינה און פונעם „אור הגנוז״, פון יענער ליכטיקייט, וואס בעת גאט
האט באשאפן די וועלט, האט ער געזען, אז די מענטשן זיינען ניט ראוי
צו אזא ליכטיקייט, האט ער עס איבערגעלאזט אף לעתיד־לבוא... און
הקדוש־ברוך־הוא אליין, כביכול, בכבודו ובעצמו, שטייט און באדינט
זיי, די צדיקים, ווי א טאטע. און פון אויבן, פונעם הימל, לאזט זיך אראפ
פונקט אפן זעלבן ארט, ווו דאס אמאליקע בית־המקדש איז געשטאנען,
א ניי בית־המקדש, פון סאמע גינגאלד און פון די טייערסטע שטיינער,
דימענטן און בריליאנטן, און די כהנים דוכנען, און די לוויים זינגען,
און דוויד המלך קומט־ארויס אקעגן מיט א פידל און זינגט: „ר נ נ ו
צ ד י ק י ם  ב י ׳! ב י׳!״...
    
דא הייבט אן דער זיידע משה־יאסיע זינגען אף א קול, צוקנאקן מיט
די פינגער, און די אויגן פארגלאנצט ער ארויף, און דאס פנים לויכט
אים, און אליין איז ער נישט בהאי עלמא: ער איז דארטן ערגעץ, ווייט־ווייט, אף  י ע נ ע ר  וועלט, אף  י ע נ ע ר  וועלט!...
    
41
  
א ייד א פויגל
  
א מעשה פון פארצייטן. ― ווי אזוי יידן האבן אמאל געלעבט צווישן פריצים. ―
    
 א טראגעדיע פון אן ארעמען רענדאר
    
מע באדארף אבער ניט מיינען, אז דער זיידע משה־יאסיע איז אלע
מאל געווען נאר אף  י ע נ ע ר  וועלט, און אז ער האט ניט געהאט פאר
זיינע אייניקלעך צו דערציילן גארנישט פון  ד ע ר  וועלט. א! ער האט
געהאט זייער א סך צו דערציילן פון אמאליקע יידן, אמאליקע חסידים,
אמאליקע בעלי־קבלה און אמאליקע פריצים, להבדיל, ווי זיי האבן זיך
באגאנגען מיט די יידן.
    
איין מעשה אזעלכע, וואס ער האט דערציילט פאר זיינע אייניקלעך,
א מעשה ווי א ייד איז אומגעקומען אף קידוש־השם, געדענקט זיך גאנץ
באזונדער, און די דאזיקע מעשה ווערט דא איבערגעגעבן בקיצור, ווייל דער
זיידע משה־יאסיע איז געווען, ער זאל מוחל זיין, א גרויסער מאריך און
האט ליב געהאט אפטמאל איבערשפרינגען פון איין ענין אפן אנדערן און
פארפארן מחילה קיין בויבעריק.
    
די מעשה האט זיך געטראפן שוין לאנג, נאך פאר זיין זיידן, עליו
השלום, דעם אלטן האמארניק. פאר וואס האט מען אים גערופן „הא־מארניק״? ווייל ה א מ א ר נ י  האט געהייסן דאס דארף, ווו ער
איז געזעסן, געהאלטן א מיל אין דער ארענדע. אין דעם זעלבן דארף איז
געזעסן נאך א ייד, מיטן נאמען נח, געהאלטן די קרעטשמע. געווען איז
דער נח א ייד א תם, אן אדם פשוט, נאר א גרויסער ירא־שמים, טאג
ווי נאכט געדאוונט און געזאגט תהלים, אפנים, א בעל־תשובה און א
„נסתר״. די גאנצע טוערן איז געווען זי. זיין עובדה איז געווען נאר
צאלן ראטע אין הויף און דינגען די קרעטשמע פון איין יאר אפן אנדערן. כל ימיו האט ער מורא געהאט, טאמער וועט אים עמעצער אויסדינגען די קרעטשמע, ווארעם בעלנים זיינען געווען א סך, כאטש פרנסה
האט ער געהאט פון דער קרעטשמע בצמצום, קוים־קוים דורכקומען, געווען א בעל־מטופל מיט קינדער.
    
ויהי היום ― קומט ער צו גיין איינמאל צום פריץ דינגען די ארענדע
און טרעפט א גוזמא געסט, א גאנצע סעודה. נאך דער סעודה קלייבט
מען זיך, כנהוג, נא־פאליוואניע, אף דער אכאטע הייסט עס. עס שטייען
שוין צוגעגרייט פערד און קארעטעס און בריטשקעס און לינייקעס און
הינט פון כל המינים, און די יעגערס מיט די גרויסע פעדערן און מיט די
פייפלעך, כיד המלך. אלצדינג, הייסט עס, פארטיק ארום און ארום. „נישט
געטראפן די גוטע צייט, ― טראכט זיך נח ― דער פריץ וועט נישט
וועלן ריידן איצט פון דער ארענדע״. צום סוף האט ער א טעות געהאט.
אויפגעשטאנען מיט די געסט פון טיש און געוואלט זיך שוין ארויפזעצן
אף די פערד, האט דער פריץ דערזען דעם יידן שטיין איינגעבויגן בא א
זייט, אפגעריסן קריעה־בליאה. מאכט ער צו אים מיט א פריילעך פנים:
„א? יאק סיע מאש פאן ארענדארזשי? ― וואס מאכט א ייד א רענדאר?״... זאגט אים נח כך וכך: „אדוני פריץ, איך בין געקומען וועגן דער
קרעטשמע״. צעלאכט ער זיך, דער פריץ, ס׳איז געווען כטוב לב המלך
ביין, שטארק אונטערן גלעזל, און רופט זיך אן צו אים: „אויף וויפל
יאר ווילסטו דען די קרעטשמע?״ זאגט ער צו אים: „וועלן וואלט איך געוואלט אף עטלעכע יאר, נאר אזוי ווי דער מנהג איז בא דיר, יאסנא וועל־מאזשנע פאן כראביע...״ לאזט אים דער פריץ ניט אויסריידן און מאכט
צו אים: „דאבזשע, איצטיקס מאל גיב איך דיר אפ די קרעטשמע אף דעם
אייגענעם מקח, וואס אלע מאל, אף א זמן פון צען יאר, נאר מיט איין
תנאי: זאלסט מיר זיין א פויגל״. קוקט אים אן דער ייד: „וואס הייסט,
איך זאל דיר זיין א פויגל?״. ענטפערט אים דער פריץ: „גאנץ פשוט. דו
דארפסט זיך פארשטעלן, זאגט ער, פאר א פויגל, און איך, זאגט ער,
וועל זיך צילן אין דיר און פרווון טרעפן גלייך אין קאפ אריין. האסטו עס
צעקייעט?״ ווערט א געלעכטער צווישן די פריצים, און דער ייד כלומרשט
לאכט אויך. ער טראכט זיך: „דער פריץ טרייבט קאטאוועס, גענומען אן
איבעריק ביסל וויין״... „נו? ― פרעגט אים דער פריץ, ― איז דאס געמאכט?״ טראכט זיך נח: „וואס ענטפערט מען אים דערויף?״ און טוט
אים א פרעג אף טשיקאוועסט: „וויפל צייט גיסטו אף צו באטראכטן זיך?״
זאגט אים דער פריץ גאנץ ערנסט: „יעדנא מינוטא״.― איין מינוט
הייסט עס, מער ניט. „די ברירה איז בא דיר, זאגט ער. אדער דו קריכסט
ארויף אפן דאך און פארשטעלסט זיך פאר א פויגל, אדער מארגנדיקן
טאג, זאגט ער, ווערסטו ארויסגעווארפן פון דער קרעטשמע״. איז דאך
אים פרחה נשמתו געווארן. וואס טוט מען? מיט א פריץ שפילט מען זיך
ניט. ובפרט, אז יענער הייסט שוין טראגן לייטערס ― אפנים, ס׳איז גארניט קיין קאטאוועס? רופט ער זיך אן נאך אמאל צום פריץ: „און וואס
וועט זיין, טאמער חלילה טרעפסטו טאקע?״ ווערט נאך א גרעסערער
געלעכטער צווישן די פריצים, און נח בלייבט שטיין א צעטומלטער. ער
ווייס ניט, צי דער פריץ מאכט חוזק, צי ער מיינט דאס מיט אן אמת?
זען זעט עס אויס ווי אן אמת, ווארעם מע הייסט אים די רגע קריכן אפן
דאך, אדער גיין אהיים אפרייניקן די קרעטשמע. וויל ער שוין גיין אהיים,
דערמאנט ער זיך, אז ער איז א בעל־מטופל מיט קינדער, הייבט ער אן זיך
בעטן באם פריץ, ער זאל אים געבן כאטש עטלעכע מינוט אף אפצוזאגן
ווידוי. זאגט אים דער פריץ: „דאכזשע, איך גיב דיר נאך איין מינוט אף
זאגן ווידוי״. איין מינוט? וואס קאן א ייד זאגן אין איין מינוט, אחוץ
„שמע ישראל״? ובפרט, אז מע שטופט אים שוין ארויף אפן לייטער.
זאגט ער „שמע ישראל״ און „ברוך שם כבוד מלכותו״, און נעמט קריכן
אפן לייטער, און טרערן גיסן זיך אים. וואס זאל ער טאן? א גזירה מן
השמים. א בעל־מטופל מיט קינדער. מסתמא איז אים באשערט אומצוקומען אף קידוש־השם. און אפשר וועט נאך גאט רחמנות האבן און טאן א
נס? דער אייבערשטער אז ער וויל ― קאן ער! געווען א גרויסער בעל־בטחון. אמאליקע יידן!
    
ארויפגעקראכן אפן שפיץ דאך, הערט ער נישט אויף צו לייענען
קריאת־שמע שטילערהייט און צו וויינען, גיסן מיט טרערן, און נאך אלץ
 ניט פארלוירן אינגאנצן דעם בטחון אף גאט, טאמער וועט דער אייבער־
 שטער פארט רחמנות האבן. אז דער אייבערשטער וויל ― קאן ער! דער
 פריץ דערווייל האט קיין צייט ניט. הייסט ער אים, ער זאל שטיין גלייך ―
 שטייט ער גלייך. דערנאך הייסט ער אים, ער זאל זיך אנבייגן ― בייגט
 ער זיך אן. ער זאל צענעמען די הענט ― צענעמט ער די הענט. ער זאל
 אויסזען ווי א פויגל ― זעט ער אויס ווי א פויגל... און דער פריץ ―
 צי ער האט עס טאקע געמיינט אף אן אמת, אדער ער האט נאר געטריבן
 קאטאוועס און דער אייבערשטער האט געמאכט אזוי, ס׳זאל אויסקומען
 אף אן אמת ― ער האט אויסגעשאסן און געטראפן נחן גלייך אין
שטערן אריין, און נח איז אומגעפאלן, ווי א געשאסענער פויגל, און האט
זיך אראפגעקייקלט אראפ פונעם דאך. און נאך באותו היום האט מען אים
געבראכט צו קבר־ישראל. דער פריץ האט אבער געהאלטן ווארט. צען יאר
כסדר האט ער נישט גערירט די אלמנה פון דער קרעטשמע, וויפל מע זאל
אים ניט מוסיף זיין אף דער ארענדע ― אמאליקע פריצים!
    
אזעלכע שיינע מעשיות פון „אמאליקע״ יידן און פון „אמאליקע״
פריצים האט דער זיידע געהאט לרוב, און חברה וואלטן זיך ניט אפגעזאגט
זיי אויסהערן נאך און נאך, ווען דער זיידע משה־יאסיע זאל ניט האבן
קיין טבע ארויסציען פון יעדער מעשה א מוסר־השכל, אז מע באדארף
זיין אן ערלעכער ייד און האבן בטחון, און פונעם מוסר־השכל זאל ער ניט
ליב האבן אריינפאלן גלאט אין מוסר אריין און נעמען שטראפן די קינדער, פאר וואס זיי גיבן נאך דעם יצר־הרע, ווילן נישט דאוונען, נישט לערנען, נישט גאט דינען, וואלטן וועלן טאג ווי נאכט נאר כאפן פישלעך,
אדער רייסן בארלעך, אדער גלאט שקאצעווען מיט אלע באסלאווער יינגלעך, ימח שמם וזכרם זאלן זיי ווערן!
    
42
  
ימים נוראים
    
דער באסלאווער טייך „ראס״. ― דער באסלאווער וואלד. ― די באסלאווער אלטע
    
קלויז. ― די באבע גיטל שלאגט מיט די אייניקלעך כפרות. ― דער זיידע בענטשט
    
 זיי ערב יום־כפור און זיינע אויגן זיינען נאס
    
עס איז שווער צו זאגן, ווו איז געווען מער לעבן, מער פאעזיע ―
באם טייך „ראס״, אדער אין באסלאווער וואלד, אדער אין דער אלטער
קלויז? עס איז שווער צו זאגן, וואס פון די דריי האט געהאט אין זיך א
גרעסערן יצר־הרע? באם „ראס״ ― דארט איז א לעבן! דארט איז פריילעך! דארט טרינקען־אן בעלי־עגלות זייערע פערד; דארט שעפן־אן וואסערפירערס וואסער אין זייערע פעסלעך; דארט שטייען ווייבלעך און מיידלעך
בארוועסע, מיט רויטע פולקעס, און וואשן גרעט, קלאפן און שפריצן
מיטן פראטש, אזש פונקען פליען; דארט באדן זיך, פאליאסקען זיך,
לערנען זיך שווימען און כאפן פישלעך יינגלעך אן א שיעור, טוען זיך
אויס צווישן די שטיינער, שפרינגען אין טייך אריין ― און אלע שרייען,
אלע פילדערן: „זע, ווי איך שווים! זע, ווי איך ליג אפן רוקן! זע בעסער,
ווי איך גיי טריט־וואסער! זע, ווי איך טוק זיך! זע, ווי איך מאך בולבעס!״... אלע ריידן, אלע באווייזן קונצן, אלע קאנען. די פערעיאסלאווער
יתומים זיינען זיי שרעקלעך מקנא. איינער פון דער חברה גייט־צו א נאקעטער, ווי די מאמע האט אים געהאט. אברהמל רופט מען אים. א בחורל
שווארץ ווי א טאטער, אויגן ביינקאוואטע, א פנים ווי א לאקשן־ברעט,
א נעזל ווי א פאסאליע. „ווי אזוי רופט מען דיך?״ „שלום״. „שווימען
קאנסטו?״ „ניין״. „וואס־זשע שטייסטו? קום אהער, וועל איך דיך אויסלערנען״... איר פארשטייט? ניט לערנען, נאר  א ו י ס ל ע ר נ ע ן!
― דאס איז גאר אנדערע ווערטער.
    
נישט ווינציקער פאעזיע איז אין וואלד. דער באסלאווער וואלד איז
רייך אין בארלעך. די בארלעך זיינען אפילו הארט ווי שטיינדלעך און
זויער ― עסיק! נאר פארט בארלעך. און קאסטן גארנישט. איר קאנט אייך
רייסן וויפל איר ווילט ― הפקר! מע באדארף נאר קאנען דערלאנגען.
וואלד־בארלעך וואקסן הויך. מוז מען ארויפקלעטערן ארויף אפן בוים און
טרייסלען דעם בוים מיט אלע כוחות, אניט וועלן די בארלעך ניט פאלן.
אויסער בארלעך זיינען אין באסלאווער וואלד פאראן ניסלעך אויך. הא־זענע ניסלעך. זיי ווערן שפעט פארטיק און זיינען באוואקסן מיט א מין
שאלעכץ ― ביטער־גאל. און קיין יאדערן זיינען אין די ניסלעך נישטא.
זיי וועלן ערשט אמאל זיין. נאר עס מאכט ניט אויס. פארט ניס. מע קאן
אנלייגן פולע קעשענעס. דאס וואס מע רייסט אליין ― איז אנגעלייגט.
און רייסן בארלעך און טרייסלען ניס באדארף מען קאנען. אברהמל קאן.
אברהמל איז אף אלצדינג א כוואט. איז א גוטער בטבע, א מזג טוב, א
מענטש אן א גאל. איין חסרון נאר, וואס ער איז א קבצנס א יינגל. זיין
מאמע איז אן ארעמע אלמנה און א קעכן בא די יאמפאלסקיס. געוווירע
געווארן דערפון איז דער פעטער איציע און האט עס באלד אפגעטראגן
דער באבע גיטל אין אויער אריין. האט די באבע גיטל צוגערופן דאס
אייניקל שלום צו איר בעט, אים געשענקט א באר פון אונטער דעם קישן
און אנגעזאגט עטלעכע מאל, ער זאל זיך ניט דערוועגן מער באגעגענען
זיך און זיין באקאנט מיט א ז ע ל כ ע  יינגלעך, ווי אברהמל, ווארעם
טאמער דערוויסט זיך דער זיידע משה־יאסיע, אז זיינע אייניקלעך באגעגענען זיך מיט א ז ע ל כ ע  יינגלעך, וועט זיך טאן חושך!...
    
זיי איז גרינג צו זאגן „ניט באגעגענען זיך״ ― אז מיט דעם
אברהמלען מוז מען זיך באגעגענען כאטש צוויי מאל א טאג, אינדערפרי
און אפדערנאכט ― באם קדיש זאגן. אברהמל איז אויך א יתום. ער
זאגט קדיש נאך זיין טאטן אין דער אלטער קלויז. אך, וויפל קדישים
דארטן איז! און אלע זאגן קדיש אין מזרח!... משה־יאסיע דעם חאמאר־ניקס אייניקלעך, אז זיי זיינען געקומען מיטן זיידן דאס ערשטע מאל אין
דער אלטער קלויז, האט זיי דער זיידע צוגעפירט גלייך צום שמש און האט
אים אנגעזאגט מיטן הארבן ווארט, אז ער וויל, אז זייער ארט אף זאגן
קדיש זאל זיין נעבן עמוד, ווארעם דאס זיינען „טאטנס קינדער״... דער
שמש, א זקן מיט אן אויסגעבויגענעם רוקן און מיט אלטע טראכאמעדיקע
אויגן, וואס זעען־אויס ווי ארומגעליאמעוועט מיט רויטן, האט אויסגעהערט דעם זיידן מיט דרך־ארץ, נישט געענטפערט קיין ווארט, אריינגעכאפט אין נאז א רעכטן שמעק טאבעקע, גיך אפגעטרייסלט די פינגער און
אונטערגעטראגן אויך דעם זיידן דאס פושקעלע, א קלאפ געגעבן מיטן
נאגל איבערן דעקל מכבד געווען אים מיט א שמעק טאבעקע אן ווערטער. דאס האט באדארפט הייסן: ,,גוט, וואס איר האט מיר געזאגט, אז
דאס זיינען טאטנס קינדער, זיינען זיי שוין, זייט זיכער, בא מיר דאס
שווארצאפל פונעם אויג, וואס איז שייך!״...
    
די באסלאווער אלטע קלויז האט געהאט אין זיך אזא כוח, אז די
פערעיאסלאווער יתומים, ווי מע האט זיי דארט גערופן, האבן זיך צוגעבונדן צו איר, גלייך ווי זיי וואלטן דארט געבוירן און אויפגעצויגן געווארן. אלצדינג האט בא זיי אויסגעזען מוראדיק גרויס און שיין און
הייליק. אף אלצדינג איז געלעגן א באזונדער חתימה פון אלטער שיינקייט, פון פארגאנגענער גרויסקייט, פון פארצייטיקע הייליקייט ― א שטיק
בית־המקדש.
    
נאר אויב די באסלאווער אלטע קלויז האט אויסגעזען בא די פערע־יאסלאווער יתומים אין אלע טעג פון א גאנץ יאר ווי א שטיק בית־המקדש, איז זי צו ימים נוראים, צו ראש־השנה און יום־כיפור, געווארן
פאר זיי טאקע א גאנצער בית־המקדש. זיי האבן נאך קיינמאל אזוי פיל
יידן ניט געזען און האבן נאך קיינמאל אזא דאוונען ניט געהערט. דאס
איז געווען א מישמאש פון אלערליי מינים חסידים און חב″דניקעס, וואס
האבן באם דאוונען איינגעלייגט די וועלט, געפאטשט מיט די הענט, געקנאקט מיט די פינגער און געזונגען מאדנע ניגונים, געברומט און געבאמקעט און מיט אמאל פארגאנגען זיך און פארדבקהט זיך אף עטלעכע
מינוט, און ווידער גענומען זינגען און ברומען און באמקען און קנאקן
מיט די פינגער. פאר די פערעיאסלאווער יתומים איז אזא מין דאוונען
געווען א נייס, א גאנצער ספעקטאקל. נאר שענער פון אלץ איז געווען
דאס, וואס דער זיידע משה־יאסיע האט מיט זיין דאוונען איבערגעשטיגן
אלע דאוונער פון דער אלטער קלויז. ער איז געווען ניט קיין חב″דניק,
נאר גלאט א מאדנער חסיד מיט אייגענע גענג, אייגענע מנהגים און אייגענע משוגעתן. ער האט זיך פארגונען בלייבן אין קלויז שבת און יום־טוב לאנג־לאנג נאך אלעמען. דער פעטער איציע, וואס האט געוווינט אין
דער אנדערער האלבער שטוב, האט שוין געהאלטן אין עסן, פון אויוון
האט זיך געלאזט הערן א ריח פון געפילטע פיש און יום־טובדיקע
מאכלים, עס האט געקלעמט דאס הארץ און אזש דערלאנגט ביזן לעפעלע ― און דער זיידע האט נאך אלץ געדאוונט, געזונגען און געבאמקעט. די באבע גיטל האט עטלעכע מאל בשתיקה אונטערגערוקט די אייניקלעך, חיה־אסתרס קינדער, צו שטיקלעך לעקעך ― ס׳זאל זיי נישט
איבערחלשן דאס הארץ, און א זאג געגעבן צו זיי מיט א געלעכטער:
„איר וועט שוין געדענקען, ווען איר האט זיך אריינגעכאפט צווישן
משוגעים״...
    
דער פעטער איציע דערווייל האט שוין אפגעגעסן און אפגעבענטשט,
אריינגעשטעקט דעם קאפ פון דער אנדערער האלבער שטוב: „נישטא דער
טאטע? כא־כא!״ לא־די ער האט אפגעגעסן, לאכט ער נאך!... קוים מיט
צרות, גאט האט רחמנות געהאט ― דער זיידע איז שוין דא! אריינגעפלויגן, שלעפנדיק די רעזעווולקע מיט די ארבל אף דער ערד, איז ער מיט
א ברייטן גוט יום־טוב, און גלייך צום קידוש מאכן, אבער מיט אזעלכע
קולות, אז די גאנצע גאס האט געמוזט הערן.
    
― צוליב די קינדער, צוליב די יתומים נעבעך, וואלטסטו, דאכט זיך,
געמעגט אמאל פארבייגן דיינע משוגענע שטיק און מאכן עס בקיצור? ―
האט אים די באבע פארגעהאלטן. נאר ס׳איז געווען ארויסגעווארפן. ער
האט נישט געהערט. ער איז נאך אלץ געווען פארדבקהט און אריינגעטאן
אין די עולמות העליונים, מיט איין האנט געגעסן, מיט דער אנדערער
געמישט עפעס אן אלטן ספר, און, שאקלענדיק זיך פון דער גרינג, אריינגעקוקט אהין מיט איין אויג, מיטן אנדערן אויג געכאפט א קוק אף די
אייניקלעך און געזיפצט, שטארק געזיפצט. דאס זיפצן איז געווען טאקע
אף די אייניקלעך די יתומים, וואס זייערע נשמות ליגן אין גשמיות, האבן
אין זינען די אכילה, גיבן־נאך דעם יצר־הרע מיט אלע זיינע תאוות..
נאכן עסן האט ער זיי דאס פארגעהאלטן, געזאגט א היפשע ביסל מוסר,
געזען, ס׳זאל זיי אויספאלן באקעם דער פרישער קוילעטש מיט די געפילטע
פיש מיטן זיסן פאסטערנאק־צימעס מיט די אלע איבעריקע יום־טובדיקע
מאכלים, וואס די באבע גיטל האט, ליגנדיק אין בעט א געליימטע נאר מיט
איר שכל געקאנט צוגרייטן על צד היותר טוב.
    
דאס איז געווען ראש־השנה. ערב יום כיפור איז געווען נאך שענער.
דער ערב יום־כיפור האט זיך אויסגעפיינט אין באסלאוו באם זיידן משה־יאסיע מיט צוויי זעלטענע צערעמאניעס, וואס האבן געמאכט אף די
יתומים א באזונדערן איינדרוק. די ערשטע צערעמאניע איז געווען דאס
שלאגן כפרות מיט א נאכט פריער פאר ערב יום־כיפור. שלאגן כפרות האבן
זיי געשלאגן אין דער היים אויך, נאר דא, אין באסלאוו, איז געווען אן
אנדער מין כפרות שלאגן. די באבע גיטל האט גענומען די דאזיקע מצווה
אף זיך. זי, הייסט עס, האט געשלאגן מיט איר חיה־אסתרס יתומים
כפרות. זיצנדיק א געליימטע אין בעט, האט זי צוגערופן די גאנצע כאליאסטרע צו זיך, געגעבן יעדן זיין כפרה, די יינגלעך צו הענער און די
מיידלעך צו הינער, געעפנט איר גרויסן סידור און אנגעוויזן מיט אירע
אויסגעדרייטע פינגער אפן „בני־אדם״ ווארט בא ווארט און הויך אף
א קול און מיט א ניגון: „בני־אדם יושבי חושך וצלמות! אסירי עני
וברזל!״... און געוויינט בעת מעשה אזוי, ווי מע קאן וויינען נאר סיידן
אף א טויטן. און ווער שמועסט, אז ס׳איז געקומען צו דער יינגסטער פון
די יתומהלעך, צום מיידעלע, וואס איז אלט קוים א יאר, האט די באבע
שיער געחלשט פאר געוויין! אף איר קוקנדיק האבן זיך די קינדער אויך
צעוויינט, און אף זיי קוקנדיק ― אויך די עלטערע, און ס׳איז געווארן א
יללה מיט סכנת־נפשות. אין יענעם ביטערן שבת, בעת די מאמע זייערע
איז געלעגן מיט שווארצן איבערגעדעקט אף דער ערד, האבן די יתומים
קיין צענט־חלק אפילו ניט געוויינט, ווי אצינד, בא דער באבעס „בני־אדם״.
    
די צווייטע צערעמאניע איז געווען אף מארגן, ערב יום־כיפור, נאכן
קומען פון דער אלטער קלויז, ווו חברה האבן באקומען לעקעך פונעם
גבאי ראשון פולע קעשענעס. דער זיידע משה־יאסיע האט נאך נעכטן
אנגעזאגט, באלד נאך כפרות שלאגן, אז די קינדער זאלן נאכן דאוונען
אינדערפרי, למען השם, קומען צו אים זיך בענטשן.
    
מאדנע יום־טובדיק אנגעטאן און יום־טובדיק געשטימט איז געווען
דער זיידע משה־יאסיע. אף דער אלטער צעהאקטער אטלעסענער קאפאטע
האט ער געטראגן א מאדנע מין טיזליק פון א מאדנע מין הארטן שרייענדיקן שטאף, וואס מע קריגט שוין ניט היינטיקע צייטן אין ערגעץ,
מע זאל וועלן באצאלן דערפאר מי יודע וויפל. אפן קאפ האט ער געטראגן א שטריימל מיט א סך עקן, און אפן אפענעם האלדז ― א ברייטן
קלאר־ווייסן קאלנער מיט צוויי שפיצן. אף דער קאפאטע ― א בייגארטל
א ברייטן מיט לאנגע קאטעסן מיט באמבעלעך. די מוראדיק ברייטע וואנצעס מיט די מוראדיק געדיכטע גרויסע ברעמען האבן איצטיקס מאל אויסגעזען ניט אזוי בייז, ווי אלע מאל, און דאס גאנצע פנים האט אויסגעזען בא אים איצטיקס מאל ווייך, מוחלדיק־ווייך, און גאר פריינטלעך.
    
― קומט אהער, קינדער, וועל איך אייך בענטשן! ― האט ער יום־טובדיק־ברייט אריינגערופן די יתומים צו זיך אין זיין ענגן פינצטערן
חדרל מיט די פעלצן, ארויפגעלייגט אף יעדן פון זיי ביידע הענט מיט די
ברייטע ארבל פון זיין אטלעסענער קאפאטע, צוגעמאכט די אויגן, פארריסן דעם קאפ ארויף און געזאגט, און געזאגט, און געזאגט עפעס שטילערהייט, און שטארק געזיפצט און געקרעכצט. און אז ער האט אפגעזאגט, האבן די יתומים אים א קוק געגעבן אין פנים, האבן זיי דערזען
זיינע אויגן לויכטן, נאר זיי זיינען רויט, די ברעמען נאס, און די וואנצעס
נאס, און די בארד נאס ― נאס פון טרערן.
    
43
  
סוכות
    
א בשותפותדיקע סוכה. ― דער זיידע דאוונט, און די קינדער ווילן עסן. ―
    
 שמחת־תורה איז דער זיידע זיך משמח מיט דער שכינה.
    
דאס ערשטע פלעקל פון דעם זיידן משה־יאסיעס סוכה איז אריינגעשלאגן געווארן, פארשטייט זיך, מוצאי יום־כפור, תיכף נאכן אפפאסטן
זיך. געבויט האט די סוכה דער פעטער איציע, און די יתומים האבן אים
אונטערגעהאלפן. נאר געקאמאנדעוועט האט דער זיידע, געגעבן עצות, ווי
אן אויבערארכיטעקטאר: „דאס אהער!״ „דאס אהין!״ „דאס וועט אריין!״
„דאס וועט ניט גיין!״ נאך מער קונץ ― וואס דער זיידע מיטן פעטער
ריידן נישט צווישן זיך קיין ווארט. ברוגז. די באבע האט דערפון יסורים:
א בן־יחיד, דער איינציקער קדיש איבער הונדערט און צוואנציק יאר,
און רעדט נישט מיטן טאטן ― ווו האט מען געהערט אזא רציחה?...
    
אין דער בשותפותדיקער סוכה זיינען געשטאנען גרייט צוויי טישן,
פארן זיידן באזונדער און פארן פעטער באזונדער. אף יעדן טיש איז געווען צוגעגרייט באזונדער וויין אף קידוש, באזונדערע חלה, באזונדערע
לייכטער מיט ליכט. די מומע סאסיע האט זיך געבענטשט ליכט בא איר
טיש, און די באבע גיטל האט מען ארויסגעטראגן מיטן בעטל, זי זאל
בענטשן ליכט בא איר טיש. דערנאך איז געקומען צו גיין דער פעטער
איציע פון קלויז און געמוזט ווארטן ביז דער זיידע וועט אמאל דערמאנען זיך קומען און מאכן דעם ערשטן קידוש. מע קאן דאך ניט זיין
אזוי גראב קעגן א טאטן ― כבוד־אב! אלע וויילע איז דער פעטער איציע
ארויסגעגאנגען פון שטוב און אריינגעקוקט אין סוכה אריין, און אלע מאל
מיט אן אנדער אויסרייד: „ניטא נאך?״... „היינטיקס יאר שפעטער ווי
אלע יאר בא די חסידים!״... „המ... אט באלד גייען־אויס די ליכט און מע
וועט דארפן עסן אין דער פינצטער״...אפן פעטער איציע האבן די קינדער דערלעבט א נקמה: א הארטער ייד, אן א נשמה ― לאז ער אויך
וויסן, וואס הייסט זיין הונגעריק!...
    
נאר אט איז געקומען דער זיידע מיטן טיזליק, אפגעגעבן דעם
ברייטן גוט יום־טוב, ארויסגעקריגן רב יעקב עמדינס סידור, א קורצער
סידור, נאר א גראבער, א געפאקטער, און אוועקגעזעצט זיך זאגן די
אושפיזין, און האט געזאגט און געזאגט, און געזאגט און געזאגט... און
פון קיך האבן, ווי אף צו־להכעיס, זיך געלאזט הערן די פיש מיט זייער
געפעפערטן געפילעכץ, און די פרישע צוגעברוינטע חלות האבן זיך
גערייצט: „אונדז, אז איר׳ט איינטונקען אין דער הייסער פיש־יויך, וועט
איר פילן דעם אמתן טעם גן־עדן״... און דער זיידע, משה־יאסיע דעם
האמארניקס, טוט זיך זיינס: ער זאגט! די ליכט אין סוכה לעשן זיך ―
און ער זאגט; די קינדער חלשן עסן, גייען־אויס שלאפן ― און ער
זאגט! מיטאמאל האט דער זיידע זיך געגעבן א כאפ־אויף, צוגעלאפן צום
טיש און געגעבן א לייג־אוועק דעם יום־טובדיקן קידוש, איז געווארן א
ליכט אין די אויגן. נאך אים ― דער פעטער איציע בא זיין טיש. נאכן
פעטער איציע ― חיה־אסתרס יתומים, איינציקווייז, און די באבע גיטל
בעת מעשה האט געלאזט א טרער ― הקיצור, עס האט נאך לאנג גענומען,
ביז מע האט דערלעבט איינטונקען די המוציא אין האניק און דערזען
זיך מיטן שטיקל פיש און דערפילן דעם פעפער אפן שפיץ צונג...
    
דאס איז געווען די ערשטע טעג סוכות. די אנדערע טעג סוכות איז
געווען נאך ערגער. אזוי אז שמחת־תורה אף דער נאכט האט שוין דער
פעטער איציע נישט געקאנט אויסהאלטן. ער האט אריינגערופן די פערע־יאסלאווער יתומים צו זיך און האט זיי געזאגט:
    
― קינדער, איר ווילט זען א שיינע זאך? טא גייט זיך דורך אין
קלויז אריין, וועט איר עפעס אנקוקן...
    
לאנג בעטן האט מען זיי ניט באדארפט. מע האט זיך גענומען פאר
די הענט און מע איז אוועק. אין גאס איז געווען חושך־פינצטער. אלע יידן
זיינען געזעסן אין די הייזער און געגעסן. אלע שולן זיינען שוין געווען
געשלאסן און שטאק־פינצטער. נאר אין דער אלטער קלויז האט זיך נאך
געלייכט. שטיל האבן חברה אויפגעעפנט א שטיקל טיר, אריינגעקוקט און
דערזען אזעלכעס, וואס זיי האבן נישט געגלויבט זייערע אויגן. אין דער
גאנצער קלויז איז געווען מער ניט ווי איין מענטש ― דער זיידע משה־יאסיע אין א טלית, מיט רב יעקב עמדינס סידור אין איין האנט און מיט
א ספר־תורה אין דער אנדערער האנט. צוגעטוליעט די ספר־תורה צום
הארצן, איז ער ארומגעגאנגען ארום באלעמער מיט פאוואליעדיקע טריט,
געזאגט אף א קול, ווי א חזן, די הקפות: „עוזר דלים, הושיעה־נא!״...
    
אף די קינדער איז אנגעפאלן א פחד מיט א געלעבטער אינאיינעם,
און זיי האבן זיך גענומען בא די הענט און זיך געלאזט לויפן אין איין
אטעם צוריק אהיים.
    
― נו? וואס׳ט איר געזען? איא, א שיינס?...
    
מיט די ווערטער האט זיי באגעגנט דער פעטער איציע, און בעת
מעשה האט ער געלאכט, נאר די אויגן האבן געטרערט. און די קינדער
האבן געווארפן אן אומחן. ניט אפן זיידן ― ניין, נאר אפן פעטער איציע.
    
דערפאר אבער האט זיך אף מארגן, שמחת־תורה, די דעקאראציע
אינגאנצן איבערגעביטן. דעם זיידן משה־יאסיע איז געווען נישט צו דערקענען. די קינדער געדענקען נאך פון דער אלטער היים, פון וואראנקא,
וואס פאר א שמחה ס׳איז געווען, אז ס׳איז געקומען שמחת־תורה. דאס
גאנצע שטעטל איז געווען שכור־לוט. פונעם רב ביזן פריסטאוו, להבדיל,
האבן אלע געטרונקען בראנפן, געהוליעט, געטאנצט און געמאכט אזעלכע
אנשטעלן, וואס מע האט באדארפט שטארבן פאר געלעכטער.
    
אויך אינעם האלב־גויישן פערעיאסלאוו איז שמחת־תורה געווען
שמחת־תורהדיק. אפילו אזא ייד, ווי דער פעטער פיניע, איז געווען שכור־לוט און געטאנצט א קאזאק. מע האט באדארפט גיין אף חידושים קוקן,
ווי א ייד א חסיד מיט א לאנגן טלית־קטן טאנצט א קאזאק! פון דאדיע
כהנאוון שמועסט מען ניט. דאדיע, אז ער האט זיך אנגעשכורט, האט ער
געזידלט די גוטע פריינט, אויסגעווארפן זיי וואס אין דער קארט, כלומרשט
אין גוטן מוט, קושנדיק. מע האט זיך אריינגעריסן צו יענעם אין שטוב
מיט א גוט יום־טוב, ארויסגעשלעפט פון אויוון וואס ס׳איז געווען, פון
קעלער ארויסגעטראגן די זויערע אוגערקעס, און בראנפן האט זיך גע־
 גאסן אזוי ווי וואסער. נאר וואס פאר א ווערט האבן יענע אלע שמחת־תורהס געהאט אקעגן דעם שמחת־תורה, וואס די פערעיאסלאווער יתומים
 האבן בייגעוווינט דא, אין דער יידישער שטאט באסלאוו? די הייזער, די
 גאסן, די שטיינער פון די גאסן ― אלץ, אלץ האט געזונגען, געפליעסקעט,
געטאנצט און געפרייט זיך. נישט נאר עלטערע יידן ― יינגלעך זיינען גע־
 ווען שכור, געוואלגערט זיך פון די פיס. מע דארף נישט מער ווי דער
 פעטער איציע, א ייד א שטילער, א ווילדער בעל־מרה־שחורה, ― איז ער
 אויך געווען בגילופין, פארלייגט די פאות אף יענער זייט אויערן, פאר־
 קאטשעט די פאלעס און געגאנגען א דייטש! נאר דאס אלץ איז געווען א
 גארנישט אקעגן דעם, וואס עס האט ארויסגעוויזן אין יענעם טאג דער
 זיידע משה־יאסיע. אויסגעטרונקען האט ער בסך־הכל איין גלעזל בראנפן
 מיט א האלב גלעזל וויין. נאר שכור איז ער געווען, ווי אכציק שכורים
מיטאמאל קאנען אזוי ניט זיין שכור, און ארויסבאווייזן אזעלכע גבורות,
 אז די גאנצע שטאט האט מיט אים געקלונגען:
    
― וואס זאגט איר צו משה־יאסיע דעם האמארניקס!
    
― גייט, וועט איר זען, וואס משה־יאסיע דעם האמארניקס טוט!
    
און משה־יאסיע דעם האמארניקס האט נישט געטאן גארנישט. ער
 איז נאר ארומגעגאנגען אין די גאסן און געטאנצט. און נאך ווי אזוי
 געטאנצט! געטאנצט און געשפרונגען, געפליעסקעט און געזונגען. און
 נישט אליין האט ער געטאנצט, נאר אינצווייען ― מיט דער „שכינה״,
 מיט הקדוש־ברוך־הוא... צענומען א פעטשיילע און געהאלטן בא איין עק
― באם אנדערן עק האט באדארפט האלטן די „שכינה״ ― און געדרייט
 זיך, ווי מע דרייט זיך מיט א כלה, געמאכט פארשיידענע טריט: אהין און
 צוריק, רעכטס און לינקס, און ווידער אהין און צוריק, און ווידער רעכטס
און לינקס, און אזוי כסדר, דעם קאפ פארריסן ארויף, די אויגן געהאלטן
 צו, אפן פנים אויסגעגאסן א גליקלעך שמייכל, צוגעקנאקט זיך מיט די
פינגער, געהעפעט און געזונגען אלע מאל שטארקער און שטארקער:
    
 משה שמח בשמחת־תורה ―
    
 לאמטעדרידאם, היי ־ דא !
    
 שישו ושמחו בשמחת־תורה ―
    
 לאמטעדרידאם, דאם ־ דאם ־ דאם!
    
 היי ־ דא, דרי ־ דא ־ דא!
    
 תורת משה, הא !...
    
וואס ווייטער איז דער עולם געווארן אלץ גרעסער און ענגער. וויפל
יינגלעך ס׳איז געווען אין שטאט זיינען זיי ארויס אף דער גאס מקבל־פנים
זיין משה־יאסיע דעם האמארניקס, זען, ווי ער טאנצט און דרייט זיך,
זינגט און פליעסקעט. יינגלעך שקצים האבן אים געמאכט א הוררא, געהאלפן אים זינגען זיין שמחת־תורהדיקן ניגון, און די פנימער פון זיינע
פערעיאסלאווער אייניקלעך האבן געפלאמט פאר בושה. און ער, דער
זיידע משה־יאסיע, זאל דאס אף עמעצן אפילו א קוק טאן! ער טוט זיך
זיינס: ער גייט מיט זיין געליבטער שכינה א פריילעכס. איין עק פעטשיילע
האלט ע ר ,  דעם אנדערן האלט הקדוש־ברוך־הוא, און ער שמייכלט און
קנאקט מיט די פינגער, טאנצט און העפעט און זינגט שטארקער און
שטארקער:
    
 משה שמח בשמחת־תורה ―
    
 לאמטעדרידאם, היי ־ דא !
    
 שישו ושמחו בשמחת־תורה ―
    
 לאמטעדרידאם, דאם ־ דאם ־ דאם!
    
 היי ־ דא, דרי ־ דא ־ דא!
    
 תורת משה, הא !...
אויס יום־טוב ― צוריק אהיים
  
אינטריגעס און פליאטקעס צווישן דער משפחה. ― די קינדער ווערן אויס מיוחסים
    
 אין באסלאוו ― עס ציט זיי צוריק אהיים
    
שווער אפן הארצן, אומעטיק אף דער נשמה און שטארק־שטארק
וואכעדיק איז געווארן די קינדער אף מארגן נאך יום־טוב, אז מע האט
גענומען צעוואלגערן די סוכה. אן א טראפן רחמנות האט דער פעטער
איציע (א מענטש אן א הארץ!) קודם־כל ארומגעריסן די ווענט, אראפגעריסן דעם סכך, צענומען די ברעטער, מיט אן אומגעהייערער רציחה
ארויסגעשלעפט די צוויעקעס (וואס האט ער געהאט צו די צוויעקעס?).
נאר די פיר סטויפעס האט ער געלאזט שטיין ― און דאס איז געווען א
סך ערגער, ווארעם די פיר הוילע סטויפעס האבן געזאגט עדות אפן
חורבן, געקלאגט און באקלאגט זיך: „זעט, יידישע קינדער, וואס פון א
יידישער סוכה קאן ווערן!״... די יידן, וואס ערשט נעכטן זיינען זיי געווען
שכור־לוט, געטאנצט און געפליעסקעט און געמאכט זיך נאריש ווי קינדער, זיינען מיטאמאל געווארן אלע ניכטער, סטאטעטשנע און כמעט זיך
געשעמט קוקן איינס דאס אנדערע אין די אויגן אריין. א מאדנער אומעט
האט ארומגענומען די שטאט, א זעלטענע מרה־שחורה האט זיך אנגערוקט אף באסלאוו. און אומעטיקער און טרויעריקער פון אלע זיינען געווארן די קינדער, די פערעיאסלאווער יתומים. ווארעם כל־זמן די קינדער
זיינען נאך געווען געסט, האבן זיי זיך געפילט ניט שלעכט אין דעם
באסלאוו, נאר וואס ווייטער האבן זיי אנגעהויבן אלץ מער געוווירע ווערן,
אז זיי זיינען דא איבעריק. דער זיידע משה־יאסיע איז זיך געזעסן ביחי־דות אין טלית און תפילין אף די פעלצן, אדער געדאוונט, אדער געלערנט,
אדער געבאמקעט, צוגעקנאקט מיטן פינגער, אדער געזיפצט און שטילערהייט גערעדט מיט גאט, אדער דערציילט פאר די קינדער זיינע שיינע
מעשיות פון אמאל, אדער געזאגט מוסר, פאר וואס זיי זיינען ניט פרום,
ווילן נישט גאט דינען, פארלענגערן דערמיט דעם קץ, דורך זיי קומט ניט
משיח און דורך זיי ליידן נעבעך יידן אין גיהנם און טויזנטער־טויזנטער
נשמות קאנען ניט געלייטערט ווערן... דאס אלצדינג האבן די קינדער שוין
געהערט וויפל מאל אין חדר פון זייער רבין, אין דער היים פון דער באבע
מינדע און פון גלאט יידן, וואס האבן ליב זאגן מוסר און סטראשען מיטן
גיהנם, און דאס אלצדינג האט זיך זיי שוין לאנג צוגעגעסן. זיי איז געווען
א סך מער אינטערעסאנט צו זען די פאליטיקע, וואס האט זיך אפגעשפילט
דא בא זייער זיידן משה־יאסיע מיט דער באבע גיטל אין שטוב.
    
טאג ווי נאכט זיינען דארטן געווען אינטריגעס מיט סודות, מיט שוש־קערייען מיט רכילותן. דער פעטער איציע מיט דער מומע סאסיע האבן געהאלטן אין איין קלאגן זיך אף דער באבע גיטל, אז ס׳איז שווער בא איר
א גראשן ארויסצובאקומען פון אונטער די קישנס, און אפן זיידן, אז ער
איז שוין צו פרום, אזוי פרום, אז ער איז שוין עובר־בטל... „שוין צו
אלט״ ― האבן זיי געטענהט שטילערהייט, מאדנע דערביי געשמייכלט און
צונויפגענומען די ליפן... און די באבע גיטל האט זיך באקלאגט אף איר
שנור און אף איר בן־יחיד, אז זיי גיבן איר ניט אפ קיין כבוד, ווי א מאמען, און אז זיי קוקן שוין ארויס ― זי ווייס עס גאנץ גוט, ― זי זאל צומאכן מיט אן אויג; אף דער ירושה, אף דער ירושה קוקן זיי ארויס!...
זיי אף צו־להכעיס, וועט זי אבער נאך לעבן און לעבן, כאטש דער טויט
איז איר טויזנט מאל מער ניחא, ווארעם וואס טויג איר דאס לעבן,
משטיינס געזאגט, א קאליקע, באגראבן אזא טאכטער, אזא חיה־אסתר, א
מאמע פון אזוי פיל קינדער, ווינד איז איר און וויי!... מיט די אויסגעדרייטע עלנבויגנס קוועטשט זי ארויס א טרער פון אירע קאליע אויגן,
רופט־צו די קינדער, שארט מיט די אויסגעדרייטע הענט אונטער די קישנס,
נעמט־ארויס און שענקט זיי איטלעכן באזונדער א פאר גראשנס. דערזעט
דאס די קליינע חווה־ליבע מיט די רויטע בעקלעך און מיט די קליינע ליפעלעך און טראגט עס אפ באלד צו דער מומע סאסיע. און די מומע סאסיע
גיט עס באלד איבער דעם פעטער איציע, און ביידע שושקען זיי זיך, אז
פאר אירע  א יי ג ע נ ע  קינדער זשאלעוועט מען א קאפיקע, און די
פ ר ע מ ד ע  קינדער צעטיילט מען מאיאנטקעס גאנצע!.. און די קינדער
הערן דאס, און עס גייט זיי ניט איין. עס שלאגט זיי צו דער גאל.
    
וואס ווייטער אלץ ערגער. די קינדער פילן, אז זיי זיינען דא איבעריק.
זיי זעען, ווי מע קוקט אף זיי בעת זיי עסן, זיי הערן הינטער די פלייצעס,
אז מע רעדט פון זייערע „אפעטיטלעך״. עס שטעלט זיך זיי שוין דער
ביסן אין האלדז. עס איז זיי שוין דארט אלצדינג נמאס און טריפה. זיי
קוקן שוין ארויס אף א בריוול פונעם טאטן, ווי אף משיחן, ― ווען וועלן
זיי שוין פארן אהיים?...
    
דער גוטער גאט האט זיי געהאלפן, דאס גוטע בריוול איז שוין דא:
דורך א פערעיאסלאווער בעל־עגלה אנגעקומען מיט א צושריפט, אז מיטן
דאזיקן בעל־עגלה טאקע ― ער הייסט נח ― זאלן די קינדער זיך אויפזעצן
און פארן אהיים. לאזט זיך אויס, אז דער בעל־עגלה איז טאקע א בעל־עגלה מיט א בויד און מיט סוסים, ווי עס געהער צו זיין, און הייסן הייסט
ער טאקע נח, כאטש ער אליין זאגט אף זיך, אז ער הייסט רב נח; האט
ער אבער א חסרון ― ער איז א הייזעריקער און האט א פליך. וואלט דאס
אויך ניט אויסגעמאכט. הייזעריק איז ער, זאגט ער, געווארן פון שמחת־תורה. היינטיקן שמחת־תורה האט ער געטרונקען בראנפן. דאס הייסט,
בראנפן טרינקט ער אלע מאל. נאר צוליב שמחת־תורה האט ער געמאכט
גאר־גאר א היפשע כוסה! א סברה, אז מע האט אים געמינטערט... און
דאס, וואס ער האט א פליך אפן קאפ, איז איבער דעם, וואס קינדווייז
פלעגט ער זיך ניט לאזן ניט צוואגן, ניט קעמען. געווען אן עקשן. נאר די
אלע זאכן, זאג איך נאכאמאל, האבן זיך מיט דער נסיעה גארניט אנגעקערט. געשאדט האט צו דער נסיעה אן אנדער זאך: כאטש נח איז געשיקט געווארן פון פערעיאסלאוו קיין באסלאוו ספעציעל, ער זאל ברענגען
צופירן פון דארטן נחום ראבינאוויטשעס קינדער, פונדעסטוועגן האט ער
ניט געקאנט ביישטיין דעם נסיון ― טאמער וועט אים גאט צושיקן אף
צוריקוועגס כאטש א פאר פארשוינדלעך, וועט דאס זיין ווי געפונען.
האט ער זיך ארומגעדרייט אין מארק מיט דער בייטש א טאג און צוויי
און דריי, די פערדלעך האבן געכראמקעט דעם האבער ― און פארשוינדלעך ניט א לעק! די קינדער איז דאס ווארטן געווען על אפם ועל
חמתם! און אט זאגט מען זיי אן די גוטע בשורה ― זיי פארן! א סימן:
נח האט שוין אפילו ארויסגעקאטשעט דעם וואגן און שמירט שוין די
רעדער. „איצט מעגן שוין קומען כל מלכי מזרח ומערב ― פארפאלן!
איצט מעג מען אים אנשיטן אט א די בויד מיט גאלד, ער זאל בלייבן אן
איבעריקע שעה אין באסלאוו, מעג די שטאט פארברענט ווערן, אדער
איינגעזונקען ווערן! אז איר קענט ניט רב נחן!״... די קינדער כאפן זיך
אריין אין שטוב אריין. זיי קלייבן זיך אין וועג אריין, געזעגענען זיך אפ
מיט די באסלאווער חברים, מיט דער אלטער קלויז און מיטן געלן קלייזל
און מיטן „ראס״ און מיטן זיידן און מיט דער באבען. דער זיידע משה־יאסיע בעת מעשה זאגט זיי מוסר, פארשטייט זיך, און הייסט זיי זיין ערלעכע יידן, און די באבע גיטל ווישט די אויגן מיט אירע אויסגעדרייטע
הענט. נאר פונעם פעטער איציע מיט דער מומע סאסיע הערן זיי א קאלטן
„פאר־געזונט״. די צוויי וואלטן דווקא געווען צופרידן, וואס די „פרעמדע
קינדער״ פארן אוועק, איז זיי פארשטערט געווען די שמחה, וואס ניט
אלע פארן זיי אוועק. עס פארן נאר די יינגלעך. די צוויי מיידלעך זיינען
געבליבן אין באסלאוו. וואס איז די מעשה? א פראסטע מעשה. די באבע
גיטל האט געזאגט: זי וועט זיי ניט לאזן. זי וויל ניט, איר חיה־אסתרס
קינדער זאלן אריינפאלן צו א שטיפמאמע.
    
טענהט דער פעטער איציע מיט א שמייכעלע, גלעט זיך די פאות
און קוקט אף די קישנס, ווו עס ליגט דער באבעס פארמעגן:
    
― נו, און אז די יי נ ג ל ע ך  פאלן־אריין צו א שטיפמאמע, איז
גוט? כא־כא!
    
― וואס גלייכסטו יינגלעך צו מיידלעך? וואס הארכט א יינגל א
שטיפמאמען? א יינגל גייט־אוועק אף א גאנצן טאג אין חדר אריין. און א
מיידל וואס? א מיידל בלייבט אין דער היים ניאנטשען דער שטיפמאמעס
קינדער...
    
דער פעטער איציע איז מיט דעם נאך אלץ ניט באפרידיקט. ער גלעט
זיך די פאות, קוקט אף די קישנס און שמייכלט און רעדט טיף דיפלאמאטיש, קוים וואס מע שטויסט זיך:
    
― און ווי וואלט געווען, למשל, ווען אלע קינדער זאלן זיין מיידלעך?
כע־כע!
    
― וואלט איך אלע מיידלעך ― ענטפערט אים די באבע ― געלאזט
בא זיך.
    
דער פעטער איציע רעדט ווייטער, נאר אן א שמייכעלע, און אלץ
פארשטעלט:
    
― ווו וואלטסטו גענומען געלט, למשל, אף אויסצוהאלטן אזוי פיל
מיידלעך? (שוין אן א כע־כע).
    
― גאט וואלט מיר געהאלפן, ― ענטפערט די באבע רויק ― אט
האט דאך מיר גאט געהאלפן אויסהאדעווען אזא קדיש ווי דו, וואס קוקט־ארויס אף מיין ירושה, האט מורא, ס׳וועט אים ניט קלעקן...
    
― איציע! ― רופט אים די מומע סאסיע פון איר חדרל. ― איציע!
קום אהער, איך דארף דיר עפעס זאגן!...
    
די קינדער קוועלן־אן פון דער באבע גיטל, וואס זי האט אזוי קונציק
אפגעשניטן דעם פעטער איציע, און זיינען זיך מחיה, וואס זיי פארן
שוין צוריק אהיים.
    
אביסל איז זיי נאר אריין אין נאז דאס ווארט „שטיפמאמע״, וואס
זיי האבן דא דערהערט צום ערשטן מאל. זיי וועלן, הייסט עם, האבן א
שטיפמאמע? וואס איז דאס אזעלכעס „שטיפמאמע״? און מיט וואס איז
א שטיפמאמע אזוי ביטער, וואס די באבע גיטל האט שוין באצייטנס אף זיי
רחמנות?... ס׳איז כדאי, כ׳לעבן, אנצוקוקן די שטיפמאמע. ס׳איז כדאי
שוין צו פארן אהיים.
    
אהיים! אהיים! אהיים!
לעבנס־באשרייבונגען
    
צוויט בוך
  
45. א מענה־לשון פון א שטיפמאמע  ― ― ― ― 183
46. אפן בענקעלע באם טויער ―  ― ― ― ― ― 187
47. ד ע י ק א ל ע ק ט א ר ― ―  ―  ― ― ―  191
48. די געראטענע איידעמס ―― ― ― ― ― 196
49. ארנאלד פון די פידווארקעס ― ― ― ―  ― 200
50. גימנאזיסטל סאלאמאן ― ―  ― ― ―  ― 205
51. ,, ד י פ ע נ ס י ע ״ ― ― ― ― ―  ― ― 210
52. חבר אליע ― ― ―  ― ― ― ― ― ― ―  214
53. צווישן חזנים און כלי־זמרים ― ― ― ― ―  220
54. ל א  ת ג נ ו ב ― ― ―  ― ― ― ― ― 224
55. דעם חזנס מיידל ― ― ― ― ― ― ― 232
56. שמחת תורה צו הקפות ― ― ―  ― ― 236
57. ד ע ר  ק ר י ז י ס ― ― ―  ― ― ― ― 242
  
דריטער טייל
  
58. ער גיט שטונדן  ― ― ― ―  ― ― ― ― 249
59. א ן  א י ד י ל י ע ― ―  ―  ― ― ― ― ― 253
60. די צעשטערטע האפענונגען ― ―  ― ― ― 259
61. דער סוף פון דער אידיליע ― ― ― ― ― 264
62. א האלב יאר נע־ונד ― ― ― ― ― ― ― 268
63. ווידער אינדערהיים ― ― ― ―  ― ― ― 274
64. ער פארט אף א רייכער שטעלע ― ― ―  ― ― 278
65. אין חלום און אף דער וואר ― ― ― ― ―  ― 283
66. א מעשה מיט א זייגער ― ― ― ― ― ― 286
67. א מלאך פון גאט אינעם געשטאלט פון א מענטשן ― 291
68. אן אומגעריכטער עקזאמען ― ― ― ― ― 296
69. א ייד א פאמעשטשיק ― ― ― ― ― ― ― 300
70. דאס לעבן אין דארף ― ― ― ― ― ― 304
71. דאדי דער עקאנאם ― ― ― ―  ― ― ―  309
72. ד ע ר  פ ר י ז י וו ― ―  ―  ― ― ― ―  ― ― 314
73. די מומע טויבע פון בארדיטשעוו ― ― ― ― ―  319
74. דער ערשטער ארויספאר ― ― ―  ― ― ― 324
75. פ ר א ט ע ק צ י ע ס ― ― ― ―  ― ― ― 330
76. ק ו פ ע ר נ י ק ―  ― ― ― ―   ― ― ―  336
77. א שטעלע פון א „סעקרעטאר״ ― ― ― ― 340
78. די „וויבארעס״ ― ― ― ― ― ― ― ―  345
  
שלום־עליכמס אויטאביאגראפישע פארצייכענונגען
    
 צוואה און עפיטאפיע
  
פ ו ן  ד ע ר  ר ע ד א ק צ י ע  ― ―  ― ― ― 355
I. צו מיין ביאגראפיע ― ―  ― ― ― ―  356
II. ― ― ― ― 361
די צוואה פון שלום עליכם ― ― ―  ― ― ―  369
די עפיטאפיע פון שלום־עליכם ― ― ― ―  ― 376
  
פ ו ן פ א ר ל א ג ― ―  ― ― ― ―  ― ― ― 379
אינהאלט פון „אלע ווערק״ ― ― ― ― ― ― ― ― 380
א מענה־לשון פון א שטיפמאמע
  
א שטיפמאמע. ― קללות נאכן אלף־בית. ― דאס ערשטע ווערק א לעקסיקאן
    
 פון קללות.
    
וואס האבן די מענטשן אנגעכאפט ― „שטיפמאמע״? וועדליק די
קינדער האבן זיך אנגעהערט „שטיפמאמע״ און „שטיפמאמע״, האבן זיי
געמעגט מיינען, אז א שטיפמאמע איז טאקע באמת מיט הערנער. אז אף
יעדן טריט און יעדן שריט האט מען זיי געסטראשעט מיט דער שטיפמאמע: „ווארט־אויס, שקצים, אט וועט דער טאטע ארויספארן אף דער
וועלט און וועט אייך ברענגען א שטיפמאמע, וועט איר וויסן, וואס פאר
א גאט מיר האבן!״... וואס דארפט איר מער ― טאמער ווארעמט די זון
ניט אזוי פויגלדיק, זאגט מען: „די זון ווארעמט, ווי א שטיפמאמע״...
עס מוז דאך עפעס זיין אין דעם. א וועלט איז דען משוגע?
    
מיט א מאל איז דער טאטע נעלם געווארן. ס׳איז אוועק א וואך, און
א וואך, און נאך א וואך. ווו איז אהינגעקומען דער טאטע? מע זאגט ניט!
עלטערע ריידן צווישן זיך, נאר שטילערהייט, די קינדער זאלן ניט הערן,
און מער אפן ווונק. נאר איין מאל האט אין חדר דער רבי זיך ארויסגעכאפט מיט א ווארט. ער האט א פרעג געגעבן בא די קינדער: „נישטא נאך
דער טאטע פון בארדיטשעוו?״ צו דער דאזיקער דיפלאמאטישער פראגע
האט די רביצין צוגעזעצט פון איר זייט נאך מער דיפלאמאטיש: „וואס־זשע? אזוי גרינג קומט עס אן אן אלמן אראפצוברענגען א שטיפמאמע פאר
די יתומים?״... ווייסן מיר שוין, הייסט עס, אז דער טאטע איז אין בארדיטשעוו, און אז ער זוכט א שטיפמאמע צו זיינע קינדער. וואס־זשע,
פרעגט זיך, באדארף מען זיך דא באהאלטן? וואס איז דא דער סוד?
והראיה: אז ער האט באדארפט צו קומען אהיים מיט דער סחורה פון
בארדיטשעוו, האט ער פריער צוגעשיקט א „שטאפעט״, אז גאט האט
אים מזכה געווען זיין גלייכן, וואס איז א מציאה אין אלע אופנים, הן אין
יחוס, הן אין געלט, און אז ער וועט אינגיכן, אם ירצה השם, קומען מיט
דער מציאה, און ער בעט, מע זאל איר ניט זאגן אזוי גיך, וויפל קינדער
ער האט ― צו וואס זאל זי דאס וויסן מיטאמאל? מיט דער צייט וועט זי
דאס אליין געוווירע ווערן. סיי־ווי־סיי זיינען ניט אלע קינדער חל אף איר:
די עלטערע זיינען דאך עלטערע, און די צוויי מיידלעך ― די זיינען דאך בא
זייער באבע. ער וואשט זיך ניט אפ די הענט חלילה פון זיי. קינדער זיינען
קינדער. נאר בא אט אזעלכע ביטערע אבסטאיאטעלסטוועס איז געזינטער,
אז מע פארלייקנט עטלעכע קינדער אף א קורצע צייט. „יותר אין לחדש
 
 