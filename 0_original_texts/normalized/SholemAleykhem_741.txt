 
 פון כתרילעווקע: פורים 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 ...וימי הפודים האלה לא יעברו מתוך
    
 היהודים.
    
 און די דאזיקע טעג פון פורים זאלן
    
 קיינמאל נישט בטל ווערן פון יידן.
    
 (מגלת אסתר, ט׳ כ″ה).
    
„פורים זיינען אלע שיכורים ניכטער״. דאס דאזיקע ווערטל איז
געזאגט געווארן אויך אף מיר, יידישער פעליעטאניסט. א גאנץ יאר בין
איך פריילעך, איך קיצל דעם עולם מיט מיינע פעליעטאנען, דער עולם
לאכט און איך אויך בתוכם; נאר היינט, אום פורים, בין איך דווקא
אומעטיק, דווקא ניט אויפגעלייגט אף צו לאכן.
    
וואס איז די מעשה?
    
איך האב מיך דערמאנט אן דעם פורים פון אמאליקע יארן. איך
האב מיך דערמאנט אן אונדזערע אלטע יידישע מינהגים, וואס גייען אונטער ביסלעכווייז בא יידן און ווערן בטל. דאס הייסט, ניט דער יום־טוב
גייט אונטער; „ פ ו ר י ם  ז א ל  ק יי נ מ א ל  נ י ט  ב ט ל  וו ע ר ן ״
― אזוי שטייט בא אונדז געשריבן אין דער מגילה; נאר יענע אלטע
יידישע מינהגים, איבערהויפט בא אונדז אין יעהופעץ און אין אלע גרויסע שטעט, גייען אונטער ביסלעכווייז און ווערן בטל. איך האב מיך דערמאנט אין דעם  ג ר ע ג ע ר , מיט וועלכן מיר, חדר יינגלעך, פלעגן זיך
נוקם זיין אין המנען. אלע יאר, אלע יאר פלעגט אונדז דער דאזיקער
אנטיסעמיט, המן בן המדתא, דערקוטשען מיט זיינע המנס־מסירות
פארן קעניג אחשורוש, און מיר, חדר־יינגלעך, פלעגן זיך דערפאר גוט
רעכענען מיט אים אין שול, בא דער מגילה, מיטן גרעגער... מיר וועלן
אים אייביק ניט פארגעסן, ער וועט אונדז אבער אויך האבן צו געדענקען! איך האב מיך דערמאנט אן דעם המן־טאש מיט מאן, וואס האט
געהאט דעם טעם גן־עדן. איר ווילט וויסן, וואס הייסט טעם גן־עדן?
פארזוכט א פרישן יידישן המן־טאש מיט מאן; נאר זייט מוחל פריער
אפפאסטן א גאנצן טאג „אסתר תענית״, און נאכדעם זייט זיך מטריח
אין שול אריין אויסהערן א גאנצע מגילה, לאז מען אייך אנגרעגערן א
פולן קאפ, און אליין זאלט איך זיך אויך ניט פוילן צו טופען מיט די
פיס, העלפן שלאגן המנען. און נאכדעם, אז איר וועט קומען אהיים אן
אויסגעהונגערטער, אן אנגעלייענטער און א פארגרעגערטער, און מע וועט
אייך מכבד זיין מיט א פרישן דרייעקעכיקן המן־טאש מיט מאן, וועט
איר פארשטיין, וואס הייסט טעם גן־עדן... איך האב מיך דערמאנט אן
דעם שיינעם, גרויסן, הויכן, געפלאכטענעם, מיט זאפרען פארגעלטן און
מיט ראזשינקעס ארומגעשטעקטן „פורים־קוילעטש״. איך האב מיך דערמאנט אן דער פורימדיקער סעודה מיטן „שושנת יעקב״, וואס מיין פעטער פיניע פלעגט זינגען און ווארפן בשעת־מעשה מיט דער שיינער
בארד, און  א י צ ל  דעם פעטער פיניעס האט אים אונטערגעהאלפן אף
א דין קולכל, און אז ס׳איז געקומען צו „ארור המן״ און „ברוך מרדכי״,
האבן מיר אלע אונטערגעכאפט און איבערגעחזרט א מאל עטלעכע און
צוואנציק, זיך גארניט געקענט צעשיידן דערמיט, אזוי לאנג געדרייט „ארור
המן״ און „ברוך מרדכי״, ביז ס׳איז אויסגעקומען: „ארוך ברוך, מרדכי
המן״, „מרדכי ארור, המן ברוך״, „המן מרדכי, ארור ברוך״, פונקט אזוי
ווי אין שולחן־ערוך שטייט געשריבן: „ס׳איז א מצווה, מע זאל פורים
אזוי לאנג טרינקען, ביז מע זאל זיך פארבייטן מיט די יוצרות״... איך
האב מיך דערמאנט אן דער שיינער שפיל פון די „פורים־שפילער״ און אן
יענעם שיינעם מנהג, וואס ווערט אנגערופן „משלוח־מנות״ און „מתנות
לאביונים״. איך האב מיך דערמאנט אן די דאזיקע אלע שיינע מינהגים
― און פרעג זיך אליין: ווו זיינען זיי אהינגעקומען? פארוואס זעט מען
ניט, פארוואס הערט מען ניט פון זיי בא אונדז אין יעהופעץ און אין
אלע אנדערע גרויסע שטעט? ניטא, מיר האבן זיי פ א ר ז י נ ד י ק ט !
פארזינדיקט דעם גרעגער, פארזינדיקט דעם המן־טאש מיט מאן, פארזינדיקט די סעודה מיטן פורים־קוילעטש מיטן שלח־מנות! פונעם פורים
איז בא אונדז פארבליבן א זכר נאר אין די ווערטער: „עס וועט געדויערן
פון אסתר־תענית ביז פורים״, אדער: „פורים נאכן קאלטן קוגל״; פונעם גרעגער איז פארבליבן בא אונדז א זכר: „איך הער דיך, ווי המן
דעם גרעגער״; פונעם פורים־קוילעטש: „ער וואקסט אין דער ברייט,
ווי א פורים־קוילעטש״, וכדומה אזעלכע פאלקסווערטער. דער המן־טאש
מיט מאן האט שוין ניט מער בא אונדז יענעם יידישן טעם. פאראן בא
אונדז אין יעהופעץ אנדערע מאכלים: כל מיני פאשטעטן מיט קנאבל,
ביפשטעקס א־לא־אנגלעז, געפרעגלט אין גענדזן־שמאלץ, ראקעס געפילט
מיט מצה־מעל, פודדינג א־לא־לאקשן־קוגל מיט מאראזשענע, און נאך א סך
אזעלכע „יידישע״ מאכלים... „סעודות״ זיינען מיר, ברוך השם, אויך
ניט זשעדנע א גאנץ יאר אין יעהופעץ; אלע מאנטיק און דאנערשטיק
האבן מיר „זשורפיקסן״, און אנשטאט „ארור המן״ און „ברוך מרדכי״
זאגן מיר: „סיעם פיק, פאס, וואסיעם טרעף, שלעם בעז קאזעריי, פאס,
פאס״... און אז עס פארגלוסט זיך אונדז זען „פורים־שפיל״, גייען מיר
זיך דורך אין „ארקאדיע״, אין „סטרעלנע״, אין „טיוואלי״, אין „אלקא־זאר״, אדער אין אנדערע כדומה אזעלכע מקומות... אדער מיר גייען
גאר אין י י ד י ש ן  טעאטער, פון יענע יידישע „אקטיעיויערן״, וואס
פארן ארום פון שטאט צו שטאט און שטעלן די יידישע אפערעס: „קאל־דוני״, „שולמית״, „בר כוכבא״... אלע מאל, ווען איך קום אף די
דאזיקע יידישע „אקטיעיויערן״, שטעלט זיך מיר פאר יענע שיינע שפיל
פון אונדזערע „פורים־שפילער״, וואס איך האב געזען אין מיין געבורטשטאט, אין כ ת ר י ל ע וו ק ע , בשעת איך בין נאך געווען א חדר־יינגל.
    
די בלאטע איז גרויס, און פון אויבן שיט א שנייעלע; דאס שנייעלע
לאזט, און די בלאטע ווערט נאך גרעסער. „זיי״ גייען אנגעוואפנט מיט
כלי־זיין פון שטוב צו שטוב און קנעטן מיט די שטיוול די גרויסע, טיפע,
זומפיקע בלאטע, און א גאנצע טיטשקע יינגלעך לויפן נאך נאך „זיי״;
די יינגלעך פאלן אין דער בלאטע, שטייען אויף און לויפן ווייטער, מיט
א געלעכטער און מיט א געשריי: „אחשורוש! ושתי! מאנדריש!״ אט־אט זיינען „זיי״ שוין בא אונדזער שטוב, אט־אט עפנט זיך די טיר ―
„זיי״ זיינען דא.
    
― גוט יום־טוב אייך! ― שיסן „זיי״ אויס אלע מיטאמאל ווי
פון צען ביקסן, שטעלן זיך אויס, ווי די סאלדאטן, און די „שפיל״ הייבט
זיך אן.
    
פריער פון אלע טרעט ארויס דער קעניג אחשורוש „קאפל דער
שניידער) מיט א געלן פאפירענעם ספאדיק אפן קאפ, כאפט ארויס א הילצערנע שווערד פון אונטער דער פאלע, עפנט א מויל און הייבט אן מיט
א משונה־מאדנע ניגון, אף א משונה־מאדנע שפראך, וואס מע רופט
דאס דייטש:
    
 דו, המן בן המדתא צורר היהודים,
    
 און דו, מאנדריש, און איר אלע מיניסטארן מיינע,
    
 איר זאלט אלע טהון טהין הערון,
    
 וואס איך קעניג אחשורוש וועל אייך טהון טהין שפרעכון,
    
 דערפאר וואס די קעניגן ושתי האט מיין באפויל ניט
    
 געוואלט אננעמון,
    
 פאר אלע מיינע לייט נאקעט ארויסטרעטון,
    
 זאל מען איר מיט דיזן שווערד דעם קאפ אראפנעמון
    
 און מיין געליבטער אסתר פאר קעניגון טהון קריינון...
    
בשעת־מעשה טוט דער קעניג א מאך מיט דעך שווערד און א ווונק
אף מרדכין, און עס גייט צו מרדכי (לוי דער קארנאסער שוסטער), אנגעטאן אין אן איבערגעקערטער קאפאטע אף דער לינקער זייט און מיט
א בארד פון קלאטשע; ער טוט דריי שפאן, שטעלט זיך אוועק און גיט
אפ כבוד דעם קעניג אחשורוש, ווי עס געהער צו זיין, און זינגט אויס
אף זיין קארנאסער ציקלדיק־וויינענדיקער שטימע:
    
 אריין, אריין, אריין,
    
 ברודער מלכה דו מיין!
    
און עס באווייזט זיך ושתי המלכה (מאטל דער סטאליער), אנגעטאן
אין א קליידל פון אויבן אף דער קאפאטע, און די פאלעס זעען זיך ארויס,
נאר בכדי מע זאל חלילה ניט דערקענען, אז די מלכה ושתי אין א מאנצביל,
און אלע זאל טאקע מיינען, אז ס׳איז א נקבה, האט ער אונטערגעבונדן
דאס בערדל מיט א ווייסער פאטשיילע (וואנצעס מאכט ניט אויס). די
מלכה ושתי טוט א פאל אף דער ערד, און עס שטעקן ארויס א פאר
גרויסע צעריסענע שטיוול. זי הייבט אויף ביידע הענט צום קעניג אחשורוש און זי טוט פאר אים קניען און בעטן: „ער זאל אף איר שענקון
טהון טהין קוקון, ער זאל זיך דערבארעמון אף אירע יונגע יארון און זי
פון דער וועלט נישט אומברענגון״. און בא דער זייט שטייט המן הרשע
(יאסקע דער באהעלפער) מיט א שארבן אפן קאפ, און בשעת ושתי
ליגט אף דער ערך און וויינט פארן קעניג אחשורוש, נעמט המן און
ווייזט מאנדרישן א קולאק, און מאנדריש שטעלט אים ארויס א צונג,
און צווישן חברה ווערט דערווייל א געלעכטער. ער ווייס ניט, דער רשע־מרושע, אז אט באלד האט ער די מפלה, אט באלד וועט דער קעניג
אחשורוש ארויסגעבן א באפעל: „מע זאל דעם מערדער, דעם גזלן, דעם
רוצח אף א הויכן בוים אויפהענגון, און מאנדרישן דעם יידן זאל מען
פאר שני למלך טהון מאכון״. אך, ווי זיס איז די נקמה! ווי גרויס בין
איך בא זיך אין די אויגן מיט מיין יידישן שני למלך! ווי שטארק טוט
מיר באנג, וואס די שפיל ענדיקט זיך, און די חברה פורים־שפילער נעמען
צונויף די עטלעכע גראשנס, און איך געזעגן זיך אפ מיט זיי אף א גאנץ
 יאר!
    
נאר מער פון אלץ טוט מיר באנג דער מנהג פון „משלוח־מנות״
און „מתנות לאביונים״ ― מתנות פאר די ארעמע לייט.
    
האלב וואכעדיק, האלב יום־טובדיק, מיט א זיידענער פאטשיילע און
מיט א פארטעך, שטייט די מאמע באם טיש שטארק צעטראגן: עפעס
א ווערטעלע אויסצוריידן ― כמעט א מאה שלח־מנותן אפנעמען און
כמעט א מאה שלח־מנותן אפשיקן, קיינעם ניט אנזעצן, חלילה קיין טעות
ניט האבן, געדענקען וועמען וואס פאר א שלח־מנות מע באדארף אפשיקן. צום ביישפיל: אז יענער שיקט איין פלעדל, צוויי קישעלעך, איין
מאנדל, צוויי שטיקלעך טארט, איין האניק־טייגל מיט צוויי צוקער־לעקעכלעך, ― באדארף מען אים אפשיקן, געוויינלעך, צוויי פלעדלעך, איין
קישעלע, צוויי מאנדלעך, איין שטיקל טארט, צוויי האניק טייגלעך מיט
דריי צוקער־לעקעכלעך. מע באדארף האבן א קאפ פון א מיניסטער,
חלילה ניט אנמאכן א חתונה, ווי סע האט זיך אמאל שוין געטראפן בא
אונדז אזא אומגליק, דאס הייסט, מע האט געשיקט איינער א נגידית
צוריק איר אייגענעם שלח־מנות, ― האט זיך דאס געטאן, עס איז ארויס
מחלוקת צווישן די מענער, מיט סקאנדאלן, מיט פעטש, מיט מסירות,
מיט רדיפות, ווי געוויינלעך... היינט די מענטשן, וואס ברענגען דעם
שלח־מנות, באדארף מען אויך עפעס שענקען ― וועמען א קאפיקע און
וועמען צוויי און וועמען נאך מער פון צוויי... נאר אט עפנט זיך די
טיר און עס קומט אריין א מיידל מיט שטארק רויטע האר און מיט א סך
קלייען אפן פנים ― דאס איז מיין רבינס א מיידל; זי גייט ארום פון
איין באלעבאס צום אנדערן און נעמט צונויף די שלח־מנותן פארן רבין.
זי טראגט אין האנט א שעלעכל, איבערגעדעקט מיט א טישטעכל. אינעם
שעלעכל שטעקט א ראזשינקע, און אף דער ראזשינקע ליגט א זילבערנע
מטבע. די מאמע דעקט אויף דאס טישטעכל און לייגט צו צו יענער
מטבע נאך א מטבע, און אויך דעם מיידל רוקט זי אריין עפעס און
האנט אריין. דאס רויטע מיידל ווערט נאך רויטער און ווינטשעוועט,
ווי אן אלטע: „דערלעבט איבער א יאר מיט אייער מאן און מיט אייערע
קינדער״... נאך דעם רויטן מיידל קומט אריין א געשוואלן בחורל מוט
אן אויפגעטראגענער באק, אונטערגעבונדן מיט א בלויער פאטשיילע, איין
אויג א קליינס, דאס אנדערע א ביסל גרעסער; אין האנט האלט ער
א מעשן טעצל, אף דעם טעצל ליגט א פלעדל, אפן פלעדל איז אויסגעצוויקלט א פישעלע, דאס פישעלע איז אנגעפילט מיט האניק־פארפל, און
בא דער זייט ליגן עטלעכע זילבערנע מטבעות און א פאר קערבלעך פאפירענע. דאס געשוואלענע בחורל גייט צו גלייך צו דער מאמע און שיסט
אויס אין איין אטעם, ווי אויסגעלערנט אף אויסנווייניק: „א גוט יום־טוב דער רב האט אייך געשיקט שלח־מנות און דערלעבט איבער א יאר
מיט אייער מאן און מיט אייערע קינדער״... דאס געשוואלענע בחורל
נעמט אפ זיין רח″ש און גייט אוועק אן א זייט־געזונט, ווארעם די ווינטשעוואניע האט ער על־פי טעות אויסגעכאפט פריער. און עס קומען אן
אלע מאל נייע פארשוינען מיט נייע שלח־מנותן: פונעם דיין, פונעם חזן,
פון די שוחטים, פונעם סופר, פונעם תלמוד־תורה־מלמד, פונעם בעל־תוקע, פונעם בעל־מגיה, פונעם מנקר, פונעם וואסער־פירער, פונעם בעדער (אויך כלי־קודש!). און נאך די דאזיקע אלע קומט צו גיין וועלוול
דער שמש אליין, נעבעך א קראנקער, א הייזעריקער, א יאדעשליווער;
ער בלייבט שטיין א וויילע בא דער טיר, כאפט זיך באם הארצן און פארהוסט זיך.
    
― וואס וועט איר עפעס זאגן גוטס? ― פרעגט אים די מאמע,
שוין רעכט מיד פון דער ארבעט.
    
― מע האט אייך געשיקט שלח־מנות. ― מאכט וועלוול און באווייזט
א לעקעכל אין האנט. ― דערלעבט איבער א יאר מיט אייער ...
    
― פון וועמען איז? ― פרעגט אים ווידער די מאמע.
    
― פון מיר טאקע אליין, דערלעבט איבער א יאר מיט אייער... ―
מאכט וועלוול און פארהוסט זיך. ― האט קיין פאריבל ניט, וואס אליין...
ניטא מיט וועמען צו שיקן... געווען איין מיידל, איז זי, ניט דא געדאכט... איר געדענקט מיין פראדלען, עליה השלום?...
    
וועלוול דער שמש פארהוסט זיך אף עטלעכע מינוט, און די מאמע
טוט זיך א כאפ צו דער קעשענע, נעמט ארויס עטלעכע מטבעות מיט א מאל
און רוקט אים אריין אין האנט אריין און איז אים מכבד מיט א שטיק
טארט און מיט א פאר פלעדלעך. וועלוול שטופט דעם טארט מיט די
פלעדלעך אין בוזעם אריין, דאנקט און ווינטשעוועט: „דערלעבט איבער
א יאר מיט אייער מאן און מיט אייערע קינדער״, און פארהוסט זיך.
איך טו א קוק אף דער מאמע און דערזע אף אירע שיינע אויגן הענגען
טרערן... „וואס זאל דאס באדייטן?״ ― טראכט איך מיר... איך
האב קיין צייט ניט ארומקוקן זיך ― עס קומען אן נייע פארשוינען,
אלערליי מינים „מקבלים״, שיינע יידן מיט גרויע שאלן און מיט מאדנע
היטלען, קיילעכיקע, אונטן ברייטלעך, אויבן שמאלבלעך, ווי לאקשן־טעפ־לעך; פאראן צווישן זיי אזעלכע, וואס דינגען זיך, זאגן, אז זיי זיינען
ניט קיין פראסטע ארעמע לייט, וואס גייען איבער די הייזער; דער איז
דעם זיידנס אן אייניקל, דער איז א טאטנס א קינד... און פאראן צווישן
זיי אזעלכע, וואס נעמען צו וויפל מע גיט זיי. דאס זיינען טאקע פשוטע
ארעמע לייט, וואס גייען נאך א נדבה לכבוד דעם הייליקן יום־טוב:
    
 היינט איז פורים,
    
 מארגן איז אויס;
    
 גיט מיר א גראשן,
    
 און ווארפט מיך ארויס...
    
און די מאמע האלט אין איין טיילן: א גראשן אף צווייען, צוויי
גראשנס אף דרייען, און איטלעכן באזונדער א שטיקל טארט, אדער א
לעקעכל ― „לאז אן ארעמאן אויך וויסן פונעם הייליקן יום־טוב פורים״...
    
יא, דער מנהג פון „משלוח־מנות״ איז זייער א פיינער מנהג בא
יידן, און דער מנהג פון „מתנות לאביונים״ איז נאך פיינער; נאר אונדזערע היינטיקע קינדער, אונדזערע היינטיקע „אריסטאקראטן״ מיט אונדזערע היינטיקע „מאדאמען״ פון דער גרויסער שטאט יעהופעץ און פון
אלע אנדערע גרויסע שטעט ווייסן ניט פונעם דאזיקן מנהג. זיי ווייסן פון
אנדערע מינהגים: פון „אימענינעס״ און פון „יאלקעס״, פון טענץ און
פון „גוליאניעס״, פון בייגן זיך און דרייען זיך, נאר ניט פון „שלח־מנות״ און ניט פון „מתנות לאביונים״. עס איז, פארשטייט איר מיך,
אן אנדער וועלט געווארן, דאס הייסט, די וועלט איז אפילו די אייגענע
וועלט, וואס פריער, נאר די מענטשן זיינען ניט די, וואס אמאל. דאס
הייסט, די מענטשן זיינען אפילו די אייגענע, וואס פריער, נאר די נעמען
זייערע האבן זיי איבערגעאנדערשט, צום ביישפיל: אמאל איז המן געווען א רשע, דלפון אן ארעמאן און ויזתא א שוטה; היינט הייסט המן
„אנטיסעמיט״ און איז פול די גאנצע וועלט, „מהודו ועד כוש״; דלפון
איז א גביר אין יעהופעץ, דרייט געשעפטן און חתמעט וועקסלען; און
ויזתא איז א חכם, שרייבט גאנצע „מאמרים״ אין די בלעטער, גיט עצות...
אמאל האט מרדכי געהייסן „מאנדריש״ און האט געשפילט א ראל פון
שני למלך באם קעניג אחשורוש; און היינט האט ער יתרוס נעמען:
ער רופט זיך מארק און מארקוס און מאקס און מאקסים און מאטוויי
און מיטראפאן סעמיאנאוויטש און פאנטעלעמאן אנדרעיעוויטש ― און
מע הערט אים ווי המן דעם גרעגער... אמאל, אז איינער האט זיך געשטעלט, דאס הייסט, ער האט ניט געוואלט צאלן, האט מען דאס גערופן
פשוט מיטן נאמען אנזעץ: היינט רופט מען דאס ליקווידאציאן; גנבה
און קאמיסיאן, הלוואה ― דיסקאנט, א לאך ― דעפיציט, אן אסיפה איז
א סאכראניע, גבאים זיינען טשלענעס, דרשות ― רעפעראטן, אף א שלאק
זאגט מען קאפריז, אף משוגע ― נערוועז, צדקה איז פילאנטראפיע,
א שידוך ― פארטי, א מיאוסקייט ― סימפאטיע, א משרת ― קאממי...
און נאך און נאר א סך אזעלכע נייע נעמען האבן זיך באזעצט אין אונדזער נייעם ווערטערבוך ― ― ―  נאר אלצדינג אף דער וועלט מוז
דאך האבן א סוף, און א פעליעטאן אוודאי.
    
דערלעבט איבער א יאר מיט וועמען אייך איז ליב!
    
געשריבן אין יאר 1900
    
― ברוך הבא א ייד, א גאסט, זיצט, זעצט זיך, פארוואס זיצט
איר ניט?
    
מיט אזא מין ברייטן ברוך־הבא באגעגנט אונדז, דאס הייסט מיך
מיטן טאטן, א טאג פאר ערב־פסח, רב יודל וויינשענקער, א בעסאראבער
געפאקט יידל, מיט רויטע בעקלעך, מיט א בייכל און מיט א קארק, וואס
נעמט זיך ניט פון אייגענע און ניט פון פרעמדע צרות, נאר פשוט פון
א מאמעליגע מיט א ראסלפליישל, פארזופט מיט א גלעזל וויין... פון
מיין טאטן האלט יודל אן עולם ומלואו נאר פאר איין זאך ― דערפאר
וואס דער טאטע איז א מבין אף א גלעזל וויין. נאר צוריק שמועסנדיק,
וועלכער ייד איז ניט קיין מבין אף א גלעזל וויין? וויין ― דאס איז
דאך איינע פון די דריי זאכן, וואס מיר זיינען אין דעם די גרעסטע ספעציאליסטן אין דער וועלט: דאס ערשטע איז נגינה, דאס הייסט געזאנג,
דאס צווייטע איז א גלעזל וויין און דאס דריטע איז בריליאנטן. אמאל,
אז איך הייב מיך אן בארעכענען, פרעג איך זיך אליין א קשיא: מילא,
אף די ערשטע צוויי זאכן, נגינה און א גלעזל וויין, איז קיין חידוש ניט,
ווארעם וועלכער ייד האט פיינט הערן זינגען? וועלכער ייד האט ניט
געהערט קיין רעכטע בארימטע חזנים, וואס לאזן זיך הערן אף דער וועלט,
למשל: ירוחם, פיצע, בעניע, בצלאל, ניסע בעלזער, ברוך קארלינער, בלו־מענטאל, באכמאן, פיניע מינקאווסקי וכדומה נאך אזעלכע וועלט־חזנים?
און טאמער האט ער ניט געהערט, האבן אנדערע געהערט. וואס מאכט
דאס אויס? ― מיר פארשטייען נגינה מיטן שכל... נו, און פון וויין
שמועסט מען ניט; וויין טרינקט דאך יעדער ייד, אפילו דער ארעמסטער,
אלע יאר, פסח צום סדר; ניטא קיין וויין, טרינקט ער ראזשינקעס, טרינקט
ער מעד, טרינקט ער בארשט, עפעס מוז ער דאך טרינקען צו די „ארבע
 
 