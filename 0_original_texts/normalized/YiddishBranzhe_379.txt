

א מאל אין א מאלדאווישן דארף… 



 by באריס סאנדלער 
October 1, 2018September 30, 2018 Filed under:
לידער 

משה לעמסטער
איך געדענק דאס, וואס ניט מיט מיר האט פאסירט

מיין מומע פערל און איר מאן, פונעם דארף סטאלניטשען, וועלכע די רומענישע פאשיסטן האבן דערשאסן אין אסיען 1941 — געווידמעט.
(די מומע האט אין יענער צייט געשוואנגערט. מע דערציילט, אז אויך אייניקע היגע קריסטן האבן אנטייל גענומען אין זייער אומברענגען, יעדנפאלס, קיינער פון די דארפס־לייט האט ניט געשטערט מע זאל זיי דערשיסן…)
א מאל אין דעם דארף לעבן בלאטיקע וועגן
געוווינט האבן דריי משפחות יידן
שטיבער געהאט אויך א שטיקל פארמעגן,
געלעבט מיט די שכנים זייערע אין פרידן.
געפירט זיך באשיידן, יום־טובים געפראוועט.
בריות געווען די דריי יידישע ווייבער.
די מענער זייערע פארנומען מיט ארבעט:
א פארבער,
א קרעמער,
א שניידער.
דער קרעמער, דער, וווילער, גוטהארציקער זוניו,
האט זיך פאר א גראשן, ניט ווייניק געמאטערט —
האלב דארף איז אים שולדיק געבליבן מזומן
פאר גרויפן,
פאר צוקער,
פאר אטלעס.
אין פויערישע שטיבער, ווי בלומיקע פעלדער,
טעפעכער הענגען אין צימערן גרעסטע,
געפארבט האט די קראנצן פון וואלענע פעדעם,
דער קונציקער פארבער — דער שווייגיקער הערשקו.
ס׳האבן לאנג נאך געטראגן אייניקע קריסטן,
גענייטע, געפרעסטע, פאר גאר קליינע געלטער —
פונעם זינגיקן שניידער, פונעם פריילעכן איצקו:
א פאר ליינענע הויזן,
א רעקל,
א פעלצל…
עס ווייסן ניט קינדער אין דעם זוניקן דארף,
קיינער וויל זיי ניט זאגן דעם אמת,
אז יידן א מאל געוווינט האבן דא:
א שניידער
א פארבער,
א קרעמער.
אז אין עטלעכע שטיבער הי קאן מען געפינען
אויך יידישע זאכן מיט יידישע חנען,
זיי שטייען פאריתומט אין הויפן, אין צימערס
און בענקען נאך זייערע אמאליקע היימען:
א שאפע מיט פיסלעך לאקירטע, געטאקטע,
אויף צו פארבן וואלענע פעדעם א קעסל,
א דעמבענער טיש פאר א גרויסער משפחה
און דער ניימאשין, און אויף קוילן דאס פרעסל…
נאר פאר ראש־השנה אין שטערן־פארנאכטן,
ווען דארפישע שלאפן און זעען זיסע חלומעס
לעבן אויף מיט א מאל יענע יידישע זאכן
אין די קריסטלעכע שטיבער, אין די פויערשע הויפן:
די שאפע מיט פיסלעך לאקירטע, געטאקטע,
אויף צו פארבן וואלענע פעדעם דער קעסל,
דער דעמבענער טיש פאר א גרויסער משפחה,
און דער ניימאשין, אויך אויף קוילן דאס פרעסל…
זיי פון דער פינצטער פליען ארויסעט
זיך הייבן צום הימל, ווי ריזיקע פויגל —
דאס פרעסל פון קוילן צעפלאמט זיך אין רוימען
עס הודיעט דער קעסל, ווי צענדליקער פויקן!
זיי פליען צום ריוו, ווו עס ליגן פארשאטן
דריי משפחות יידן אין איין ברידער־קבר.
מע האט זיי דא אלע אין אסיען דערשאסן —
ניטא דארט קיין שטיינדל, ניטא קיין מצבה…
א מאל אין דעם דארף דריי משפחות יידן
האבן שטיבער געהאט, האבן ערנסט געארבעט,
געלעבט מיט די שכנים זייערע אין פרידן:
א קרעמער,
א שניידער,
א פארבער…
2017
א מאל אינעם יאר 1941
אויף א הויכן ברעג, אין מיטן זומער,
אין א שיינעם מאלדאווישן דארף,
א יידיש יינגל איז געליגן פארווונדעט
אין וויסטן און שווארצן
איין און פערציקסטן יאר.
די יידן פון דארף האט מען נעכטן דערשאסן,
אים מיט אלע פארשאטן — געמיינט, ער איז טויט,
ביי נאכט פונעם קבר איז ער ווי א שאטן,
קוים־קוים, און אן כוחות,
ארויסגעפויזט.
ווען טוי האט געשטראלט אויף בלימלעך און גראזן
איז ער נאך דער לאנגער, שרעקלעכער נאכט,
צום ברעג, צו דעם הויכן, פאמעלעך דערקראכן
נאר קומען צום וואסער
ניט געהאט שוין קיין קראפט…
ערגעץ ניט ווייט האט גערוישט די מלחמה,
ער קרעכצט לעבן טייך אין דער פרייקער קיל.
בלוט פון דער ווונד איז גערונען א שטראמל,
„טרינקען, טרינקען…‟ —
זיך געהערט אין דער שטיל.
זיינער א פריינד א פאסטעך, א היגער,
א זילבערן צלמל אויפן האלדז ווי א טרער,
האט וואסער אין דלאניעס געטראגן דעם יינגל
געלאפן, געפאלן
און צום טייך זיך געקערט…
דער קריסטל דער יונגער האט געהערט פון א גלח,
אז ביים געקרייצטן אין יידישן לאנד,
איז געווען פון די יידן זיין געטלעכע מאמע
דארטן, ווו גאט
האט זייער אמונה פארפלאנצט.
געגלייבט האט אין הארצן דער גלויביקער פאסטעך,
אז הויך אויפן ברעג, ווי געקרייצט ליגט אין גראז,
ניט דאס יינגל, פאר וועמען היינט טראגט ער דאס וואסער —
נאר דער מיטן נאמען,
איסוס כריסטאס…
דעצעמבער, 2017

Share this:TwitterFacebookPrintLike this:Like Loading...

Related
 


Tagged: jewspoetryYiddish 
Post navigation


Previous Post
פון אונדזער עזבון: משה אלטמאן (1890־1981) 

Next Post
יידישע ליטעראטור און פרעסע אויף פויליש צווישן ביידע וועלט־מלחמות 



