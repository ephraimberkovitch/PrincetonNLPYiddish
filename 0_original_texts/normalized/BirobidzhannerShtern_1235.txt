
 
 ווייט פון ביראבידזשאן וווין איך, אין פראנקרייך, אין פאריז, אבער נישט ווייט מיטן הארצן! ווייל איין ביראבידזשאנער קען איך, וואס ער איז מיר טייער, דער סימפאטישער און ברייטהארציקער קאליא באראדולין. 
 דורך אים האב איך זיך באקענט מיט די יידישע אינטערנעץ־קלאסן, וואס ער פירט מיט זיי אן ווי א פריילעכער בעל־עגלה אויפן וואגן פון ארבעטער־רינג און פארשפרייט יידיש אין פארשיידענע לענדער. און דאס איז א מחיה! עס קלינגט און עס זינגט די יידישע שפראך פון מיזרח ביז מערב, פון דרום ביז צפון, עס לעבט ווייטער די באליבטע יידישקייט מיט איר זיסן און א מאל ביטערן טעם, אבער אויף אייביק א ווונדער. א דאנק קאליא האב איך זיך באקענט מיט אייער צייטונג ״ביראבידזשאנער שטערן״ און איך ווינטש אייך א סך הצלחות אין אייער שאפערישער ארבעט! אלע טאג וואס מע שרייבט און לייענט אויף מאמע־לשון איז א נס און א ווונדער. נישט נייטיק איז קיין דריידל שפיל צו האפן אז דאס זאל ווייטער דויערן. אזוי איז עס געווען אין די פארגאנגענע צייטן כמעט אומעטום, אפילו אין מיין היימשטאט קאהיר אין מצרים, ווו מען האט אמאל געדרוקט א צייטונג אויף יידיש פאר די אשכנזישע איינוווינערס און ווו א יידיש־טעאטער־טרופע האט לאנגע יארן ביז 7491 געשפילט שלום־עליכמס און גאלדפאדענס פיעסיס! דאס זעלבע לאמיר האפן פאר דער צוקונפט. 
 פאריז איז אין מיטן א שטראל ליכט פון ניו־יארק ביז ביראבידזשאן. זאל דער שיין פון די חנוכה־ ליכטלעך ברענגען אונדז אלע שלום, מזל און גליק און לאזן אונדז טאג־טעגלעך פריילעך מאכן א לחיים! ביז הונדערט און צוואנציק! זאל יידיש ווייטער לעבן אין ביראבידזשאן און אויף די זייטלעך פון ״ביראבידזשאנער שטערן״! 
 &nbsp; לבנה מזרחי, פאריז, פראנקרייך 
 
 טייערע לייענערס פון ״ביראבידזשאנער שטערן״. איך באגריס אייך הארציק מיט ליכטיקן חנוכה און איך ווינטש אייך א פריילעכן יום־טוב מיט זודיק־הייסע לאטקעס, מיט דריידל־שפילן און מיט א סך פרייד! זאל יעדעס חנוכה־ליכטל ברענגען ווארעמקייט און שימחה אין אייערע היימען און הערצער, געזונט און מזל־ברכה אייך און אייערע משפחות. 
 איך ווינטש די מיטארבעטערס פון דער צייטונג א שלל מיט אינטערעסאנטע, פארכאפנדיקע און ווערטפולע מאטעריאלן, א סך געטרייע און ברייטהארציקע לייענערס איבער דער גארער וועלט, און מזל אין אייער שווערער און שאפערישער ארבעט! ״ביראבידזשאנער שטערן״ איז כמעט די איינציקע סעקולערע צייטונג אויף דער וועלט, וואס מע דרוקט דארט די יידישע פובליקאציעס אויפן פאפיר, ווי אויך עלעקטראניש. דאס איז אויך א גרויסער נס. זאל דער נס זיך מערן אזוי ווי דאס בוימל אין קריגל, וואס האט געברענט אכט טעג און זאלן די מאטעריאלן פון ״ביראבידזשאנער שטערן״ וואקסן אין צאל און קוואליטעט. 
 מיט פריינדשאפט און דרך־ארץ, 
 קאליא באראדולין, ניו־יארק 
 
 טייערע ביראבידזשאנער חברים, א הארציקן גרוס און א גוט יום־טוב פון דער ווייטער, און צו אייך נאענטער ארגענטינע. 
 חנוכה איז אן אמתער יידישער יום־טוב. א יום־טוב פון יידישן אויסדויער, פון קאמף פאר פרייהייט און קעגן דער קסענאפאביע, וואס האט אזא שאדן גורם געווען דער מענטשהייט. 
 חנוכה מיינט באנייונג. מען האט באנייט דעם בית־המקדש און עס איז געשען א נס. דאס יידישע לעבן איז א נס. ˝ווער עס גלייבט נישט אין קיין נסים איז נישט קיין רעאליסט˝. 
 מען האט אונדז געוואלט אויסראטן, מען האט דאס נישט באוויזן, טא לאמיר עסן לאטקעס און שפילן אין דריידל… 
 אבער פון שורש ˝חנך˝ קומט ארויס אויך ˝חינוך˝ (דערציונג). 
 מיר יידיש־לערערס באנייען און דערציען אין דער מיזרח־אייראפעישער טראדיציע און האלטן שטאלץ און פעסט דאס יידישע ווארט. 
 לאמיר ˝לערנען קינדערלעך מיט גרויס חשק˝ אזוי האט מען אונדז אנגעזאגט, ווי א מצווה. לאמיר לערנען און געניסן. 
 א גוט יום־טוב פון ליכט, קאמף און דערציונג. 
 אברהם ליכטענבוים,&nbsp; בוענאס־איירעס 
 
 טייערע רעדאקציע און לייענערס פון ביראבידזשאנער שטערן: 
 איך בין&nbsp; א סטודענטקע פון יידישע קלאסן ביים ארבעטער רינג. איך וווין אין ריא־דע־זשאניירא, בראזיל, און איך ארבעט ווי א&nbsp; לערערין&nbsp; אין א קאטוילישן אוניווערסיטעט, ווו איך פיר קלאסן וועגן דער יידישער שפראך, ליטעראטור און געזאנג. 
 מיט מיינע סטודענטין מאכן מיר יידישע ווארשטאטן פאר קינדער אין דער יידישער שול. מיר האבן א קאפעליע וואס הייסט ״לעבן פאר יידיש״ מיט זינגערס און כלי־זמרים, וואס שפילן אויף א פידל, פלייט, מאנדאלין, פיאנע און א פייק. קינדער און דערוואקסענע האבן א סך הנאה דערפון. די קאפעליע האט געשאפן א בוך מיט צוויי קאמפאקטלעך, וואס הייסט ״ליכטיק!״ 
 איך ווינטש אייך און אלע אייערע משפחות א פריילעכן ,געזונטן, לעבעדיקן און ליכטיקן חנוכה. 
 מיט א ווערעמען גרוס.&nbsp; חיה שרה קראמער&nbsp; 
 
 שלום־עליכם, טייערע לייענערס פון דער צייטונג ״ביראבידזשאנער שטערן״. איך וווין אין טאקיא און לערן דארטן יידיש אין אוניווערסיטעט. אנהייב דעצעמבער בין איך געווען אין ישראל, כדי אנטיילצונעמען אין ערשטן יידישן סוף־וואך. די דאזיקע אונטערנעמונג האט ארגאניזירט א יידיש רעדנדיקע&nbsp; משפחה: מרים טרין, אליעזר ניבארסקי און זייערע פיר קינדער. אויף דער יידישער סוף־וואך זיינען געקומען 65 מענטשן. א טייל פון זיי האבן אויך געהאלטן פארשיידענע ווארשטאטן אויף יידיש. זיי זיינען געווען זייער אינטערעסאנט און באלערנדיק. דארטן האב איך זיך באקענט מיט פארשיידענע מענטשן, וואס האבן ליב יידיש און מיר האבן גערעדט נישט נאר וועגן יידיש. 
 עס זיינען פאראן מענטשן, וועלכע זאגן, אז יידיש וועט באלד פארשווינדן אדער אז ער איז שוין טויט. אבער דאס איז נישט אמת, גלייב איך. אין ישראל האב איך געהאט א געלעגנהייט צו רעדן יידיש טאג־טעגלעך. איך מיין, אז אין ירושלים און תל־אביב קען מען געפינען עמעצן וואס רעדט יידיש און פארברענגען מיט זיי. עס זיינען פאראן מענטשן, וואס האבן א פאטענציאל צו רעדן יידיש. עס זיינען פאראן די מענטשן, וואס קענען יידיש פון unr היים. 
 &nbsp; עס פרייט מיך זייער, אז ״ביראבידזשאנער שטערן״ גיט ארויס 2 זייטלעך אויף יידיש יעדע וואך. דאס איז כמעט א נס. און עס איז אויך א נס, אז ביראבידזשאן איז אזוי נאענט צו&nbsp; טאקיא. מיט די דאזיקע נסים ווינטש איך אלע לייענערס פון דער צייטונג און אלע ביראבידזשאנער א פריילעכן חנוכה און ווונדערלעכע נסים מיט יידיש! זייט מיר אלע געזונט, מזלדיק און שאפעריש! 
 &nbsp; מיט פריינדשאפט און דרך־ארץ, 
 סאטאקא קאמאשידא, טאקיא, יאפאן 
 — 
 טייערע רעדאקציע און לייענער, 
 &nbsp; ווארעמע גרוסן פון ״פרדס חנה״, ד״ה ען ארבאר, מישיגן.&nbsp; איך ווינטש אייך א ווונדערלעכן יום־טוב פול מיט געזאנג, חברשאפט, וכל מטעמים. 
 אט דא אין מישיגן ארבעט איך מיט יידישע צייטונגען און וואס מער איך לייען זיי, אלץ בעסער פארשטיי איך ווי וויכטיק, ווי וואגיק, זענען די יידישע צייטונגען צו אלע אונדזערע אונטערנעמונגען. א שטארקע אומאפהענגיקע פרייע פרעסע איז דער מוז, דער תנאי־בל־יעבור פון א שטארקער אומאפהענגיקער פרייער געזעלשאפט.&nbsp; דער ״ביראבידזשאנער שטערן״, זיינע שעפערישע זשורנאליסטן און פעיקע קארעספאנדענטן גיבן א שטיקל האפענונג אלע, וואס האבן ליב יידיש און יידישקייט.&nbsp; א גוט געבענטשט יאר אייך אלעמען! 
 איוו איאכנאוויץ, ען ארבאר, מישיגן 
 