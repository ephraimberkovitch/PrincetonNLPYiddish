 
 ארעמע און פריילעכע: א „וויגרישנע בילעט״ 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 א „וויגרישנע ביליעט״
    
 (א לאטעריי ־ צעטל)
    
  ד ע ר צ יי ל ו נ ג
    
א.
    
― בנימטשיק ― דאס וואקסט בא מיר א וויגרישנע ביליעט.
אזוי האט געזאגט ישראל דער שמש פון דער אלטער שול אף זיין זונדל
בנימין, וואס האט געהאט א שם פאר א גוט יינגל נאך בשעת ער האט געלערנט בא ירחמיאל־משה דעם מלמד אין חדר. ירחמיאל־משה האט זיך
גאר נישט געקאנט אפלויבן פון אים.
    
― אייער קליינער ― האט ער איינמאל געזאגט צו ישראל דעם שמש
― איז בא מיר, קיין עין־הרע, פון די בעסטע. ערשטנס, איז ער א גרויסער מתמיד, א וווילער וואס א וווילער הייסט; היינט דאס פעקל זיינס,
די תפיסה, מיין איך, דער זכרון ― איז אזעלכעס, וואס מע באדארף עס
זוכן; ווען בא אים זאל זיין דער זכרון אזוי ווי די תפיסה, מיין איך פארקערט, די תפיסה אזוי ווי דער זכרון ― עהע־הע!
    
דעם „עהע־הע!״ ציט־אויס ירחמיאל־משה דער מלמד מיט א ניגון,
און ישראל דער שמש ווערט ברייטער ווי לענגער.
    
― גאט זאל אייך געבן געזונט און פרנסה! ― בענטשט ער דעם
מלמד און העלפט אים צונויפלייגן דעם טלית־ותפילין. דאס איז גלאט
אזוי, א מתנה הייסט דאס; שכר־למוד פאר זיין קינד צאלט ישראל דער
שמש גלייך מיט אלע בעלי־בתים, צוויי קארבן א זמן, א חוץ חנוכה־געלט און פורים־געלט, כאטש ישראל דער שמש לעבט אליין כמעט נאר פון
חנוכה־געלט און פורים־געלט. נאר וואס מאכט דאס אויס? דער מנהג
העולם איז שוין אזוי פון קדמונים, אז מיר מוזן לעבן אומעטום איינער
פונעם אנדערן: איך נעם בא יענעם און גיב אייך; איר נעמט בא מיר און
גיט יענעם. אמת, עס מאכט זיך גאנץ אפט, אז נעמען בא מיר נעמט איר
צוויי מאל אזוי פיל ווי מע באדארף, און געבן גיט איר יענעם א מכה;
דערפאר, אז כ׳וועל נאר קאנען, וועל איך בא יענעם נעמען דריי מאל אזוי
פיל און וועל א יי ך געבן א מכה. מיר וועלן זיך מיטן חשבון, האט קיין
יסורים ניט, אויסגלייכן. חכמים רופן דאס אן מיט פארשיידענע נעמען:
„געזעץ פון דער נאטור״, „לעבנס־מלחמה״, „פאליטישע עקאנאמיע״
וכדומה; נאר אזוי ווי מיט אונדזער מעשה קער זיך עס שוין נישט אן, לכן
גייען מיר ווייטער.
    
שפעטער, אז בנימטשיק איז דורכגעגאנגען דעם גאנצן קורס בא
ירחמיאל־משהן, האט אים ישראל דער שמש זייער געוואלט אפגעבן צו רב
אלי־מאיר דעם גמרא־מלמד, האט אים אלי־מאיר נישט געקאנט צונעמען:
ראשית, איז שוין בא אים געווען דער חדר פול ווי אן אויג; והשנית, האט
ישראל ניט געקאנט צאלן אזא שכר־למוד, ווי די נגידישע בעלי־בתים.
האט בנימטשיק געטאן דאס, וואס אנדערע טוען: אז מע האט ניט מיט
וואס צו צאלן, לערנט מען אליין. דערויף איז פאראן א גרויס בית־המדרש
מיט א סך סטענדערס, מיט א סך שטיקלעך ליכט פון די יארצייטן, מיט
א סך ספרים: חומשים, פסוקים, משניותן, גמראס מיט מדרשים ― און
וואס ניט? אבי מע וויל נאר, קאן מען לערנען אף א בוידעם אויך. קארג
גרויסע מענטשן, גאונים, זיינען אויסגעוואקסן בא אונדז אט אזוי, ערגעץ
בא א סטאטשיק אין בית־המדרש? אזעלכע גרויסע מענטשן, גאונים,
מפורסמים וואלטן מיר, קאן זיין, געהאט איצטער אן א שיעור; דער
חסרון איז אבער, וואס אין די לעצטע פערציק־פופציק יאר האט זיך
פארגנבעט אין אונדזער ווינקל אריין א שטראל פון ליכטיקייט און האט
אנגעשפארט דווקא אין בית־המדרש אריין, דווקא דארטן, צווישן די ארעמע בחורים, און אנשטאט דעם, מע זאל לערנען „יורה־דעה״, האט מען
בגנבה גענאשט א שטיקל „ביאור״, שטילערהייט געשלונגען מליצה־ספרים, זיך געווארגן מיט א רוסישער גראמאטיקע און פארביסן מיט
מאפוס א ראמאן. פון אזא מין לערנען האבן קיין גאונים, רבנים מפורס־מים, געוויינטלעך, ניט געקאנט ארויס. יידישע קינדער האבן זיך צעקראכן
איבער דער וועלט, געווארן א תל; דאקטוירים, אדוואקאטן, משוררים,
מחברים, שרייבערס, לערערס און גלאט אפיקורסים. קיין רב ― נישט
איינער א רעכטער. דאס הייסט, רבנים זיינען ארויס פון זיי א סך; נאר
וואסערע רבנים? קאזיאנע! „קאזיאנע״ איז דער טייטש אנגעהאנגענע ―
אשטייגער, ווי מען הענגט אן עמעצן א לונג און לעבער אף דער נאז;
צי איר ווילט, צי איר ווילט נישט ― נאט אייך א באמבע און האלט זיך
מיט איר... נאר אזוי ווי מיט אונדזער מעשה געהער זיך עס נישט אן,
לכן גייען מיר ווייטער.
    
אונדזער בנימטשיק האט געלערנט אין בית־המדרש נישט אליין ―
מיט נאך צוויי חברים, אויך אזעלכע ארעמע בחורימלעך ווי ער, און דאס
איז טאקע געווען דער חסרון, ווארעם איין מענטש אליין קאן אזוי גראב
ניט זינדיקן, ווי מיט יענעם בשותפות. א סימן האט איר פון אדם הראשון:
כל זמן ער האט זיך געשפאצירט אין גן־עדן איינער אליין, איז געווען
שטיל, א מחיה; און אז עס האט זיך נאר אריינגעמישט די מוטער חווה,
אזוי האט זי אים באלד אנגערעדט, ער זאל פארזוכן פונעם עץ־הדעת,
און מי יודע אף וואס זי וואלט אים נאך ארויפגעפירט, מע זאל זיי ניט
באצייטנס ארויסטרייבן... דער משל איז געזאגט געווארן אקעגן בנימינען.
בנימין זאל געווען זיצן און לערנען אין בית־המדרש איינער אליין, וואלט
געווען אז ווויל איז אים; ער האט דאך אבער געלערנט מיט נאך חברים,
אויך אזעלכע נאקעטע און בארוועסע, הונגעריקע און דארשטיקע, ווי ער
― האט מען תמיד זיך נאר געריסן אהין, אף דער גרויסער ליכטיקער
וועלט, אף דער וועלט פון חכמה און פון וויסנשאפט. אליין זיינען זיי געווען דא, און זייער קאפ איז געלעגן דארטן, צווישן די  ג ר ו י ס ע ,
צווישן די ג ע ל ע ר נ ט ע , צווישן די  ג ל י ק ל ע כ ע. עס האט
זיי געצויגן אהין, ווי א מאגנעט, ווי א קליין קינד ציט אויס די הענטלעך צו דער מאמע... איז שוין עפעס א חידוש, אשטייגער, אז איינמאל
אין א שבת־צונאכטס האבן דריי בית־מדרש־בחורים, איציק, יוסל און
בנימטשיק, ניט געסטייעט? וואס הייסט נישט געסטייעט? ― נישטא און
א סוף! מע האט זיי אויסגעזוכט אין שטאט, ווו די וועלט האט אן עק!
מילא, יענע צוויי חברה־לייט, איציק און יוסל, זיינען קבצנישע קינדער, יתומים, אן א טאטן אן א מאמען, ― וועמען זיינען זיי אפגעגאנגען? אבער בנימטשיק! ישראל דער שמש האט איינגעלייגט די וועלט,
איבערגעקלערט גאט ווייס וואס, און האט זיך בארויקט ערשט אף מארגן,
אז ס׳איז אנגעקומען א בריוול פון אלע דריי ווייסע־חברהניקעס, אז מע
  
זאל גאר נישט איבערטראכטן, זיי זיינען, ברוך השם, געזונט און שטארק;
זיי האבן ארויסגעזען (אזוי שרייבן זיי), אז דא אין בית־המדרש איז
פאר זיי קיין תכלית ניט, לכן האבן זיי זיך אוועקגעלאזט אין דער
ישיבה אריין, קיין ווילנע, קיין וואלאזשין אדער אין „דער מיר״... זיי
האבן מיט א כיון אויסגערעכנט אלע דריי ישיבות, בכדי מע זאל ניט
וויסן, אין וואסער א שטאט זיי צו זוכן. אט דאס הייסט אפגעארבעט
קלוג, מיט שכל!...
    
ס׳איז אבער געווען אומזיסט דאס פארשטעלן זיך מיטן באהאלטן
זיך מיטן אנטלויפן. ס׳איז זיי קיינער מיט קיין פאטשט נישט נאכגעלאפן. די שטאט איז געווען, אדרבה, צופרידן. ערשטנס, וועט זיין ווינציקער מיט א צוויי־דריי ארעמע בחורים, וואס מע מוז זיי אויסהאלטן ווי
ס׳ניט איז; מע קאן דאך זיי נישט לאזן אזוי, זיי זאלן אויסגיין פון הונגער. והשנית איז טאקע גלאט שיין, אז ארעמע קינדער ווילן לערנען.
הלוואי וואלטן אלע יידן געקאנט, וואלטן זיי זיך אויך אוועקגעלאזט ערגעץ
אין עק וועלט, אבי מע זאל ניט דארפן מוטשען זיך, טראגן דעם עול פון
פרנסה...
  
ב.
    
וואס איז געווען דער סוף פון יענע בחורימלעך, איציק און יוסל
― ווייסן מיר נישט, נאר פון בנימטשיקן האט ישראל דער שמש אין א
האלב יאר ארום מקבל געווען א בריוו ניט פון וואלאזשין, ניט פון
ווילנע און ניט פון „דער מיר״, נאר פון אן אנדער שטאט פון א גרויסער
שטאט, אז ער זאל זיך גאר ניט זארגן, ווארעם ער, בנימטשיק הייסט דאס,
געפינט זיך אפן „רעכטן וועג״, עס וועט פון אים, מיט גאטס הילף, זיין
א לייט, גאט זאל אים נאר העלפן, ער זאל אפגעבן דעם עקזאמען און
אריין אין גימנאזיע, וועט ער, אם ירצה השם, גיין ווייטער און „שטודירן דאקטער״; און אז ער וועט „אויסשטודירן דאקטער״, וועט ער האבן
א פיינע בכבודיקע פרנסה אין האנט, און וועט קאנען אויסהאלטן טאטע־מאמע אף דער עלטער; דער טאטע וועט פארשפארן הארעווען, זיין א
שמש, און די מאמע א שמשטע; און די שוועסטער וועט ער, בעזרת
השם, חתונה מאכן אלע דריי, און מע וועט זיצן אלע אינאיינעם בשלום
ושלוה, און מע וועט האבן פיל נחת. „און דאס וואס איז שייך צו יידישקייט, ― אזוי האט בנימין געשריבן ― זאלט איר זיך, מיינע ליבע און
געטרייע, גאר ניט זארגן; מע קאן זיין געלערנט ווי די גאנצע וועלט, און
פונדעסטוועגן וואס צו גאט איז צו גאט. איך דאוון, זאלט איר וויסן,
אלע טאג, און לייג תפילין, און וואש זיך צום עסן, אבי ס׳איז נאר פאראן
וואס, מחמת עסן ― עסן מיר דא איין מאל אין צוויי טאג, וואס גאט גיט,
אמאל א טרוקן שטיקל ברויט, און אמאל א יי נ ג ע ט ו נ ק ע ן  א י ן
ז א ל ץ־וו א ס ע ר ,  און אז עס מאכט זיך, ס׳איז נישטא גארניט,
סמאטשקעט מען א שטיקל צוקער. צוקער איז א סגולה צום הונגער, פארשלאגט דעם אפעטיט. דערפאר לערנט מען אבער געשמאק! פארגעסט
נישט: פיר גראמאטיקעס באדארף מען אויסלערנען! היינט ווו איז געאגראפיע? ווו איז היסטאריע? און ווו איז „שאר ירקות״? מאטעמאטיקע
איז בלאטע; אלגעברע, זאל אייך צו קיין חרפה ניט זיין, האבן מיר נאך
געלערנט אין דער היים, אין בית־המדרש, און די מליצה־ספרים, וואס מיר
האבן זיך דעמאלט אנגעלייענט, קומען אונדז היינט צונוץ באם שרייבן
„סאטשיניעניעס״. איין שטיקל חסרון, וואס דאס לשון איז בא אונדז א
ביסל ניט אזוי שארף, ווי מע באדארף. נאר צו גאט א האפענונג, מיר
וועלן דאס אויך איבערקומען בשלום. איר זאלט זיך גאר ניט זארגן, עס
וועט, אם ירצה השם, אלצדינג זיין אזוי ווי מע באדארף. דער עיקר ―
נאר ניט געזארגט און געהאפט אף דעם וואס לעבט אייביק!״
    
ישראל דער שמש, אז ער האט באקומען דאס דאזיקע בריוול, איז ער
באלד אוועק צו ירחמיאל־משה דעם מלמד, ― אן אלטער גוטער ברודער,
אן ערלעכער ייד און א בעל־סוד.
    
― זייט־זשע מוחל, לייענט־דורך דאס דאזיקע בריוול, און אז איר
וועט דאס דורכלייענען, וועט איר זיך מטריח זיין טאקע אין איינוועגס
אנשרייבן אן ענטפער, דאס הייסט, איך וואלט געקאנט אפילו אליין אנשרייבן, נאר אלץ הייסט געשריבן. אוודאי וועט איר בעסער אנשרייבן
פון מיר, למאי זאל איך לייקענען?
    
ירחמיאל־משה דער מלמד ווייס גאנץ גוט, אז ישראל דער שמש זאגט
נעבעך א גרויסן ליגן. אזוי לאנג שמייסט מען אים, ווי לאנג ער קאן אנשרייבן אן ענטפער! נאר ארויסבאווייזן אים, אז ער איז א ליגנער ― איז
ער ניט מחויב. למאי זאל ער מבייש שטעלן א מענטשן? האט ער אנגעזאטלט די נאז מיט א פאר משונה־מאדנע ברילן, וואס זיינען באשטאנען
פון א שטיקל דראט מיט צוויי בענדלעך: אין איין אויגל איז געשטאנען
א בלעכל, און דאס אנדערע איז געווען ליידיק, גלאט א לעכל. האט ישראל
נישט געקאנט זיך איינהאלטן און האט אים א פרעג געטאן:
    
― וואס טויג אייך, רבי, אזא בריל? איר זעט דען עפעס אף איר?
    
― אלץ גלייכער ווי אן א בריל, כ׳בין שוין איינגעוווינט! ― האט
אים ירחמיאל־משה געענטפערט, גענומען דאס בריוול א ביסל פון דער־ווייטן, איין אויג (יענס וואס אונטערן בלעכל) צוגעמאכט, און מיטן אנדערן אויג (יענס וואס אונטערן לעכל) האט ער געלייענט גיך ווי א וואסער, און אויך אף א קול, זיך אפגעשטעלט אלע מאל און געקוקט אף
ישראלן, ווי איינער רעדט: „היינט פארשטייט איך, וואס הייסט געקאנט
לייענען?״ און ישראל איז געשטאנען בשעת מעשה דעם קאפ א ביסעלע
אף א זייט און פארריסן ארויף מיט גדלות, ווי איינער רעדט: „היינט פארשטייט איר, וואס הייסט געקאנט שרייבן?״...
    
― נו, רבי, וואס וועט איר היינט זאגן? ― האט זיך ישראל אנגערופן צו ירחמיאלן, נאכדעם אז ירחמיאל־משה האט אויסגעטאן די ברילן
און אוועקגעגעבן אים דאס בריוול.
    
― וואס זאל איך אייך זאגן? ― האט אים ירחמיאל־משה געענטפערט מיט א זיפץ. ― אוודאי, אוודאי! מהיכא־תיתי, זייער פיין, אבי ער
דאוונט אלע טאג און לייגט תפילין. הלוואי ווייטער ניט ערגער, חלילה...
    
― איך שמועס עס אקעגן דעם, וואס ער וואקסט, מיין בנימטשיק
הייסט דאס, א מענטש, אט דאס מיין איך! ― אזוי מאכט צו אים ישראל
דער שמש, און מיינען מיינט ער גאר עפעס אנדערש. בא אים אף דער
צונג ליגן גאר די ווערטער: „גימנאזיע״, „דאקטאר״... נאר ארויסלאזן
דאס פונעם מויל האט ער מורא, רופט ער זיך אן צו ירחמיאל־משהן:
    
― איך שמועס אקעגן דעם, וואס איר זאגט, ער לערנט זיך אף...
דאקטאר? הא? וואס זאגט איר? איר זייט דאך עפעס א ייד א חכם.
    
ירחמיאל־משה ווייס, אז ער איז א ייד א חכם, נאר וואס קאן ער אים
דערויף זאגן? אוודאי, ווען ס׳זאל זיין געווענדעט אן אים, אן ירחמיאל־משהן, וואלט ער אים נישט געלאזט שטודירן אין די גימנאזיעס; צו וואס
טויג ישראל דעם שמש א זון פון גימנאזיעס מיט דאקטוירים גאר? נאר,
אפנים, עמעצער פרעגט בא אים אן עצה? און ירחמיאל־משה דער מלמד
קוקט מיט פארגלעזערטע אויגן אף דער וואנט און לאזט־ארויס א טיפן
זיפץ. ישראל דער שמש פארשטייט, וואס באדייט דער דאזיקער זיפץ: ער
איז מיט זיך אליין אויך נאך נישט אינגאנצן פארטיק; ער איז אליין אויך
נישט אזוי צופרידן מיט דער גימנאזיע. נאר צוריק שמועסנדיק: סטייטש,
זיין זון, זיין בנימטשיק וועט זיין „דאקטאר״!
    
― עלעהיי ― זאגט ער צום מלמד און פארגנבעט זיך מיט ווערטער
― עלעהיי א בעל־מלאכה? „דאקטאריע״ איז דען ניט קיין מלאכה?
ובפרט ער דאוונט אלע טאג און לייגט תפילין, הלוואי ווייטער, חלילה, ניט
ערגער...
    
ישראל דער שמש שטייט א וויילע, נאכדעם רופט ער זיך אן צום
מלמד און קוויינקלט זיך:
    
― איך האב דאך אייך געזאגט, רבי, אז כ׳האב צו אייך א בקשה,
מטריח זיין זיך אפענטפערן אפן בריוול. נאר וואס דען? איר קענט דאך
אונדזער שטעטל... מע האט ליב האלטן יענעם אין מויל... און אליין בין
איך א פארקויפטער מענטש... די וויסטע פרנסה... איך האב אייך געוואלט
בעטן, ס׳זאל דערוויילע זיין בסוד. איר פארשטייט?...
    
― איך פארשטיי, פארוואס זאל איך נישט פארשטיין? ― זאגט
ירחמיאל־משה און זאטלט זיך אן נאך א מאל מיט זיינע מאדנע ברילן,
נעמט א שטיקל פאפיר און א טינט־און־פעדער, טונקט איין די פען און
ווארט וואס דער שמש וועט אים זאגן וואס צו שרייבן.
    
― שרייבט אים, זייט מוחל, ― דיקטירט אים ישראל דער שמש ―
לבני היקר מוהר″ר בנימין. ראשית שרייב איך דיר, אז מיר זיינען אלע,
ברוך השם, אין בעסטן געזונט, גיב גאט דאס נעמלעכע פון אים צו הערן
אף ווייטער נישט ערגער, אמן. והשנית, שרייבט אים, אז איך און סימע,
מיין ווייב הייסט דאס, לאזן אים גריסן גאר פריינטלעך, און בעטן אים, ער
זאל אונדז שרייבן אפטע בריוולעך פון זיין מאכן וואס ער מאכט אין געזונט, און שרייבט, אז מיר ווינטשן אים אלדאס גוטס און הצלחה, ער זאל
מצליח זיין דארטן, און שרייבט אים, ער זאל זיך גאר ניט זארגן, גאט איז
א פאטער, דער עיקר, ער זאל זיך אפהיטן אין געזונט זאל ער זיך אפהיטן,
און זיין א ייד, ווארעם דאס איז דער עיקר, און שרייבט אים, אז איך
שיק אים א קערבל שיק איך אים (ישראל קראצט זיך אין אלע קעשענעס),
און שרייבט אים, אז איך וואלט געשיקט מערער, האב איך ניט, מחמת די
פרנסה איז איצטער זייער געשלאגן, עס פארדינט זיך ניט קיין געלט פארדינט זיך ניט, נישטא קיין יארצייטן, און פון חתונות מיט בריתן שמועסט
מען ניט, איך געדענק שוין ניט די צייט, ווען ס׳זאל זיין בא אונדז א
חתונה, פון זינט רב הערש האט חתונה געמאכט די לעצטע טאכטער איז
ניט געווען ביז אהער איין חתונה. דאס הייסט, ס׳איז געווען א פאר
חתונות, נאר אלץ הייסט חתונות. אויך מיר חתונות!...
    
― ששש... כאפט ניט אזוי! ― זאגט צו אים דער מלמד. ― איר
פארט, ווי מיט פאטשטאווע פערד, איך קאן אייך נישט דעריאגן. נו,
ווייטער?
    
― און ווייטער שרייבט אים, אז מער איז נישטא וואס צו שרייבן,
און שרייבט אים, אז איך לאז אים גריסן גאר פריינטלעך, און סימע, די
מאמע הייסט דאס, לאזט אים גריסן גאר פריינטלעך, און אלע שוועסטער
לאזן אים גריסן, פעסל און סאסיע און ברכהצי, גאר פריינטלעך, און
שרייבט אים, ער זאל אפהיטן יידישקייט און זאל זיין א ייד, דאס איז דער
עיקר, און ווייטער... אז איר וועט אפשרייבן, וועל איך זיך אפחתמענען...
    
אז דער מלמד האט דאס אלצדינג אנגעשריבן, האט ישראל דער שמש
פארקאטשעט די ארבל, גענומען די פען פאוואלינקע מיט צוויי פינגער
און האט זיך אנגעברייט צו טאן אן „איידעלע מלאכה״, אנידערגעלייגט
אפן פאפיר זיין אייגענעם נאמען ישראל, און דעם נאמען פון זיין טאטן
נפתלי, עליו השלום, און די פאמיליע ריטעלמאן, געדרייט בשעת מעשה
מיט דער צונג אין אלע זייטן, עס ווענדט זיך בא וואסער אן אות; למשל:
א „למד״ גייט רעכטס ― גייט די צונג רעכטס, א „נון״ גייט לינקס ―
גייט די צונג לינקס. פאראן מענטשן, וואס האבן אזא טבע נישט נאר
בשעת זיי אליין ― אפילו בשעת יענער טוט עפעס אן ארבעט און זיי
שטייען בא דער זייט און קוקן, דרייען זיי מיט דער צונג...
    
סע פארשטייט זיך, אז אין שטעטל איז מען גיך געוואר געווארן פון
דעם סוד, אז ישראל דעם שמשס זונדל שטודירט אין די גימנאזיעס „אף
דאקטאר״, און עס האט אים נישט געשארט חלילה, צו דער פרנסה גאר
נישט; מע האט אים נאר דעקוטשעט מיט ווערטער:
    
― וועט איר האבן, הייסט דאס, א זון א „דאקטאר״ אן א היטל?
און אפשר נאך מיט א קנעפל? וואס פאר א פנים וועט איר דעמאלט האבן,
רב ישראל? ווי א הון זיצט־אויס קאטשקעלעך; די קאטשקעלעך לאזן זיך
שווימען אפן וואסער, און די הון שטייט און קוואקעט...
    
ישראל דער שמש האט דאס אלצדינג איבערגעטראגן שטילערהייט
און געטראכט בא זיך אין הארצן: „לאכט, לאכט פון מיין בנימטשיקן;
דאס איז בא מיר א „וויגרישנע בילעיט״!...
  
ג.
    
איינמאל ― ס׳איז געווען ערב פסח, סימע די שמשטע און אלע דריי
טעכטער, פעסל און סאסל און ברכהצי, האבן געראמט אף יום־טוב ―
עפנט זיך די טיר און עס קומט־אריין עפעס א יונגערמאנטשיק מיט
ווייסע קנעפ, מיט א מאדנע היטל אפן קאפ, און פאלט סימען אפן האלדז,
און נאכדעם פעסלען און סאסלען און ברכהצין, און עס ווערט א קושעריי.
    
דאס איז געווען בנימין.
    
סימע האט זיך אזש צעוויינט פאר פרייד.
    
― זונעניו! קדיש מיינער!
    
איז אנגעקומען ישראל א פארסאפטער, א דערשראקענער, און האט
זיך צעשריגן אפן ווייב.
    
― שא, שא! זע נאר, זי האט זיך א ביסל צעיאכמערט, טאמער
ווייסטו וואס איז דאס געווען וואס?
    
און אליין, אז ער האט באטראכט בנימינען, ווי ער איז אויסגעוואקסן, האט ער זיך אויך קוים איינגעהאלטן פון געוויין. נאר א מאנצביל איז ניט קיין יידענע. א יידענע אז זי וויינט, מוז זי באלד אנהייבן
שנייצן די נאז; און א מאנצביל אז ער וויל אפילו וויינען, קאן ער מאכן
אזוי, אז מע זאל מיינען, אז ער לאכט.
    
― ווען ביסטו געקומען ווען? אנו, דריי זיך נאר אויס צו מיר מיטן
הינטן! ― מאכט ער צום זון. ― וואס איז דאס פאר א מין הלבשה אף
דיר? טו זיך אויס, פאר וואס טוסטו דיך ניט אויס?
    
און אז בנימין האט זיך אויסגעטאן און איז געבליבן אין א בלויען
מונדיר מיט א סך זילבערנע קנעפלעך, און די בעקלעך זיינען געווען רויט,
און די בלויע אויגן האבן געגלאנצט, ― האט ער טאקע געהאט דעם זיבעטן חן ניט נאר בא זיי ― בא איטלעכן אין די אויגן. ווער עס האט
אים געזען, האט זיך נישט געקאנט זאט אנקוקן אין אים. „קיין עין־הרע,
אויסגעוואקסן ישראל דעם שמשס זונדל, געווארן א פארשוין!״... פייגע־לאה דער שכנהס טעכטערל מינצע, א מיידל פון א יאר ניינצן מיט שווארצע אייגעלעך און מיט א געדיכטן שווארצן צאפ, פארפלאכטן אונטן מיט
א רויט סטיינגעלע, וואס פאסט איר זייער צום פנים, איז אריינגעקומען צו
סימען כלומרשט א פרעג טאן, אפשר געפינט זיך בא איר אן איבעריק
טעפל, וואס זי דארף עס נישט? ― כאטש זי ווייס גאנץ גוט, אז סימע
האט אף איר לעבן נישט געפרוווט האבן קיין איבעריקע טעפלעך. דאס
איז נאר געווען אן אויסרייד אף אנצוקוקן בנימינען, א גלאנץ טאן מיט
די שווארצע אייגעלעך און א ווארף טאן הין און צוריק מיטן געדיכטן
שווארצן צאפ און מיטן רויטן סטיינגעלע, זיך אויסדרייען און אנטלויפן,
און שפעטער אביסל נאך אמאל אריינלויפן, מיט א נייעם אויסרייד און
ווידער א מאל דאס אייגענע, אזוי, אז בנימינס דריי שוועסטער, פעסל און
סאסל און ברכהצי, אלע דערוואקסענע שוין, האבן א קוק געטאן איינס
אפס אנדערע, ווי איינער רעדט: „טאמער ווייסטו וואס איז דאס דרייען,
וואס זי דרייט זיך?״... און בנימין האט דערוויילע אוועקגערופן די מאמע
אף א זייט און האט איר עפעס געגעבן א מטבע, אריינגערוקט אין האנט
אריין, זי זאל מאכן „א שיינעם פסח״. סימע האט אף איר לעבן אזוי פיל
געלט נישט געהאלטן אין האנט! און פאר די שוועסטער האט ער געבראכט צו פירן מתנות און מתנות: סטענגעס, מיט קעמעלעך, מיט שפיגעלעך, מיט שמאכטעליאקעס אן א שיעור! און דער מאמען א זיידענע
פעטשיילע, א געלע מיט רויטע און מיט בלויע קווייטן. סימע די שמשטע
האט זיך אזש צעוויינט פאר פרייד.
    
― וואס איז דאס? ווי קומט צו דיר געלט? ― פרעגט אים ישראל
מיט א געלעכטער.
    
― וואס הייסט, ווי קומט צו מיר געלט? ― ענטפערט אים בנימין
מיט גדלות. ― איך פארדין שוין היינט, ברוך השם, אכט קארבן א
חודש. איך גיב „שטונדן״. איך לערן, הייסט דאס, מיט קינדער, צאלט
מען מיר. איך בין שוין אין גימנאזיע אין פינפטן קלאס. אכט קלאסן איז
פאראן. נאך דריי קלאסן, דריי יאר הייסט דאס, ענדיק איך די גימנאזיע
און טרעט־אריין אין אוניווערזיטעט, שטודירן אף דאקטאר...
    
בנימין דערציילט און דערציילט, און אלע שטייען און לאזן נישט
אראפ פון אים קיין אויג, און טראכטן זיך: „אט דאס זאל טאקע זיין
בנימין? יענער בארוועסער בנימטשיק, וואס האט זיך געוואלגערט אין
בית־המדרש?... אכט קארבן א חודש... אכט קלאסן... א זיידענע פאטשיילע... אוניווערזיטעט... דאקטאר״...
    
גאט ווייס, אויב עס האט נאך עמעצער געהאט אזא פריילעכן פסח,
אזא געהויבענעם סדר, ווי עס האט געהאט ישראל דער שמש. מילא, פון
וויין אף ארבע־כוסות און פון פסחיקן בראנפן, פון פיש און קניידלעך און
פאלירטשיקעס, שמועסט מען ניט; איך רייד פון דער הגדה, וואס ישראל
און בנימין האבן געזונגען ביידע איינס איבער דאס אנדערע ― ס׳איז
געווען א מחיה צו הערן! אז ס׳איז געקומען צו „רבי אליעזר אומר מנין
שכל מכה ומכה...״, האבן זיי זיך ביידע געשאקלט און גענומען א הויכן
טאן, האט סימע, וואס איז געזעסן די גאנצע צייט און געקוקט אף איר
טרייסט, אף בנימינען, מיט א מאל אנגעהויבן מאכן פיסקעס אף צו וויינען, האבן זיך אלע דריי שוועסטער, פעסל און סאסל און ברכהצי, נישט
געקאנט איינהאלטן און האבן זיך צעלאכט, און אף זיי קוקנדיק האבן אלע
אנגעהויבן לאכן און סימע אויך ― ס׳איז שוין געווען א פסח בא זיי,
וואס זאלט איר קלערן!
    
יום־טוב אין דער פרי, אז בנימין איז געקומען אין שול אריין, האט
מען באטראכט דאס „סטעדענטל״ מיט די זילבערנע קנעפ, ווי א ווילדע
חיה. יינגלעך, קונדייסים, האבן אים ארומגערינגלט פון אלע זייטן, געטייט
מיט די פינגער און געלאכט אין פנים אריין. נאך בנימין איז געשטאנען
די גאנצע צייט מיטן סדורל און האט געדאוונט, און אז ס׳איז געקומען,
אז מע האט אים אויפגערופן צו דער תורה (רב מאניש דער גבאי האט
צוליב געטאן ישראל דעם שמש און האט געשענקט זיין זון אן עליה), און
בנימין האט געמאכט די ברכה הויך אף א קול מיטן יום־טובדיקן ניגון,
איז אין שול געווארן א הו־הא: „וואס זאגט איר אף אונדזער ישראלס
זונדל!״
    
פארן ארויסגיין פון שול האט דער נגיד פון שטעטל, רב הערש, א
זאג געטאן צום שמש, ער זאל אים צופירן זיין זונדל.
    
― ישראל! ― האט געזאגט רב הערש צום שמש ברייטלעך, ווי א נגיד
באדארף צו זאגן בשעת ער רעדט מיט א קלענערן פון זיך, האלט זיך
בשעת־מעשה באם זיידענעם גארטל, קוקט נישט גלייך אין די אויגן אריין
און רעדט מיט א צווייענדיק הוסטל פונעם האלדז און פון דער נאז. ―
ישראל! אנו, קום נאר אהער, המ... המ... מיט דיין זונדל; לאם איך אים...
המ.... המ... אויך אנקוקן!
    
דערהערט, אז רב הערש וויל ריידן מיט ישראל דעם שמשס „סטע־דענטל״, האט זיך דער עולם א לאז געטאן הארכן, וואס וועט מיט אים
עפעס ריידן דער נגיד און וואס וועט ער אים ענטפערן. בנימין איז צוגעגאנגען צו רב הערשן, ווי צו זיינעם א גלייכן, גאר נישט געשעמט זיך,
אים אפגעגעבן שלום, ווי אן אלטער, און רב הערש האט א קוק געטאן
אף בנימינען פון אויבן אראפ, נישט געוווסט, ווי אזוי זאל ער מיט אים
ריידן: זאל ער אים זאגן „איר״ ― אזא וועווריק? צופיל כבוד פארן
שמשס זונדל! זאגן אים „דו״ ― איז עפעס אויך נישט אזוי, פארט א
„סטעדענטל״ מיט קנעפ, א גאנץ פריצל... איז רב הערש געפאלן אף אן
עצה און האט מיט אים אנגעהויבן ריידן גאר בלשון נסתר: „וואס מאכט
מען? ווען קומט מען? ווען פארט מען צוריק?״ בנימין האט ארויסגעשטעלט דעם רעכטן פוס אף צו־פריער, איין האנט האט ער אריינגעלייגט
אין בוזעם און מיט דער אנדערער האט ער געשטשיפעט די אייבערשטע
ליפ, אפגעענטפערט אף איטלעכס ווארט גייציק, גאר נישט אנגעהויבן צו
שעמען זיך אפילו! רב הערשן איז דאס יא געפעלן און נישט געפעלן:
„נישט קיין נאריש בחורל, נאר, דאכט זיך, אן עזות־פנים א גרויסער״...
אזוי טראכט זיך רב הערש און לאזט זיך אריין מיט בנימינען אין א
ברייטן שמועס אריין מכח קלאסן, וויפל איז פאראן קלאסן? און צו וואס
באדארף מען דאס דווקא אכט קלאסן? פארוואס ניט קיין ניין קלאסן?
און וואס איז דער חילוק פון איין קלאס ביזן אנדערן קלאס?... „אף דער
טאבליצע אזא שיינער ייד ― און אזא בהמה!״... אזוי טראכט זיך בנימין און גיט אים צו פארשטיין דעם שכל, וואס איז דער חילוק פון איין
קלאס ביזן אנדערן. רב הערשן שטייט ניט אן די מעשה, וואס אזא שנעק
גיט אים צו פארשטיין דאס, וואס ס׳איז נישטא גאר צו פארשטיין, מאכט
ער צו אים:
    
― מילא בקצור, דאס פארשטייט א מינדסט קינד. אבער פאר וואס
איז דער שכל פון אכט קלאסן, ניט קיין ניין?
    
― ווארעם ווען סע זאל זיין ניין קלאסן, וואלט איר געפרעגט פאר
וואס עפעס דווקא ניין קלאסן, ניט קיין צען?
    
אזוי ענטפערט אים אפ בנימין, און דער עולם צעלאכט זיך; נאר
איין רב הערש לאכט נישט. ער קלערט זיך בשעת מעשה: „א, א רעכטער
שייגעץ!״ און טוט א הוסטל פונעם האלדז און פון דער נאז: „המ... המ...
צייט גיין אהיים... המ... המ... מאכן קידוש״...
    
ווער עס האט ניט אנגעקוקט דעמאלט ישראל דעם שמש, וואס איז
געשטאנען בא דער זייט, געקוקט פון איינעם אפן אנדערן און געשלונגען
בנימינס ווערטער, דער האט ניט געזען קיין גליקלעכן מענטשן קיינמאל
אף זיין לעבן. ער האט געווארט ביז רב הערש וועט שוין אפלאזן זיין זון
און ער וועט קאנען גיין מיט אים אהיים; דארט קוקט מען שוין ארויס אף
אים, די מאמע מיט אלע דריי שוועסטער; אפן טיש ליגן שוין אנגעגרייט
מסתמא די שיינע מצות און אין אויוון זידט א געשמאקער בארשט א פסחדיקער, און הייסע קניידלעך מיט שמאלץ, און אפשר נאך א טייגעכץ
אויך... און אז רב הערש האט זיך אויסגעהוסט און איז געגאנגען מיט
זיינע מקורבים צו זיך אף קידוש, האט ישראל דער שמש פארבעטן צו זיך
אף קידוש זיין איין־און־איינציקן גוטן פריינט, זיין בעל־סוד, ירחמיאל־משה דעם מלמד, האט אים מכבד געווען מיט א גלעזל וויין פונעם אמתן
ראזינקעס־וויין, און סימע האט זיך אויסגעפיינט פאר אים מיט אזעלכע
מינים כרעמזלעך, וואס ס׳איז שווער געווען צו זאגן מבינות, וואס ליגט
אין זיי: צי מער האניק, צי מער שמאלץ, מחמת זיי זיינען געווען אי
גענוג זיס, אי גענוג פעט, זיי האבן זיך אזש געקלעפט צום גומען, און די
שמאלץ האט גערונען איבער דער בארד. ירחמיאל־משה, וואס האט געהאט א טבע פון שווייגן און זיפצן, אז ער האט גענומען דאס ערשטע
גלעזל וויין פונעם אמתן ראזינקעס־וויין, האט זיך אים שוין אנגעהויבן
דרייען דער קאפ און די צונג האט זיך בא אים אויפגעבונדן, און ער איז
מיטאמאל געווארן באריידעוודיק, האט פארהערט בנימינען, צי ער געדענקט נאך דעם חומש מיט רש″י, וואס ער האט אמאל געלערנט מיט אים
אין חדר.
    
בנימין האט געדענקט אי דעם חומש, אי די רש″י, און ישראל דעם
שמשס הארץ איז שיער נישט ארויסגעשפרונגען פאר תענוג.
    
― וואס זאגט איר אף אים? ― האט ער זיך אנגערופן צום מלמד
שוין אף יענער זייט טיר.
    
― א כלי שלימה! ― מאכט צו אים ירחמיאל־משה, נעמט־צונויף
די ליפן און שאקלט מיטן קאפ.
    
― אבער א ייד, הא? ― זאגט צו אים ווייטער דער שמש און קוקט
אים אין די אויגן אריין.
    
― מיט גאטס הילף! ― מאכט ירחמיאל־משה.
    
― איא, א „וויגרישנע ביליעט״, ― הא?
    
דערויף טוט ירחמיאל־משה א מאך מיטן קאפ, מיט די אויגן און
מיט די הענט; ער מאכט אזא מינע, וואס ס׳איז שווער צו פארשטיין,
וואס ער מיינט; מע קאן רעכענען אי אזוי, אי אזוי, יא א וויגרישנע
ביליעט און נישט קיין וויגרישנע ביליעט. וואס ווייס א מענטש?...
    
― א גוטן יום־טוב! ― זאגט ער און קושט נאכאמאל די
מזוזה. ― גאט זאל העלפן דערלעבן איבער א יאר, און מע זאל זיין
  
געזונט און מע זאל גיין איינער צום אנדערן אף שמחות, אין גיכן אף
א חתונה בא אייערע טעכטער, און נאכדעם, אם ירצה השם, בא אייער
זון, און יידן זאלן אויסגעלייזט ווערן פון אלע צרות, און מע זאל הערן
בשורות טובות ישועות ונחמות אפן כלל יידן, ווארעם ס׳איז שוין צייט
גאט זאל עפעס רחמנות האבן. יידן זאלן עפעס אויפגעריכט ווערן, און
ס׳זאל זיך פארבעסערן אין די פרנסות, און ס׳זאל גלאט עפעס ווערן
גוט אף דער וועלט און פריילעך אפן הארצן, און ס׳זאל זיין... ס׳זאל
ווערן... ס׳זאל... ס׳זאל... ס׳זאל...
    
ירחמיאל־משה דער מלמד ווייס שוין אליין נישט וואס ס׳זאל זיין
און וואס ס׳זאל ווערן. ער האט שוין, דאכט זיך, אויסגעשאטן אלצדינג,
וואס ער האט געהאט. איז ער געבליבן שטיין נישט אהין און נישט
אהער; ווי אזוי גייט מען אוועק גלאט אזוי, אינמיטן דרינען, אן א זיי־געזונט? א גליק, וואס ער האט זיך דערמאנט:
    
― און ס׳זאל... קומען משיח!
    
― אמן! ― האט אים געענטפערט ישראל דער שמש און אין
הארצן בא זיך האט ער געטראכט: לאז פריער מיין בנימין ענדיקן דאקטער און נאכדעם לאז קומען משיח...
  
ד.
    
ווי לעבעדיק און ווי פריילעך עס איז געווען בא ישראל דעם שמש
אין שטוב בשעת בנימין איז אנגעקומען, אזוי איז דארטן געווען אומעטיק און טרויעריק בא זיין אוועקפארן צוריק אין דער גרויסער שטאט
אריין. וויינען האט קיינער נישט געוויינט, נאר ס׳איז גלאט געווען איטלעכן באזונדער אנגעזאלעט אפן הארצן, ווי צו א לוויה חלילה. סימע
האט זיך אפילו א פאר מאל יא א נעם געטאן צום פארטעך, האט ישראל,
וואס אלע אין שטוב האבן געציטערט פאר אים און געהאט דרך־ארץ,
געגעבן אף איר אזא קוק, אז זי האט פארשטאנען, אז מע דארף נישט
וויינען. ישראל האט געוואלט, ס׳זאל דווקא זיין פריילעך, האט ער פריער
באווארנט, אנגעזאגט דעם ווייב און אלע דריי טעכטער, אז קיינער זאל
זיך נישט דערוועגן לאזן א טרער. נאר אז בנימין האט זיך אנגעהויבן
קושן און ס׳איז געקומען צו דער מאמען, האט סימע ארויסגעלאזט עפעס
א מאדנעם קוויטש פונעם האלדז און איז פארשטארבן געווארן אף בנימינס האלדז; דעמאלט האבן זיך אלע דריי שוועסטער גענומען שנייצן
די נעזער, מחמת זיי האבן דערפילט, אז בא זיי אף די ברעמען טאנצן
טרערן און אין האלדז איז בא זיי געווארן מיט א מאל שרעקלעך ענג...
נאר איין ישראל האט זיך געהאלטן, ווי א מענטש; ער האט נישט אויפגעהערט צו לאכן פון דער „ווייבעריי״ מיט זייערע „וואלוועלע טרערן״,
כאטש אליין האט ער געפילט, ווי טויזנט קעץ גראבלען אים מיט די
נעגל בא דער נשמה, און ס׳איז אים אפגעגאנגען א מינוט ער זאל זיך
צעוויינען. נאר א מאנצביל איז פארט א מאנצביל; ער האט זיך מיישב
געווען און האט גאר אנגעהויבן ווערטלען זיך, כאטש עס האט זיך
נישט געקלעפט א ווארט צו א ווארט, און ארומטאנצן הין און צוריק,
ווי א משוגענער, געהאלפן בנימינען זיך אנטאן, געמאכט חוזק פון די
זילבערנע קנעפ מיט דער פאדקע וואס פון הינטן, און סוף כל סוף, נאך
אלע ווערטלעך זאגן מיטן ארומטאנצן, האט ער אויסגעזען, ווי א מענטש,
וואס האלט בא ארויסרייסן זיך א צאן.
    
נאך איין נשמה איז געווען פארצארנט און שטארק טרויעריק פון
בנימינס אוועקפארן, כאטש יענע נשמה האט זיך אנגעקערט מיט אים
א ווילד־פרעמדע. דאס איז געווען פייגע־לאה דער שכנהס טעכטערל
מינצע מיט די שווארצע אייגעלעך, מיטן געדיכטן שווארצן צאפ און
מיטן רויטן סטענגעלע. וואס פאר א מחותנתטע איז דא געווען מינצע?
וואס האט זיך אנגעקערט מיט איר בנימין, וואס זי איז ארויסגעגאנגען
אים באגלייטן אזש אין דרויסן ארויס, געשטאנען צונויפגעלייגט די הענט
אפן הארצן און געזיפצט? און וואס האט באדייט דאס קוקן, וואס זיי
האבן זיך ביידע אזוי געקוקט אין די אויגן אריין? ווען האבן זיי צייט
געהאט צו באקענען זיך, אז א גאנץ פסח איז בנימין געווען אין געפענקעניש בא זיינע דריי שוועסטער, וואס האבן אים נישט אפגעלאזט אף
קיין מינוט? נאר אויך די אייגענע מעשה, ווער קאן דאס ערוב זיין פאר
א בחור מיט א מיידל, אז זיי זיצן־אפ א פאר וואכן אונטער איין דאך
און עס ציט זיי איינס צו דאס אנדערע, ווי א מאגנעט? אפשר האבן זיי
זיך דורכגעווארפן מיט א פאר ווערטער און זיך נאך א קוועטש געטאן
די האנט אויך ― ווער קאן דאס וויסן?... אפשר האבן זיי זיך באגעגנט
פארנאכטלעך אין הויז ערגעץ אין א ווינקעלע און האבן זיך אין דער
פינצטער שטילערהייט צעקושט ― איך ווייס? למאי זאל איך זאגן אזעלכעס, וואס איך האב ניט געזען מיט די אויגן?... א קונץ נעמען און אויסטראכטן פונעם קאפ גלאט א בבא־מעשה? מילא בנימין ― גארנישט;
ער וועט אוועקפארן צוריק אין דער גימנאזיע און וועט פארגעסן דעם
זיי־געזונט; אבער מינצע? מינצע איז א מיידל צו לייטן, און א שיין
מיידל דערצו! זי באדארף חתונה האבן, איר קאן דאס חלילה שאדן
צום שידוך!... אוודאי וואלט געווען א גרויסער יושר, אז דער ראמאן
זאל זיך נישט ענדיקן אזוי גיך, אז די ליבע צווישן זיי זאל ברענען ווי
א העליש פייער, אז עס זאלן גיין הין און צוריק פלאמפייערדיקע בריוולעך, אז בנימין זאל ענדיקן דאקטער, און באלד ארויסגנבענען מינצען
דורכן פענצטער און אנטלויפן מיט איר קיין פאריז, אהין ווו עס לויפן
אלע העלדן פון אונדזערע יידישע נאטירלעכע „העכסט־אינטערעסאנטע״
ראמאנען... אי, וואס וועלן זיי טאן אין פאריז? זיי וועלן דאך דארט
פגרן פאר הונגער! א דאגה מיר ― אוודאי דארף איך גיין פארזארגן
דעם תכלית פון ישראל דעם שמשס זון מיט פייגע־לאה דער אלמנהס
טאכטער! וואס איז? איך קאן נישט באשטיין, אז בנימין אדער מינצע
זאל פלוצעם באקומען עפעס א צען מיליאנטשיקלעך ירושה פון א רייכן
פעטער, וואס איז געווען פריער א באנדיט און נאכדעם א באראן, ווי
אין אלע „העכסט־אינטערעסאנטע״ ראמאנען? צי איך קאן נישט אויס
פירן, אז בנימין אליין זאל געפעלן ווערן אין פאריז און זאל ווערן פרעזידענט? אדער אין מינצען זאל זיך פארליבן א פרינץ (וואס מאכט אייך
אויס וואסער פרינץ? קארג פרינצן פאראנען אף דער וועלט ― טא־טעניו!), און זי זאל פארלייקענען פאר אים, אז זי איז א כלה פארן
פרעזידענט, דאס הייסט פאר בנימינען, און ער, דער פרינץ הייסט דאס,
זאל זי אפגילטן פון קאפ ביז פיס, און אז עס קומט צו דער חופה,
וואקסט־אויס בנימין, געוויינטלעך פארמאסקירט, מיט נאך צוויי באנדיטן, און גנבעט־אוועק די כלה פון אונטער דער חופה און אנטלויפט
מיט איר קיין לאנדאן ― און גיי לאד מיך! יענער, דער פרינץ, איז
אבער אויך נישט קיין פראמאך, יאגט ער זיי נאך מיט א געזונטן פאלק
זשאנדארמען און וויל זיי כאפן; ווארפט־אראפ בנימין די מאסקע, מע
טוט א קוק ― שא, ס׳איז גאר דער פרעזידענט פון פראנקרייך! פאלן
זיי אין אנמאכט, און מע טוט פאר אים קניען און בוקן, און מע פירט
אים מיט גרויס פאראד קיין פאריז אינאיינעם מיטן מינצען, און פון
דארטן פארן זיי גלייך אהיים, אנגעשטאפט מיט גאלד און מיט בריליאנטן, און קומען־אן פונקט אין דער צייט, ווען ישראל ליגט פאר צרות
און פאר הונגער טויט־קראנק, סימע איז שוין לאנג געשטארבן (סע
שפילט א גרויסע ראלע, טאמער שטארבט א יידענע אין א ראמאן!),
אלע דריי שוועסטער, פעסל און סאסל און ברכהצע, שטייען אף די קני
באם טאטנס בעט און גיסן מיט טרערן, און פייגע־לאה די אלמנה ברעכט
די הענט און באוויינט איר מינצען מיט זודיקע טרערן.
    
― שוין באלד א יאר ― רופט זיך אן צו איר ישראל מיט זייער
א שוואכער שטימע ― שוין באלד א יאר זינט אונדזערע ליבע קינדער
זיינען פארשווונדן געווארן, און מיר הערן נישט אויף צו וויינען. מיין
סימע נעבעך איז געשטארבן; איך שטארב אוועק און לאז איבער מיינע
דריי טעכטער, ווי אפן וואסער. וואס וועט זיין פון זיי? גוואלד, גאטעניו,
וואס שווייגסטו?!
    
פלוצעם עפנט זיך די טיר, און עס פאלן אריין אין שטוב אריין
בנימין דער פרעזידענט פון פראנקרייך און מינצע די פרינצעסן פון
לאנדאן, אנגעטאן בגדי־מלכות.
    
― ליבער פאטער!
    
― ליבע מוטער!
    
― ליבער ברודער!
    
― ליבע שוועסטער!
    
― טייערע טאכטער!
    
― ווו זייט איר געווען אזוי לאנג?
    
― אין פאריז און אין לאנדאן.
    
― וואס איז בא אייך דארטן אין די זעק און אין די טשעמאדאנקעס?
    
― גאלד! סאמע אימפעריאלן! דאס האבן מיר אייך געבראכט א
מתנה... יא, איר ווייסט, אז אונדז קומט מזל־טוב?
    
― וואס איז דען?
    
― מיר זיינען דאך חתן־כלה!
    
― אויב אזוי, קומט דאך אונדז אלעמען מזל־טוב:
    
― מזל־טוב! מזל־טוב! מזל־טוב!!!
.. .. .. .. .. .. .. .. .. .. .. .. .. .. .. .. .. .. .. ..
    
אזוי וואלט איך געטאן, ווען איך זאל שרייבן א נ א ט י ר ל ע כ ן
„העכטס־אינטערעסאנטן ראמאן״. נאר איך דערצייל גלאט א מעשה פון
אן ארעם־בחור, וואס האט זיך אוועקגעלאזט נישט קיין פאריז און נישט
  
קיין לאנדאן, נאר גלאט אזוי אין א גרויסער שטאט אריין זיך לערנען,
― האבן מיר נישט נייטיק אויסצוטראכטן פונעם קאפ נסים ונפלאות,
וואס נישט געשטויגן נישט געפלויגן, און דערציילן בעסער די מעשה
וואס איז געווען.
  
ה.
    
דריי יאר זיינען איבערגעגאנגען פון יענעם גליקלעכן פסח, וואס
מיר האבן באשריבן. א סך וואסערן זיינען אפגעלאפן, א סך צרות זיינען
אויסגעשטאנען ישראל דער שמש דא און זיין זון בנימין דארטן; א סך
נעכט איז נישט געשלאפן ישראל דער שמש דא און בנימין זיין זון
דארטן; ישראל דער שמש איז נישט געשלאפן קיין נעכט, ווייל ער האט
איבערגעטראכט און געהאט יסורים פון זיין בנימינען, וואס ער הארעוועט
נעבעך אזוי שטארק, און בנימין איז נישט געשלאפן קיין נעכט, ווייל ער
האט זיך געגרייט צום עקזאמען.
    
„גאט זאל מיר העלפן, איך זאל שוין אריבערשפרינגען דעם עקזאמען, ― אזוי האט בנימין געשריבן אהיים ― וועל איך דעמאלט קומען
צו פארן צו אייך, מיינע ליבע און געטרייע, אף א גאנצן זומער זיך
אויסרוען די ביינער!״...
    
און ישראל דער שמש האט ארויסגעקוקט אף דער גוטער בשורה
פונעם „אקזאמענט״, ווי מע קוקט ארויס אף משיחן. אים האט זיך פארגעשטעלט, אז בנימין קומט צו פארן א פארטיקער דאקטער, א גרויסער
דאקטער; די גאנצע שטאט לויפט זיך צונויף אנקוקן „ישראל דעם שמשס
דאקטער״; מע שלאגט אים אפ די טירן, דער מיט אזא בקשה און דער
מיט אזא בקשה; איטלעכער זוכט זיך א צד; אפילו הענזל דער איינבינדער, א שלים־מזל מיט א קרום פיסל, ― אז ער גייט שפרינגט ער
אונטער, ― איז אויך געקומען צו שפרינגען.
    
― וואס ביסטו דא פאר א רב שמעלקע, הא? ― פרעגט אים
ישראל.
    
הענזל דער איינבינדער, גענוג ער הינקט־אונטער אף א פוס, רעדט
ער נאך שעפיליאווע אויך, קאן נישט אויסריידן קיין רי″ש.
    
― סטייטש, יב ישיאל, איך בין דאך אייעיעי אן אייגענער קיוב.
    
― וואס פאר א קרוב ביסטו? ― פרעגט אים ישראל, כאטש ער
ווייס גאנץ גוט, אז ער איז א קרוב, אפילו א ווייטלעכער, נאר פארט
א קרוב.
    
― מיין עלטעי־פעטעי יאובן און אייעי סימעס מומע ייזל זיינען
געווען אייגענע שוועסטעי און בידעי.
    
― אוודאי קערסטו זיך אן מיט מיין זון א קנעפל! ― זאגט צו
אים ישראל. נאר הענזל דער איינבינדער מאכט אזא קרום פנים, אז ער
האט אף אים רחמנות און לאזט אים צו.
    
― נו? ― פרעגט אים ישראל באם ארויסגיין פון בנימינען. ―
וואס הערט זיך, שלים־מזל?
    
― הונדעיט און צוואנציק יאי זאלט איי לעבן! ― ענטפערט אים
הענזל, האלט א זשמענע מיט גאלד, שפרינגט אפן פיסל און דאס פנים
פלאמט אים און שוויצט אזש.
    
― די משפחה דיינע! ― זאגט ישראל צו סימען מיט א שטאך
און באווייזט איר מיט די אויגן אפן שלים־מזל הענזל דעם איינבינדער.
    
― נעבעך א גרויסער אביון! ― פארענטפערט אים סימע.
    
― דערימאך איז וואס? קארג ארעמע לייט פאראן אין שטאט?...
― אזוי זאגט ישראל, נאר מיינען מיינט ער עפעס אנדערש; ער האט
מורא, אז מע וועט אזוי שלעפן בא זיין זון כסדר, וועט מען אים מאכן
פאר א קבצן.
    
― גענוג! ― זאגט ישראל און שליסט צו די טיר. ― גענוג אייך
שוין צו גיין אויף־און־אפ! לאזט אים אפרוען זיך כאטש אביסל פונעם
וועג!...
    
ישראל דער שמש איז אין זיינע לופטיקע גילדענע מחשבות פארגאנגען אזוי ווייט, אז ער האט אנגעהויבן מאנקירן מיט דער שטעלע;
ס׳איז אים נמאס געווארן דאס שמשות, זיין איטלעכן א משרת, אויסשטיין יעדנס קאפריז, טראגן אפן קאפ איטלעכנס יארצייט, חנפענען
איטלעכן באזונדער, יוצא זיין פאר, קיין עין־הרע, אזא עולם מיט יידן,
וואס אלע ווילן דווקא דעם אויבן־אן אין מזרח, אלע ווילן דווקא שישי
אלע ווילן דווקא דעם ערשטן פסוק פון „אתה־הראית״! און אז די
נביאים צווישן זיך קריגן זיך, איז ווער דאס כפרה־הינדל? דער שמש!
אז צוויי נגידיתטעס אין שול צעאמפערן זיך איבערן אתרוג, וואס מע
האט צו איינער געשיקט פריער ווי צו דער אנדערער, איז וועמען פליט
דעמאלט אין טאטן אריין? ― דעם שמש! ווער הארעוועט מער פון אלע?
  
ווער קומט אהיים שבת און יום־טוב שפעטער פון אלעמען? ווער זעצט
זיך צום טיש דעמאלט, ווען אלע שלאפן שוין? אלץ דער שמש ― אז
אך און וויי איז אים! און טאמער ווייסט איר, וואס האט ער דערפון?
צרות האט ער דערפון, מיט עגמת־נפש, מיינע שונאים, מיט בזיונות,
מיט גריזאטע, אז קיין שכירות נעמט ער נישט, בלייבט נאר די הכנסה,
דאס וואס עס מאכט; איז ווי באלד עס מאכט זיך, מאכט דאס, און אז
עס מאכט זיך נישט, מאכט דאס מכות...
    
― ישראל! וועסט מוחל זיין א לויף טאן צו מיר אהיים ― אזוי
האט אים אין יענער צייט א זאג געטאן איינמאל רב הערש דער נגיד
און האט זיך בשעת מעשה געגלעט דאס בייכל און געגעבן אלע מאל א
צווייענדיק הוסטל ― טו א שפרונג אף איין פוס צו מיר אהיים, זיי
מוחל, און המ... המ... זאג מיין שרהן, אז בא מיר אונטערן קישן המ...
המ... האב איך איבערגעלאזט די שליסעלעך; טאמער וועט זי זיי זוכן,
זאל זי וויסן המ... המ... ווו זיי צו זוכן.
    
ישראל דער שמש איז געוווינט געווארן שטיין פאר רב הערש דעם
נגיד, ווי א סאלדאט פאר א גענעראל, און איידער ער לאזט־ארויס דאס
ווארט „גיי״, לויפט ער שוין; נאר איצטיקס מאל האט זיך ישראל עפעס
נישט אזוי געכאפט און האט געמורקעט אונטער דער נאז:
    
― שליסעלעך... טאטנס משרת... לאז מען גיין, אז מע דארף...
אבי טרייבן יענעם ווי א הונט...
    
― וואס מורקעסטו? ― פרעגט אים רב הערש דער נגיד, וואס איז
נישט געוווינט געווארן צו אזעלכע זאכן.
    
― ווער מורקעט ווער? איך מורקע דען? גלאט איך זאג, לאז מען
גיין, אז מע דארף... דאס הייסט, איך גיי, אטא גיי איך... אטא...
    
ישראל לאזט זיך לויפן מכח די שליסלעך און שילט בשעת מעשה
רב הערש דעם נגיד מיט אלע נגידים, זיי זאלן גיין כף־הקלע. לאז נאר
גאט העלפן זומער, אז ס׳וועט קומען צו פארן זיין זון ― שלאגט ער
מיט זיי אלעמען כפרות!...
  
ו.
    
גאט האט געהאלפן, דער זומער איז געקומען, נאר בנימין איז
נישט געקומען. און בריוו האט ער אויך אנגעהויבן שיקן נישט אזוי אפט,
ווי פריער, און די בריוו אליין זיינען עפעס אויך געווארן וואס ווייטער
אי קירצער, אי אומעטיקער. ער האט נאר מודיע געווען, אז דעמאלט
און דעמאלט באדארף זיין בא אים אזא און אזא עקזאמען.
    
„דער דאזיקער עקזאמען ― אזוי האט געשריבן בנימין אין זיין
לעצטן בריוו ― דאס איז בא מיר דער יום־הדין, ווארעם טאמער פעלט
מיר, חס ושלום, איין זעכצנטל, וועל איך נישט קאנען אריין, און אז
איך וועל נישט אריין איצט, וועל איך מוזן בלייבן אף איבער־א־יאר,
און ווער ווייס, וואס וועט זיין איבער־א־יאר, טאמער איז איבער־א־יאר
נאך ערגער? וואס זשע וועל איך דעמאלט טאן? וואס וועט זיין ווייטער?
אף וואס האב איך באדארפט אזוי פיל הארעווען, פארשווארצט ווערן?
אזוי פיל לערנען, חזרן אף אויסווייניק, הונגערן גאנצע טעג, נישט
שלאפן קיין נעכט און פרירן, ווי א הונט? נישט איך אליין פרעג די
דאזיקע קשיא ― עס זיינען דא נאך א סך אזעלכע, וואס זיינען פארבליבן נאך פון פאר־א־יארן און קאנען נישט אריין, ווייל עס פעלט זיי
צו דער נארמע, און אט שפרינגט־אונטער דער פריזיוו, און אפן עקזאמען
שניידט מען ― ס׳איז שלעכט!... ביטער און פינצטער!״...
    
ישראל דער שמש איז ארומגעגאנגען אן א קאפ. ער האט נישט
געקאנט פארשטיין, פאר וואס זיינען עפעס בנימינס בריוולעך געווארן
מיט א מאל אזוי אומעטיק? ער האט געבעטן ירחמיאל־משה דעם מלמד,
ער זאל שרייבן בנימינען, וואס איז דאס פאר נארמעס, און וואס הייסט
„עס פעלט א זעכצנטל״? מע מעסט דען באם עקזאמען אויך מיט א מאס,
אזוי ווי באם פריזיוו? און וואס הייסט „מע שניידט באם עקזאמען״?
ווער שניידט? פאר וואס שניידט מען? הכלל, ער זאל אים ארויסשרייבן
אלצדינג באריכות, און זאל גאר נישט זארגן, ער זאל זיך פארלאזן
אף דעם וואס לעבט אייביק, ער קאן אלץ, און דער עיקר, ער זאל זיין
א ייד, וועט אלצדינג, אם ירצה השם, זיין גוט...
    
אויף דעם דאזיקן בריוו און אף אלע איבעריקע בריוו האט שוין
אבער ישראל דער שמש מער קיין ענטפער נישט באקומען. ישראל איז
נישט געוווינט געווארן, אז פון בנימינען זאל אזא צייט קיין בריוו
נישט זיין. ער האט אזוי לאנג אים געשריבן און געשריבן, ביז ער האט
אויפגעהערט צו שרייבן. ס׳איז אים געווען א בזיון פאר ירחמיאל־משה
דעם מלמד...
    
― וואס קאן עס זיין, וואס ס׳איז נישטא קיין בריוו אזוי לאנג?
― פרעגט סימע בא ישראלן און באקומט פון אים א פסק, ווי געוויינטלעך.
    
― כשרע בהמה! ער האט מער נישט וואס צו טאן, נאר שרייבן
בריוולעך? ווארט־אויס אביסל, לאז ער אפגעבן דעם „אקזאמענט״, וועט
ער דיר דעמאלט שרייבן!...
    
באקומען אירס, טרעט סימע אפ, ווי א הונט בשעת ער חנפעט זיך
צו צום בעל־הבית, דרייט מיטן וויידל און באקומט א „פשאל־וואן!״
    
ישראל איז ארומגעגאנגען מיט א געשוואלן הארץ און מיט א שווער
געמיט; ער האט זיך גאר קיין ארט נישט געקאנט געפינען. וואס זיין
קאפ האט איבערגעקלערט אין דער צייט ― זאל קיין פאטער נישט וויסן,
און די חלומות, וואס ער האט געזען באנאכט, זיינען געווען מוראדיקע,
שרעקלעכע חלומות. איינמאל חלומט זיך אים, אז ער פארט צו־גאסט צו
זיין זון אינאיינעם מיט סימען. געפארן־געפארן, איבער בערג, איבער
טאלן, וואלד־איין וואלד־אויס. געקומען צו פארן צו א גרויסן פאלאץ,
פרעגט ער: „דא זיצט ריטעלמאן דער דאקטער?״ זאגט מען: „זיצן זיצט
ער דא, נאר מע קאן אים נישט זען״. פרעגט ער: „פאר וואס?״ זאגט
מען אים: „דערפאר, ווייל מע לאזט קיינעם נישט צו״. רופט זיך אפ
ישראל: „גייט זאגט אים, זייט מוחל, אז דער טאטע איז געקומען״.
„און די מאמע״ ― רופט זיך אן סימע. „אט האסטו דיר, ס׳קאצל קומט,
זי איז אויך דא אין מיטן!״ ― זאגט צו איר ישראל. און אזוי ווי זיי
ריידן, דערזעט ער פון דער ווייטן א „ידנעראל מיט פאליעטען״; ער
וואלט געמעגט שווערן, אז ס׳איז בנימין. ישראל לאזט זיך גיין, און
סימע נאך אים, נאר וויפל זיי גייען, קאנען זיי צו אים נישט גרייכן.
„גיכער אביסל! זע־נאר, ווי זי שלעפט זיך? נו, ריר זיך! ריר זיך!״ ―
שרייט ער צו סימען, און ביידע לאזן זיי זיך לויפן, לויפן מיט אלע כחות,
און ישראל הערט נישט אויף צו שרייען אף סימען: „גיכער! גיכער!
שלעפט זיך ווי א טשערעפאכע! סימע, פארברענט זאלסטו ניט ווערן!!״...
    
― גאט איז מיט דיר, וואס שרייסטו? ― זאגט צו אים סימע און
טארעט אים פונעם שלאף. ישראל כאפט זיך אויף, שטעלט־אויס א פאר
אויגן, שפייט־אויס דריי מאל, קערט זיך איבער אף דער אנדערער זייט,
ווערט אנטשלאפן און זעט א נייעם חלום, נאך אן ערגערן ווי פריער:
א שווארצע חופה... שווארצע ליכט... א שווארצע מטה... עמעצער שטייט
  
מיט אן אפצווענגע און וויל אים ארויסרייסן א צאן. לאזט ער זיך נישט,
בארעט זיך. דערהערט ער בנימינס קול:
    
― טאטע!... טאטע!... ס׳איז פון דיין טובה וועגן...
.. .. .. .. .. .. .. .. .. .. .. .. .. .. .. .. .. .. .. ..
  
ז.
    
פון לעמל דעם סטאראסטא האט איר געהערט אמאל? צי איר הערט
דאס ערשטע מאל לעמלס נאמען? ווי קומט דאס? ער איז דאך א ייד,
וואס האט א שם אומעטום. א חוץ וואס ער איז א סטאראסטע אין
אופראווע און א קאכלעפל און פירט דאס גאנצע שטעטל בא דער נאז,
איז ער א גאנצער מאכער דארט אין דער „גובערניע״, אויסגעבונדן
מיט אלע גרעסטע. אז ער קומט צו פארן אין דער „גובערניע״, זאגט ער,
ווייס ער נישט, וווהין ער זאל גיין פריער; איטלעכער, זאגט ער, שלעפט
אים צו זיך: „פאני לעמל! גאספאדין לעמל! רב לעמל!״ ― סע טוט
זיך! אלע מאל, ווען ער קומט צו פארן פון דער „גובערניע״, מוז ער
ברענגען עפעס א נייס, וואס זאל זיין נאכדעם אף דריי חדשים צו ריידן:
א גרויסן אנזעץ פון דריי מאל הונדערט טויזנט, א מוראדיקע שרפה,
וואס פינף און זיבעציק נפשות זיינען פארברענט געווארן, אדער א שרעקלעכע הריגה אין מיטן שטאט, וואס די האר שטעלן זיך קאפויר. און
כאטש בא לעמלען זיינען די אנזעצן אביסל צו אפט, די שרפות מיט
די הריגות כמעט אלע וואך, פונדעסטוועגן איז קיינעם ביז אהער נישט
איינגעפאלן, ער זאל זיך אנידערשטעלן דערויף. אף קיין מעשה פרעגט
מען קיין קשיא נישט; למאי די גאזעטן? די גאזעטן מעגן? איר דארפט
נאך געדענקען מן הסתם די שרעקלעכע מעשה, וואס איז געווען באשריבן
אנומלטן אף אלע גאזעטן. פארלאפן האט זיך דאס אין ביאליסטאק, אין
ריגא אדער אין זשיטאמיר ― איך געדענק שוין נישט אקוראט. אזוי
איז געווען די מעשה: איינמאל איז געזעסן א פרוי מיט א זייגנדיק קינד
אף די הענט. פלוצעם צעוויינט זיך דאס קינד. וויל די פרוי דעם קינד
געבן זייגן און צעשפיליעט זיך. שפרינגט־ארויף א שלאנג צו איר אפן
שויס און כאפט די ברוסט אין מויל אריין און לאזט נישט ארויס שוין
באלד דריי מעת־לעת. אלע דאקטוירים מיט די גרעסטע פראפעסארן
קומען צו פארן און פארן אוועק. זיי ווייסן נישט וואס צו טאן: אפרייסן
די שלאנג מיט גוואלד ― האבן זיי מורא, טאמער לאזט זי דעם גיפט,
איז די פרוי א פארפאלענע; לאזן זי זאל זייגן ― וועט זי פון איר ארויסציען דאס דם־התמצית! וואס דער סוף וועט זיין ― וועלן מיר מסתמא
מודיע זיין אונדזערע לעזער... אזוי לאזן־אויס די גאזעטן, און שוין
מער אז דריי יאר שרייבן מיר אויס און לייענען די גאזעטן און ווייסן נישט
עד היום דעם סוף פון דער שרעקלעכער מעשה, און וואס מאכט די אומגליקלעכע פרוי נעבעך? רעכענען, אז די שלאנג זייגט נאך ― איז עפעס
נישט צו גלייבן, עס קומט אויס אביסל חוץ לדרך הטבע; און ווידער,
אז די פרוי זאל האבן געשטארבן ― וואלטן דאך די גאזעטן געשריבן.
לכן מוזן מיר אנקומען דערצו, אז ס׳איז נישט קיין פרוי, נישט קיין
ברוסט און נישט קיין שלאנג. וואס דען איז דאס? אפנים, א ליגן!
    
אדער נישט לאנג האבן מיר געלייענט אף די גאזעטן אזא מעשה:
אין א קליין שטעטל (דאכט זיך, אין באברויסק) איז געווען א יידישע
חתונה. די כלי־זמר האבן געשפילט. די מחותנים האבן געטאנצט. די
סארווערס מיט די סארווערקעס זיינען ארומגעלאפן פארטארעראמט, ווי
געוויינטלעך א חתונה. פלוצעם זאגט די כלה, ס׳איז איר נישט גוט,
און לייגט זיך צו אף א וויילעטשקע. און אזוי ווי זי האט זיך צוגעלייגט,
אזוי איז זי אנטשלאפן געווארן. די כלי־זמר שפילן, די מחותנים טאנצן,
די סארווערס מיט די סארווערקעס לויפן־ארום פארטארעראמט ― די
כלה שלאפט. מע האט שוין אפגעשפילט, אפגעטאנצט, אפגעגעבן די גילדענע יויך ― די כלה שלאפט. דער עולם איז זיך צעגאנגען אהיים, מע
פארלעשט די ליכט ― די כלה שלאפט. מע שטייט אויף אינדערפרי ―
די כלה שלאפט. מע לייגט זיך שלאפן ― די כלה שלאפט. מע שטייט
אויף ― די כלה שלאפט. הקיצור, ס׳איז שוין דריי וואכן נאך דער
חתונה ― און די כלה שלאפט! „וואס מיט איר איז געשען, וועלן מיר
מסתמא באלד געבן צו וויסן אונדזערע לעזער״... סע פארשטייט זיך,
שוין דאס אנדערע יאר אז מיר שרייבן אויס נאר דאס דאזיקע בלאט,
מיר האבן מורא, טאמער כאפט זיך אויף די כלה און מיר וועלן אפילו
נישט וויסן ווער ס׳האט אונדז געשלייערט ― עס איז אבער ארויסגעווארפן די טרחה; אלע טאג, אז עס קומט אן דאס בלאט, איז דאס ערשטע
פרעגט מיך מיין ווייב:
    
― וואס הערט זיך מיט דער באברויסקער כלה?
    
― נישטא גארנישט. די משמעות, אז זי שלאפט נאך. ― אזוי
ענטפער איך מיין ווייב, און בא זיך אין הארצן טראכט איך מיר: „אוי־וויי, איך האב מורא, אויב די גאנצע מעשה איז נישט קיין אויסגעטראכטע מעשה, שקר וכזב?״...
    
אזוי איז מיט אונדזער לעמלען אויך. דער חילוק איז נאר, וואס
די גאזעטן, אז עס מאכט זיך, זיי האקן אריין אמאל א ליגן, טוען זיי
דאס מיט א מיין ― זיי מיינען געלט; און אונדזער לעמל דער סטאראסטע איז גלאט א שקרן און א פלאפלער. היינט שטעלט זיך פאר,
וואס פאר א יום־טוב ס׳איז געווען פאר אונדזער סטאראסטע, אז ס׳איז
אנגעקומען פלוצעם אין דער אופראווע פון דער „גובערניע״ א פאפיר,
מע זאל אויסשליסן פונעם יידישן קהל בנימינען, דעם זון פון ישראל
ריטעלמאן, מחמת ער האט אנגענומען אן אנדער גלויבן...
    
לעמל דער סטאראסטע, אז ער האט נאר איבערגעלייענט דאס פאפיר, האט ער פארגעסן אלע געשעפטן מיט דער אופראווע, געכאפט דאס
פאפיר און איז אוועקגעלאפן אין גאס אריין, זיך אלעמאל אפגעשטעלט,
איינגערוימט איטלעכן באזונדער א סוד אפן אויער און צעפויקט איבער
דער גאנצער שטאט.
    
פאראן צייטן, וואס מע קאן זיי אנרופן די „שטילשווייגנדיקע טעג״.
דער הימל איז לויטער, קיין שפרינקעלע, קיין ווינטעלע, שא־שטיל ארום
און ארום; אלע שלאפן, ווי אויסגעשטארבן די גאנצע שטאט, ― פלוצעם,
מע ווייס נישט פון וואנען, עס פאלט־אראפ א באמבע און רייסט־אויף
די גאנצע וועלט. אלע כאפן זיך אויף און לאזן זיך לויפן: „הא? וואס?
ווו? וואס איז געשען?״ ― עס ווערט לעבעדיק, פריילעך אין שטעטל.
    
די מעשה מיט ישראל דעם שמשס זונדל איז געווען יענע באמבע,
וואס האט אויפגעריסן דאס גאנצע שטעטל און אויפגעוועקט אלע יידן.
איטלעכער באזונדער איז געווען אזוי צעקאכט און אויפגעטראגן פון
דער מעשה, גלייך ווי ס׳איז אים נוגע אין נפש אדער אין פרנסה, גלייך
ווי עס גייט אים מער נישט אפ, נאר דאס. א סך האבן אוועקגעווארפן
דאס געשעפט, דאס עסן אין מיטן, און ארויסגעגאנגען אין מארק „הערן
וואס הערט זיך?״ ארום רב הערש דעם נגידס שטוב זיינען געשטאנען
גאנצע רעדלעך מענטשן, און רב הערש אליין איז געשטאנען אין א כאלאט און אין דער יארמעלקע באם גאניק פון שטוב, ארומגערינגלט מיט
זיינע מקורבים און מיט גלאט יידן ווילד־פרעמדע, וואס חנפענען און
לעקן אים, טאמער וועט דערפון עפעס ארויס אמאל א שטיקל טובה,
  
א קשיא אף א מעשה?... רב הערש דרשעט, און די לעקערס פאדטאקעווען
אים:
    
― מסתמא! וואס דען? זיי זיינען נישט גערעכט? זיי זיינען זייער
גערעכט!
    
― א שמש, א פארך, א קבצן ― וויל ער זיין קליגער פון דער
גאנצער וועלט! ― זאגט רב הערש מיט זיין צווייענדיק הוסטל. ― המ...
המ... א דאקטער האט זיך אים גאר פארוואלט מאכן פון זיין זונדל!
און אז ער וואלט זיין א שמש ווי דער טאטע, צי, חלילה, א מלמד,
ווייס איך נישט, וואס ס׳וואלט געווען! איך וואלט א בעלן זיין הערן,
וואס זאגט דער שמש אונדזערער אצינד? צי ער ווייס נאך נישט פון
דער בשורה, המ... חמ...? עפעס זעט מען אים נישט, דעם שלים־מזל.
ווו קאן ער זיין?
    
עס האבן זיך געפונען אזעלכע, וואס האבן זיך נישט געפוילט גיין
אין שול אריין און צום שמש אהיים ― און האבן ישראלן נישט געקאנט
געפינען אין ערגעץ.
  
ח.
    
די וואס זיינען געוווינט געווארן צו די „העכסט־אינטערעסאנטע
ראמאנען״ וואלטן א בעלן געווען, אז ישראל דער שמש זאל זיך שלאגן
קאפ אין וואנט, אדער ער זאל לויפן צום טייך זיך טרינקען, אדער ער
זאל ארויף אין בית־מדרש אפן בוידעם און זיך אויפהענגען אף די
באנטענעס, ווייב און קינדער זאלן יאמערן און קלאגן, די שטאט זאל
זיך וויגן, קאכן ווי אין א קעסל ― הכלל, עס זאל דונערן און בליצן!
עס קאן זיין, אז איצטיקס מאל וואלט איך זיי צוליב געטאן. נאר וואס
קאן איך מאכן, אז ישראל דער שמש ווייס נאך גארנישט פון קיין פותר
און פון קיין חלום? דעמאלט, ווען די גאנצע שטאט האט זיך ארומגעטראגן מיטן „פאפיר״, איז גאר ישראל געזעסן בא זיין איין־און־איינציקן
גוטן פריינט און בעל־סוד ירחמיאל־משה דעם מלמד. אין דער אייגענער
צייט, וואס ס׳איז אנגעקומען אין דער אופראווע דאס געוויסע „פאפיר״,
האט ישראל דער שמש אפגענומען פון דער פאסט א גאנצן פאקעט,
וואס איז אים אנגעקומען פון זיין זון. ער האט נאך קיינמאל אזא גרויסן,
אזא לאנגן בריוו נישט געהאט פון בנימינען ― א גאנצע מגילה! דורכגעלייענט מיט גרויס מי א פאר בלעטלעך און נישט פארשטאנען כמעט
איין ווארט, איז ער אוועק צו ירחמיאל־משה דעם מלמד.
    
― ס׳איז דא! ― האט ישראל אויסגעשריען נאך פון דער טיר מיט
א שמחה.
    
― א בריוול פון אייער זון?
    
― און נאך א מין בריוול, אף דריי בייגעלעך פאפיר!
    
דערהערט דריי בייגעלעך פאפיר, האט דער מלמד אוועקגעלייגט
שער־און־אייזן, און די תלמידים האבן זיך דערווייל מחיה געווען. א
קלייניקייט, מע וועט קאנען שפילן דערווייל אין „פאטשערלעך״ און אין
„טרעפעניש״, און גלאט אזוי זיך אפרוען פונעם חומש איז אויך עפעס
ווערט! ירחמיאל־משה האט אנגעטאן די באקאנטע ברילן אף דער נאז
און האט זיך גענומען לייענען דעם בריוו בקול רם און מיט א ניגון.
נאר כל זמן עס האט זיך געלייענט, האט זיך געלייענט; וואס ווייטער־ווייטער האט ער אנגעהויבן א ביסעלע זיך פאראיקען און אפשטעלן זיך,
ווי מע גייט אף שטיינער, ווייל ס׳איז אוועקגעגאנגען הארבע עברי,
מאדנע ווערטער, אזעלכע, וואס ער האט זיי אף זיין לעבן אין ערגעץ
נישט באגעגנט. ער האט אלע מינוט צורעכט געמאכט די בריל אף דער
נאז, צוגעטראגן דאס בריוול נענטער צום פענצטער, געקנייטשט מיט די
פלייצעס און געקייט די ווערטער:
    
― המ... המ... עפעס מלאכים־שפראך... נאציע, מאנציפאציע...
פצפציה... לאז מיך אזוי וויסן א בייזע וועטשערע!
    
ישראל איז געזעסן, געזעסן אנגעשפארט דעם קאפ אף דער האנט
באם עק טיש, געקוקט, געקוקט ירחמיאל־משהן אין מויל אריין, זיך צוגעהערט מיט מח צו איטלעכס ווארט, געוואלט כאפן דעם רעכטן געדאנק ― און נישט געקאנט בשום אופן. ער האט נישט פארשטאנען,
וואס באדייט דאס, וואס בנימין פלוצעם פארענטפערט זיך און שווערט
זיך מיט שבועות, אז ער איז דער אייגענער מענטש וואס
פריער, אדרבה, נאך מיט מער ליבשאפט און נאך מיט מער
געטריישאפט... ישראל האט נישט געקאנט פארשטיין, פארוואס
זאל ער איצטער נישט זיין דער אייגענער וואס פריער? און
וואס באדייט דאס דאזיקע, וואס ער בעט פון אים, ער זאל אים מוחל
זיין? וואס זאל ער אים מוחל זיין?... „עס האט אנדערש נישט געקאנט
זיין, שרייבט ער, ער האט גענוג געמוטשעט זיך, ווייל ער ווייס, זאגט
ער, גאנץ גוט, וואס פאר א ווייטיק ער טוט־אן זיינע עלטערן; נאר דאס
שלאגן זיך פון קינדווייז אן צו דער ליכטיקייט, דאס רייסן זיך צו דער
וויסנשאפט איז בא אים אזוי גרויס, אזוי שטארק, אז עס האט גובר
געווען״.
    
דא דערמאנט זיך ישראל אינעם חלום, וואס סע האט זיך אים
געחלומט, און עס טוט אים א טיאכקע דאס הארץ, ווי א מענטש, וואס
דערמאנט זיך, אז מע באדארף אים מאכן אן אפעראציע... ער טוט
זיך א כאפ:
    
― וואס? וואס? נאכאמאל, לייענט נאכאמאל, וואס שרייבט ער
וואס?...
    
ירחמיאל־משה טוט א רוק די ברילן ארויף און וויל לייענען
נאכאמאל, פלוצעם עפנט זיך די טיר און עס קומט אריין...
    
בתיה־הינדע די רביצן, ירחמיאל־משהס ווייב, א יידענע נישט
אזא גראבע ווי א הויכע, און נישט אזא שיינע ווי א געלע, מיט א גרויסן
קאשעק פונעם מארק. אין קאשעק האט זיך געפונען פון כל טוב: קארטאפלעס, און ציבעלעס, און צוויי שווארצע רעטעכער, און א שטיקל
לונג־און־לעבער, וואס זי האט קוים אויסגעוויינט בא שמחה־לייב דעם
קצב, מחמת לונג־און־לעבער איז אזא סחורה, וואס אף דעם איז, ברוך
השם, פאראן תמיד הונדערט בעלנים; ווייבער שלאגן זיך איבער דעם
אין מארק, ווי, להבדיל, אין שול די מאנצבילן איבער „אתה־הראית״,
― און ס׳איז גאר קיין חידוש נישט: אז קאסטן קאסט דאס וואלוול,
און קיין ביינער האט דאס נישט, דאס אז מע קאכט מיט קארטאפלעס
און מיט ציבעלעס און מיט גענוג פעפער און סע דושעט זיך גוט איין
און ס׳איז מאסטקע ― איז דאך עם טעם גן־עדן!...
    
אריינגעקומען און דערזען דעם שמש זיצן באם טיש מיט איר מאן
און לייענען, האט בתיה־הינדע א קוק געטאן אף זיי ביידן און געוואלט
זען, צי דער שלים־מזל ווייס שוין, צי ניין? נאר פון זייערע פנימער
האט זי נישט געקאנט ארויסזען גארנישט, האט זי אוועקגעשטעלט דעם
קאשעק און א ווונק געטאן צו איר מאן, בשעת מעשה זיך א וויש געטאן
מיט דער האנט איבערן פנים פון אונטן ארויף.
    
― חמיל־משה, קום־נא אהע!? ― האט זי אים א זאג געטאן.
ירחמיאל־משה האט זיך געשטויסן, אז בתיה־הינדע וויל אים מסתמא
עפעס זאגן, האט ער אויסגעטאן די ברילן און האט זיך ארויסגעכאפט
אף א מינוט אין הויז ארויס, און דארט, אף יענער זייט טיר, איז פארגעקומען צווישן מאן און ווייב שטילערהייט, אונטער פיר אויגן, אזא
מין געשפרעך:
    
זי: ער ווייסט שוין?
    
ער: ווער?
    
זי: דער שלים־מזל.
    
ער: וואסער שלים־מזל?
    
זי: דער שמש.
    
ער: פון וואס?
    
זי: פונעם זון.
    
ער: פון וואסער זון?
    
זי: פון בנימינען.
    
ער: אז וואס?
    
זי: די גאנצע שטאט האט צו טאן!
    
ער: מיט וועמען?
    
זי: מיט זיין זון.
    
ער: מיט וועמענס זון?
    
זי: מיטן שמשס זון.
    
ער: אז וואס?
    
זי: טפו זאלסטו ווערן!...
    
גאט ווייס, וויפל דאס געשפרעך וואלט זיך נאך געצויגן, ווען דער
שמש אליין זאל נישט געווען אונטערקומען א דערשראקענער און א פרעג
טאן:
    
― הא? וואס? וואס דערציילט איר עפעס? וואס האט איר עפעס
געזאגט בנימין ― וואס?
    
בתיה־הינדע האט נישט געוווסט, וואס זאל זי טאן, ווי אזוי דרייט
מען זיך דא אויס? למאי זאל זי זיין דער שליח? אמער, וועט זי אים
בעסער אפשיקן גלייך צו לעמל דעם סטאראסטע, לאז ער זיך מיט אים
שלאגן קאפ אן וואנט.
    
― גארנישט, ווייס איך! ― מאכט בתיה־הינדע און ווישט זיך
דאס פנים מיט דער האנט ארויף. ― עפעס א פאפיר, זאגט מען, איז
אנגעקומען מכח אייער זון.
    
― וואסער א פאפיר? ― פרעגט ישראל, טויט ווי די ליים.
    
― אין דער אופראווע דארטן. ― זאגט בתיה־הינדע.
    
― וואסער אופראווע?
    
― צום סטאראסטע.
    
― מכח וואס?
    
― לעמל, הייסט דאס.
    
― אז וואס?
    
― אייער בנימין, הייסט דאס.
    
― וואס בנימין? בנימין? ― פרעגט שוין ישראל מיט כעס.
    
― איך ווייס וואס? פרעגט מיך בחרם! זייט זיך מטריח אהין,
צו לעמלען הייסט דאס, ער איז איצטער אין מארק, לעמל הייסט דאס,
מיטן פאפיר.
    
„פאפיר... לעמל... אופראווע... בנימין... די גאנצע שטאט... וואס
זאל דאס באדייטן?״ ― טראכט זיך ישראל, און ער פילט, אז עס פלאמט
אים א באק און עס פייפט אים אין אויער. ער רוקט־אן דאס היטל,
בייגט זיך איין אין דרייען און לאזט זיך גיין.
  
ט.
    
פאראן מענטשן, וואס האבן ליב אנקוקן יענעם בשעת אומגליק,
אריינקוקן יענעם גלייך אין פנים אריין דווקא בשעת ער וויינט, נאכקוקן
יענעם, ווי אזוי ער גייט נאך דער לוויה, זיך צוקוקן, ווי יענער ברעכט
די הענט, שלאגט זיך קאפ אן וואנט, וכדומה. איך האלט נישט פון
אזעלכע סצענעס. לאז מען זאגן וואס מע וויל ― איך האב פיינט
טרויעריקע בילדער. מיין מוזע טראגט נישט קיין שווארצן שלייער אפן
פנים; מיין מוזע איז אן ארעמע, נאר א פריילעכע... וווהין האט זיך
געלאזט לויפן ישראל דער שמש? מיט וועמען האט ער זיך געזען? וואס
האט ער געהערט? וואס האט ער געזאגט? ― פרעגט גאר נישט, איר
וועט דערפון קיין תענוג נישט האבן. וואס וועט אייך ארויסקומען,
אשטייגער, אז איר וועט געוואר ווערן, אז ס׳איז פאראן מענטשן, וואס
יענעמס צרה איז בא זיי נאר א „נייס״, יענעמס הארץ איז א פידל,
יענעמס נערוון זיינען סטרונעס, יענעמס וויינען איז א ניגון און יענעמס
נשמה ― א שפילעכל? וואס וועט אייך ארויסקומען, למשל, אז איר
וועט שוין געוואר ווערן, אז עס האבן זיך געפונען אזעלכע, וואס האבן
דערלעבט א נקמה אין ישראל דעם שמש, דערפאר, וואס ער האט זיך
ארומגעטראגן טאג ווי נאכט מיט זיין „וויגרישנע ביליעט״?
    
― א מצווה! ― האט געזאגט הנגיד רב הערש מיט זיין צווייענדיק
הוסטל און געגלעט זיך בשעת מעשה דאס בייכל. ― א מצווה! לאז
א קבצן המ... המ... נישט שפרינגען אין פנים אריין! דאקטוירים גאר,
המ... המ..!
    
א סך האבן, געוויינטלעך, רחמנות געהאט אפן שמש נעבעך. נאר
איך מיין, אז עס באדארף אייך זיין קענטלעך דאס ווארט „נעבעך״.
    
― לאז אייך גאט היטן פון א יידישער טובה און פון א יידישן
„נעבעך״, ― אזוי פלעגט זאגן מיין באבע מינדע עליה השלום ―
ווארעם פון א יידישער טובה קאן הארט ווערן דער קאפ און פון א
יידישן „נעבעך״ ― הייליק די ציין...
    
ערשט ארום פארנאכטלעך האט זיך ישראל פארשלעפט אהיים, קוים
א לעבעדיקער, שטיל זיך אראפגעלאזט אף דער ערד, אויסגעטאן די
שטיוול, געריסן קריעה און האט זיך אוועקגעזעצט אף א שעה „שבעה״.
דאס אייגענע האבן געטאן סימע און אלע דריי טעכטער ― פעסל, סאסל
און ברוכהצי, ― געוויינטלעך, גענוג געוויינט, גענוג געיאמערט און
גענוג געשלאגן זיך קאפ אן וואנט, כאטש זיי האבן גענוג איינגעלייגט
די וועלט נאך פריער, איידער ישראל איז געקומען.
    
שפעטער, אז ירחמיאל־משה דער מלמד איז געקומען זיי מנחם־אבל
זיין, האט ער געטראפן אזא מין בילד: ישראל איז געזעסן באהאלטן
דעם קאפ צווישן די קני; סימע האט זיך פארשטעלט דאס פנים מיט
ביידע הענט און געוויינט שטילערהייט, און פעסל, סאסל מיט ברכהצין
זיינען געזעסן מיט רויטע געשוואלענע אויגן און געקוקט מיט פארגליווערטע פנימער איטלעכע אין אן אנדער ווינקל. דער ווייטיק מיטן בזיון
איז פאר זיי אלעמען געווען, אפנים, אזוי גרויס, אז זיי האבן נישט
געקאנט קוקן איינס דאס אנדערע אין די אויגן אריין...
    
אריינגעקומען איז ירחמיאל־משה שטיל, אן א גאט־העלף, ווי געוויינטלעך מע קומט אריין צו אן אבל, זיך אוועקגעזעצט פאוואלינקע בא
דער זייט, אף אן עק בענקל, א זיפץ געטאן און שא ― שטום ווי די
וואנט. שפעטער אביסל ― נאך א זיפץ , און אנטשוויגן געווארן, און
ווייטער א זיפץ, און ווידער אנטשוויגן געווארן. ערשט אין עטלעכע
מינוט ארום האט ער זיך ארומגעקוקט, אז ס׳איז עפעס נישט קיין תכלית
זיצן אזוי און שווייגן, מע באדארף עפעס זאגן א גוט ווארט. נאר וואס
זאגט מען? מילא, נאך א בר־מינן, אז עס מאכט זיך, חלילה, מע זיצט
שבעה און מע קומט מנחם־אבל זיין, געפינט זיך נאך ווערטער: „ד׳ נתן
ד׳ לקח״... אדער: „א מענטש איז, משטיינס געזאגט, געגליכן צו א
פליג״... אדער: „דער טויט ― דאס איז אזא זאך, וואס אויסדרייען זיך
דערפון קאן מען נישט״... אדער: „עט, הבל הבלים, גלייבט מיר, מיר
וועלן אלע שטארבן״... וכדומה אזעלכע ווערטער, וואס שטארק פריילעך
אפן הארצן קאן פון זיי נישט ווערן; נאר דאך איז דאס א שטיקל
רפואה: מענטשן ריידן־אויס דאס הארץ, ווערט אביסל גרינגער. אבער
וואס קאן מען זאגן דא, בא אזא מין „שבעה״ זיצן נאך א לעבעדיקן?...
ירחמיאל־משה טוט זיך א דריי אפן בענקל מיט א הוסטל, וויל עפעס
א זאג טאן, נאר סע זאגט זיך נישט. ער פרוווט זיך עטלעכע מאל, ביז
קוים־קוים ― ער האט זיך צערעדט. און אז ער האט זיך צערעדט, האט
ער נישט געקאנט זיך אפשטעלן, נישט געוווסט דורך וואנען מע כאפט
זיך ארויס.
    
― טא, מילא, אויך די אייגענע מעשה. ס׳איז דאך נאר, ווי זאגט
ער, א נסיון, מיין איך, פון גאט, ווארעם אלצדינג, הערט איר, איז פון
אים, אן אים טוט זיך נישט קיין זאך, א מינדסטן פינגער הייבט א
מענטש נישט אויף פון אונטן ביז מע הייסט אים נישט דארטן פון
אויבן... ער איז, וואס טויג מיר מעשיות, א רעכטער בעל־הבית, אוי, א בעל־הבית!... און אים פאלגט מען, נאך א מין
פאלגן, אוי־אוי־אוי!... דערימאך איז געדרונגען, איר הערט, אז עס
באדארף זיין אזוי ווי עס איז. א סימן האט איר, עס זאל באדארפן זיין
נישט אזוי, וואלט געווען נישט אזוי, ווארעם ווער נויט דאס אים, ס׳זאל
דווקא זיין אזוי און נישט אזוי? און אז ער זאל וועלן, ס׳זאל זיין נישט
אזוי, וועט אים עמעצער זאגן א דעה: ניין, לאז בעסער זיין נישט אזוי,
מיין איך, לאז בעסער זיין אזוי און נישט אזוי?...
    
ירחמיאל־משה האט געפילט, אז ער הייבט עפעס אן צו ריידן
אזעלכעס, וואס ס׳איז נישטא וואס צו הערן, האט ער זיך אפגעשטעלט,
גענומען א שמעק טאבאק, אנגעבויגן דעם קאפ אף א זייט און ארויסגעלאזט א טיפן זיפץ, און האט בא זיך געפועלט, אז מע באדארף זיך
אויפהייבן גיין. נאר ס׳איז גרינג צו זאגן „אויפהייבן זיך״; גיי הייב
זיך אויף, אז מען איז צוגעקאוועט צום בענקל! נישטא, הערט איר,
קיין ערגערער וויזיט אף דער וועלט, ווי מנחם־אבל זיין. וויפל מאל מיר
מאכט זיך קומען צו יענעם מנחם־אבל זיין, קאן איך קיינמאל נישט
אויפהייבן זיך און אוועקגיין אן א זייט־געזונט. איך בעט גאט אלע מאל,
עס זאל זיך עפעס טרעפן א נס מן השמים: אדער דער וואס זיצט זאל
אנטשלאפן ווערן זיצנדיק, וועל איך מיך פאוואלינקע אף די שפיץ פינגער
ארויסגנבען פון שטוב; אדער ס׳זאל זיך מאכן עפעס פלוצעם אין דרויסן
א געשלעג, א שרפה, אן איינגעלויף, וועל איך מיך דערווייל קאנען
ארויסכאפן פון געפענקעניש... ירחמיאל־משה איז געזעסן נאך אביסל,
ביז ער האט א קוק געטאן פריער אף דער סטעליע און נאכדעם אף אלע
פיר ווענט, געזוכט, אפנים, א זייגער, און א זאג געטאן צו זיך אליין:
    
― מע באדארף אנהייבן טראכטן מכח גיין... די ווייסע־חברהניקעס
וועלן איבערקערן דעם חדר מיט דעם קאפ אראפ און מיט די פיס ארויף.
    
און נאך עטלעכע מאל לאזנדיק זיך צו דער טיר און אומקערנדיק
זיך צוריק, האט ער קוים אריבערגעשפאנט מיט איין פוס אף יענער זייט
שוועל, און ערשט דא האט ער זיך דערמאנט זיי אויסריידן דאס הארץ,
טרייסטן, זיי זאלן אויפהערן זארגן, ווארעם גאט איז א פאטער, ער
קאן... און ער האט זיי אנגעזאגט נאכאמאל, אז על־פי דין, דאס הייסט,
ווי דער מנהג איז, באדארפן זיי זיצן נישט מער ווי א שעה, און טאמער,
חלילה, אביסל מער, איז אויך אן אן אומגליק, און אם ירצה השם,
אפדערנאכט נאך מעריב וועט ער זיך אריינכאפן נאכאמאל אביסל זיצן,
און זארגן זיך זאלן זיי זיך נישט זארגן, מחמת גאט איז א פאטער,
וואס ער קאן מאכן, קאן דאס קיין מענטשן־פארשטאנד נישט משיג
זיין... ובפרט זיי האבן קינדער, זאלן געזונט זיין, שוין דערוואקסענע, קיין
עין־הרע...
    
די שעה איז איבערגעגאנגען, און ישראל מיט זיין הויזגעזינט זיינען
אויפגעשטאנען פון דער ערד שטיל, אן ווערטער, אנגעטאן די שיך און
צעקראכן זיך איטלעכער אין א באזונדער ווינקל... ישראל (איך זאל נישט
מורא האבן פאר א גוזמא, וואלט איך געזאגט, אז ער האט זיך אין דעם
איינעם טאג א רוק געטאן אף צען יאר!) האט אף דער גיך אפגעכאפט
מנחה, זיך אפגעקלאפט תחנון, אויסגעשפיגן „עלינו״ און געלאזט זיך
גיין אין בית־המדרש אריין, ער זאל כאטש פארכאפן צו מעריב. דערווייל
איז ער דאך שמש, א פארקויפטער מענטש, מוז ער זיין אפן ארט.
פרנסה, הערט איר, ― אוי איז דאס א סגולה, א מיטל צו פארטרייבן
אלע זארגן, פארגעסן אלע צרות!...
    
― וואס הערט זיך עפעס מיט אייער „וויגרישנע ביליעט״? ―
האבן זיך געפונען אזעלכע ליידיקגייערס, וואס האבן אים א פרעג געטאן.
― וואס מאכט עפעס אייער זון?
    
― עליו השלום, ווו האב איך א זון? ― ענטפערט ישראל מיט
א ביטער שמייכל...
    
אין דעם דאזיקן שמייכל איז געלעגן אזוי פיל גאל, אז די ליידיקגייערס איז אזש געווארן איבער דער טבע, און זיי זיינען אפגעטראטן
אף א זייט. ס׳איז געווען גענוג, מע זאל אים נאר א קוק טאן אין פנים
אריין, אז מע זאל מיט אים שוין מער נישט וועלן ריידן פון זיין זון.
    
 * * *
    
וואס איז געווען ווייטער? וואס איז דער סוף מיט בנימינען? צי
האט ער געשריבן נאך בריוו? און וואס האט ער געשריבן? און צי האט
אים דער פאטער געענטפערט, צי ניין? און אז ער האט אים געענטפערט
― וואס האט ער אים געענטפערט? ― קוועטשט מיך נישט; אצינד וועל
איך אייך נישט זאגן גארנישט. איך בין אייך נאר מחויב צו זאגן, אז
פאר ישראל דעם שמש איז שוין נישט געווען מער קיין בנימין. געשטארבן בנימין.
    
דער „וויגרישנע ביליעט״, דאס לאטעריי־צעטל, איז פ א ר י שר א ל  ד ע ם  ש מ ש א ר ו י ס  א י ן  ט י ר א ז ש...
  
געשריבן אין יאר 1902.
  
דערציילונג
    
א.
  
המן איוואנאוויטש פליסעצקי
    
אזוי האט מען גערופן דעם נייעם פריסטאוו, וואס איז אראפגעקומען קיין טעפליק. דאס הייסט, דער אמתער נאמען זיינער איז געווען
גאר א ה א מ ע מ נ א ן א פ א נ ע ג ע נ א וו י ט ש, נאר די טעפ־ליקער יידן, וואס האבן ליב צונעמענישן, האבן אים משנה־שם געווען
איבער צוויי טעמים: ערשטנס, איז המן איוואנאוויטש א סך קירצער און
א סך גרינגער אויסצוריידן; גייט, אשטייגער, נעמט־אן א פול מויל מיט
צונג און רעדט־אויס „א־הא־מעמ־נאן א־פא־נע־גע־נא־וויטש״! דאס איז
נומער איינס. והשנית, זינט טעפליק איז א שטאט, געדענקט מען נאך
נישט אזא המן א פריסטאוו, ווי דער דאזיקער נייער פריסטאוו המן
איוואנאוויטש פליסעצקי. אין טעפליק זיינען שוין געווען אלערליי פריסטאוועס, אי גוטע, אי שלעכטע, אי נעמערס, אי נקי־כפימניקעס, דאס
הייסט, אזעלכע, וואס פשוט נעמען זיי נישט, סיידן אמאל אונטער א
יום־טוב „לשנה־טובה״, וואס רעכנט זיך נישט, אדער א מתנה צום טאג
פון געבארן, און ווער זאגט זיך אפ דערפון?... מיר זיינען אלע אמאל
געבארן געווארן, און דער טאג פונעם געבארן איז ביי יעדן מענטשן
א יום־טוב, איינגעפירט פון קדמונים, נאך פון פרעה מלך מצרים, ווי
מיר ווייסן דאס פון דער הייליקער תורה, אז אינעם טאג פון זיין געבארן
האט פרעה געמאכט א סעודה פאר אלע זיינע קנעכט, דעם שר־המשקים
ארויסגעלאזט פון טורמע און דעם שר־האופים אויפגעהאנגען אף א בוים,
 
 