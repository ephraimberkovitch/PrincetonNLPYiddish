 א קינסטלערישן פילם־נוסח פון שלום אשעס פיאנערנדיקער 1906 יידישער פיעסע אנליין, „גאט פון נקמה״ , קען מען איצט זען ביזן 31סטן מיי. די פארשטעלונג, פון 100 מינוט, איז אויף ענגליש. 
 די פיעסע, וואס איז לכתחילה אנגעשריבן געווארן אין 1906 און וועמענס סיפור־המעשה קומט פאר אין פוילן, אינסצענירט מען אין דער דאזיקער פארשטעלונג אויפן „איסט־סייד״ בשעת דער גרויסער דעפרעסיע. אזוי ווי אינעם אריגינעלן נוסח, פרובירן א כלומרשט פרום פארפאלק, יאנקל און שרה, פארהיטן, אז זייער טאכטער, רבקהלע זאל ניט באווירקט ווערן פונעם שאנדהויז, וואס דאס פארפאלק פירט אן מיט דעם. ניט געקוקט אויף זייערע באמיונגען, פארליבט זיך רבקהלע אין איינער פון די ארטיקע פראסטיטוטקעס, מאנקע. 
 די אקטריסע קאראיד א׳ברייען האט געמאכט די ענגלישע איבערזעצונג. ברוס בירמאן האט רעזשיסירט דעם ווידעא. 
 ווען מע האט לכתחילה אינסצענירט די פיעסע אויף בראדוויי, האט מען געשלאסן די פארשטעלונג און אפילו ארעסטירט די אקטיארן, ווייל מע האט געהאלטן די לעזבישע קוש־סצענע פאר ניבול־פה. דער דאזיקער אינצידענט האט אינספירירט די פרעמירטע פיעסע, ״Indecent״ (דאס נישט־לייטישע) . 
 די נייע פארשטעלונג, די ערשטע וואס מע קען זען אנליין, ווערט איינגעארדנט דורך דער ארגאניזאציע, „קלעזקאליפארניע״. בילעטן ($18, $36 און $45) קען מען קויפן דא . 
