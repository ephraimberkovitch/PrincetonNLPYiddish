
 ס׳איז ארויסגעגאנגען פון דרוק א דזשוהורי־רוסישער ווערטערבוך 
דער ווערטערבוך איז געווען ארויסגעגעבן דורך דעם אינטערנאציאנאלן וווילטעטיקן פאנד סטמעגי. דער צונויפשטעלער פונעם ווערטערבוך איז א לערער פון קראסנאיא סלאבאדא מרדכי נאפטאליעוו. 
 — איינע פון די ריכטונגען פון דער טעטיקייט פונעם פאנד סטמעגי איז דאס פארהיטן פון דער שפראך דזשוהורי. מיר טוען אלץ מעגלעכס אין דער ריכטונג: לאזן ארויס אאודיא־קורסן, פובליקירן אין דער צייטונג MOC\. IGEMTS לעקציעס אין דזשוהורי — זייער אויטאר איז אויך מרדכי נאפטאליעוו. עס זיינען איצט פאראן ווייניק מענטשן, וועלכע קענען די שפראך אויף הונדערט פראצענט, דערפאר איז דער ווערטערבוך זייער וויכטיק פאר דער קהילה און פאר דער שפראך, — האט געזאגט דער וויצע־פרעזידענט פונעם פאנד סטמעגי ישעיהו זאכאריאעוו. 
 א וויסנשאפטלעכער רעדאקטאר פונעם ווערטערבוך יעווגעניע נאזאראווא האט באטאנט, אז דער גורל פונעם באליביקן פאלק איז אפגעשפיגלט אין זיין שפראך, און די בארג־יידן זיינען נישט קיין אויסנאם. 
 — מרדכי נאפטאליעוו האט צונויפגעזאמלט אינעם ווערטעבוך 00041 ווערטער. מע קען זאגן, אז דזשוהורי איז א רעליקוויע־שפראך. צום ערשטן מאל איז דער ווערטערבוך צונויפגעשטעלט נישט לויט דער סכעמע ״ווארט־איבערזעצונג״. איצט האט יעדע ווארט א דעטאלע אויסטייטשונג, און דאס מאכט דעם ווערטערבוך פאר אן אומאפשאצלעכן לערנבוך פאר די, וועלכע ווילן דערוויסן זיך די נייע ווערטער, — האט געזאגט נאזאראווא. 
 — די אנגעהעריקייט פון א מענטש צו דעם פאלק באשטימט מען דורך זיין שפראך. מיר, די בארג־יידן, דאס פאלק פון אן אוניקאלער קולטור, האבן פארהיטן אונדזער יידישקייט אין משך פון די יארהונדערטער. איך בין זיכער, אז דער ווערטערבוך וועט העלפן צו פארהיטן די פאלקס־טראדיציעס. איך האף, אז ער וועט סטימולירן דעם אינטערעס פון אונדזערע יונגע־לייט צו דער קולטור און טראדיציעס פון אונדזער פאלק, — האט ארויסגעזאגט זיין מיינונג דער פרעזידענט פון דער פעדעראציע פון יידישע דאקטוירים לאזאר יאקובאוו. 
 דער ווערטערבוך איז אפגעדרוקט מיטן לאטיינישן אלפאבעט, וואס איז צוגענגלעך פאר די בארג־יידן, וועלכע זיינען געוואקסן אויפן מערב און ווייסן נישט קיין קיריל־אלפאבעט. 
 דער רב וולאדיק גורשומאוו פון דער ישיבה ״שערי קדושה״ האט געזאגט, אז דער ווערטערבוך איז א צושטייער אין די קינפטיקע דורות. 
די וועבזייט MOC\. IGEMTS טיילט מיט, אז מרדכי נאפטאליעוו פארענדיקט זיין ארבעט איבער דעם נייעם, דזשוהורי־רוסישן ווערטערבוך. חוץ דעם, גרייט מען צום דרוק די קינדער־ביכער אויף פינף שפראכן — אויף דזשוהורי, רוסיש, ענגליש, פראנצייזיש און העברעיש. 
 