 דעם 22סטן יוני וועלן די ניו־יארקער וויילער שטימען אין די נאמיניר־וואלן (פריימעריס, בלע״ז), אבער דאס מאל — ניצנדיק א נייע וואלסיסטעם, וואס גיט דעם וויילער א גרעסערע דעה אין די וואלן. 
 דערפאר האט די שטאט־רעגירונג לעצטנס אויסגעטיילט אינפארמאציע וועגן דער נייער סיסטעם אויף פארשיידענע שפראכן, אריינגערעכנט יידיש. אנאנסן אויף חסידיש יידיש זיינען דערשינען אויף פייסבוק און אויף אינסטאגראם און מע קען באקומען א סך מער אינפארמאציע וועגן די וואלן אויף יידיש אז מע גיט א קוועטש דא . 
 ביי די וואלן וועט מען שטימען פאר קאנדידאטן פון א סך שטאטישע אמטן, אריינגערעכנט דעם מעיאר, די בארא־פרעזידענטן, און ס׳רוב מיטגלידער פונעם שטאטראט (סיטי־קאונסיל).די נייע וואלסיסטעם רופט מען „שטימען לויטן סדר פון פרעפערענץ‟ (אויף ענגליש: ranked־choice voting). 
 אין תוך איז עס אזוי: מע מוז נישט שטימען פאר בלויז איין איינציקן קאנדידאט, נאר מע קען אויסקלייבן ביז פינף קאנדידאטן, און מע באצייכנט זיי אויפן צעטל לויטן סדר פון פרעפערענץ. אין דער ערשטער קאלומנע באצייכנט מען דעם באליבטסטן קאנדידאט אין דער צווייטער קאלומנע — דעם צווייט־באליבטסטן אאז״וו. 
 אויב קיין איין קאנדידאט באקומט נישט מער ווי פופציק פראצענט פון די שטימען אין דער ערשטער קאלומנע, רעכנט מען שוין אריין די שטימען פון דער צווייטער קאלומנע, און אזוי כסדר ביז איין קאנדידאט באווייזט זיך פארן געווינער. אבער וויילערס וואס ווילן שטימען פאר בלויז איין קאנדידאט קענען ווייטער אויסקלייבן בלויז איינעם אין דער ערשטער קאלומנע. 
 לויט דער נייער סיסטעם קען יעדער וויילער האבן א גרעסערע השפעה אויפן פארמעסט, אפילו ווען זיין באליבטסטער קאנדידאט געווינט נישט. די קאנדידאטן, ווידער, וועלן פרווון צו מאכן א מער פאזיטיוון רושם אויפן ברייטן עולם, ווייל זיי דארפן זוכן די שטיץ אפילו פון אזעלכע וויילערס, וואס האבן בעסער ליב אן צווייטן. מע האפט, אז דאס וועט ברענגען א מער רויקע וואל־אטמאספער, ווי מע האט געזען אין משך פון די לעצטע יארן. 
 לויט דער דערפארונג מיט דער דאזיקער סיסטעם אין אנדערע שטעט, פירט זי צו דעם, אז מער פרויען און מער פרויען מיט טונקעלער הויט געווינען די וואלן. 
 וויילערס וואס ווילן הערן ווי מע דערקלערט אויף יידיש זייערע רעכט אין די וואלן זאלן גיבן א קוועטש דא . דאס קול איז פונעם באקאנטן יידישן אקטיאר לאזער טווערסקי, וואס איז דערצויגן געווארן אין א בעלזער חסידישער משפחה. 
