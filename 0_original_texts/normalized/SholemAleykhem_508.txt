 
 מאטל פייסי דעם חזנס: 2\. 12: מיר מאכן א לעבן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
מיר מאכן א לעבן
  
― א. ―
    
דער ערשטער האט זיך ארויפגעשלאגן אף א וועג און גענומען מאכן
א לעבן מיין ברודער אליהו. און וועמען האט ער צו פארדאנקען? דער
מאמען. זי גייט אלע שבת דאווענען אין כתרילעווקער בית־המדרש, באגעגנט זי זיך מיט מענטשן. האט זי זיך באקענט מיט דער פרעזידענטיכע,
דאס מיינט מיט דער גבאיטע פון שול. ווארעם א גבאי אין א שול הייסט
דא „פרעזידענט״. די פרעזידענטיכע איז א וווילע יידענע און האלט פון
מיין מאמע, דערפאר, וואס מיין מאמע ווייס אלעמאל, ווו דער חזן האלט
און וואס דער חזן זאגט. און די היגע ווייבער ווייסן ניט ווער עס האט
זיי געשלייערט. אזוי זאגט מיין ברודער אליהוס ווייב ברכה. מיין שווע־גערן ברכה זאגט, אז די היגע ווייבער גייען אין שול אריין נאר צו באווייזן זייערע בארליאנטן. דא הייסט דאס „דיימאנטס״. און אז זיי זיינען מחילה גרויסע בהמות. אזוי זאגט ברכה. און אז זיי ווייסן ניט קיין
צלם פאר קיין אלף. און אז זיי קאנען נאר גוט פרעסן און ריידן לשון־הרע... האקט איר איבער די מאמע און זאגט, אז „אט דאס אליין,
טאכטער לעבן, איז דאך אויך לשון־הרע״... פארענטפערט זיך ברכה,
אז זי מעג, ווארעם זי זאגט דאס פאר אייגענע, ניט פאר פרעמדע...
נאר מיר קערן זיך אום צוריק צו דער פרעזידענטיכע און צו איר מאן,
דעם פרעזידענט פון דער כתרילעווקער שול.
  
― ב. ―
    
האט איר ווען געהערט פון דער „היברו ניישאנאל ווורשט קאמפאני״? דארט פארקויפט מען יידישע כשרע קאלבאסעס. דארע קישקע,
  
געבראטענע צונגען און גערויכערטע פליישן. אין אלע עקן שטאט האבן
זיי „סטארס״, ווו איר קומט אריין קויפן כשר ווורשט. אויב איר זייט
הונגעריק און האט צייט, הייסט איר אייך דערלאנגען הייסע קישקעלעך,
נאר וואס פון דער זאד, און איר עסט דאס מיט כריין, אדער מיט זענעפט,
ווי אזוי איר ווילט. אויב איר זייט ניט קורץ אין געלט, קאנט איר זיך
הייסן דערלאנגען נאך א פארציע. איך און מיין חבר מענדל האבן אמאל
אריינגעשטעלט דריי פארציעס און האבן געפילט, אז מיר וואלטן בייגעקומען נאך צוויי פארציעס ― איז בא אונדז אבער אויסגעגאנגען פאדעם... נאר ניט דאס האב איך אייך געוואלט דערציילן.
  
― ג. ―
    
וואס איך האב אייך געוואלט דערציילן איז אט־וואס. דער פרעזידענט פון אונדזער שול איז איינער פון די באלעבאטים אין דער „היברו
ניישאנאל ווורשט קאמפאני״. האט די מאמע דורך דער פרעזידענטיכע
געפועלט באם פרעזידענט, אז מע זאל ארייננעמען מיין ברודער אליהו
אין דער „היברו ניישאנאל ווורשט קאמפאני״ פאר א מענטשן. דא הייסט
עס א סיילעסמאן, א פארקויפער. און ניט נאר א פארקויפער אליין, נאר
טאקע א „ווייטער״ אויך. דאס הייסט, אז איינער קומט אריין און הייסט
זיך דערלאנגען הייסע קישקעלעך ― דארף מען זיך ניט שעמען און דערלאנגען. האט זיך אפילו מיין ברודער די ערשטע צייט געברעקלט:
„סטייטש, א יונגערמאן מיט א בערדל, פייסי דעם חזנס א זון און יונה
דעם בעקערס אן איידעם, זאל זיין א משרת!״... האט אים אונדזער
חבר פיניע אוועקגעגעבן א גאב. „וואס מיינסטו? ― האט אים פיניע
געריבן די ביינער. ― דו מיינסט, אז דו ביסט אינעם פארשאלטענעם
כתרילעווקע? דו ביסט אין אמעריקע ביסטו! אין אמעריקע האבן אזעלכע פיינע מענטשן ווי דו, למשל, א קארנעגי, א ראקענפעלער, א וואנדערבילד, געפעדלט מיט גאזעטן, ארומגעטראגן שוועבעלעך (דא הייסט
עס „מעטשעס״) און געפוצט שטיוול אף דער סטריט! לייען די געשיכטע
פון א דזשארדזש וואשינגטאן, פון אייבראם לינקאלן, אדער פון אנדערע
גרויסע לייט, וועסטו זען, אז פייסי דעם חזנס זון מעג אנשטיין פארקויפן
קישקעלעך״...
― ד. ―
    
דא האט אבער אונדזער חבר פיניע געכאפט א מיאוסן פסק פון
מיין מאמע. ווארעם כל זמן פיניע האט געשאטן מיט נעמען: קארנעגי,
ראקענפעלער, וואנדערבילד, ― האט איר ניט געארט. נאר אז ער האט
דערמאנט דזשארדזש וואשינגטאן און אייבראם לינקאלן איניינעם מיט
מיין טאטן פייסי דעם חזן ― האט דאס איר פארדראסן. זי האט געזאגט,
אז זי קען ניט וואשינגטאנען און ווייס ניט ווער אברהם לינקאלן איז
געווען. עס קאן זייער זיין, אז דאס זיינען געווען גאנץ לייטישע מענטשן
און גאנץ שיינע יידן. נאר זי וויל ניט, מע זאל איר מאנס נאמען באציען אהער קיין אמעריקע. לאז ער זיך זיין, זאגט זי, דארטן אין גן־עדן
א גוטער מליץ פאר איר און פאר אייך און פאר כל ישראל.
    
 ― אמן! ― זאג איך, און כאפ א פאטש פון מיין ברודער אליהו
― איך זאל ניט זיין קיין עזות־פנים.
  
― ה. ―
    
בקיצור ― מיין ברודער אליהו האט א דזשאב און מאכט א לעבן. ער
פארקויפט קישקעלעך און דערלאנגט צום טיש און באקומט דערפאר,
ערשטנס פינף טאלער א וואך, און א חוץ לזה, צוויי מאל אין טאג עסן
― איז אויך עפעס ווערט. היינט וואס איז ווערט דאס וואס עס קומען
אריין אין „סטאר״ קויפן פלייש א וועלט מיט מענטשן? אלע טאג
מאכט ער נייע באקאנטשאפטן מיט די פיינסטע לייט פון ניו־יארק. עס
איז דא א האפענונג, אז מיין ברודער זאל גיין העכער און העכער, מחמת
ער איז באליבט פון די באלעבאטים און זייער בכבודיק בא די קאסטא־מערס. א קאסטאמער האט הנאה, אז אים באדינט א טאטנס א קינד,
ניט קיין געבוירענער משרת... איין שטיקעלע חסרון האט מיין ברודער ― דאס וואס עס וואקסט אים, ניט פאר אייך געדאכט, א בארד.
ער זאל ניט האבן קיין בארד, וואלט ער געווען גאר־גאר אללרייט. איז
 אבער, ווי אף צו להכעיס, האט זיך זיין בארד אין אמעריקע בא אים
צעוואקסן אין דער ברייט און אין דער לענג. דאס הייסט, מער אין דער
 ברייט ווי אין דער לענג. זאגט אים פיניע, אז ער וואלט געמעגט דאס
 בערדל, אף אמעריקאנער לשון גערעדט, אביסל „צופיקסן״, אזוי ווי ער,
פיניע, האט געטאן. ער האט זיך אריינגעכאפט צו א שערער (דאס הייסט
עס א „בארבער־שאפ״) און האט זיך אוועקגעזעצט, זאגט ער, אפן
„טשער״ (אזא שטול) און פארווארפן דעם קאפ און ניט געזאגט קיין
ווארט, מחמת ער האט נאך דעמאלט ניט געקאנט ריידן קיין ענגליש.
איז צוגעגאנגען דער שערער, דער „בארבער״ הייסט עס, און האט אים,
זאגט ער, אנגענומען בא דער נאז ― אזוי זאגט פיניע ― און האט
ניט געטאן גארניט. ער האט אים, זאגט ער, נאר אנגעזייפט גוט דאס
גאנצע פנים און איז זיך דורכגעגאנגען מיט א גאלמעסער מער ניט
אז צוויי מאל, און האט אים געהייסן אויפשטיין. און אז ער איז אויפגעשטאנען, אזוי דערציילט פיניע, און האט געגעבן א קוק אין שפיגל,
האט ער זיך אליין ניט דערקענט. אף זיין פנים איז ניט געבליבן, איר
זאלט זאגן, א סימן פון א בארד, אדער פון וואנצעס, גלאט, ווי א לאקשנברעט. עס האט זיך אים, זאגט ער, אויסגעוויזן, אז ער שמייכלט...
וויי־וויי, וואס ער האט געהאט פון זיין ווייב טייבל! זי האט נעבעך
געחלשט צוויי מאל און איז אזש קראנק געווארן פון צרות און פאר בזיון.
דאס איז אבער נאר געווען די ערשטע צייט. איצט האט זי זיך שוין צוגעוווינט. איר פיניע גאלט זיך אלע וואך דאס גאנצע פנים און זעט אויס
ווי אן עכטער אמעריקאנער. ער רעדט שוין גאר ענגליש און קייט
שוין כסדר „טשוינגאם״. ער שלינגט דאס שוין אבער מער ניט אראפ...
דערצו, ווען ער זאל נאך וועלן אכטונג געבן, די מאנישקע זאל זיך בא
אים ניט צעשפיליען, דאס האלדזטיכל זאל זיין אף אן ארט, און ביידע
הויזן זאלן זיין גלייך, ניט איינער אראפ, דער אנדערער ארויף, ― וואלט
ער שוין געווען א גאנצער דזשענטלמען, א ספארט.
  
― ו. ―
    
פיניע זאל ניט האבן אף זיך קיין דרייקאפ (ער שטאמט דאך פון
א משפחה פון „קעפמענטשן״), און דער קאפ זיינער זאל אים ניט טראגן
אין די גרויסע געשעפטן, וואס דא הייסט עס „ביזנעס״, וואלט ער געקאנט מאכן א לעבן. ער מאכט אזוי אויך א לעבן. נאר דער חסרון איז,
וואס ער ווארפט זיך אלע מאל אף אן אנדער דזשאב. דערפאר האט ער
א מעלה, וואס ער שעמט זיך ניט מיט קיין ארבעט אין דער וועלט. ער
וועט אייך טאן וואס איר וועט אים הייסן, אבי מאכן א טאלער. קערן
די סטריט ― איז קערן די סטריט. שארן קוילן ― איז שארן קוילן.
פעדלען מיט גאזעטן ― איז אוודאי גוט. אמעריקע, זאגט ער, איז א פרייע
מדינה און א בזיון איז, זאגט ער, נאר גנבהנען. דערפאר, זאגט ער, ארבעטן דא אלע און קיינער גנבהט ניט. גנבהנען, זאגט ער, גנבהנען דא
נאר די איטאליענער. א געבארענער אן אמעריקאנער, זאגט ער, וועט ניט
גנבהנען, עס מעג ליגן גאלד. אן אמעריקאנער וועט אייך קיינמאל ניט
אפנארן. און קיין ליגן וועט אייך קיינמאל אן אמעריקאנער ניט זאגן.
אזוי דרינגט פיניע. ער האט שוין אפילו געמאכט א ליד אף אמעריקע.
דאס גאנצע ליד געדענק איך ניט. עטלעכע שורות פון דעם קאן איך
אייך זאגן אף אויסנווייניק. אט אזוי הייבט זיך עס אן בא אים:
    
 „קאלומבוסעס מדינה
    
 איז א לאנד פאר גרינע.
    
 דאס איינציקע געבליבן,
    
 וואס א ייד מאכט דא א לעבן...
    
 דאס לאנד איז גרויס
    
 גאר אן א סוף.
    
 דא האקט מען ניט קיין טשייניק,
    
 דא ווייס מען ניט פון בלאף...״
    
דערנאך זינגט זיך בא אים ווייטער און ווייטער, און לאזן לאזט
ער אויס מיט אזא מין גראם:
    
 „אמעריקע איז דאס לאנד פון יושר,
    
 האט א פרעזידענט און ניט קיין קייסער״...
    
לאכט פון אים מיין ברודער אליהו. ער זאגט, אז „יושר״ גראמט
זיך עפעס ניט אזוי גוט מיט „קייסער״. ענטפערט אים פיניע מיט א משל:
„אז דער מאן הייסט מענדל, מעג מען עסן פון זיין פענדל. און אז דער
מאן הייסט לייזער, איז א רוח אים אין טאטן... פרעגט די וועלט
א קשיא: ווו איז דא דער גראם? איז דער תירוץ: א רוח אים אין
טאטן אן א גראם״...
    
 ― ז. ―
    
איר מיינט, אז אונדזערע ווייבער מאכן ניט קיין לעבן? איך מיין
דאס מיין ברודער אליהוס ווייב ברכה און אונדזער חבר פיניעס ווייבל
טייבל. זיי ארבעטן בא „נעק־טייס״ (מענערשע שניפסן). און וועמען
האבן זיי צו פארדאנקען? ווידעראמאל מיין מאמען, און ווידעראמאל
צוליב דעם, וואס זי גייט אלע שבת אין שול אריין. דארט האט זי זיך
באקענט מיט אן אלרייטניטשקע, א נגידית הייסט עס (א נגיד הייסט דא
אן „אלרייטניק״). די דאזיקע אלרייטניטשקע איז אמאל געווען, ניט אויסגערעדט זאל זיין, א דינסטמיידל בא אונדז אין כתרילעווקע, טאקע בא
רב יאסיע דעם נגיד. איר נאמען איז קריינדל. מיט דער קריינדלען איז
א גאנצע געשיכטע, וואס קאן דערציילט ווערן אין קורצן.
  
― ח. ―
    
בא אונדז, אין כתרילעווקע, איז אמאל געווען א קצב מיטן נאמען
מלך. מלך דער קצב. האט דער מלך געהאט א יונג מיטן נאמען נחמיה.
האט ער זיך פארליבט, אט דער נחמיה הייסט עס, אין דער מויד, אין
קריינדלען, און געוואלט מיט איר חתונה האבן. האט ער ניט געהאט
מיט וואס. האט ער זיך מיישב געווען איינמאל, ― מלך דער קצב האט
אים געגעבן געלט, ער זאל פארן אפן יריד קויפן א בהמה, ― האט ער
גענומען דאס געלט, נחמיה הייסט עס, און איז אוועק מיט דער מויד,
מיט קריינדלען הייסט עס, קיין אמעריקע. האט דאס אים באגליקט און
ער איז געווארן אן אלרייטניק, און קריינדל איז געווארן אן אלרייטניטשקע. איצט האבן זיי א פאבריק, דא הייסט עס א פעקטארי, פון נעק־טייס,
דאס הייסט פון האלדזטיכלעך. האט זיך געטראפן א מעשה, די אלרייטניטשקע, קריינדל הייסט דאס, האט געהאט יארצייט נאך איר מאמע.
איז זי געקומען אין שול און האט זיך צערעדט מיט דער מאמע און זיך
געלאזט דערקענען. דערהערט פון דער מאמע, אז מיין טאטע איז געווען
פייסי דער חזן, האט זי זיך נאך מער צוגעלאזט צו מיין מאמע און צוגעזאגט אונדז באהילפיק זיין מיט וואס נאר מעגלעך. האט איר די מאמע געזאגט, אז קיין הילף וויל זי ניט. זי פארלאנגט נאר ארבעט פאר
אירע קינדער. א ווארט און א ווארט ― די אלרייטניטשקע האט אויסגעפועלט בא איר מאן דעם אלרייטניק, ער זאל געבן אן ארט בא זיך
אין דער פעקטארי פאר מיין שוועגערן ברכה און פאר אונדזער פיניעס
ווייבל טייבל. זיינען זיי א פאר וואכן געגאנגען אף בראדוויי ארבעטן
אין דער פעקטארי. און דערנאך האט די מאמע געפועלט, מע זאל זיי
געבן ארבעט אהיים, ניט זיצן א גאנצן טאג אין שאפ.
― ט. ―
    
עס האט אבער לאנג ניט אנגעהאלטן: כל זמן דער „סיזען״ האט
זיך געהאלטן, איז מען געווען „ביזי״, דאס הייסט, מע האט געהאט
ארבעט. שפעטער, אז ס׳איז געווארן „סלעקטיים״, דאס הייסט, ס׳איז
קיין ארבעט ניט געווען, זיינען אונדזערע ווייבער געבליבן אן ארבעט.
מיר האבן זיך אבער שטארק ניט גענומען צום הארצן. ווארעם „גאט איז
א פאטער ― מיט איין האנט שטראפט ער, מיט דער אנדערער היילט
ער״. אזוי זאגט די מאמע. איך פארשטיי דאס ניט מיטן שכל: צו וואס
דארף גאט שטראפן און דערנאך היילן? אמער, לאז ער ניט שטראפן,
וועט ער פארשפארן היילן... און ווידער זאגט די מאמע, „אז גאט שיקט
די רפואה פאר דער מכה״...
  
― י. ―
    
אקעגן וואס זאגט זי דאס? ― וועט איר באלד הערן. נאר לאמיר
זיך אביסל אפרוען, כדי איך זאל כוח האבן דערציילן ווייטער.
די רפואה פאר דער מכה
  
― א. ―
    
איך האב אייך צוגעזאגט דערציילן, וואס מיין מאמע האט געמיינט
מיט דעם, וואס זי זאגט, אז „גאט שיקט צו די רפואה פאר דער מכה״?
אזוי איז געווען די מעשה:
    
מיין ברודער אליהון איז נמאס געווארן צו דינען אין דער „יידישער
ניישאנאל ווורשט קאמפאני״. ס׳איז ניט פאר אים קיין דזשאב. פארגעסט ניט, אז מיין ברודער אליהו איז פייסי דעם חזנס א זון. ער איז
א יונגערמאן אן איידעלער. ער האט א קול־נגינה. קאן גאנץ פיין דאווענען פארן עמוד. ווי פאסט דאס פאר אזא יונגנמאן צו דערלאנגען קישקעלעך צום טיש? דאס דערלאנגען אליין וואלט נאך אפשר ניט אויסגעמאכט, זיינען אבער פאראן אלערליי מענטשן. פאראן מענטשן איידעלע.
אן איידלמאן, א טאטנס א קינד, קומט אריין און הייסט זיך דערלאנגען
א פארציע ווורשטלעך און זעצט זיך אוועק, עסט אויף די ווורשטלעך,
באצאלט און גוד באי.
    
 ― ב. ―
    
פאראן אבער אזעלכער, וואס איז ניט קיין איידלמאן. עס מאכט
זיך אמאל א גראבער נפש. קאכט ער אויס דאס וואסער. דאס זיינען אים
די קישקעלעך ניט גענוג הייס. דאס פעלט אים זענעפט. און אז ער רעדט,
זאגט ער ניט ווי א מענטש: „זייט־זשע מוחל, גיט מיר נאך א פארציע״. נאר ער טוט א פייף, אדער א קנאק מיט די פינגער און א הוק:
„סעי, ווייטער! גיוו מי נאך א פארציע!״ און מיין ברודער אליהו איז
ניט געוווינט געווארן, מע זאל צו אים אזוי ריידן. ווערט ער אנגעצונדן.
ער ענטפערט ניט אזא גראביאן. ווערט דער גראביאן אין כעס און שרייט
 
 