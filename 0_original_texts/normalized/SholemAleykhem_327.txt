 
 פון צוויי וועלטן: טביה דער מילכיקער 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א פאמיליענבילד אין פיר אקטן.
    
ט ב י ה  ד ע ר  מ י ל כ י ק ע ר .  א שטארקער ייד פון אריבער פופציק.
    
האנדלט מיט קעז און פוטער. אנגעטאן דארפיש. די קאפאטע אונטערגעשטעקט.
    
די פאות אונטערגעהאקט. אין בארד געציילטע גרויע האר. גוטע שמייכלענדיקע
    
אויגן.
ג א ל ד ע .  זיין ווייב. געווען א מאל א שיינע.
צ יי ט ל. זייער טאכטער. אן אויסגעגעבענע.
ח וו ה. זייער צווייטע טאכטער. א מיידל.
ש ל מ ה ל ע .  צייטלס קינד.
ש יי נ ד ע ל ע .  צייטלס קינד.
מ י ק י ט א ג א ל א ג א ן. א געוועזענער וואלאסטנאי שרייבער, איצט
א בעל־הגוף. א גוי א יאבעדניק.
ט ע ק ל א. זיין ווייב.
פ ע ד י א. זייער זון. טראגט לאנגע האר, א שווארץ העמדל, הויכע שטיוול ―
    
אלא גארקי.
ס ט א ר ש י נ א. א בכבודיקער גוי. האט ליב דעם טרונק.
ס ט א ר א ס ט א. א נידעריקער גויעץ, א גרויסער טרינקער.
ס א ט ס ק י. געווען אמאל א טשערעדניק, א גוי מיט רויטע האר.
א ו ר א ד נ י ק. א יונג מיט ביינער. שטרענג, ווי א גענעראל־גובערנאטאר.
ז א ז ו ל י א. א שרייבערל אין וואלאסט. א יונגער שייגעץ. געפוצטע שטיוול.
    
מעשה פאניטש.
    
גויים און גויעס, פארובקעס און שיקסעס מיט קארעלן און רויטע שיך.
אלע פיר אקטן שפילן זיך אפ אין דארף: די ערשטע דריי ― אין פארלויף פון איין
    
 זומער, דער לעצטער אקט ― אין א פאר יאר ארום.
(א דארפשטוב. ― א גראם חדר. ווייס־געשמירטע ווענט. דריי טירן: איינע ―
אנפאס, אין דרויסן ארויס: איינע רעכטס, אין קיך צו; איינע ― לינקס, אין
א צווייטן חדר אריין. צוגעקליבן פראסט, בעל־הבתיש, נאר ריין און זויבער. א
דעמבענער טיש מיט הילצערנע בענקלעך. פון שאפע קוקט ארויס א סאמאוואר,
א קופערנע קווארט, אן אלטמאדישער קאראפין מיט א קידוש־גלעזל פון פארביקן
קרישטאל, אויך א גראבע וואקסענע הבדלה. אף די ווענט ― בילדער אן רעמלעך פון עפעס א רב, פון רב משה מאנטעפיארע, פון דאקטער הערצל און פון
גראף טאלסטאי. אויך א יידישער וואנט־לוח. אן אלטמאדישער וואנטזייגער. ―
אין מיטן שטוב, אף א טאבורעט, זיצט ג א ל ד ע  איבער א הילצערנער
קאדושקע און שלאגט פוטער).
    
ג א ל ד ע: (דעקט־אויף די קאדושקע, קוקט־אריין, דעקט־צו צוריק).
א מעשה אן אן עק! מע שלאגט און מע שלאגט! מע שלאגט און מע
שלאגט! ― און קיין פוטער זעט מען נישט!... עס איז נאר אן עין־הרע
האט עמעצער געגעבן ― הלוואי איך זאל ליגן זאגן... (שלאגט ווייטער.
עס עפנט זיך די דרויסן־טיר און עס באווייזט זיך צ יי ט ל ,  איינגעהילט אין א שאל).
    
צ יי ט ל: (קוקט זיך ארום, בלייבט שטיין, זעט, אז מע באמערקט
זי נישט, טוט זי א הוסט מיט א שמייכל). ט׳מארגן, מאמע!
    
ג א ל ד ע: (הייבט־אויף דעם קאפ, דערזעט צייטלען, טוט זי א רוק־אוועק פון זיך די קאדושקע, כאפט זיך אויף). א ווייטיק איז דער מאמע
א גרוי־סער! א גאסט! צייטל! אט א גאסט! (כאפט זיך ארום מיט איר
קושן). וואס־זשע מאכסטו, טאכטער? טו זיך אויס! (וויקלט זי ארויס פון
דער שאל). און מאטל וואס טוט? און די קינדער וואס מאכן?
    
צ יי ט ל: אלע געזונט, דאנק גאט. ווו איז דער טאטע? און חווה
ווו איז? וואס מאכט זי?
    
ג א ל ד ע: דער טאטע, ווי אלע מאל, אין בויבעריק מיטן ביסל
מילכיקס. און חווה איז אין גארטן בא דער ארבעט ― האסט זי נישט
באגעגנט? איז וואס טוען די קינדערלעך דיינע ― זיי וואקסן? (ווארפט זיך
הין און הער). וועסט אפשר עסן?
צ יי ט ל: א דאנק, כ׳בין שוין א געגעסענע. (באטראכט די ווענט).
בא אייך איז אלץ ווי געווען... (שטעלט זיך אפ בא גראף טאלסטאיס בילד).
אט דאס איז בא אייך צוגעקומען. וועמענס פארטרעט איז דאס?
ג א ל ד ע: ווייס איך, עפעס א שלימזל א גראף, פון אירע לייט,
חווהס גראפן... וועסט אפשר טרינקען?
    
צ יי ט ל: א דאנק, איך בין שוין א געטרונקענע... א גראף זאגסטו
― וואס־זשע נייט ער בארוועס?
    
ג א ל ד ע: פרעג מיך עפעס גרינגערס! וואס איר קומט אויס! זי
ליגט מיר גוט אין הארצן, די שוועסטער דיינע!... זיץ, פאר וואס זיצסטו
נישט? (זעצן זיך ביידע אוועק צום טיש). זיי קערן שוין זיין גרויסע, די
קינדער דיינע, קיין עין־הרע נישט?
    
צ יי ט ל: און קלוג ― מיט סכנת־נפשות! דו פארסט, זאגן זיי,
צום זיידן ― לאז גריסן דער באבע!...
    
ג א ל ד ע: (ווערט צעגאנגען פאר נחת). מיר פאר זייערע
ביינדעלעך!
    
צ יי ט ל: און שיין ― זאלסט אנקוקן א שלמהלע! זאלסט זען א
שיינדעלע! אין זייערע פנימלעך נישט אריינצוקוקן!
    
ג א ל ד ע: (ווערט צעשמאלצן). טפו־טפו־טפו! געזונט און שטארק
זאלן זיי דיר זיין! (כאפט זיך אויף). טאמער וועסטו פארט עפעס נעמען
אין מויל אריין, צייטל־קרוין?
    
צ יי ט ל: (האלט זי אפ מיט דער האנט). מע דארף נישט, מאמע,
גארנישט... דו באקלאגסט זיך אף חווהן ― וואס איז מיט איר געשען?
    
ג א ל ד ע: גארנישט. וואס זאל זיין? א מיידל פון היינטיקע מייד־לעך... שוין צופיל היינטיק!... ווי זאגט דער טאטע: „אן אקס האט א
לאנגע צונג ― און קאן קיין שופר נישט בלאזן״... (זיפצט). שווייג איך
― איז מיר שלעכט. רעד איך ― איז נאך ערגער... איין שטיקל גליק, וואס
דער טאטע ווייס נאך נישט. ער זאל וויסן ― וואלט זיך געטאן חושך!
    
צ יי ט ל: (כאפט זיך אויף). דו שרעקסט מיך, מאמע!
    
ג א ל ד ע: (בארויקט זי). קינד! וואס שרעקסטו זיך? ס׳איז גארנישט! דו מיינסט חלילה עפעס ווייס איך וואס? א געלעכטער! נישט מער,
ס׳איז נישט שיין... עס פאסט נישט! פאר טביהס טאכטער פאסט נישט
אזא זאך... (זי קוקט זיך ארום, רעדט א ביסל שטילער). מיקיטע גאלאגאן
געדענקסטו נאך?
    
צ יי ט ל: אט דער, וואס איז געווען אמאל שרייבער אין וואלאסט?
    
ג א ל ד ע: אט־אט! אט דער א!
    
צ יי ט ל: נו?
    
ג א ל ד ע: און זיין זונדל געדענקסטו?
    
צ יי ט ל: כוועדקע? נו־נו?
302  ש ל ו ם   ע ל י כ ם
    
ג א ל ד ע: (בייגט זיך אן צו איר אפן אויער). איז זי מיט אים א
גאנצער רב שמעלקע...
    
צ יי ט ל: א גאנצער רב שמעלקע? דהיינו?
    
ג א ל ד ע: דהיינו... זי נעמט בא אים ביכלעך אף צו לייענען.
    
צ יי ט ל: אט דאס איז גאר?
    
ג א ל ד ע: וואס נאך ס׳טו געוואלט? זי זאל מיט אים גיין טאנצן?...
ס׳איז, מאל דיר, גענוג, אז מיין טאכטער שטייט־אפ שעהן־ווייז באם טיר
אדער באם טויער מיטן וואלאסטנאיס זונדל און מע רעדט און מע רעדט,
און מע רעדט און מע רעדט... פון וואס רעדט מען אזוי לאנג? און מיט א
גוי נאך?... דערציילן דעם טאטן ― האב איך מורא; קענסט דאך דעם
טאטן! און חווהן קענסטו דאך אויך! א שוועבעלע! און אן עקשנטע ―
דער טאטע מיט די ביינער!
    
צ יי ט ל: מאמע, דיר שטעלט זיך פאר שוין צו פיל! עס ווייזט
זיך דיר מער אויס, ווי ס׳איז...
    
ג א ל ד ע: אוי, צייטל, מיר ווייזט זיך שוין גארנישט אויס, הלוואי
איך זאל ליגן זאגן. נאר טאמער ווערט געווויר דער טאטע, איז ווינטש
איך מיר גארנישט אף דער וועלט צו זיין!... איך שלאף נישט קיין נעכט,
דער קאפ ווערט מיר שיער נישט צעשפאלטן! (פויזע). מילא, דאס, וואס
זי קען זיך מיט מיקיטקעס זונדל, איז נאך, ווי זאגסטו, א האלבע צרה.
איך פרעג אבער אן אנדער זאך: פון וואנען נעמט זיך איר באקאנטשאפט
מיטן גלח, די כפרה זאל ער זיין פאר איר מינדסטן נאגל?...
    
צ יי ט ל: מיט וועלכן גלח?
    
ג א ל ד ע: מיטן גלח פון אונדזער דארף, איינגעזונקען זאל ער
ווערן!
    
צ יי ט ל: פון וואנען ווייסטו? ווער האט דיר געזאגט?
    
ג א ל ד ע: מע דארף מיר זאגן? איך האב קיין אויגן נישט? איך
בין דאך א מאמע, האסטו געהערט אביסל, און א מאמע האט אויגן און
זעט אלצדינג!...
    
צ יי ט ל: וואס־זשע האסטו געזען אזעלכס?
    
 ג א ל ד ע: וואס איך האב געזען? הלוואי וואלט איך עס נישט
 געזען, וואס איך האב געזען... איך האב געזען אים דורכגיין פארביי אונד־
 זער גארטן, ארויסגיין זאל אים די נשמה! שטעלט ער זיך אפ, שטעלן זאל
 זיך אים דער ערשטער ביסן פאפעריק! און חווה, זיין זאל ער פאר איר
 די כפרה, איז געווען אקוראט אין גארטן. האב איך אליין געזען, איך זאל
 אזוי זען גוטס אין אייך אלעמען, און כ׳האב אליין געהערט, איך זאל אזוי
 הערן בשורות טובות מיט ישועות ונחמות, ווי זיי האבן זיך געגריסט...
    
צ יי ט ל: אט דאס איז אלץ?
    
ג א ל ד ע: וואס נאך האסטו געוואלט ― זיי זאלן זיך ארומכאפן
 קושן? וואלט איך עס כאטשבע געקאנט דערציילן דעם טאטן ― דערלאזט
מיך נישט דאס הארץ, ווארעם ער וועט עס נישט איבערטראגן, הלוואי איך
זאל ליגן זאגן, דער משוגענער טאטע אייערער, וואס פאר א קינד וועט ער
זיך מפקיר זיין, ובפרט נאך פאר חווהן ― אז יענע איז בא אים דאס
אויג אין קאפ!... אנומלטן איז זי עפעס געווען נישט מיט אלעמען, פארקילט זיך ― נו־נו, האסטו באדארפט זען, וואס דער ייד האט צעארבעט!
און ווער איז שולדיק אין דעם גאנצן אומגליק מיט חווהן, ווען נישט ער
אליין טאקע, דער אבי דיינער?
    
צ יי ט ל: דער טאטע? מיט וואס איז ער שולדיק?
    
ג א ל ד ע: מיט דעם, וואס ער קען צופיל... ער קען אליין א סך
און וויל, אז זיין טאכטער זאל זיין אזא קענערקע, ווי ער... ניין, שענער
פון אלץ איז, וואס ער אליין זאגט, אז ס׳שטייט געשריבן אין די הייליקע
ספרים, אז וויבאלד א הון הייבט־אן צו קרייען קוקאריקו, ווי א האן,
טראגט מען זי אוועק צום שוחט... (עס הערט זיך פון דרויסן חווהס קול,
עס הערט זיך אלע מאל נענטער).
    
ח וו ה: (זינגט א גוייש לידל מיט א באקאנטער מעלאדיע).
    
 און עס בלאזט, און עס דרייט,
    
 און א רעגנדל גייט.
    
 ווער־זשע וואלט מיך, אזא מיידל,
    
 ביז אהיים מיך באגלייט?
    
ג א ל ד ע: (צו צייטלען). א! חווהס קול. וואס זאגסטו אפן לידל?
    
ח וו ה: רופט א בחור זיך אפ,
    
 שפרינגט פון וועלדל ארויס:
    
 „ווארט א ביסל, שיינע מיידל,
    
 איך באגלייט דיך צו הויז!״...
(דאס לידל פארענדיקט זי שוין אין שטוב. דערזען צייטלען זיצן מיט דער
מוטער). זע־נאר ― צייטל, א גאסט! (לויפט־צו. צייטל שטייט־אויף. זיי
צעקושן זיך). ווי קומסטו אהער?
    
צ יי ט ל: ווי איך קום? מיט א פור.
    
ג א ל ד ע: זיך פארבענקט נאך דער מאמע, האט זי געדונגען
א גוי און איז געקומען.
    
צ יי ט ל: (באטראכט די שוועסטער). אויסגעוואקסן!...
    
ג א ל ד ע: קיין עין־הרע...
    
צ יי ט ל: און שיין געווארן ― א קראסאוויצע!
    
ח וו ה: (מאכט א גרימאסע). א קראסאוויצע? נאך ווייט, מאל
דיר!...
    
ג א ל ד ע: (צו צייטלען). זאלסט אנקוקן, אז זי טוט זיך אן ― א
פרינצעסן! א קייסערינע! (צו חווהן). הערסטו, חווה, האב איך נישט גע־וווסט, אז מיר האבן היינט א גאסט ― וואלט איך שוין געוווסט פון אלדאס גוטס!
ח וו ה: וואס איז? די קאץ האט זיך געוואשן? פונקען זיינען געפלויגן פון אויוון?
    
ג א ל ד ע: (צו צייטלען). שוין ― אט האסטו זי! באלד מאכט
זי דיר חוזק! אקוראט ווי דער טאטע אייערער! די עפעלעך פאלן נישט
ווייט פונעם בוימעלע.
    
ח וו ה: (לאכט). לאז מיך, מאמע, איכ׳ל דיר העלפן אויסשלאגן די
פוטער. (פארנעמט דער מוטערס ארט).
    
צ יי ט ל: (צו חווהן). וואס איז טאקע פאר א לאכן?
    
ג א ל ד ע: (צו צייטלען). ווייס איך, וואס הערסטו זי? דערצייל בעסער, וואס מאכט דיין מאטל? ער איז עפעס נישט מיט אלעמען?
    
צ יי ט ל: ניין. אזוי איז ער דווקא נישקשה. נאר עס מאכט זיך
צייטנווייז, קלאגט ער זיך אפן הארצן. טרינקט ער בא מיר טשאקעלאדע
מיט פוטער אלע טאג...
    
ג א ל ד ע: וואס־זשע? ער פילט עפעס חלילה אינעווייניק? צי
וואס?
    
צ יי ט ל: זאל גאט היטן! געזונט און שטארק. נאר דער הוסט...
אז ער הייבט־אן צו הוסטן ― הוסט ער און הוסט!
    
ג א ל ד ע: (ברעכט די הענט). אזוי? צום הוסט איז גוט שאלווי
מיט פאלדעראק, געקאכט אין סיראוועטקע, און אף באנאכט גוט ארומוויקלען דעם האלדז מיט אן איבערגעקערטער זאק...
    
ח וו ה: (שיסט־אויס א געלעכטער). כא־כא־כא! (גאלדע און צייטל
טוען זיך אזש א ווארף).
    
ג א ל ד ע: (צו חווהן). טפו אף די שונאימס קעפ! האסט דאך
אונדז איבערגעשראקן אף טויט ― הלוואי איך זאל ליגן זאגן! (צו צייטלען)
אט אזוי, ווי דו זעסט, איז אלע מאל. באלד עפעס וואס דו זאלסט נישט
זאגן ― איז כא־כא־כא! און עס וועט דיר נאר חוזק מאכן פון דער גאנצער וועלט! דער טאטע מיט די ביינער!
    
ח וו ה: קומט־אויס, אז ס׳א חסרון, וואס איך בין געראטן אינעם
טאטן? און בא מיר איז דאס א גדלות... (הערט נישט אויף צו שלאגן די
פוטער, זינגט אונטער דער נאז און צום טאקט):
    
 און עס בלאזט, און עס דרייט,
    
 און א רעגנדל גייט,
    
 ווער־זשע וואלט מיך, אזא מיידל,
    
 ביז אהיים מיך באגלייט?...
    
ג א ל ד ע: (צו חווהן). וואס־זשע, טאכטער? האסט שוין גאר
קיין אנדער לידל נישט געקאנט געפינען, נאר אט דאס, וואס אלע שיקסעס
זינגען?
צ יי ט ל: (וויל צערייבן). ווו איז דער טאטע? אזוי שפעט? (עס
עפנט זיך די דרויסן־טיר און עס קומט אריין ט ב י ה ).
ט ב י ה: (די פאלעס אונטערגעשטעקט, די בייטש אין גארטל, דאס
פנים פריילעך, שיינט). ווו איז דער טאטע? אט איז ער דא! הנה זה בא!
מאכט רש″י: טשארט לעדאשטשע נע וויזמע... (נעמט־ארויס די בייטש
פונעם גארטל, טוט זי א ווארף פון זיך אין ווינקל אריין, גייט־צו צו
צייטלען). א גאסט! וואס מאכסטו עפעס, צייטל? (צעקושט זיך). וואס
מאכט דיין ברויטגעבער?
    
צ יי ט ל: וואס זאל ער מאכן? ער ארבעט.
    
ט ב י ה: אבי ער האט ארבעט... מיר אלע ארבעטן, ווי אין פסוק
שטייט:  י ג י ע  כ פ י ך כ י  ת א כ ל ― אז דו וועסט ארבעטן,
וועסטו עסן, אנישט וועסטו לייגן די ציין אף די באנטענעס... און די קינדער וואס מאכן?
    
צ יי ט ל: וואס זאלן זיי מאכן? שפילן זיך. געבעטן מיך לאזן
גריסן דעם זיידן.
    
ט ב י ה: (קוועלט־אן). גאלדענע קינדער! בארליאנטענע קינדער!
איך האב זיי ליב, ווי אייגענע. אז די הייליקע תורה זאגט: כ ר ח ם  א ב
ע ל  ב נ י ם ,  איז דאס נישט אומזיסט. (ציילט די ווערטער).
כ־ר־ח־ם אב על ב־נים ― איר הערט ווערטער? (צו חווהן). דיר, חווהלע,
האב איך געבראכט א מתנה, וואס וועט זיין בא דיר אנגעלייגט. (לייגט־אריין די האנט אין בוזעם און ציט־ארויס פון דארט א בוך). איך זאל
דערציילן פון וואנען און ווי אזוי אט דער בוך קומט צו מיר ― איז נסים
ונפלאות, טאקע נאר יציאת־מצרים! נא! (גיט איבער דאס בוך צו חווהן).
דו וועסט עס נאכדעם לייענען און דערציילן מיר, וואס סע שטייט דארטן.
איך דארף עס וויסן, מחמת דער דאזיקער, וואס האט געמאכט אט דעם
בוך, איז טאקע מיינער א קונה. דאס הייסט, נישט ער, די מאמע זיינע איז
פון מיינע קונהטעס, גיט מיר פיין צו לייזן פאר קעז און פוטער, און האט
א זון, איז דאס א לאקש! (כאפט זיך באם בויך לאכנדיק). זינט גאט
האנדלט מיט לאקשן, איז נאך אזא לאקש נישט געבוירן!
    
ח וו ה: (וואס האט שוין געכאפט א קוק אין בוך אריין). דאס
זעט מען...
    
ט ב י ה: א פגירה וואלט איך מיך פריער געריכט אף דעם יאקל
בן פלעקל! שרייבט ער גאר ביכער, אט דער שמויגער! (ווערט שיער דערשטיקט פאר געעלכטער). אז ס׳איז דא געלט, הערט איר, איז דא אלצדינג. ווי זאגט די גמרא: א ס ק א ק ו ר ד ע   ד מ ס ק נ ת א
ד ק א ר נ א ס ע ד פ א ר ש מ א כ ט ע ,  מאכט רש″י: יאק פשענא
― טא אי דורען קאשו נאווארע... איך זאל האבן זיין מאמעס געלט, וואלט
איך ― עהע־הע! ― אנגעשריבן אט אזא בוך! (ווייזט מיט ביידע הענט,
וואס פאר א בוך ער וואלט אנגעשריבן).
    
ג א ל ד ע: דאס איז יא ― וועמען גאט גיט מיטן לעפל, און וועמען מיטן שעפל...
306  ש ל ו ם  ע ל י כ ם
    
ט ב י ה: (קוקט־אראפ צו זיך אף די שטיוול). גוט מארגן, געלי,
רעטעך טראג איך!... א משל, דעריבער גייען קאטשקעס בארוועס... (צום
ווייב). צו וואס טויג דיר, גאלדע־ברודער, משלים? אמער, האב איך דיר
געבראכט צו פירן נייס פון בויבעריק ― אט אזעלכע פעק! (ווייזט מיט די
הענט). א פולן וואגן!
    
ג א ל ד ע: אט דערפאר, אפנים, האסטו זיך היינט אזוי געזאמט,
טביה?
    
ט ב י ה: (שטעקט־אפ די פאלעס). אביסל דערפאר און אביסל נישט
דערפאר... ווייסט דאך, אז מע קומט קיין בויבעריק, ווערט מען פארפאלן,
ווי אין פסוק שטייט:  מ ש ו ט  ב א ר ץ  ו מ ת ה ל ך   ב ה ― טא
דער, טא יענער: „רב טביה, אהער! רב טביה אהין!״ ווי די שטיינער, וואס
האבן זיך געקריגט בא אברהם אבינו צוקאפנס... דער שרייט: „רב טביה,
קעז!״ דער שרייט: „רב טביה, פוטער!״ א רוח אין אייער פארנט און
מיטן אריין ― וואס וואלט איר געטאן, אז ס׳זאל קיין טביה גאר נישט
זיין? אויס טביה! געשטארבן טביה!
    
ג א ל ד ע: בייס דיר אפ די צונג, לאזן די שונאים שטארבן, האסטו געהערט אביסל!... גיי בעסער וואש דיך, וועסטו עפעס נעמען אין
מויל אריין. א גאנצן טאג נישט געגעסן, הלוואי זאל איך ליגן זאגן!
    
ט ב י ה: זעסטו, גאלדע־ברודער, וואס אמת איז אמת. ווי אין פרק
שטייט געשריבן: א ם  א י ן  ק מ ח  א י ן  ת ו ר ה ― אז מ׳עט
מכות עסן, וועט מען קדחת קענען... ווען האט מען צייט צו טראכטן וועגן
אכילה, אז דער קאפ איז אין דער אדמה, צו אלדע שווארצע יאר? טאג־איין
טאג־אויס איז מען פארטארעראמט און פארטראסקעט, הו־הא, פרנסה!...
און גיי פרעג דעם רבונו־של־עולם קשיות, למאי זאל טביה דער מילכיקער
הארעווען מער פאר אלעמען? פארפאלן! גאט האט שוין אזוי איין מאל
באשאפן זיין וועלטל, און קיין עצות באדארף ער נישט פון קיינעם! ווי
אין פסוק שטייט געשריבן: מ י  ב ר כ ב   ו מ י   ב ס ו ס י ם ― ווער
עס פארט, און ווער עס גייט צו־פוס... מסתמא דארף אזוי צו זיין, אז די
נגידים זאלן זיך נעבעך וואלגערן אין בויבעריק אף די דאטשעס, און
אנטאן זיך כל הפארגעניגנס וכל הוווילטאגן שבעולם, און דו, טביה, ביסט
נישט קליין אויפצושטיין גאנץ פרי, כלחוך השור, אז גאט אליין שלאפט
נאך, איינשפאנען דאס פערדל און אוועקפירן פון זייער כבוד וועגן דאס
גאנצע דאברע־מזל, פון קעז און פון פוטער און פון סמעטענע און פון
שאר ירקות, טאקע פון כל מאמינים שהוא, ווי אינעם הייליקן מחזור
שטייט געשריבן...
    
ג א ל ד ע: אבער מע ווייס, אז דו קענסט! גיי וואש דיך, וועסטו
עסן!
    
ט ב י ה: איך גיי, איך גיי! (לאזט זיך צום עמער מיט דער קווארט,
פארקאטשעט די ארבל, הערט נישט אויף דעם שמועס). דאס הייסט, איך
באקלאג מיך נישט, חס ושלום! טביה איז נישט פון די, וואס באקלאגן זיך
און וויינען אף „מי יחיה״, ווארעם ס׳איז דא יידן, וואס זיינען מיר מקנא.
אייך איז, קיין עין־הרע, גאנץ גוט, רב טביה, אזוי זאגן זיי. וואס ענטפערט
מען זיי דערויף? זאג איך: וואס קומט ארויס, זאג איך, אז איין יידן איז
גוט? אלע יעהופעצער נגידים, זאג איך, וואלט געמעגט זיין אזוי ווי מיר...
חוץ מיין שאדן... (וואשט זיך, ווישט די הענט מיט א גראבן האנטעך און
זאגט שטיל דעם „שאו־ידיכם״, זעצט זיך צום טיש, מאכט המוציא).
    
ג א ל ד ע: (צו די טעכטער) זעצט זיך צום טיש, קינדער, איכ׳ל
אריינטראגן עסן. (צייטל און חווה זעצן זיך צום טיש. גאלדע אפ אין קיך).
    
ט ב י ה: און רעד מיט זיי, מיט די היינטיקע, זאגן זיי, אז ס׳א
פאסקודנע וועלט, מע דארף זי איבערמאכן. כא־כא, שוטים! נאראנים!
ס׳א־נ־אומזיסטע ארבעט! ווארעם זי בעט אייך נישט, די וועלט, אז איר
זאלט זי איבערמאכן (קייעט). דער וואס האט זי געמאכט ― יענער זאל
זי איבערמאכן... ת ו ל ה  א ר ץ  ע ל  ב ל י מ ה ― שטייט געשריבן...
דער פשט איז: לאז זי זיך שטיין, ווי זי שטייט... צו וואס זאלט איר זיך
מישן אין פרעמדע עסקים? (עס קומט־אן גאלדע מיטן עסן). אט, למשל,
לאם איך מיך אריינמישן צו אייער מאמעס טעפ אין קיך אריין ― וואס
וועט זי מיר זאגן?
    
ג א ל ד ע: יום השישי פריפעטשיק ― קיין אנדער פארגלייכן
נישט געפונען? דערצייל בעסער נייס, זאגסטו, האסט גאנצע פעק. (זי
צעגיסט איטלעכן אין די טעלער דאס עסן, זעצט זיך דערנאך אליין אויך
אוועק באם עק טיש).
    
ט ב י ה: (עסנדיק). מענדל ווערעביווקער קענט איר? א ייד א
בעל־גוף, זיצט אין ווערעביווקע נאך פון פאר מתן־תורה אן... א סברה,
אז נאך זיין טאטע און זיין טאטנס טאטע, דאס הייסט זיין זיידע און זיין
עלטער־זיידע און זיין עלטער־עלטער־זיידע זיינען געווען ווערעביווקער,
ווי מיר זאגן אין דער הגדה (זינגט מיטן נוסח פון דער הגדה) ה ר י
א נ ו! ו ב נ י נ ו! ו ב נ י ב נ י נ ו!...
    
ג א ל ד ע: מע ווייס, אז דו קענסט, מע ווייס! דו זאג בעסער,
טביה, וואס׳ט זיך געטראפן מיט מענדל ווערעביווקער? האט זיך צעזונגען א ביסל!
    
ט ב י ה: האסט קיין צייט נישט? (קוקט ארויף). דאכט זיך, עס
רעגנט נישט. (עסט ווייטער). האט זיך געטראפן מיט אים אן אומגליק.
דהיינו? ער, מענדל הייסט עס, האט, נישט דא געדאכט, נישט פאר קיין
שום יידן געדאכט, זיין אייגנס זיבן טעכטער, ווי די בעכער, הויכע, געזונטע, קיין עין־הרע, קיין בייז אויג, ווי אין פסוק שטייט:  ו י ת ר ו צ צ ו
ה ב נ י ם ― די טעכטער זיינען אויסגעוואקסן. טעכטער האבן שוין אזא
טבע: באטאג עסן זיי, באנאכט וואקסן זיי...
    
ג א ל ד ע: זאלן זיי וואקסן געזונטערהייט ― א ביסל א זאג פון
א מענטשן, האסטו געהערט א ביסל?!
ט ב י ה: (לאזט עס דורך פארביי מיט א שמייכל). הקיצור, איז
זיך מיישב די עלטערע טאכטער מענדלס און זאגט דעם פסוק „אהבתי״,
דאס הייסט, זי פארליאפעט זיך אין א גוי, עפעס א שייגעץ פון ווערעביוו־קע טאקע, און שמדט זיך אוועק און האט כאסלערע פארן גוי, און ושם
נאמר ― רוף מיך קנאקניסל!... (נעמט זיך צוריק צום עסן).
    
ג א ל ד ע: (ברעכט די הענט). א ווייטיק איז דער מאמע אירער!...
(חווה האט באלד אויפגעהערט צו עסן. צייטל ברעכט די הענט, ווי די
מוטער).
    
צ יי ט ל: פון וואנען ווייסטו עס, טאטע?
    
ט ב י ה: פון וואנען איך ווייס? איך ווייס עס פונעם סאמע רעכטן
צאפן. פונעם גלח אליין ווייס איך עס, ימח שמו וזכרו! (הערט־אויף עסן).
איך ווייס נישט פאר וואס, נאר איך האב אים פיינט, אט דעם אטיעץ
אלעקסיי... דאס הייסט, האבן האב איך צו אים גארנישט, וואס איך
ווינטש אים ― מעג אים אנקומען כאטש האלב, נאר כ׳האב אים פיינט!...
דעם טאג, ווען איך באגעגן מיך מיט אים, ווייס איך פריער, אז ס׳וועט זיך
עפעס טרעפן... (צו חווהן). דו מעגסט עס אנרופן, חווה, פאנאטיזמע, און
כדומה, און איך זאג מיר מיינס, אז א גלח גייט־איבער דעם וועג ― איז
שלים־שלים־מזל... והראיה (צו אלעמען): וואס איז עפעס גראד היינט מיין
פערדל געפעלן געווארן זיך צעלאזן משוגענערווייז בארג־אראפ, און ויברח
יעקב ― פוץ מיטן וואגן אין דער בלאטע, און באץ א קריגל מיט צוויי
טעפלעך, פראוודע ― ליידיקע, ווארעם דאס איז שוין געווען צוריקוועגס,
ווייטער וואלט איך געקאנט האבן א גרויסן שאדן... און ווער איז שולדיק,
אז נישט דער גלח? ווי קומט אהער א גלח ― וועט איר הארכן. פארנדיק
אהינצווועגס מיט דעם גאנצן דאברע־מזל, פארטיפט אין מחשבות, ווי געוויינטלעך אפן ניכטערן הארצן, און דער וואלד איז שטיל, און די זון
שיינט ווי א מנורה, מחיה נפשות, ― איך טו א קוק: ער פארט מיר
אקעגן, מיט זיין געלער בריטשקע, און די בארד זיינע איז פונעם ווינט צעטיילט אף צווייען, און די בוימלדיקע אייגעלעך שמייכלען צו מיר פון דער
ווייטן. מאך איך מיך כלא ידע ― גלייך ווי איך זע נישט, ווי אין תהלים
שטייט געשריבן: ע ם  ח ס י ד  ת ת ח ס ד ― מע דארף וויסן מיט
א גוי ווי צו האנדלען... דערזען, אז איך זע אים נישט, טוט ער, דער גלח
ימח שמו, א זאג צו מיר: „טפרררו, טעוול, וואס מאכסטו גוטס?״ קאן מען
שוין אזוי גראב נישט זיין, און איך ענטפער אים: ,,טפרררו, באטיושקא,
וואס הערט זיך עפעס בא דיר?״... מאכט ער צו מיר: „דו זעסט־אויס,
טעוול, זייער גוט!״... טראכט איך מיר: „זאלץ דיר אין די אויגן, שטיינער דיר אין הארצן!׳״... און ענטפערן ענטפער איך אים: „דו זעסט־אויס,
פאטערל, נאך בעסער״... „ווייסטו, זאגט ער, טעוול, וואס אין ווערעביווקע
האט זיך געטראפן?״ זאג איך: „ניין, פאטערל, איך ווייס נישט, וואס אין
ווערעביווקע האט זיך געטראפן. קטונתי, זאג איך, ווער בין איך אזעלכער,
פ ו ן  צ וו יי  וו ע ל ט ן  309
איך זאל מטריח זיין, זאג איך, אזא הייליקן באטיושקא, ווי דו ביסט? נאר,
זאג איך, אויב איך האב געפונען, זאג איך, לייטזעליקייט אין דיינע אויגן,
וועסטו אפשר זיין, זאג איך, אזוי גוט און וועסט מיר דערציילן?״...
פוילט ער זיך נישט און נעמט און דערציילט מיר די גאנצע געשיכטע,
הייבט־אן נישט גלייך, נאר פון פצון־זייט, „נאש באך, וואש באך״, ווי
זיין שטייגער איז, און איך זע, עס קומט אים צו א שטיק געזונט, ימח
שמו וזכרו! ניין, הערט ווייטער, וואס א גלח קאן! דאס אליין איז אים
קארג, וואס מיר צאפט זיך בלוט, האט ער נאך אין זיך א פאטעפאלנאסט
פאר מיר צו בארימען זיך, אז ער האט א גרויסן חלק אין דעם דאזיקן
שטיקל ארבעט, און אז ער האט דאס באווארנט מענדל ווערעביווקערס
טאכטער!... ווער איך שוין גוט אין כעס און עס ווילט זיך מיר אים אפענטפערן מיט א משל און מיט א מדרש און מיט א פסוק, ווי טביה קען;
נאר איך האלט מיך איין ― וואס טויג מיר האבן צו טאן מיט א גלח?
    
ג א ל ד ע: זייער רעכט האסטו געטאן, טביה...
    
ט ב י ה: (צו די טעכטער). אט איז זי אויך מסכים! (צום ווייב).
וואס וואלסטו אבער געטאן, גאלדע־ברודער, ווען דו הערסט פון אים די
ווייטערדיקע דבורים?
    
ג א ל ד ע: וואס ווייטער?
    
ט ב י ה: וואס ווייטער אלץ בעסער. ווי זאגט מען דאס: „טיפער
אין וואלד, געדיכטער די ביימער״... איך אבער האב אים געלאזט רעדן. רעד
צעזעצטערהייט ― וואס ארט עס מיך, אז דו רעדסט?... נאר ער האט
פארשטאנען, אז עס פארדריסט מיך, זאלצט ער מיר אויף די ווונדן און
דערציילט, כלומרשט אזוי זיך, פארבייגייענדיק, וואס פאר א גליק מענדל
ווערעביווקערס טאכטער האט געמאכט. „מהכתיתי, זאג איך, לאז איר
גאט העלפן״... דערזען, אז ער קאן מיך נישט איינבייסן, טוט ער א זאג
צו מיר מיט זיין צוקערדיק שמייכעלע: „איך האב געוואלט, זאגט ער,
בא דיר, טעוול, עפעס פרעגן״. „פרעג, זאג איך, באטיושקא, איכ׳ל דיר,
זאג איך, אפענטפערן על ראשון ראשון״... טוט ער א גלעט די בארד
און א מאך צו מיר: „דו ביסט דאך, זאגט ער, טעוול, א ייד א חכם. ווי
וואלט געווען, למשל, ווען מיט דיר טרעפט זיך, זאגט ער, אזא מעשה?
ווען דיין טאכטער, זאגט ער, פארליבט זיך אין א אונדזעריקן און זי וויל,
זאגט ער, פאר אים חתונה האבן?״... „אה, נישט דערלעבן וועסטו דאס, דו
פאסקודנער פאפ!״, ― טראכט איך מיר אין הארצן און ענטפערן ענטפער
איך אים אזוי: „קטונתי, זאג איך, ווער בין איך, וואס איך זאל זוכה
זיין צו אזא כבוד? נאר, זאג איך, ווען מיט מיר, זאג איך, טרעפט זיך
אזא גליק, איז אדער לאם איך דאס נישט דערלעבן, אדער, זאג איך, מיין
קינד וואלט בעסער אריין אין דער ערד, אדער מיר ביידע, זאג איך, וואלטן
איינגענומען א מיתה משונה, ווי אין פסוק שטייט: ת מ ו ת  נ פ ש י
ע ם פ ל ש ת י ם!... און ווען אפילו, זאג איך, טביה זאל פארמאגן, זאג איך, צען טעכטער, וואלטן אלע צען, זאג איך, גיכער געמעגט
זיין די כפרה אין איין טאג, איידער איינע פון זיי, זאג איך, זאל אויסבייטן דאס רענדל!״... (בא די ווערטער טוט חווה א פאל צו צייטלן אף
די הענט).
    
צ יי ט ל: (כאפט זי אונטער). גאט איז מיט דיר, חווה!
    
ג א ל ד ע: א דונער האט מיך געטראפן! דאס קינד חלשט!
חווהניו! טאכטער מיינע! (בייגט זיך אן איבער איר). נשמה מיינע!...
    
ט ב י ה: (האט א ווארף געגעבן דאס לעפל, זיך אויפגעכאפט פון
טיש, ווי א משוגענער, די אויגן פול שרעק, די הענט טרייסלען זיך).
געחלשט?... ווו?... חווהלע?... לאזט מיך!... (בייגט זיך אן צו איר, גלייכט
זיך אויס צוריק און צעשרייט זיך). וואס־זשע שטייט איר, ווי די ליימענע
גולמס? וואסער גיט אהער! וואסער! ראטעוועט! (גאלדע לויפט נאך וואסער, צייטל האלט די שוועסטער). זי האט געחלשט!... בא די שלייפן באדארף מען זי קוועטשן!... אט אזוי!... (בייגט זיך אן ווידער צו חווהן,
קוועטשט איר דעם קאפ מיט ביידע הענט. חווה עפנט־אויף די אויגן,
קוקט זיך ארום אף אלע זייטן און הייבט זיך פאמעלעך אויף, טביהס
הארץ באוועגט זיך. זיין פנים שיינט).
    
ח וו ה: (מאכט זיך צורעכט די האר). וואס איז דא געווען?
    
ט ב י ה: (שוין גאר אן אנדער מענטש). גארנישט, קינד מיינס,
גארנישט! (גלעט זי איבערן קאפ).
    
ג א ל ד ע: (מיט א קווארט וואסער). נעם א קאפעלע וואסער! דיר
איז נישט גוט געווארן אף צו חלשן, הלוואי איך זאל ליגן זאגן!...
    
ט ב י ה: וואס חלשן? ווער חלשן? אטשאדעט געווארן!... (שטופט
אפ דאס ווייב מיט דער קווארט וואסער). צו וואס וואסער? מע דארף ניט
קיין וואסער! איר זעט דאך ― אטשאדעט! פארדרייט זיך דער קאפ ― נו,
איז איר נישט גוט געווארן! זע־נאר, וואס דא טוט זיך א ביסל! מאכט זיך
אמאל, א מענטשן דער קאפ טוט וויי... (צו חווהן). ווי אזוי איז דיר איצטער, חווהלע? איבערגעגאנגען? (גלייכט זיך אויס). נו, ווי דען? איך האב
דאך באלד געזאגט, אז ס׳איז גארנישט מיט גארנישט... איז דאך עס
אבער מיט ווייבער, נשים, נישט געדאכט זאלן זיי ווערן! א ביסל א טארעראם! א געפילדער! „זי חלשט!״... „ראטעוועט!״... ווער חלשט? וואס ראטעוועט? א שרפה ― מע זאל ראטעווען?... עך, ווייבער, ווייבער! (מיט
פאטאס). נישט אומזיסט האט אייך שלמה המלך אזוי נישט ליב געהאט!
נישט אומזיסט זאגט ער אין שיר־השירים אף אלע ווייבער, אז... אז... אז...
(טוט זיך א פאטש אין שטערן). ברוך מזכיר נשמות ― לאם איך מיך
דערמאנען, וואס ער זאגט אף אייך?... (מיט כעס). אז איר פארדולט מיר
מיין קאפ!!!....
    
 פ א ר ה א נ ג.
    
 ענדע פונעם ערשטן אקט.
(א גרויסער הויף. אף יענער זייט הויף ― א גארטן. פון ווייטן, רעכטס, זעט
מען ארויס די שטוב, א דארפישע געביידע מיט א פריזבע. לינקס ― א שטאל.
נאענט צו דער ראמפע ― א ברונעם מיט אלץ וואס געהערט צו א ברונעם, אף
שעפן וואסער. דער גארטן ענדיקט זיך מיט א געפלאכטענעם פלויט. ― מיט א
גראבאייזן אין די הענט שטייט חווה אנגעבויגן און פאלעט דעם גארטן. אנגעטאן איז זי ווי א דארפסמיידל: צוויי צעפ מיט רויטע סטענגעס, אן אויסגענייט מאלאראסיש העמד מיט ברייטע ארבל, א גרינער קארסאזש אף א קורץ
    
 שווארץ קליידל).
    
ח וו ה: (ארבעט מיטן גראבאייזן לאנגזאם און זינגט מעלאנכאליש זיס):
    
 ווינטן ווייען, אזש
    
 די ביימער ווע־
    
 רן אויסגעריסן.
    
 ס׳טוט מיין הארץ מיר
    
 וויי, נאר טרערן
    
 קאנען זיך
    
 נישט גיסן.
    
 אוי! איך פטר וויסט
    
 און פינצטער מיי־
    
 נע יונגע יארן!
    
 וואלט איך קאנען
    
 וויינען ביטער,
    
 וואלט מיר גרינג
    
 געווארן...
  
(זינגענדיק קומט זי צו אלע מאל נענטער צו דער ראמפע. ― פון יענער זייט
פלויט באווייזט זיך פ ע ד י א ג א ל א ג א ן. אף זיין שווארץ העמדל
― א פידזשאק. דאס היטל אף א זייט, אין האנט א ביכל. אנגעשפארט אן פלויט
פון יענער זייט, הערט ער זיך איין, ווי חווה זינגט).
פ ע ד י א: (אפלאדירט). בראווא! בראווא!
    
ח וו ה: (כאפט זיך באם הארצן). אוי, האסטו מיך דערשראקן,
פעדיא! (ווארפט אוועק דעם גראבאייזן, לאזט זיך צו אים).
    
פ ע ד י א: (לאכט). איך האב גארנישט געוווסט, אז דו ביסט אזא
איבערגעשראקענע... (שפאנט־אריבער פון דער זייט פלויט). און וואס איז
די מעשה, וואס דו זינגסט עפעס אזוי, אזוי... ווי אזוי זאל איך דיר זאגן?
עפעס הארצעדיק? אומעטיק?
    
ח וו ה: אומעטיק אפן הארצן, זינגט זיך אומעטיק...
    
פ ע ד י א: (גייט־צו צו איר נאענט, גיט איר די האנט). אומעטיק
אפן הארצן? (פארקוקט איר אין די אויגן). וואס איז דיר, הערצעלע מיינס?
טייבעלע מיינס? (וויל זי ארומנעמען, זי לאזט זיך נישט).
    
ח וו ה: דו פארגעסט, וואס מיר שטייט פאר? (זיפצט).
    
פ ע ד י א: נארישקייטן!
    
ח וו ה: בא דיר איז עס אפשר נארישקייטן... (דערזעט בא אים דאס
ביכל). דאס וואס איז?
    
פ ע ד י א: וואס כ׳האב דיר צוגעזאגט. מאקסים גארקי.
    
ח וו ה: (לעבעדיק). אך, גארקי!... (נעמט דאס ביכל, מישט־אויף,
דערזעט דאס בילד). דא איז דאס בילד א סך שענער!... ווי פראסט! ווי
איינפאך! אט דאס איז א מענטש! אט דאס איז א כאראקטער!... א דאנק.
(דריקט אים נאך א מאל די האנט, קוקט אפן פארטרעט, וואס אין ביכל,
און אף פעדיאן). ווייסט, אף וועמען ער איז פאכאזשע?
    
פ ע ד י א: אף וועמען?
    
ח וו ה: אף וועמען? פארשטייט זיך, אף דיר! (צעלאכט זיך).
    
פ ע ד י א: וואס־זשע לאכסטו?
    
ח וו ה: (טראגט אים אונטער דאס ביכל). נא זע! צוויי טראפן
וואסער!...
    
פ ע ד י א: (קוקט נישט אין ביכל, קוקט אף איר). ווי שיין דו
ביסט היינטיקן פרימארגן! ווי די זון ― אזוי שיינסטו! ווי דער הימל זיינען דיינע אויגן! און דער קאסטיום, האלקע מיינע, דער דאזיקער קאסטיום
ווי ער פאסט דיר! (באטראכט זי). אונדזער נאציאנאלער קאסטיום פון
מאלאראסיע! ווי שיין דו ביסט, עווא!...
    
ח וו ה: און ווי שיין דו האסט אויסגעלערנט זיך רעדן, פעדיא! ווי
פון א ביכל אקוראט!... (צעלאכט זיך ווידער).
    
פ ע ד י א: עפעס לאכסטו מיר היינט צופיל, האלעטשקע?
    
ח וו ה: ס׳איז מיר פריילעך ― לאך איך...
    
פ ע ד י א: אט ערשט איז דיר געווען אומעטיק, איצט ― שוין
פריילעך!...
    
ח וו ה: געווען פינצטער, אויפגעגאנגען די זון, געווארן ליכטיק...
(קוקט אים טיף אין די אויגן אריין).
פ ע ד י א: (קאן נישט בייקומען איר קוקן). א האלבע מלוכה פאר
א טרונק וואסער, טייבעלע מיינס!
    
ח וו ה: קום, איכ׳ל דיך אנטרינקען! (זיי לאזן זיך ביידע צום ברונעם.
חווה פריער, פעדיא נאך איר. געשיקט, בריהש, ווי אן אמת דארפיש מיידל,
כאפט זי דעם עמער, פארווארפט דעם שטריק אין ברונעם אריין, א טרייסל
אהער און אהין ― פארטיק אן עמער וואסער). האב איך ערלעך פארדינט
מיין האלבע מלוכה?
    
פ ע ד י א: (טרינקט זיך אן). א גאנצע מלוכה, קעניגן מיינע!...
ווייסטו, וואס איך בין געקומען? איך האב געוואלט מיט דיר עפעס רעדן,
עווא...
    
ח וו ה: (מיט אמאל איז פארשווונדן איר פריילעכקייט). עפעס
רעדן?... זיץ. (זעצט זיך אוועק אף די הילצערנע צאמרינעס פון ברונעם,
ווייזט אים אן ארט נעבן זיך).
    
פ ע ד י א: (זעצט זיך אוועק, נעמט־ארויס א פאפיראס). איך האב
זיך געוואלט זען מיטן באטיושקא, מיטן פאטער אלעקסיי, מיט אונדזער
גלח...
    
ח וו ה: (א מאך מיט דער האנט). נאר נישט וועגן דעם!...
    
פ ע ד י א: (פארווונדערט). פאר וואס עפעס, טייבעלע?
    
ח וו ה: אזוי... היינט נישט... נישט אויפגעלייגט...
    
פ ע ד י א: איך זע טאקע, אז דו ביסט נישט אויפגעלייגט...
(פאררייכערט דעם פאפיראס, זעט־אויס אומצופרידן. חווה באמערקט עס).
    
ח וו ה: דו פארגעסט, וואס מיר שטייט־פאר, פעדיא! מאכן אזא
שריט... אפגעזעגענען זיך מיט אלץ... מיט מיין גאנצן פארגאנגענעם, מיט
טאטע־מאמע און מיט אלע מייניקע אף שטענדיק...
    
פ ע ד י א: אף שטענדיק?
    
ח וו ה: אף אייביק!... דו קענסט נישט מיין טאטן, פעדיא! דאס
איז א מענטש מיט א כאראקטער! ער וועט מיך גיכער זען א טויטע, איידער
מוחל זיין מיר דעם שריט! קיינמאל נישט!
    
פ ע ד י א: קיינמאל נישט?
    
ח וו ה: קיינמאל נישט! כאטש ליב האט ער מיך ― נישטא נאך
אזא פאטער דער צווייטער!... (פויזע. רעדט מיט געבעט). וואס טוט מען,
פעדיא טייערער, וואס טוט מען, אז מיין טאטע זאל מיך פארשטיין און...
זאל מיר מוחל זיין? ווי אזוי מאכט מען?...
    
פ ע ד י א: (מאכט א אומפריינטלעכע מינע). דו זארגסט זיך פאר
דיין טאטן מער ווי פאר זיך. דו האסט אין זינען דיין טאטן מער ווי די
גאנצע וועלט...
    
ח וו ה: (פארדראסיק). און דו האסט אין זינען זיך מער ווי די
גאנצע וועלט, און אפילו מער ווי מיך...
    
פ ע ד י א: (אויפגעבראכט). א, ניין! זעסטו, דאס זאגסטו שוין
דורכויס נישט אמת ― און דו אליין ווייסט עס!... (מיט פייער). דו ווייסט
גאנץ גוט, אז די וועלט ― דאס ביסטו!... אז פאר דיר בין איך גרייט...
(פארווארפט דעם פאפיראס).
    
ח וו ה: (ענדיקט פאר אים). אין פייער און אין וואסער... ווי אין
די ביכלעך שטייט געשריבן... איך וואלט וועלן וויסן אט וואס, פעדיא.
איך וואלט וועלן וויסן, ווי וואלט געווען, ווען דו זאלסט דארפן מאכן
דעם שריט, וואס מיר שטייט־פאר?
    
פ ע ד י א: וואלט איך אים געמאכט און ווינציקער גערעדט, טייבעלע מיינס! איבעריקנס, צו וואס איז דער עקזאמען, עווא?... און איבערהויפט, וואס טוט זיך עס מיט דיר? אדער בא דיר איז עפעס ― וואס פארגעקומען, אדער איך האב דיך נישט געקענט?
    
ח וו ה: אזוי שפעט זיך ארומגעקוקט, אז דו קענסט מיך נישט?
    
פ ע ד י א: (האט זיך פארכאפט). איך זאג נישט, אז איך קען דיך
נישט ― ניין! איך זאג, אז איך ד ע ר ק ע ן  דיך נישט... און אן אלעמען, זע איך ארויס, עווא, אז דו ביסט היינט גלאט נישט אויפגעלייגט...
ווען איך ווייס, אז דו ביסט היינט אזא... (שטרעקט איר אויס די האנט).
זיי געזונט, עווא!
    
ח וו ה: (א לאז צו אים מיט ביידע הענט). פעדיא! מיין קאפריזנער העלד! גיי נישט אוועק! לאז מיך נישט אליין! איך נייטיק זיך אין א
גוט ווארט!... איך האב דעם גאנצן פרימארגן ארויסגעקוקט אף דיר!...
(אין פארצווייפלונג). איך האב מיט דיר אזוי פיל צו ריידן! אזוי פיל!
    
פ ע ד י א: (זעצט זיך אוועק צוריק). פאר וואס זשע רעדסטו נישט?
דו ווייסט, אז איך האב ליב הערן, ווי דו רעדסט, קעניגן מיינע!
    
ח וו ה: (ווערנד זי רעדט, שפילט זי זיך מיט אירע צעפ, צעפלעכט
זיי און פארפלעכט). דו ווייסט נישט, וואס איך טראג־איבער. פון איטלעכן
באזונדער! פון איטלעכן באזונדער!... מיינע היימישע קוקן מיר נאך,
היטן מיר די טריט... זיי שטויסן זיך, אז איך בין צו דיר... אז... עס ציט
מיך צו דיר!... מיין שוועסטער ― זי האט זיך דערלויבט מיר צו לייענען א
נאטאציע! די מאמע מיינע זאגט מיר גארנישט, נאר זי קוקט אף מיר און
זיפצט... הלוואי וואלט זי בעסער מיר שוין געזאגט, פירגעהאלטן, געשאלטן!... ווארעם יעדער זיפץ אירער רייסט־אויס בא מיר א שטיק הארץ!...
היינט די מלחמה, וואס מיר שטייט־פאר מיטן טאטן!... אים זאגן, אז איך
האב דיך ליב, אז איך קאן אן דיר נישט לעבן?... אט האב איך דיר, זעסטו,
אויסגעזאגט דעם גאנצן אמת...
    
פ ע ד י א: איך דאנק דיר, עווא! (נעמט איר האנט, וויל זי ארומנעמען אינגאנצן, זי לאזט זיך נישט). וואס איז מיט דיר, הארציקע?
    
ח וו ה: איך ווייס אליין נישט, וואס מיט מיר איז! זע איך דיך
נישט ― שטארב איך אוועק... דערזע איך דיך ― צינדט זיך אן אין מיר
א פייער ― נישט אף דיר, ניין! נאר אף יענע, וואס האבן אויסגעטראכט,
אז מענטשן זאלן זיין אפגעווייטערט איינס פון דאס אנדערע מיט זייער
גלויבן און מיט זייער...
    
פ ע ד י א: מיר באדארפן זיך אוועקשטעלן העכער פון די אלע
קינדערייען, וואס מענטשן האבן צוגעטראכט! (רוקט זיך צו). איך זאג דיר,
דו קעניגן פון מיין נשמה, אז ס׳נישטא די זאך אף דער וועלט, וואס זאל
שטיין אונדז אין וועג... בארויק דיך, עווא, פארגעס נישט, אז איך בין
מיט דיר אלע מאל און אומעטום, און אז דיין גליק (באגייסטערט) ―
דאס איז דער איינציקער צוועק פון מיין לעבן! צוליב דיר וועט מיר שיינען
אט די זון, זיך פארבן אט דער הימל, גרינען אט דאס גראז, בליען אט
די קווייטן... צוליב דיר וועט מיר די גאנצע וועלט זיך פארוואנדלען אין א
גן־עדן, און דו וועסט זיין פאר מיר די קעניגן פון דעם גן־עדן, און איך
וועל זיין דיין געטרייער קנעכט! איך וועל היטן דיינע טריט, דיין שלאף,
דיינע קאפריזן, קוקן אין דיינע אויגן. אין די שיינע קלארע אויגן דיינע!...
    
ח וו ה: (כאפט אים ארום אין עקסטאז מיט ביידע הענט ארום
האלדז). אוי! פעדיא! פעדיא! (לאזט אים אפ). דו מאכסט מיך קראנק!
דו מאכסט מיך משוגע! איך וועל אראפ פונעם זינען ― אזוי ליב האב
איך דיך! איך בין א פארפאלענע ― איך ווייס דאס, איך פיל, אז איך
גיי צו גרונט, נאר איך קאן מיך נישט בייקומען! איך גיי פארלוירן, איך
בין א פארלוירענע!... (באהאלט דאס פנים אין די הענט).
    
פ ע ד י א: א פארלוירענע? צו וואס זאלסטו עס זאגן, קריינדעלע,
אז דו ווייסט, אז ס׳איז נישט אזוי? צו וואס, הארציקע, אזעלכע ווערטער,
אז דו ווייסט אליין, אז דיין נשמה איז לויטער, ווי קרישטאל, און אליין
ביסטו ריין, ווי א מלאך? (נעמט־ארום איר טאליע, רעדט איר גלייך אין
אויער, קושט אירע צעפ). איך זע דיך א פריילעכע, א צופרידענע, א גליקלעכע, א, טייערע געטרייע עווא מיינע! דיין פנים שיינט, זע איך, אזוי ווי
די זון אין האלבן טאג... דיינע אויגן לויכטן, זע איך, ווי די שטערן אין
האלבע נאכט... פון גליק, פון ליבע... און גיך וועט דאס זיין, גאר־גאר גיך...
מיר׳ן נאך היינט זיין ביידע באם באטיושקא אלעקסיי...
    
ח וו ה: (האט זיך ארויסגעריסן פון זיינע ארעמס, גלייך אזוי ווי
א שלאנג האט זי א ביס געגבן, און איז שטיין געבליבן אף די פיס).
א, ניין! ניין! נישט היינט! היינט נישט!... איך וויל נישט! איך קאן נישט!
(פעדיא צו איר ― ער וויל זי ארומנעמען). לאז מיך! לאז מיך אפ! גענוג
גענוג אנגערעדט זיך! פעדיא, אנטלויף! פאלג מיך.― טראג זיך אפ!...
פארנאכט זעען מיר זיך נאך אמאל, ווידער אט א דא... גיי, פעדיא! גיי,
טייערער!
    
פ ע ד י א: (קאן נישט אוועקגיין, קוקט איר אין די אויגן, דריקט איר די
האנט, לאזט זיך גיין, קוקט זיך אום צוריק, מאכט צו איר מיטן היטל. זי שיקט אים
א קוש אין דער לופט, און נאך א קוש, און נאך א קוש. ― אומבאמערקט באווייזט זיך
פון דער ווייטן ט ב י ה ,  אין דער צייט, ווען פעדיא שפאנט־אריבער צוריק איבערן פלויט און חווה נעמט זיך צוריק צום גראבאייזן. ער קומט־אן מיטן עמער אין
האנט, די פאלעס אונטערגעשטעלט, גייט־צו צום ברונעם בעת פעדיא איז שוין פון יענער
זייט פלויט, שטעלט זיך אוועק פון אונטער דער האנט ארויס איינצוקוקן זיך אין
דער ווייטן, דערזעט די טאכטער מיטן גראבאייזן אין די הענט, באקלערט זיך פריער
וואס ער זאל טאן, נעמט זיך דערווייל צו דער ארבעט ― שעפן וואסער).
  
ט ב י ה: (גרייט אראפצולאזן דעם עמער אין ברונעם אריין, בלייבט
שטיין, רופט די טאכטער מיטן פינגער). אנו, קום נאר אהער, חווהלע! זיי־זשע מוחל...
    
ח וו ה: (גייט־צו מיטן גראבאייזן). וואס איז, טאטע? מיך רופסטו?
    
ט ב י ה: (ווייזט מיט דער האנט). ווער איז אט א יענער א אט
דארטן?
    
ח וו ה: (קוקט זיך איין). ווו?
    
ט ב י ה: (ווייזט איר ארויף, אהין, ווייט). אט א דארטן א, פון
יענער זייט פלויט... צי עס ווייזט זיך מיר אויסעט?
    
ח וו ה: עס ווייזט זיך דיר אויס.
    
ט ב י ה: (הערט נישט אויף איינצוקוקן זיך). איך וואלט אבער
געמעגט שווערן, אז ס׳א מענטש...
    
ח וו ה: (קוקט אויך אהין). יא, ס׳א מענטש.
    
ט ב י ה: און אויב כ׳האב קיין טעות נישט, דארף עס זיין כוועדקע
גאלאגאן, זאל מאריך ימים ונשים זיין... איז דאס ער?
    
ח וו ה: ער...
    
ט ב י ה: (מיטן פנים צו דער טאכטער). גייט ער נישט פון דאנען?
    
ח וו ה: (דרייסט, דעם פאטער אין די אויגן). פון דאנען...
    
ט ב י ה: צו וועמען האט ער עס באדארפט, דער קדיש?
    
ח וו ה: צו מיר.
    
ט ב י ה: צו דיר?
    
ח וו ה: צו מיר.
    
ט ב י ה: וואס־זשע האט ער געוואלט, דער תכשיט?
    
ח וו ה: וואס זאל ער וועלן?
    
ט ב י ה: איך מיין... מסתמא האט מען געשמועסט?
    
ח וו ה: געוויס האט מען געשמועסט.
    
ט ב י ה: פון וואס, למשל? אז פון געשעפט ― זיכער נישט, פון
פאליטיקע ― נישט, און פון ביכער אויך נישט...
    
ח וו ה: האסט נישט געטראפן, טאטע... מיר האבן אקוראט גערעדט וועגן ביכער... (ציט־ארויס פון קארסאזש דאס בוך, וואס פעדיא
האט איר איבערגעלאזט). אט דאס האט ער מיר געבראכט צו טראגן...
    
ט ב י ה: א ביכל? (נעמט און באטראכט דאס בוך). מהכתיתי.
ביכער דארף מען לייענען... פון ביכער ווייסט מען אלץ, וואס אף דער וועלט
טוט זיך, סיי אפן הימל, סיי אף דער ערד. נאר וואס דען? איין זאך פאר־
    
פ ו ן  צ וו יי  וו ע ל ט ן  317
 שטיי איך נישט: מיט ביכלעך קאן מען, דאכט מיר, טרעפן גלייך אין שטוב
 אריין. צו וואס שפאנען איבער א פלויט, ווי א יוון אין סוכה?... צי אפשר
 איז דאס אזא סחורה, וואס האט מורא פאר א גוט־אויג?... פון די גוטע
ביכלעך, וואס מע דארף זיך מיט זיי באהאלטן אפן בוידעם?
    
ח וו ה: (נעמט־צו דאס ביכל). ס׳איז דווקא א לעגאל ביכל און מע
מעג עס לייענען ― ס׳איז פון גארקין.
    
ט ב י ה: (מאכט־צו איין אויג). פון גארקען? ווער איז געווען דער
גארקע?
    
ח וו ה: מאקסים גארקי ― א שרייבער א רוסישער... דער צווייטער פון טאלסטאי, פונעם גראף טאלסטאי, וואס זיין פארטרעט הענגט
בא אונדז אף דער וואנט...
    
ט ב י ה: א? אט א יענער גראף טאלסטאי, וואס זאגט, אז מע
שטעקט דיר אפ א פאטש אין איין באק, זאלסטו זאגן יישר־כוח, דערלעבט
איבער א יאר ― און אונטערשטעלן די אנדערע באק?... און וואס דרשנט
ער, אט דער דאזיקער מאקסים דיינער? ווי אזוי הייסט ער ― גארקע?
    
ח וו ה: חוזק קאנסטו מאכן, טאטע, פון וועמען דו ווילסט, נאר
נישט פון אזעלכע מענטשן, ווי דער גראף טאלסטאי אדער גארקי... מאקסים גארקי איז א מענטש, וואס זיין נאמען לאזט זיך הערן ווייט, זיינע
ביכער ווערן איבערגעזעצט און געלייענט אומעטום. אלצדינג, וואס ער איז
דערגאנגען, איז ער דערגאנגען פון זיך אליין, אין ערגעץ נישט געלערנט...
א פראסטער מענטש, נאר א גרויסער מענטש... אט האסטו זיין פארטרעט.
(טראגט־צו דעם פאטער דאס ביכל, ווייזט אים אפן בילד).
    
ט ב י ה: (שטעלט־אוועק דעם עמער, ווישט־אפ די הענט אן דער
פאלע, נעמט דאס ביכל, קוקט אפן בילד מיט איין אויג צוגעמאכט, ווי א
מבין). פסס! א גדול! (שאקלט מיטן קאפ, פארבייסט א ליפ). טאקע גאר פון
די גדולים!... ווי אין פסוק שטייט:  ה י ד י ם   י ד י  ע ש ו ― א
פלייצע אביסל! נו־נו! ווי קאן גאר א ייד אזוי אויסוואקסן? ווו וועט זיך
בא יידן נעמען אזא פלייצע מיט אזעלכע ידים?... (פויזע). נאר ווייסטו,
וואס איך וועל דיר זאגן, טאכטער? מיר דאכט זיך, אז ער איז מיר עפעס
זייער קענטלעך! איך וואלט געמעגט שווערן, אז איך האב אים געזען,
אט דעם נפש!
    
ח וו ה: ווו האסטו אים געקאנט זען?
    
ט ב י ה: ווו ― געדענק איך שוין נישט אקוראט. נאר אויב איך
האב קיין טעות נישט, איז אדער בא דער באן טראגן זעק, אדער אין
וואלד שלעפן קלעצער...
    
ח וו ה: (נעמט־צו באם פאטער דאס ביכל, באהאלט עס צוריק אונטערן קארסאזש). קומט־אויס נאך דיינע רייד, אז טראגן זעק, אדער שלעפן קלעצער, איז א בזיון? און דו אליין, טאטע, פלעגסט נישט שלעפן קיין
קלעצער?...
318  ש ל ו ם   ע ל י כ ם
    
ט ב י ה: נישט היינט געדאכט, פאר וואס נישט? (לאזט־אראפ
מיטן שטריק דעם עמער אין ברונעם).
    
ח וו ה: און איצט הארעוועסטו נישט? און מיר אלע הארעווען ניט?
(קוקט ווי דער פאטער פארווארפט דעם שטריק מיטן עמער אין וואסער).
    
ט ב י ה: דאס איז א באזונדערע זאך, קינדעניו! דערויף איז פאראן א פסוק א בפירושער, פארשטייסטו מיך, אין דער תורה: ב ז י ע ת
א פ י ך ת א כ ל  ל ח ם ― דאס שטיקל ברויט דארף מען פארהארעווען,
אומזיסט גיט קיינער נישט... נאר וואס דען? נישט דאס האב איך דיר געוואלט זאגן... געוואלט האב איך פרעגן בא דיר, זאלסט מיר זאגן, וואס פאר
א באקאנטשאפטן פירט איר עס? און וואס פאר א מחותן איז מיט טביהס
טעכטער, אייגנטלעך, אזא כאם?
    
ח וו ה: (א טריט צוריק). פאר וואס קומט אים אזא נאמען? דו
קענסט אים?
    
ט ב י ה: (ציט די שטריק מיטן עמער פון ברונעם). וואס דען איז
ער? מר־בר־רב־אשיס אן אייניקל? רב כוועדקע ברב מיקיטע גאלאגאן ―
א קלייניקייט! אזא גוי א יאבעדניק, ווי מיקיטע, וואס קומט־ארויס פון
סאמע מיוחסים... דער זיידע טערענטי עליו השאלעכץ געווען א שיכור
הגדול הגיבור והנורא און געשלאגן דאס ווייב דריי מאל א וואך, און דער
עלטער־זיידע עליו הפאקרישקע איז געזעסן יומם וליל און אכטונג געגעבן
אף די חזירים...
    
ח וו ה: (פארדראסיק, נאר האלט זיך איין). דו אליין זאגסט וויפל
מאל, אז דער עיקר איז דער מענטש אליין, נישט דער ייחוס, פון וואנען
ער שטאמט... סע שטייט געשריבן, זאגסטו, אז אלע מענטשן קומען־ארויס
פון איין טאטן, און אז איין גאט האט זיי באשאפן, און קומט צו עפעס...
    
ט ב י ה: (שטעלט־אוועק דעם אנגעשעפטן עמער וואסער אף דער
הילצערנער צאמרינע פון ברונעם). ע, נארעלע, ווייסטו דאך גארנישט וואס
דו רעדסט. דאס איז עפעס א נ ד ע ר ש ,  און דאס איז וו י ד ע ר
עפעס אנדערש. בא גאט זיינען טאקע אלע אלץ איינע מיוחסים. נאר וואס
דען? וואס צו גאט איז צו גאט, און וואס צו לייטן איז צו לייטן, ווי דער
מדרש זאגט...
    
ח וו ה: (לאזט אים נישט ענדיקן). אף אלצדינג איז בא דיר פאראן, טאטע, אדער א מדרש, אדער א פסוק, אדער ווי אזוי נאך הייסט עס
דארט בא דיר... וואס פאר א פסוק וועסטו מיר אויסזוכן דערויף, וואס אט
האט גאט באשאפן אזא וועלט, אזא שיינע וועלט (ווייזט מיט די הענט ארום
זיך), און אזא גרויסע וועלט, און מענטשן קאנען זיך נישט איינטיילן. דער
זאגט: צוליב מיר האט גאט באשאפן די וועלט, און דער זאגט ― צוליב
אים. דער בארימט זיך, אז זיין גאט איז דער אמתער, און דער זאגט:
ניין, מיין גאט איז דער אמתער!...
    
ט ב י ה: (פארשטעלט זיך די אויערן). טע־טע־טע! פילאזאפיע!
פ ו ן  צ וו יי  וו ע ל ט ן  319
פידרעך! נעכטיקע טעג! אפן הימל א יאריד! הקיצור, נישט איך וועל דיך,
נישט דו וועסט מיך איבערשפארן, ווי אין חומש שטייט געשריבן: כ ל
ע ו ר ב  ל מ י נ ה ו ― איטלעכער וועט בלייבן בא זיין משוגעת... ווו־זשע האלטן מיר, ברוך מזכיר נשמות? יא! בא דעם האלטן מיר, אז פארן
רבונו־של־עולם זיינען אלע מענטשן גלייך. ל י  ה ש מ י ם  ו ל י
ה א ר ץ ― יידן און, להבדיל, גויים ― אלע גלייך. נאר דאס ווייסטו, אז
די תורה האט אונדז אנגעזאגט, אז מיר זאלן ליב האבן אלע מענטשן,
נאר עמלקן זאלן מיר געדענקען?!...
    
ח וו ה: אקעגן וואס זאגסטו דאס, טאטע?
    
ט ב י ה: אקעגן דעם, וואס איך זיץ צווישן גויים אזוי פיל יאר,
דער סטארשינא וועט פאר מיר קיין זאק בארשט נישט אוועקגעבן, און
דער סטאראסטא ― יענער איז נאך מיר גאר די כפרה. איא? פונדעסטוועגן, לאז גאט היטן בא א שימחה, איך מיין בא א פאגראם, ווייס איך
נישט אויב עס וועט זיך נישט פארוואלגערן בא זיי אין בוזעם א פאר
שטיינער פון מיינעטוועגן...
    
ח וו ה: צו וואס אזעלכע טרויעריקע געדאנקען?
    
ט ב י ה: איך האב מיך דערמאנט אן מענדל ווערעביווקער, וואס
פאר א סוף ער האט געהאט. (נעמט אן די טאכטער פאר א האנט). הארך
נאר אויס, חווה, וואס איך וועל בא דיר פרעגן...
    
ח וו ה: וואס וועסטו פרעגן?
    
ט ב י ה: נאר זאלסט מיר זאגן אקוראט, נישט ווי פאר א טאטן,
נאר ווי פאר א גוטן פריינט, וואס האט דיך ליב און זיין איינציקער
ווונטש איז דיך צו זען גליקלעך...
    
ח וו ה: (שטארק אומרויק). צו וואס אזא לאנגע פאררעדע?
    
ט ב י ה: (נעמט זיך בא דער בארד). ווי וואלט געווען, למשל, ווען
איך קום צו דיר און זאג דיר: טאכטער לעבן! טו פון מיינעטוועגן א זאך,
וואס דיר קאן דערפון נישט ארויסקומען קיין רעה און מיר וועט דאס
זיין די גרעסטע טובה ― וואלסטו עס מיר געטאן, צי ניין?
    
ח וו ה: געוויס יא...
    
ט ב י ה: און אז ס׳זאל זיך דיר מאכן טאן א זאך, וואס קאן
אוועקהרגענען דעם טאטן, וואלסטו דאס געטאן?
    
ח וו ה: געוויס נישט...
    
ט ב י ה: וויבאלד אזוי (פריילעך), היינט וואס האבן מיר נאך צו
שמועסן? וויבאלד אזוי, איז ל א א מ ר כ ל ו ם ― האט קלים גארנישט געזאגט!... נישט איך האב דיך געפרעגט, נישט דו האסט מיר געענטפערט... און ווי אין פסוק שטייט:  ו י ש כ ח ה ו ― מאכט רש″י:
„נע בולא ניקאלע או מיקאלע״... חבר ווי געוועזן!... (ציט איר אויס זיין
האנט. חווה נעמט בא אים די האנט מאשינאל. ער כאפט דעם עמער וואסער און לאזט זיך צו דער שטאל־צו. חווה איז געבליבן שטיין און קוקט
אים נאך, ביז ער ווערט פארשווונדן. זי לאזט זיך גיין גלייך ווי צו אים
און קערט זיך אבער אום צוריק).
  
ח וו ה: (א מאך מיט דער האנט, צו זיך אליין, אנטשלאסן). נו!
מיר׳ן נאך זעען!... (זי לאזט זיך צו דער שטוב צו).
    
 פ א ר ה א נ ג.
    
 ענדע פונעם צווייטן אקט.
    
 דריטער אקט
    
  ע ר ש ט   ב י ל ד.
    
(באם וואלאסטנאי שרייבער מיקיטא גאלאגאן אין הויף ― קאנטורן פון א
שטוב. עס דארף צו זיין פארענדערט פון דער דעקאראציע וואס אין צווייטן אקט
דערמיט, וואס אנשטאט דעם ברונעם קאן זיין אדער א בוים מיט א בענקל ארום
בוים, אדער א סטורדע היי מיט הראבלעס אנגעווארפן, אדער שטיינער, אדער
ליים־ציגל, ארום וועלכע מע קאן זיצן צוגעשפארט און רייכערן ליולקעס. ― די
דעקאראציע פונעם ערשטן בילד פון דריטן אקט באדארף זיין צונויפגעשטעלט
אזוי, אז ווי־נאר דאס בילד ענדיקט זיך, זאל דער צווייטער פארהאנג זיך אויפהייבן און דאס צווייטע בילד פון דריטן אקט זאל שוין קאנען אנפאנגען. און
אזוי ווי דאס צווייטע בילד פון דריטן אקט הייבט זיך אן שבת־צו־נאכטס, בא
שטארקער פינצטערניש, וועלן די איבעריקע אקסעסוארן פון דער פריערדיקער
דעקאראציע קאנען אומבאמערקט צוגענומען ווערן. ― דער הויף דארף זיין
מער אין דער פערספעקטיוו, ווי אין דער ווירקלעכקייט. אין דער פרעספעקטיוו
קאנען זיין ביימער, וועגן, רעדער און אויך, אויב מעגלעך, געמאלטע קי. ―
אפן גראז, אדער אף די שטיינער, אדער באם היי, זיצן צוגעשפארט דער בעל־הבית פונעם הויף,  מ י ק י ט א ג א ל א ג א ן ,  ד ע ר  ס ט א ר ־
ש י נ א מיטן ס ט א ר א ס ט א און מע רייכערט ליולקעס. אנגעטאן איז
מען יום־טובדיק, מיט רויטע, בלויע און גרינע גארטלען, מיט ווייסע און
גרויע שמויסענע היטלען, כאטש ס׳איז זומער. דער סטארשינא מיטן סטאראסטא
טראגן גרויסע בלעכלעך אפן הארצן. בא דער זייט שטייט, מיטן היטל אין איין
האנט און מיט א גרויסן שטעקן אין דער אנדערער האנט, דער ס א ט ס ק י ,
אויך מיט א בלעכל און מיט געלע האר אפן קאפ, קוקט מיט רעספעקט אפן
    
 סטארשינא מיטן סטאראסטא, ווארט אף זייער באפעל).
    
מ י ק י ט א ג א ל א ג א ן: צוויי מאל איז ער געווען בא מיר,
דער ייד. איין מאל נאך גאנץ פרי, באלד נאך דעם, ווי מיין ווייב האט
פארטריבן די קו אין טשערעדע, און דאס אנדערע מאל שוין נאך האלבן
טאג ― שוין ביידע געווען, אי ער, אי זי, זיין ווייב, הייסט דאס. מיך געבעטן, געוויינט, געחלשט, אין די הענט מיר געקושט, איך זאל זיי נאר
זאגן, ווו זייער כוואווא איז?
    
ס ט א ר ש י נ א: נו, און דו וואס?
    
מ י ק י ט א ג א ל א ג א ן: איך וואס? גארנישט! איך ווייס
נישט! פון וואנען זאל איך וויסן? און זיי ווידער א מאל און אבער א
מאל! פאלן מיר צו די פיס, קושן מיר די הענט און וויינען און קלאגן און
יאמערן... און ער, טעוול הייסט עס, ווייזט מיר אף גאט און אפן הייליקן
לעמפל ― איך זאל אים צולאזן צו זיין כוואוואן נאר אף צוויי מינוט,
נאר אף צוויי ווערטער!... טשעפע זיך אפ, קלעשטש! ייד איינגעגעסענער,
טפו!... (שפייט אויס).
    
ס ט א ר ש י נ א: און דו וואס?
    
מ י ק י ט א ג א ל א ג א ן: איך וואס? גארנישט! טשעפע
זיך אפ, זאג איך, קלעשטש וואס דו ביסט! איינגעגעסענער ייד, טפו!...
(שפייט־אויס). און דא ציטער איך, טאמער טוט ער א קוק אריין אין דער
צווייטער הארניצע ― דארט זיצט דאך אקוראט זיין כוואווא! וואס טוט
מען? זאג איך צו זיי: איר וועט אוועקגיין, זאג איך, מיט גוטן ― איז גוט,
אנישט, זאג איך, האבן מיר א זאקאן, זאג איך, און פא־זאקאנו קאן איך,
זאג איך, אראפברענגען דעם אוראדניק אהער!... מיינט איר, ער האט זיך
איבערגעשראקן? דריי אוראדניקעס, זאגט ער, און אפילו דער גובערנאטאר
אליין קאן אים אויך גארנישט טאן! ווארעם פאר זיין קינד קאן ער אנשפארן צום קייסער ― איר הערט ווערטער? צום קייסער!...
    
ס ט א ר ש י נ א: (צום בעל־הבית). און איך אף דיין ארט וואלט
נישט אזוי געטאן... טעוול איז פארט אן אייגענער מענטש... (צום סטא־ראסטא). האב איך רעכט, סטאראסטא? (שפייט־אויס).
    
ס ט א ר א ס ט א: (רייכערט). זייער גערעכט, האספאדין סטאר־שינא, טעוול איז אן אייגענער מענטש.
    
ס ט א ר ש י נ א: און א גוטער מענטש, כאטש ער איז א זשיד.
האב איך רעכט, סטאראסטא?
    
ס ט א ר א ס ט א: זייער גערעכט, האספאדין סטארשינא, טעוול
איז א גוטער מענטש, כאטש ער איז א זשיד.
    
מ י ק י ט א ג א ל א ג א ן: (צום סטארשינא). ווי אזוי־זשע
דען וואלסטו געטאן, האספאדין סטארשינא?
    
ס ט א ר ש י נ א: (רייכערט). איך ווי אזוי וואלט געטאן? איך
וואלט נישט געווארט, ביז ער׳ט קומען צו מיר, בעטן זיך און בוקן זיך...
כ׳וואלט געקומען צום יידן און וואלט אים געזאגט: הער נאר, טעוול, אזוי
און אזוי איז די מעשה. מיין זון כוועדאר און דיין טאכטער כוואווא האבן
זיך פאליובעט און זיי מוזן זיך נעמען. און אזוי ווי מיין זון איז א פראוואסלאוונער און דיין טאכטער נישט, באדארף דיין כוואווא אננעמען אונדזער פראוואסלאוויע... (שפייט־אויס). האב איך רעכט, סטאראסטא?
    
ס ט א ר א ס ט א: זייער גערעכט, האספאדין סטארשינא! כוואווא
מוז אננעמען אונדזער פראוואסלאוויע! (שפייט־אויס).
פ ו ן  צ וו יי  וו ע ל ט ן  323
    
מ י ק י ט א ג א ל א ג א ן: וואס פארא קלוגע קעפ איר זייט
ביידע! איר פארגעסט, אז טעוול איז א ייד און איז קלוגער פון אונדז
אלעמען. איידער מיר וואלטן זיך ארומגעקוקט, וואלט ער זיין טאכטער באשטאט און אזוי פארטאכטארעט, אז דער רוח אליין וואלט זי נישט געקאנט געפינען! ― דערציילן זיי מיר מעשיות! אומזיסט בין איך געווען א
וואלאסטנאי שרייבער גוטע פינף און דרייסיק יאר?
    
ס ט א ר ש י נ א: וואלסט נאך איצט אויך געווען א וואלאסטנאי
שרייבער, זאלסט נישט געווען גראבן, דערלאנגען און יאבעדען אף דער
הראמאדע... מיט א הראמאדע טאר מען זיך נישט זאטשעפען. האב איך
רעכט, סטאראסטא?
    
ס ט א ר א ס ט א: זייער גערעכט, האספאדין סטארשינא! מיט
הראמאדע טאר מען זיך נישט זאטשעפען!
    
מ י ק י ט א ג א ל א ג א ן: וואס איז מיט אייער הראמאדע?
אט דא, אין דעם קולאק (ווייזט א קולאק), איז בא מיר אייער הראמאדע!
    
ס ט א ר ש י נ א: רעד נאך א ביסל, וועסטו זיך בא מיר דעררעדן!... (צום סאטסקי). ע! סאטסקי! ווו ביסטו?
    
ס א ט ס ק י: (גייט־צו מיט גרויס רעספעקט). אט דא בין איך,
האספאדין סטארשינא!
    
ס ט א ר ש י נ א: אנו, טו־נאר א שפרונג צום באטיושקא בלא־האטשינע, וואס דויערט עס בא זיי אזוי לאנג? די זון האלט שוין ווייט
(קוקט ארויף). מע וועט שוין באלד קלינגען צו דער וועטשערני ― ביז
וואנען וועלן מיר דא זיצן? מיר האבן נאך צו טאן אין וואלאסט אויך
גענוג. האב איך רעכט, סטאראסטא?
    
ס ט א ר א ס ט א: זייער גערעכט, האספאדין סטארשינא, מיר
האבן נאך צו טאן און צו טאן!... (דער סאטסקי גייט־אפ. עס קומט ארויס
פון שטוב די בעל־הביתטע, ט ע ק ל א , אנגעטאן אין אירע יום־טובדיקע מלבושים, מיט דער גרינער זאפאסקע און רויטן קאקאשניק. זי הערט
שיער נישט אומגעוואלגערט פונעם סאטסקי, וואס האט זיך צעלאזט אזוי
האסטיק אפן באפעל פון זיין נאטשאלסטווע).
    
ט ע ק ל א: (שפייט־אויס, שילט דעם סאטסקי מיט דער תוכחה און
מיט א קוויטש). זאלסט גאר קיין גוטס נישט האבן, דו רויטער הונט! רוק
און לענד זאלסטו ברעכן אפן גלייכן וועג! (בייט־איבער דעם טאן, גייט־צו
זייער העפלעך, בוקט זיך נידעריק פריער צום סטארשינא, דערנאך צום
סטאראסטא, פארגעסט נישט גריסן דעם מאן אויך). געזונט זאלן זיין דער
האספאדין סטארשינא, דער האספאדין סטאראסטא און דער האספאדין
כאזיאאין! מע האט אייך געלאזט בעטן אין הארניצע אריין. עס דארף
באלד קומען דאס פארל פונעם באטיושקא דעם בלאהאטשינע, וועלן מיר
פון דאנען גיין אינאיינעם אין דער צערקווע, און דערוויילע וועט איר
כאטש נעמען צו גלעזלעך, לכבוד דעם הייליקן שבת...
    
ס ט א ר ש י נ א: (הייבט זיך אויף, גלייכט זיך אויס די ביינער).
דאס האט מען שוין לאנג באדארפט! ס׳איז הייס אין דרויסן און עס
טריקנט אין גארגל... האב איך רעכט, סטאראסטא?
    
ס ט א ר א ס ט א: (אויפגעלעבט). זייער גערעכט, האספאדין
סטארשינא, עס טריקנט אין גארגל. (פארהוסט זיך אזש. אלע גייען אפ צו
דער שטוב צו. עס דערהערט זיך פון דרויסן א רעש פון א צוגעפארענער
פור און א קול „טפררררו!״ דערנאך באווייזט זיך דאס פארל. חווה אנגעטאן ווי א כלה, מיט א הויכן קאקאשניק, אן אויסגענייט העמד, א סך
סטענגעס פון אלערליי קאלירן און רויטינקע שיכלעך אף די פיס. פעדיא
גאלאגאן ― מיט א בלום אין דער לאץ. דאס גרויע שמויסן־היטל פאסט
זיך אים זייער צום פנים מיט די שווארצע וואנצעס).
    
ח וו ה: (גייט אויף צו פריער, זעצט זיך צו אפן בענקעלע, וואס
נעבן בוים, פארווארפט דעם קאפ). אוף!... איך וויל אביסל אפרוען זיך
אט א דא. (עס רוקט זיך אן דער פארנאכט).
    
פ ע ד י א: (זעצט זיך נעבן איר). ביסט מיד?
    
ח וו ה: נישט מיד, נאר כ׳וויל אזוי א ביסל זיצן... (בייגט זיך צו
צו אים, שפארט־אן דעם קאפ אף זיין אקסל. פעדיא נעמט זי ארום, גלעט
זי. ― פון ווייטן דערהערט זיך א קלינגעריי אין די קלויסטער־גלעקער:
גלין־גלין־גלאן! גלין־גלין־גלאן! חווה טוט זיך א כאפ־אויף). פעדיא! לאז
מיך!
    
פ ע ד י א: (האלט זי צו). וואס איז מיט דיר, עווא?
    
ח וו ה: (בעט זיך). לאז מיך, פעדיא! לאז מיך, טייערער! איצט
איז נאך צייט!... (אין דרויסן ווערט פינצטערער און פינצטערער).
    
פ ע ד י א: וואס צייט? האסט חרטה? ווילסט מיך איבערלאזן
אליין? האסט אף מיר קיין קאפ רחמנות... איך בין בא דיר גארנישט...
(לאזט זי אפ).
    
ח וו ה: ניין, נישט דאס... דו פארשטייסט נישט. דאס איז איבער
מיינע כוחות!...
    
פ ע ד י א: וואס איז איבער דיינע כוח?
    
ח וו ה: (הערט זיך צו, ווי די גלעקער קלינגען). ווי פארשטייסטו
נישט? אט דאס א... אט די אלע צערעמאניעס... און דאס אפזאגן זיך פון
טאטע־מאמע, און פון אלץ... אך, פעדיא! וויפל נידערטרעכטיקייטן!..
    
פ ע ד י א: נארישקייטן! ווערטער בלויז...
    
ח וו ה: סאמע ליגן! ליגן און פאלשקייט!
    
פ ע ד י א: צוליב אזא הייליקן צוועק, ווי אונדזער ליבע... (עס
ווערט נאך פינצטערער).
    
ח וו ה: באגיין א פארברעכן?... הרגענען טאטע־מאמע?... (פון
שטוב באווייזט זיך טעקלא).
ט ע ק ל א: (דרייט־אויס דעם קאפ אין שטוב אריין). אט זיינען
זיי א!... (אפ אין שטוב צוריק. דאס פארל כאפט זיך אויף).
    
ח וו ה: (צו פעדיאן, גיט אים די האנט). קום, פעדיא, קום, איך בין
גרייט! (גייען־אפ ביידע אין שטוב אריין. פון דרויסן קומען־אן א גאנצע
כאליאסטרע פארובקעס און שיקסעס, אלע יום־טובדיק, אלע מיט בלומען
אין די לאצן און אין די היטלען. איינער פון די חברה סקריפעט אף א
פידל. דער אנדערער באראבאנעט אין א פייקל. די יינגערע פארובקעס
מיט די שיקסעס טאנצן און זינגען צו):
    
 טשאביטע, טשאביטע ווי מאאי!
    
 טשאם זשע ווי נע ראביטע, ווי מאאי?
(זיי גייען און טאנצן פארלעכווייז. עס ווערט אלע מאל פינצטערער און פינצטערער. דאס
טאנצן ווערט לאנגזאמער און דאס זינגען לאזט זיך אויס מיט א מינארנע טאן אויסגעצויגן:
    
 סאנצע ניזענקא,
    
 וועטשער בליזענקא.
ביז עס ווערט שטארק פינצטער, און אף דער בינע איז שוין נישטא קיינער. דעמאלט
ווערט פארשווונדן די דעקאראציע פונעם ערשטן בילד און עס דערשיינט די דעקאראציע פונעם צווייטן בילד פונעם זעלבן אקט, וועלכער גייט אומאונטערגעבראכן).
    
  צ וו יי ט   ב י ל ד.
  
(בא טביהן אין שטוב די זעלבע דעקאראציע, וואס אין ערשטן אקט. ― שבת־צו־נאכטס דער טיש איז נאך געדעקט שבתדיק, מיט א ווייס טישטעך. צוויי
מעשענע לייכטער מיט די אויסגעברענטע בענטשליכט. צוויי קוילעטשן, איבערגעדעקט מיט א האנטיכל מיט רויטע פרענזעלעך. עס הערשט א סומנע פינצטערניש. די שאטנס קלעטערן אף די ווענט. עס הענגט אף אלץ א מרה־שחורהדיקע
שטילקייט. עס הערט זיך שארף דער טיק־טאק פונעם אלטפרענקישן זייגער,
וואס אף דער וואנט. ― פון דער דרויסן־טיר קומט־אן ג א ל ד ע  פארוויקלט אין א שאל, קוים וואס מע דערקענט זי אין דער פינצטערניש).
  
ג א ל ד ע: (שטייט א וויילע, טוט־אויס די שאל, זיפצט, רעדט צו
זיך אליין). פארשפילט א קינד! פארזינדיקט!... מע לויפט ארום זי זוכן...
דעם נעכטיקן טאג זוכט מען... פארפאלן!.. גלייך ווי געשטארבן... ערגער
ווי געשטארבן, הלוואי איך זאל ליגן זאגן.... ווי טראגט מען איבער דעם
ווייטיק? דעם בזיון?... (פויזע. פארברעכט די הענט). גאטעניו, גאטעניו!
אדער גיב מיר אפ מיין קינד, אדער נעם מיך צו!... (טוט א קוק אין
פענצטער ארויס). א דונער איז מיר! שוין שטאק־נאכט ― צייט מאכן
פייער, זאגן „גאט פון אברהם״... (גייט־אפ אין קיך. עס דערהערט זיך אין
גיכן פון דארט אן אלטע, נאר אן אנגענעמע שטימע מיטן אלטן באהאר־ציקטן נוסח):
    
 גאט פון אברהם, פון יצחק און פון יעקב!
    
 באהיט דיין ליב פאלק ישראל פון אלדאס בייז!
    
 אונדזער ליבער שבת־קודש גייט אוועק...
    
 די וואך, וואס גייט אקעגן, זאל אונדז קומען
    
 צו געזונט און צו פרנסה,
    
 צו מזל און צו ברכה,
    
 צו גליק און צו הצלחה,
    
 צו תורה, צו מעשים טובים
    
 און צו יראת־שמים,
    
 צו ישועות ונחמות
    
 און צו אלעם גוטען געווען ― אמן!
  
(טראגט־אריין דאס אנגעצונדענע לעמפל, שטעלט עס אוועק אפן טיש. זיפצט).
הלוואי כאטש אין דעם זכות פון שבת־צו־נאכט, צוליב א פולער וואך,
טאמער וועט פארט דער אייבערשטער רחמנות האבן, טאן א נס... ער, אז
ער וויל, קאן ער!... (עס עפנט זיך די טיר און עס קומט־אריין פון דרויסן
צייטל, איינגעהילט אין א שאל, א פארשמאכטע).
    
צ יי ט ל: א גוטע וואך, מאמע! (טוט־אויס די שאל).
    
ג א ל ד ע: א גוטע וואך, א גוט יאר אונדז אלעמען! (פאלט אפן
בענקל, ברעכט־אויס אין א געוויין).
    
צ יי ט ל: נו, גענוג, מאמע, גענוג. ס׳איז פון גאט, ווי דער טאטע
זאגט... ווו איז דער טאטע? נישטא נאך? (גאלדע הייבט־אויף דעם קאפ,
ווישט־אויס די אויגן).
    
ג א ל ד ע: נישט געווען פון דעמאלט אן... לויפט ארום, ווי א
פארסמטע מויז, פון אינדערפרי אן, קלאפט אין אלע טירן ― א נעכטיקער
טאג! קאלטע פריפארקעס!...
    
צ יי ט ל: זאג עס נישט, מאמע. אפן טאטן איז דא א האפענונג.
דער טאטע קאן רעדן...
    
ג א ל ד ע: וואס העלפט דאס קאנען רעדן פויליש, אז מע לאזט
אין הויף נישט אריין?... מע דארף נישט מער, קינדעניו, וויפל א י ך
האב פאר זיי אויסגעוויינט... רעדן קאן איך נישט, ווי דער טאטע דיינער,
אבער  וו יי נ ע ן? וויינען קאן איך בעסער פון אים! נאר וואס,
מישטיינס געזאגט? א גוי פארשטייט דען יידישע טרערן? א גוי פילט דען
א יידיש הארץ? (וויינט נאך א וויילע, ווישט די טרערן). דער בראך איז
אזוי גרויס, צייטל, אז איך האב גאר פארגעסן א פרעג טאן, וואס מאכט
דיין מאטל, און די קינדער דיינע וואס טוען?
צ יי ט ל: מיין מאטל ― וואס זאל ער מאכן? ער איז קראנק.
 הוסט!... די קינדער, האב איך אנגעזאגט מאטלען, ער זאל זיי לייגן שלאפן,
 און אליין האב איך מיך געלאזט אהער צו־פוס, ווייל ס׳איז נאך געווען
 שבת...
    
ג א ל ד ע: אבער צו־פוס?
    
צ יי ט ל: און אז דער טאטע איז געווען היינט צוויי מאל בא
 אונדז אין שטעטל, און ביידע מאל צו־פוס, זוכן חווהן?
    
ג א ל ד ע: צוויי מאל געווען בא דיר?
    
צ יי ט ל: הערסט! פון וואנען זשע דען וואלט איך געוווסט פונעם
 אומגליק?
    
ג א ל ד ע: דער קאפ איז מיר אזוי דערשלאגן, אז איך ווייס גאר־
 נישט וואס איך רעד!... מילא איך, ווי אזוי איך וועל עס איבערלעבן ―
 ווייסט נאר גאט... ווי אזוי אבער ער, דער טאטע דיינער, וועט דאס ארי־
 בערטראגן ― איז הלוואי איך זאל ליגן זאגן!... אז ער לאזט גארנישט
 וויינען! און אליין איז ער שווארץ, ווי די ערד... אז ער האט זי אזוי ליב
 געהאט! (שלאגט זיך מיט ביידע הענט אין קאפ). חווה! חווה! חווה! וואס
 האסטו געטאן מיט אונדז?!...
    
צ יי ט ל: (נעמט־ארום די מוטער, ביידע וויינען). אבער, מאמע!...
 (עס עפנט זיך די דרויסן־טיר און עס קומט־אריין טביה. ס׳איז צו זען
אז דער מענטש איז צערודערט. די האר צעבורשעט. נאר נישט געוויינט,
געלאסן, רויק, פארטיפט אין זיך אליין. גאלדע און צייטל הערן־אויף צו
וויינען, ווארטן וואס וועט זיין).
    
ט ב י ה: (דרייט זיך פריער ארום א וויילע אף איין ארט, חי צעמישט, גלייך ווי ער וואלט עפעס געזוכט ארום זיך, בלייבט שטיין, רעדט
צו זיך אליין). נו, טביה? שיין אויסגעפיינט זיך!... פיין ― פיין!... צער
גידול בנים ― אט דאס הייסט נחת פון קינדער!... (נאך א קורצער פויזע,
טוט זיך א פליק בא דער בארד). אלטער נאר!... (שרייט הויך). דו ביסט
עס ווערט!.. דער הונט איז ווערט דעם שטעקן!... ווו זיינען געווען דיינע
אויגן?... (א פאטש אין שטערן). דיין שכל ווו איז געווען?... (פויזע. רעדט
שטילער). דער גאנצער וועלט געגעבן עצות, און אליין וועסטו שטארבן
א נאר... (פויזע. גייט־ארום, פארלייגט די הענט אהינטער, טראכט עפעס.
דערנאך בלייבט ער שטיין, האלט צוגעמאכט די אויגן. כאפט זיך אויף.
נאך א טיפן זיפץ). נאר איינס צום אנדערן געהער זיך נישט אן. וואס צו
גאט ― איז צו גאט... קיין צו־להכעיסן אים טוט מען נישט און קיין
ברוגזלעך מיט אים פירט מען נישט. ס׳איז מוצאי שבת־קודש אף דער
וועלט ― דארף מען אים מאכן הבדלה... (עפנט־אויף די שאפע, נעמט־ארויס דאס קאראפינטשיקל מיט בראנפן מיטן קידוש־גלעזל, דערנאך ―
די ברייטע געפלאכטענע הבדלה, טראגט עס צו צום טיש, גיסט־אן דאס
קידוש־גלעזל, רעדט דערווייל). מילא, שלש־סעודות פארשפעטיקט ― וועט
ער מוחל זיין... און מנחה־מעריב האב איך געדאוונט ― אזא יאר אפן
גלחס קאפ!... (צום ווייב). געדענקסטו כאטש, גאלדע, ווי ווייך ער פלעגט
צו מיר זיין, ימח שמו וזכרו? כאטש צו א מכה אים צו צולייגן!... און
תמיד מיט אזעלכע זיסע ריידעלעך, אלץ פארגנבהנען זיך הינטן־ארום:
„נאש באך, וואש באך״... קום איך איצט און צו אים (בייגט זיך צו) א
פאל צו די פיס, אז ער כאפט מיך נישט פאר א האנט, הייבט מיך אויף:
„אי־פע, זאגט ער צו מיר, טעוול! ווי קומט דאס צו דיר, אז דו זאלסט זיך,
זאגט ער, אראפלאזן אזוי נידעריק, א מענטש, זאגט ער, פאר א מענטשן?״...
„באטיושקא! ― זאג איך צו אים ― עס וואלגערט זיך, זאג איך, פאר
דיינע פיס נישט קיין מענטש, זאג איך, נאר א טאטע, אן אומגליקלעכער
פאטער, זאג איך, וואס שלעכטע מענטשן, זאג איך, זיינען אים באפאלן
אין מיטן העלן טאג, זאג איך, און ווילן צונעמען, זאג איך, בא אים א
קינד!... (גאלדע און צייטל באהאלטן די פנימער, וויינען). דו ביסט, זאג
איך, קלאר, באטיושקא, אין אונדזערע הייליקע ספרים, באדארפסטו געדענקען, זאג איך, דאס משל, וואס דער נביא האט דערציילט דוויד המלכן,
זאג איך, מיטן שעפעלע, וואס באם ארעמאן ― איז געקומען דער נגיד און
האט אוועקגעלייגט דעם ארעמאנס שעפעלע״... וואס טויג אייך ― איך
האב אים גוט אריינגערעדט! ווי טביה קאן!... (פויזע). דארף מען, הייסט
עס, מאכן, זאגט איר, הבדלה?... (רופט־צו די טאכטער, גיט איר, זי זאל
האלטן די געפלאכטענע הבדלה. גאלדע גייט אויך צו נענטער, זי זאל
הערן, ווי ער מאכט הבדלה. ער פארשטעלט זיך מיט דער לינקער האנט
די אויגן, אין דער רעכטער האלט ער דעם כוס, הייבט־אן די ווערטער
„הנה אל ישועתי״ דווקא גאנץ הויך, און מיט א ניגון, נאר באלד ווערט
אים דאס קול איבערגעהאקט, מער קיין ווערטער הערט מען נישט, נאר מע
זעט, אז ער וויינט, כאטש דאס פנים זעט מען נישט, ווארעם ס׳איז פארשטעלט. אף אים קוקנדיק, וויינען שטיל אויך גאלדע און צייטל, באהאלטן
די פנימער אין די פארטעכער. מע הערט נאר, ווי ער לאזט־אויס די ווערטער מיט א ניגון: „המבדיל בין קודש לחול!״... אפגעמאכט די הבדלה
און אפגעזופט פונעם קעלישעקל, גיסט ער אויס עטלעכע טראפן אפן עק
טיש, וואס איז אפגעקאטשעט פונעם טישטעך, צינדט־אן דעם אנגעגאסענעם בראנפן מיט דער געפלאכטענער הבדלה, טונקט־איין אין פייער ביידע
קליינע פינגער, טוט מיט זיי א וויש די אויגן, זאגט עפעס בעת
מעשה שטילערהייט, דערנאך שטופט ער אן דערמיט אלע קעשענעס אף א
פולער וואך). א גוטע וואך! א גוטע וואך!
    
ג א ל ד ע  און  צ יי ט ל:
    
 א גוטע וואך, א גוט יאר!...
    
ט ב י ה: האבן מיר זיך מיטן רבונו־של־עולם, הייסט עס, צערעכנט: ער מיר מיינס, איך אים זיינס ― קוויט! אצינד קאנען מיר זיך
אומקערן צו אונדזערע אייגענע געשעפטן, ווי אין פסוק שטייט: א י ש
ל פ ע ל ו... (פויזע). נו, גאלדע־ברודער? וואס זאגסטו? הא?...
    
ג א ל ד ע: וואס זאל איך זאגן? (ברעכט די הענט).
    
ט ב י ה: (קוקט אפן ווייב, ווי דורך ברילן). אט אזוי!... נישטא
שוין בא אונדז מער קיין חווה!... אן עק ― אויס חווה!... שוין נאך אלע
היומס... כל־זמן עס האט זיך נאך געשלאגן אן אדער, כל־זמן זי איז נישט
אריבערגעטראטן אף  י ע נ ע ר  זייט, האב איך נאך געהאט א האפענונג אף גאט און אף זיך... איצט, אז זי איז שוין אריבער א ה י ן ―
איך ווייס עס שוין אקוראט, טביה וועט נישט זאגן דאס, וואס ער ווייסט
נישט, ― איז פארפאלן, נישטא מער קיין חווה! געשטארבן חווה!... השם
נתן, השם לקח ― אזוי מוזן מיר זאגן, און ברוך דיין אמת! (גאלדע און
צייטל וויינען). איצט קאנט איר וויינען... יא! איצט האט איר ביד צו וויינען. נאר נישט טביה... (דאס קול איז אים געבראכן, עס הערן זיך טרערן).
בלאטע! טביה וויינט נישט! טביה איז נישט קיין יידענע!... און על־פי דין
באדארפן מיר זיך זעצן שיבעה... אף איין שעה נאר... נישט מער ווי איין
שעה... אן אנדערער אף מיין ארט וואלט געגאנגען אנפרעגן זיך בא א רב.
איך דארף נישט פרעגן בא קיינעם ― טביה איז נישט קליין צו וויסן א
דין אליין. ווארעם ער ווייס, אז בא אט אזא־נ־אומגליק באדארף מען זיך
אוועקזעצן אף דער ערד נאר אף א שעה, נישט מער ווי אף איין שעה,
און ע ד כ א ן  א ו מ ר י ם  ב ש ב ת  ה ג ד ו ל! אפגעזעסן די
שעה, אויסגעוויינט זיך ― גענוג! פארגעסן! ווי אין פסוק שטייט:
ו־יש־כ־ח־הו! אט אזוי ווי מע פארגעסט א טויטן! ניין! וואס זאג איך?
ערגער ווי א טויטן! א טויטן דערמאנט מען אמאל... נאך א טויטן זאגט
מען קדיש, מע האט יארצייט... דא ― איז נישט שייך קיין קדיש, נישט
קיין יארצייט. גארנישט! חווה לא יזכר ולא יפקד! (גאנץ הויך). אזעלכע
קינדער זיינען נישט ווערט קיין טרער! אזעלכע קינדער טארן נישט דערמאנט ווערן, נישט צו גוטן, נישט צו בייזן ― ל א  י ז כ ר  ו ל א
י פ ק ד! איר הערט, וואס איך זאג אייך? (נאך העכער). דער נאמען
חווה זאל מיר נישט דערמאנט ווערן מער!... געשטארבן חווה! ערגער ווי
געשטארבן! חווה איז גאר קיינמאל אף דער וועלט נישט געווען!... (זעצט
זיך אוועק אף דער ערד, ציט־אראפ איין שטיוול. אף אים קוקנדיק, זעצן
זיך אוועק אויך דאס ווייב און די טאכטער, וואס ברעכן־אויס אין א געוויין. טביה, זיצנדיק אין איין שטיוול, טוט זיך מיט א מאל א כאפ־אן מיט
ביידע הענט באם קאפ, קוקט ארויף און רופט־אויס גאנץ הויך, ווי ער ביי־זערט זיך). גאט! גאט! גאט! ווו ביסטו, גאט?!...
    
 ה א ס ט י ק  פ א ל ט  ד ע ר  פ א ר ה א נ ג.
    
 ענדע פון דריטן אקט.
(די זעלבע דעקאראציע, וואס אין דריטן אקט, צווייטן בילד. ― א פרימארגן.
    
ש ל מ ה ל ע  און  ש יי נ ד ע ל ע ,  וואס זיינען נאר־וואס אויפגעשטא־
    
 נען, שפילן זיך אין איינע העמדלעך מיט דער קאץ).
    
ש ל מ ה ל ע: לאז אפ די קאץ, שיינדעלע!
    
ש יי נ ד ע ל ע: וואס עפעס, שלמהלע?
    
ש ל מ ה ל ע: לאז אפ, זאג איך!
    
ש יי נ ד ע ל ע: פאר וואס?
    
ש ל מ ה ל ע: אזוי.... איך האב מיך דערמאנט, דער זיידע זאגט,
אז א קאץ טאר מען נישט מוטשען ― ס׳א צער בעלי־חיים.
    
ש יי נ ד ע ל ע: וואס הייסט עס „שערבעלע חיה״?
    
ש ל מ ה ל ע: נישט שערבעלע חיה, נאר צער בעלי־חיים.
    
ש יי נ ד ע ל ע: וואס־זשע הייסט עס?
    
ש ל מ ה ל ע: ס׳הייסט, זאלסט דאס אפלאזן, אנישט וועט דיך
גאט שטראפן און דו וועסט שטארבן!
    
ש יי נ ד ע ל ע: (לאזט־אפ די קאץ). אזוי ווי דער טאטע איז געשטארבן?
    
ש ל מ ה ל ע: אזוי ווי דער טאטע איז געשטארבן און אזוי ווי די
באבע איז געשטארבן.
    
ש יי נ ד ע ל ע: נו, און די מומע חווה פאר וואס רעכנסטו נישט?
    
ש ל מ ה ל ע: די מומע חווה איז נישט געשטארבן. די מומע חווה
איז ערגער ווי געשטארבן...
    
ש יי נ ד ע ל ע: וואס הייסט עס ערגער ווי געשטארבן?
    
ש ל מ ה ל ע: נישט דיין עסק ― שווייג!
    
ש יי נ ד ע ל ע: (בלאזט זיך אן). פאר וואס זאל איך שווייגן?
    
ש ל מ ה ל ע: אזוי. דער זיידע האט געהייסן שווייגן.
    
ש יי נ ד ע ל ע: פאר וואס האט ער געהייסן שווייגן?
    
ש ל מ ה ל ע: אזוי האט ער געוואלט.
    
ש יי נ ד ע ל ע: פאר וואס האט ער געוואלט?
    
ש ל מ ה ל ע: ע! ביסטו דאך א קלעשטש! טא נא זשע דיר!
(דערלאנגט איר א זעץ, זי אים צוריק. עס קומט־אן צ יי ט ל ).
    
צ יי ט ל: שוין? א מלחמה צווישן אייך? א, נישט געדאכט זאלט
איר ווערן ― אפן ניכטערן הארצן? גייט אנטאן זיך, וועל איך אויסרוימען
דעם הקדש און דערנאך אייך געבן אנבייסן! (שלמהלע און שיינדעלע גייען־אפ אין זייטיקן חדר. צייטל בלייבט און נעמט זיך רוימען די שטוב).
ווער וואלט זיך דאס געקאנט ריכטן, אז אין אזא קורצער צייט זאל ווערן
אזא מין איבערקערעניש אין א שטוב! אזא תל פון א גאנצער משפחה!...
א צארן פון גאט! איובס צרות, ווי דער טאטע זאגט... דעם ערשטן פעטשאטעק האב געמאכט איך: צו איין־און־דרייסיק יאר געבליבן אן אלמנה
מיט צוויי קינדער פיסקליאטעס־יתומים אפן טאטנס קאפ... און די מאמע
האט גענומען און איז אוועקגעשטארבן, נישט געקאנט צוזען דעם צער פונעם טאטן, וואס חווה האט אים אוועקגעקוילעט אן א מעסער... (פויזע).
אוי, חווה! חווה! האסט גענומען און האסט זיך אליין באגראבן א לעבעדיקע
און האסט אונדז אלעמען דעם קאפ אראפגענומען, חרוב געמאכט א גאנצע
סעמייסטווע... (נעמט זיך פארקערן דאס לעצטע ביסל מיסט. ― פון דער
דרויסן־טיר קומט אן ט ב י ה מיט אונטערגעשטעקטע פאלעס, ווי אלע
מאל, בעת ער האלט אין דער ארבעט. אין אויסזען האט ער זיך שטארק
פארענדערט: גרוי ווי א טויב, די פריער־אונטערגעהאקטע פאות זיינען
אביסעלע לענגער געווארן, נאר די אויגן שמייכלען, ווי פריער).
    
ט ב י ה: אנגעפאיעט דאס פערדל מיט די בהמהלעך, קאן מען
שוין א טראכט טאן וועגן זיך אויך, ווי מיר זאגן אין דאוונען: כ ל
ז מ ן  ש ה נ ש מ ה  ב ק ר ב י. א געדאוונטער בין איך שוין, א
געגעסענער אויך, איצט דארף מען געבן א פאר־ארויס קיין בויבעריק מיטן
ביסל סחורה, קעז און פוטער און שאר ירקות. נעם, צייטל, קלייב־צונויף
דארט אין קעלער וואס גאט האט געגעבן, דאס גאנצע ביסל גוטס. איכ׳ל
דערווייל אריינכאפן א קאפיטל תהלים, וועט דאס זיין ווי געפונען...
(צייטל גייט־אפ דורך דער דרויסן־טיר. טביה זעצט זיך אוועק צום טיש
מיט א תהלים, וועלכן ער האט ארויסגעצויגן פונעם טיש־קעסטל, צעשאקלט זיך און זינגט שטיל אונטער דער נאז, נאר ער לאזט־אויס מיט א
ניגון און הויך). „אשרי כל חוסי בו!״ (עס קומט־אן צייטל מיט א צעשראקן פנים).
    
צ יי ט ל: טאטע! דער סטארשינא מיטן סטאראסטא מיט עפעס נאך
גויים גייען אהערצוצו...
    
ט ב י ה: ערשטנס, פון וואנען ווייסטו, אז אהער? און דאס אנדערע ― וואס האסטו זיך אזוי דערשראקן? מיט גנבהשע פערד האנדל איך
נישט? דעם קייסער זאטשעפע איך נישט?... וואס קאנען מיר טאן די גויים,
אז מיר האבן אזא גרויסן גאט? ווי אין תהלים שטייט געשריבן: מ ה
י ע ש ה ל י א ד ם?... (עס עפנט זיך די טיר און עס קומען־אריין
גויים. צווישן זיי דער סטארשינא מיטן סטאראסטא מיטן סאטסקי ― אלע
דריי מיט בלעכלעך. די גויים טוען־אויס די היטלען. טביה בלייבט אין היטל,
נאר ער מאכט־צו דעם תהלים, שטייט־אויף און איז מקבל־פנים די געסט
מיט א פריינטלעך שמייכל. דער סאטסקי מיטן לאנגן שטעקן בלייבט שטיין
בא דער טיר).
    
ס ט א ר ש י נ א: געזונט זאל זיין טעוול!
    
ס ט א ר א ס ט א: (און נאך אים אלע גויים, אויסער דעם סאטסקי).
א געזונט, טעוול!
    
ט ב י ה: א געזונט אף אייך אלעמען, אף דער גאנצער הראמאדע.
וואס וועט איר זאגן גוטס? און וואס הערט זיך עפעס נייס אף גאטס
 וועלט? (אלע גויים קוקן אפן סטארשינא).
    
ס ט א ר ש י נ א: נייס? וואס אף דער וועלט טוט זיך ווייסטו בעסער פון אונדז. דו ביסט א גראמאטנער און פארסט־ארום טא הין, טא
הער. און דערצו ביסטו א ייד, און יידן ווייסן אלץ! (צום סטאראסטא).
האב איך רעכט, סטאראסטא?
    
ס ט א ר א ס ט א: זייער גערעכט, האספאדין סטארשינא, יידן
ווייסן אלץ!
    
ט ב י ה: סע קאן זיין, אז מיר ווייסן א סך, נאר נישט אלץ. אלץ
ווייסט נאר אט א יענער א! (ווייזט ארויף). וואס־זשע פארט וועט איר זאגן
גוטס? (אלע גויים קוקן צום סטארשינא).
    
ס ט א ר ש י נ א: גוטס האבן מיר דיר צו זאגן, טעוול, ווינציק...
מיר זיינען געקומען דיר זאגן, אז מע שיקט דיך ארויס פון דאנען... נישט
מיר ― דאס האט די גאנצע הראמאדע אזוי געוואלט... וואס זאגסטו,
סטאראסטא?
    
ס ט א ר א ס ט א: זייער גערעכט, האספאדין סטארשינא! די
הראמאדע האט אזוי געוואלט...
    
ט ב י ה: פאר וואס, א שטייגער? מיט וואס האב איך זוכה געווען
אזא כבוד בא אייער הראמאדע? דאכט זיך, איך האב אין די העכער פופציק יאר, וואס איך זיץ מיט אייך, קיינעם נישט באגנבהט, אדער באגזלט,
אדער אפגענארט, אדער אזוי באליידיקט...
    
ס ט א ר ש י נ א: ווער זאגט דאס דען? קיינער זאגט דאס נישט!
נאר הראמאדע האט זיך ארומגעזען, אז פון אלע דערפער שיקט מען
ארויס די יידן... וואס זאגסטו, סטאראסטא?
    
ס ט א ר א ס ט א: זייער גערעכט, האספאדין סטארשינא, פון
אלע דערפער שיקט מען ארויס די יידן...
    
ט ב י ה: מער נישט? און אז אין אלע דערפער וועלן זיך די גויים
אפשניידן די נעזער, וועט איר אייערע נעזער אויך געבן שניידן? (אלע
גויים קוקן צום סטארשינא).
    
ס ט א ר ש י נ א: ביסט א טשודאק, טעוול! ס׳זאל זיין געווענדט אן מיר, וואלסטו דא געמעגט זיצן און זיצן ביזן טויט אפילו...
וואס זאגסטו, סטאראסטא?
    
ס ט א ר א ס ט א: זייער גערעכט, האספאדין סטארשינא! ער
וואלט דא געמעגט אפילו שטארבן!
    
ט ב י ה: מוחל! שטארבן שטארב שוין בעסער דו, אדער דער
סטארשינא! איר זייט גויים מיט טשינעס, מיט בלעכלעך, אייך וועט מען
באגראבן מיט פאראד... און מיך וועט מען דארפן פירן אין שטאט אריין,
ווארעם דא איז דאך נישטא קיין יידישער בית־עולם... ניין, איך מוז נאך
לעבן, אזוי לאנג די ערד האלט מיך, ווארעם גאט האט מיך געבענטשט
מיט קליינע קינדער יתומים אף דער עלטער... און וווהין וועל איך זיך מיט
זיי אהינטאן? סיידן נעמען א טארבע און גיין איבער די הייזער? פאר
וואס קומט עס מיר?... (נאך די פנימער פון די גויים איז צו באמערקן, אז
זיי זיינען גערירט פון זיינע ווערטער). און נאך א זאך דארפט איר געדענקען ― אז ס׳איז פאראן א גאט אף דער וועלט... איך זאג נישט
א ו נ ד ז ע ר  גאט, א יי ע ר גאט ― איך רעד פון יענעם, פון אונדזער א ל ע מ ע נ ס  גאט, וואס זיצט אט דארט אויבן און קוקט־אראפ
אהער אונטן און זעט אלע פאדלאסטן, וואס ווערן אפגעטאן בא אונדז,
און פארשרייבט דאס אלצדינג צו זיך אין בוך אריין, ווי אין די הייליקע
ספרים שטייט געשריבן... (די גויים קוקן זיך איבער, שאקלען־צו מיט די
קעפ).
    
ס ט א ר ש י נ א: (זיפצט). ביסט אוודאי זייער גערעכט, טעוול,
ביסט גערעכט, ווי גאט אליין. נאר וואס קאנען מיר טאן? קעגן דעם ווילן
פון דער הראמאדע קאן מען נישט גיין, ווען דו זאלסט אפילו אוועקשטעלן
דריי עמער בראנפן! וואס זאגסטו, סטאראסטא?
    
ס ט א ר א ס ט א: זייער גערעכט, האספאדין סטארשינא, אפילו
דריי עמער בראנפן!...
    
ט ב י ה: (טראכט א וויילע). ווייסט איר זשע, וואס איך וועל אייך
זאגן? שא! אט וועלן מיר באלד וויסן, וואס מיר זאלן טאן. איר זאגט,
אז דאס איז דער ווילן פון דער הראמאדע? דער ווילן פון דער הראמאדע
איז אוודאי הייליק. בא אונדז איז אויך אזוי: אז קהל וויל, איז פארפאלן.
די מעשה איז אבער די, וואס דער ווילן פון גאט איז נאך הייליקער. וואס
קומט־ארויס, וואס קהל וויל, אז גאט וויל נישט? סיידן, גאט אליין הייסט,
אז איר זאלט נעמען א מענטשן אומזיסט־אומנישט און צעברעכן אים אף
שטיקלעך... אויב אזוי, וועלן מיר פרווון. מיר׳ן עס באלד וויסן... (אלע
גויים קוקן אפן סטארשינא).
    
ס ט א ר ש י נ א: ווי אזוי וועלן מיר דאס וויסן?
    
ט ב י ה: ווי אזוי מיר׳ן דאס וויסן? מיר׳ן ווארפן גורל. (לייגט־אוועק די האנט אפן תהלים). אט דעם ספר זעט איר? ס׳איז אונדזער
תהלים. „פסאלטיר״ הייסט דאס בא אייך... א הייליקער ספר... וועל איך
אייך זאגן א ווארט, איין ווארט נאר, ארויסגענומען פונעם דאזיקן הייליקן
בוך. איז אויב עמעצער פון אייך וועט מיר קאנען נאכזאגן דאס דאזיקע
ווארט, איז א סימן, אז הראמאדע איז גערעכט, און אז נישט ― איז א
סימן, אז גאט הייסט נישט, איר זאלט מיר שלעכטס טאן... גייט עס? (אלע
גויים קוקן אפן סטארשינא).
    
ס ט א ר ש י נ א: וואס א ייד קאן צוטראכטן, וועלן קיין צען גויים
דערויף נישט פאלן, זיי מעגן האבן איטלעכער באזונדער א קאפ, ווי א
פאס די גרויס! וואס זאגסטו, סטאראסטא?
    
ס ט א ר א ס ט א: זייער גערעכט, האספאדין סטארשינא, א קאפ,
ווי א פאס די גרויס!...
    
ס ט א ר ש י נ א: וואס־זשע איז דאס פאר א ווארט בא דיר
אזעלכעס, טעוול? לאמיר הארכן.
    
ט ב י ה: גיב־זשע מיר א האנט. (ציט־אויס דעם סטארשינא די
האנט. יענער דערלאנגט אים א האנט, אבער מיט אזא כוח, אז טביה פארקרימט זיך אזש און טוט א זאג אין א זייט). נו, א יד בא דעם ערל ―
זי מעג אים אפדארן!... (צום סטארשינא). געדענקט־זשע און הערט זיך
איין אלע מיט קאפ ― איך זאג אייך דאס ווארט:  ו ח ל ק ל ק ו ת!...
(די גויים קוקן זיך איבער, רירן מיט די ליפן).
    
ס ט א ר ש י נ א: ניין, טעוול, צו גיך! צו ראשיק! עס קומט־אויס
בא דיר כאל־כאל־כאל, עפעס אזוי ווי א קאלב ווערגט זיך... וואס זאגסטו,
סטאראסטא?
    
ס ט א ר א ס ט א: זייער גערעכט, האספאדין סטארשינא, א
קאלב ווערגט זיך...
    
ט ב י ה: אויב אזוי, וועל איך אייך זאגן אן אנדער ווארט. (בלע־טערט דעם תהלים), זאגט מיר דאס ווארט:  מ מ ע מ ק י ם... (דער
סטארשינא, דער סטאראסטא, אלע גויים, אויסער דעם סאטסקי, שטרענגען
אן אלע כוחות, רירן מיט די ליפן. ― פון צווייטן זייטיקן צימער שטעקט־ארויס דעם קאפ צייטל, רעדט צום פאטער).
    
צ יי ט ל: טאטע! עס גייט אהער דער אוראדניק מיטן וואלאסטנאי
שרייבער זאזוליא! (אפ צוריק, לאזט די טיר א ביסל אפן און קוקט־אריין
מיט איין אויג).
    
ט ב י ה: ברוך הבא, נייע געסט! ו י ב ו א  ה מ ן ― מאכט
רש″י: דער רוח האט זיי געבראכט... (ער טוט־אויס דאס היטל. עס קומט
אריין ברייט, ווי א גובערנאטאר, דער  א ו ר א ד נ י ק  אין זיין גאנצער
אוניפארם, נאך אים ― דער יונגער שרייבער פון וואלאסט, ז א ז ו ל י א,
מיט א גרויסן פארטפעל).
    
א ו ר א ד נ י ק: (פארנייגט זיך קוים־קוים פארן סטארשינא מיטן
סטאראסטא. דער סאטסקי ציט זיך אויס, ווי א סטרונע, און ווערט פארשטארבן, אלע גויים בלייבן פארגאפט). ע־ע־ע... ווו איז דא דער... דער...
דער ייד טעוועל?
    
ט ב י ה: (טרעט־ארויס גאנץ דרייסט). דאס בין איך אט יענער ייד,
וואס הייסט טביה... מיר דאכט, אז מיר זעען זיך נישט צום ערשטן מאל...
ערשט היינטיקן נאוויגאד האב איך...
    
א ו ר א ד נ י ק: (די וואנצעס ארויף, רעדט שטרענג). איכ׳ל
בעטן, מיט זייטיקע רייד מיר נישט פארפארן אין דער צייט, ווען איך
בין באשעפטיקט מיט די אנגעלעגנהייטן פון מיין דינסט! (צו זאזוליאן).
אנו, זאזוליא, זיי זיך מטריח, נעם־ארויס דעם פריגאוואר און לייען!
    
ז א ז ו ל י א: (נעמט־ארויס א פאפיר פון פארטפעל, א גרויסן
בויגן, באשריבן פון אלע פיר זייטן, שנייצט־אויס די נאז, הוסט זיך אויס
און הייבט־אן צו לייענען אף א קול). „פא אוקאזו יעהא אימפעראטאר־סקאהא וועליטשעסטווא, מי ניזשעפאדפיסאוושיעסיא...׳,
    
ט ב י ה: (לייגט־אוועק די האנט אפן שרייבער זאזוליאס מויל).
שא! איך ווייס שוין וואס ווייטער שטייט. (צום אוראדניק). דאס איז דער
פריגאוואר פון דער הראמאדע, וואס מע שיקט מיך ארויס פון דארף? צו
וואס די אומזיסטע טירחה מיט לייענען פאפירן? דאס קאן מען דאך זאגן
אין דריי ווערטער: „זייט זשע מוחל, רב טביה, מע בעט אייך מחילה״ ―
קורץ און שארף!
    
א ו ר א ד נ י ק: (אויסער זיך פאר כעס). איך פארשטיי נישט ―
דו לערנסט מיך וואס צו טאן? מיין ארבעט ― איך דארף דיר דורכלייענען דעם פריגאוואר, און דו דארפסט זיך אונטערשרייבן, אז דו האסט
אים אויסגעהערט! פארשטאנען?
    
ט ב י ה: וואס איז דא צו פארשטיין? די גרויסע תורה? צי די
חכמה, וואס שטעקט דערביי? פכע! און פון אונטערשרייבן איז אויך קיין
מניעה נישט, אבי ס׳זאל נאר זיין מיט וואס מחמת די כלים אף צו שרייבן ― דאס איז אין מיין גבול נישטא...
    
א ו ר א ד נ י ק: (צום שרייבער). זאזוליא! נעם־ארויס דיין
שרייבגעצייג, וועט ער זיך אונטערשרייבן! (זאזוליא שלעפט־ארויס פון
קעשענע א פלעשל מיט טינט, איינגעוויקלט אין א פאפיר, ציט־ארויס פון
פארטפעל א לאנגע פען, טונקט־איין פארזיכטיק און טראגט־אונטער טביהן,
ווי מע דערלאנגט איינעם א טייערע מתנה, צעלייגט דאס פאפיר, ווייזט אים
מיט דער האנט, ווו צו חתמענען). נאר פאוואליע, זאלסט נישט מאכן קיין
קליאקס!
    
ט ב י ה: (נעמט די פען). גוט וואס דו האסט מיר געזאגט, ווארעם
מיט דער בייטש ארודעווע איך בעסער, ווי מיט דער פען... (צום אוראדניק).
שרייבן שרייב איך מיך אונטער אף יידיש, אי דאס ― קוים־קוים...
    
א ו ר א ד נ י ק: שרייב ווי דו קאנסט, נאר דו דארפסט וויסן, וואס
דו שרייבסט. דו שרייבסט זיך אונטער, אז דו האסט אויסגעהערט דעם
פריגאוואר און אז אין פיר און צוואנציק שעה פארלאזטו דאס דארף...
פארשטאנען?
    
ט ב י ה: וואס איז דא צו פארשטיין? מע גיט מיר פיר און
צוואנציק שעה אף ארומצוקוקן זיך, כאפן דעם אטעם, פארקויפן די כודאבע, איינפאקן די בעבעכעס ― און מארש, ווו די אויגן וועלן טראגן?
אוודאי איז דאס „גם זו לטובה״, ווי אין אונדזערע ספרים שטייט געשריבן, ווארעם וואס וואלט איך געטאן, ווען מע זאל מיר הייסן, איך זאל
די רגע נעמען די פיס אף די פלייצעס און אפטראגן זיך פון דער דאזיקער הייליקער ערד, ווו מיינע זינדיקע פיס טארן נישט...
    
א ו ר א ד נ י ק: (האקט אים איבער שטרענג). גענוג! איך האב
קיין צייט נישט אויסצוהערן דיינע פלאפלערייען!... אונטערגעשריבן זאל
מיר ווערן ― און אן עק!
    
ט ב י ה: היט זיך ― איך שרייב! (פארקאטשעט די ארבל,
שטעלט־אוועק דעם נאמען „טביה״ מיט אזעלכע אותיות, וואס מע קאן זיי
זען פון דער ווייטן אן א בריל. גיט איבער די פען צום שרייבער און אליין
אטעמט ער אפ). ברוך שפטרני!
    
ז א ז ו ל י א: (קוקט־אריין אין פאפיר). נו, א שרייבעכץ בא זיי!...
(צום סאטסקי). קריג מיר א ביסל זאמד, ס׳וועט זיך קיינמאל נישט אויסטריקענען!... (דער סאטסקי ווארפט זיך אין אלע ווינקעלעך, קאן נישט
קריגן קיין ביסל זאמד. זאזוליא ווערט אויפגעבראכט, פאכעט מיטן פאפיר
אין דער לופט, דערנאך טראגט ער עס צו צו דער ווייס־געשמירטער וואנט,
אף וועלכער עס דרוקט זיך אפ טביהס אונטערשריפט גאנץ קלאר. אין דער
זעלבער צייט האט אים דער סאטסקי געבראכט צו טראגן פון קיך א פולע
זשמעניע מיט אש פונעם אויוון. זאזוליא טוט עס אים א שמיץ אין פנים
אריין. ― דער עולם קלייבט זיך אוועקצוגיין. פריער פון אלע שטייט־אויף
דער אוראדניק, נאך אים גייט־נאך זאזוליא מיטן פארטפעל, דערנאך דער
סטארשינא מיטן סטאראסטא מיטן סאטסקי, און נאך זיי די איבעריקע
גויים).
    
ט ב י ה: (צום סטארשינא). נו? צו וואס האסטו געדרייט א מוח?
פאר וואס האסטו מיר באלד נישט געזאגט, אז ס׳איז שוין פארטיק בא
אייך אף מיר א פריגאוואר?
    
ס ט א ר ש י נ א: (ארויסגייענדיק). וואס קאן מען טאן מיט א
הראמאדע? הראמאדע אז זי שפארט זיך איין, איז ווי א נאראוויסטע
פערד!... וואס זאגסטו, סטאראסטא?
    
ס ט א ר א ס ט א: זייער גערעכט, האספאדין סטארשינא, ווי א
פערד!...
    
ט ב י ה: (שרייט זיי נאך). הראמאדע שפארט זיך איין? מע ווייסט
ווער די הראמאדע אייערע איז און ווער עס האט אייך אויפגעבורעט!...
מיינט נישט, אז עס וועט אייך אפלויפן גלאט! מיר האבן א גאט! א גרויסן
פ ו ן  צ וו יי  וו ע ל ט ן  337
גאט! און א שטארקן גאט!... (דער גאנצער עולם אפ. ― פון זייטיקן חדר
רייסט זיך אריין צייטל מיט א געוויין. אירע קינדער האלטן זיך באם
פארטעך).
    
צ יי ט ל: (ברעכט די הענט). וויי איז מיר! ווינד איז מיר! וואס
וועלן מיר איצטער טאן? איך האב געהערט איטלעכס ווארט!... וווהין
וועלן מיר גיין מיט אזעלכע קליינע קינדער?... (אף איר קוקנדיק, וויינען
אויך די קינדער).
    
ט ב י ה: (פאלט־אן אף דער טאכטער). זע־נאר, ווי זי האט זיך עס
אביסל צעיאכמערט, ווי צו ונתנה־תוקף! און אף איר קוקנדיק, די ווערעם
אויך... שוטה! וואס וויינסטו וואס? ס׳א גאטס זאך!... און איך בין נישט
קיין בן־יחיד בא גאט! נישט דער ערשטער און נישט דער לעצטער... פון
וואנען טרייבט מען אונדז נישט, און ווען טרייבט מען אונדז נישט? האט
מען נישט געזאגט נאך אונדזער עלטער־עלטער־זיידן אברהם אבינו: ל ך ־
ל ך מ א ר צ ך ― זייט־זשע מוחל, רב אברהמל, א ל ה א ר ץ
א ש ר  א ר א ך ― אין פיר און צוואנציק שעה, כא־כא־כא!... (צו די
קינדער). אז איר וועט אונטערוואקסן און לערנען חומש, וועט איר קומען
צו דער סדרה לך־לך, וועט איר זיך דערמאנען, אז מע האט אייך ארויסגעשיקט מיטן זיידן און מיט דער מאמע דערפאר, וואס... דערפאר, וואס מיר
זיינען יידן.  א ת ה  ב ח ר ת נ ו  מ כ ל  ה ע מ י ם ― מע האט
אונדז ליב אומעטום... אז איר׳ט אויסוואקסן און ווערן גרויסע, וועט איר
ערשט דעמאלט פארשטיין דעם אמתן פשט פון דער סדרה לך־לך... איר,
גייט אייך דערווייל שפילן (פירט זיי אוועק אין צווייטן חדר), און דו,
צייטל, נעם זיך פאקן אין וועג אריין. ביז איך וועל קומען, וועסטו זיין
גרייט. איך וועל אויספארקויפן דאס ביסל כודאבע, און מיר׳ן נאך היינט
אף דער נאכט קאנען אפרייניקן זיי דאס הייליקע דארף... וווהין? וווהין
גאט וועט הייסן, אבי נישט צווישן אזעלכע חיות, וואס מיר האבן זיי
געהאלטן פאר מענטשן... ווו איז ערגעץ מיין בייטש? (געפינט די בייטש).
אט איז די בייטש. ווי אין פסוק שטייט: כ י  ב מ ק ל י  ע ב ר ת י
א ת  ה י ר ד ן ― מאכט רש″י: געקומען מיטן בייטשל און אוועק מיטן
בייטשל... כא־כא־כא! (אפ. צייטל בלייבט שטיין א וויילע. דערנאך טוט זי
זיך א נעם צו דער ארבעט. עס ווערן אויפגעעפנט קאסטנס און קעסטלעך,
און זי פאקט וואס זי קאן, צעווארפט און לייגט־צונויף, מאכט א חורבן).
    
צ יי ט ל: כ׳זאל, זאגט ער, פאקן זיך אין וועג אריין... זאל מיר
אזוי וויסן אלדאס בייז, ווי איך ווייס וואס צו פאקעווען! אז צו וואס מע
נעמט זיך ― איז אן עבירה, און אלצדינג איז טייער, איינגעבאקן אין
הארצן!... טאמער איז קארג געווען די צרות וואס ביז אהער ― איז נא
דיר א נייע צרה. און אלץ איבער איר!... כאטש מיר גלויבט זיך נישט, אז
חווה... (אין דער מינוט עפנט זיך די דרויסן־טיר און עס באווייזט זיך
אף דער שוועל חווה, מיט א רויטער פאטשיילע אפן קאפ ארומגעבונדן. זי
האט זיך פארענדערט, אבער נאך שענער געווארן. דאס פנים שטאלץ, און
אונטער דער רויטער פאטשיילע, פארבונדן ארונטער, זעט זי אויס ווי א
שיינע ציגיינער־פרינצעסן. אפן האלדז טראגט זי קארעלן, א סך שנירלעך.
צייטל דערזעט די שוועסטער, לאזן זיך איר אפ די הענט, און זי בלייבט א
וויילע אן לשון. דערנאך כאפט זי זיך מיט ביידע הענט באם הארצן).
חווה?!...
    
ח וו ה: (נאך אלץ אפן שוועל, א מאך מיט דער האנט). ששש!...
אן סצענעס! אן געפילדער! (קוקט זיך ארום). דער טאטע ניטא? (גייט־אריין,
מאכט צו די טיר). איך האב געמיינט, ער איז אין דער היים... (באטראכט
דעם חורבן). איר פאקט זיך אין וועג אריין?... (צייטל גלייבט נישט אירע
אויגן, קוקט זי זיך איין אין חווהן אין טויט־שרעק).
    
צ יי ט ל: דו... דו... דו ווייסט שוין?...
    
ח וו ה: געוווסט שוין לאנג, אז סע קאכט זיך... נאר נישט געגלייבט, אז אזוי גיך... נישט געגלייבט... ווי איז דאס מעגלעך? ווי איז דאס
מעגלעך?!... (גייט־צו נענטער, ווארפט־אראפ פון זיך די רויטע שאל און
זעצט זיך אוועק צום טיש, שפארט־אן דעם קאפ אף דער האנט. צייטל
הייבט־אן קומען צו זיך, באטראכט די שוועסטער פון קאפ ביז פיס, ווארט
ביז יענע וועט עפעס זאגן. זעט ― יענע שווייגט, הייבט זי אן צו רעדן
ווייך, נאר שטראפנדיק).
    
צ יי ט ל: וויבאלד אזוי, אז דו האסט געוווסט, ווי דו זאגסט, שוין
פון לאנג, אז עס קאכט זיך, פאר וואס־זשע האסטו געשוויגן? נישט
שוין־זשע האסטו נישט געקאנט גארנישט טאן צוליב אונדזער טאטנס עלטער?... נישט שוין־זשע...
    
ח וו ה: (כאפט זיך אויף, ווי אן אפגעבריטע). שוועסטער, שווייג!
רעד נישט דאס, וואס דו ווייסט נישט! איך בין נישט געקומען אהער אויסהערן פון דיר מוסר! מאראל! נאטאציעס!... (צייטל טרעט־אפ אין שרעק,
וויל זיך פארענטפערן).
    
צ יי ט ל: נישט דאס האב איך געמיינט... איך האב געמיינט, ווו
ביסטו געווען ביז אהער? פאר וואס ביסטו...
    
ח וו ה: (ענדיקט פאר איר). פאר וואס בין איך נישט געקומען
פריער? ווי אזוי האב איך געקאנט זיין רויק אין דער צייט, ווען איר
האט אזוי פיל געליטן? פון וואנען ווייסטו, אז איך בין געווען רויק? וואס
ווייסטו פון דער טראגעדיע, וואס איך האב איבערגעלעבט ביז אהער?
די שרעק מיט די פחדים מיט דעם קאשמאר? אך, צייטל, מיין נשמה איז
דאך געווען די גאנצע צייט אט דא... איטלעכס מאל, אז איך האב דערהערט פון א פאגראם ערגעץ אין א שטעטל, בין איך געווען א צעמישטע!...
(גייט־ארום הין און צוריק, רעדט אין אויפרעגונג). מיינע טרערן האט
קיין מענטש נישט געזען און מיינע ווייטיקן האט קיין מענטש נישט געפילט!... (שטעלט זיך אפ אקעגן צייטלען). און דאס ווייסטו, אז אינעם
טאג פונעם יארצייט נאך דער מאמע בין איך געווען אף דער מאמעס
קבר? ניין, פון וואנען זאלט איר דאס וויסן?... און אז דעם טאג פון יום־כיפור האב איך געפאסט ― דאס ווייסטו אוודאי נישט... פון וואנען זאלסטו
וויסן?... בא אייך בין איך א משומדתטע... א משומדתטע, כא־כא־כא!...
(פויזע. גייט־ארום, שטעלט זיך אפ). א י ך  ב י ן  נ י ש ט  ק יי ן
מ ש ו מ ד ת ט ע!... דו קוקסט מיך אן? איך בין נישט משוגע,
און איך רעד נישט פון היץ... מע האט מיך נישט געשמדט דערפאר, וואס
איך אליין האב מיך נישט אפגעשמדט ― דו פארשטייסט וואס איך זאג?...
דאס וואס דער גלח האט דארט געפריימפלט ― איז א פוסטע צערעמאניע...
איך האב מיך פון מיין  א י ך  נישט אפגעזאגט!... איך בין די אייגענע, וואס כ׳בין געווען...
    
צ יי ט ל: ווען דער טאטע זאל דאס הערן!...
    
ח וו ה: וואס־זשע וואלט געווען?... צייטל! איך קען דעם טאטן
בעסער, ווי דו! דער טאטע ― דאס בין איך!... איך ווייס פריער, וואס
ער וועט זאגן... נאר עס ארט מיך נישט! עס מעג אלצדינג פארברענט
ווערן! עס מעג די וועלט זיך איבערקערן ― איך וועל אויספירן מיינס!
(גייט־ארום אויפגערעגט).
    
צ יי ט ל: וואס־זשע רעכנסטו צו טאן, חווה? (זי זעצט זיך אוועק
צום טיש אין א דראמאטישער פאזע).
    
ח וו ה: דאס, וואס איר!... דארט ווו איר ― דארט איך! אייער
ארויסטרייבן איז מיין ארויסטרייבן! אין דער מינוט, וואס מע האט אונטערגעשריבן דעם פריגאוואר אייך ― האט מען אונטערגעשריבן אויך
מיר!... נישטא דער כוח, וואס זאל מיך קאנען אפהאלטן! נישטא דער
מענטש, וואס זאל מיך קאנען איבעררעדן! צייטל, איך בין א פארבלאנדזשעטע, נישט קיין פארלוירענע!... דו הערסט? א פארבלאנדזשעטע!...
    
צ יי ט ל: אויב אזוי, וועט דיר דער טאטע מוחל זיין...
    
ח וו ה: איך בעט נישט, מע זאל מיר מוחל זיין! איך בין נישט
קיין בעל־תשובהניצע, וואס כאפט א חרטה! איך האב נישט געזינדיקט
קעגן קיינעם, נאר קעגן זיך אליין!... קיינעם קיין שלעכטס געטאן, אויסער
זיך אליין!... (פארטראכט).
    
צ יי ט ל: (מיניעט זיך). האב קיין פאראיבל נישט, שוועסטער, איך
וויל דיך עפעס פרעגן...
    
ח וו ה: (רייסט איר איבער). איך ווייס, וואס דו ווילסט מיך פרעגן
― וואס וועט זיין מיט  י ע נ ע ם?  מ י ט  א י ם?... גארנישט!
ער עקזיסטירט נישט מער פאר מיר!... אז ער האט געקאנט וויסן פונעם
פריגאוואר און באהאלטן פון מיר, מאכן זיך, אז ער ווייס נישט פון וואס
צו זאגן ― איז ער דאס, וואס ער איז, און וואס איך האב געמיינט, אז
ער איז עס נישט!... (רייסט־אראפ פון האלדז די קארעלן, טוט זיי א שמיץ
פון זיך). נישטא קיין צוריקקערן! פארברענט אלע שיפן!...
340  ש ל ו ם   ע ל י כ ם
    
צ יי ט ל: (קוקט אין פענצטער, ברעכט די הענט). אוי, דער
טאטע!...
    
ח וו ה: (שטייט־אויף, לייגט־צונויף די הענט אפן הארצן, דרייסט).
וואס־זשע איז דער אוי? צו אים בין איך דאך געקומען...
    
צ יי ט ל: (אויסער זיך). אט אזוי א טאקע אין איין אטעם? זאל
דיר גאט אויסהיטן! מע דארף פאוואלינקע, נישט מיט א מאל... מע דארף
אים צוגרייטן... א רחמנות אפן טאטן! לאז מיך, שוועסטער, איך בין נישט
אזוי נאריש, ווי דו מיינסט...
    
ח וו ה: וואס־זשע ווילסטו פון מיר? (אומגעדולדיק).
    
צ יי ט ל: זאלסט איבערזיצן א וויילע דארט בא מיר... אדער ניין
― די קינדער זיינען דארט... בעסער אט דא... (ווייזט אף דער קיך־טיר).
ביז איך וועל דיך א רוף טאן... (וויל זי פירן).
    
ח וו ה: (לאזט זיך נישט). וואס פאר באהאלטערלעך? איך האב
עס פיינט! איך גיי גלייך!
    
צ יי ט ל: (צוגעשטאנען). איך בעט דיך! טו מיר צוליב! נאר אף
א וויילע! (חווה אפ. צייטל טוט זיך א ווארף צוריק צו דער ארבעט. עס
קומט־אריין פון דרויסן טביה).
    
ט ב י ה: (א ווארף די בייטש אין ווינקל אריין). ווי אין פסוק
שטייט:  ו י נ צ ל ו  א ת  מ צ ר י ם ― אויסגעפארקויפט אלצדינג!
פון דער גאנצער כודאבע געמאכט א מחק... אויס טביה דער מילכיקער!...
און אזוי גיך, אזוי בחפזונדיק!... א בייז איילעניש!... ווי דער תרגום
זאגט: ה א  ג ב ר א ו ה א  ט ר ס ק א... אין פיר און צוואנציק שעה גענומען און צעבראכן אזא גוטס, א בעל־הבתישקייט פון אזוי
פיל יארן! פארקויפט אלצדינג בחצי־חינם, פאר א דריטל געלט ― פטור געווארן... (טרייסלט־אפ די הענט. פויזע). ווען גאלדע עליה השלום זאל
אויפשטיין און א קוק טאן אף דעם חורבן!... (באהאלט דאס פנים, קוקט
כלומרשט אין פענצטער. דערנאך קערעוועט ער זיך אויס צו דער טאכטער).
ווייסטו, צייטל, מיט וועמען מיר איז געווען שווערער ווי מיט אלעמען
צו שיידן זיך?
    
צ יי ט ל: מיט וועמען?
    
ט ב י ה: מיט וועמען? מיט מיין געטרייען דינער, מיטן פערדל...
קריעת ים־סוף! (זיפצט). אויסגעדונגען זיך און אנגעהאריקעט זיך גוט,
און אנגעפאטשט זיך גוט איינס דאס אנדערע אין די הענט, נעם איך דאס
פערדל פארן פאוואד, געוויינטלעך מיט דער פאלע, און גיב עס איבער דעם
גוי און ווינטשעווע אים מיט מזל־ברכה, ס׳זאל זיין אין א גוטער שעה
א מזלדיקער ― אז מיין בחור דרייט נישט אויס צו מיר די חנעוודיקע
מארדע, טוט א קוק צו מיר מיט די צוויי פערדישע אויגן? א שטומע צונג,
רעדן קאן עס נישט, נאר פארשטאנען האב איך גלייך, ווי עס וואלט מיר
וועלן זאגן: „אט אזוי, טביה, דאנקסטו אפעט דיין געטריי פערדל, וואס
פ ו ן  צ וו יי  וו ע ל ט ן  341
האט דיר געדינט שווער און ביטער אזוי פיל יארן?!... גיי פארענטפער זיך
פאר א פערד און גיב אים צו פארשטיין, אז איך בין דא גאט די נשמה
שולדיק, און אז מע לערנט מיט מיר די סדרה לך־לך, און אז איך אליין
ווייס נאך אויך נישט, וווהין איך גיי!... דערווייל גיי איך אין שטאט,
שוין באשטעלט א פור, און דארט אין שטאט וועלן מיר שוין האבן א
ישוב. דארט זיינען דאך פאראן עפעס יידן, פאראן א רב, מסתמא וועט
מען אונדז שוין אן עצה געבן: אמעריקע, צי ארגענטינע, צי פאלעסטינע,
צי ארץ־ישראל... איך וואלט אפילו בעסער געוואלט קיין ארץ־ישראל. ווארעם וואס וועל איך טאן אף די עלטערע יארן אין אמעריקע? אז נישט זיי
פארשטייען מיין לשון, נישט איך פארשטיי זייער לשון... זעסטו, ארץ־ישראל ― פארט, ווי זאגט מען, באטקאוושטשינע! ווי אין פסוק שטייט:
א ר ץ ז ב ת ח ל ב ו ד ב ש... היינט וואס איז ווערט דאס,
וואס מע קאן זיין אף דער מוטער רחלס קבר, אין דער מערת־המכפלה,
כאפן א קוק אפן ירדן, זען דעם בארג סיני, אנקוקן פדן־ארם, קדש־ברנע
און נאך כדומה אזעלכע ערטלעך? (פויזע). און דו, צייטל, זע איך, ביסט
שוין אויך באלד פארטיק?
    
צ יי ט ל: באלד פארטיק, נאר צו די ספרים דיינע האב איך מורא
געהאט אן דיר זיך צורירן...
    
ט ב י ה: זייער גלייך... די ספרים וועל איך אליין איינפאקן. (גייט
צו דער שאפע, נעמט א ספר נאך א ספר, פאקט אין קאסטן). דאס איז א
חומש... דאס ― א סידור, מיין אלטער סידור... מיר געדינט געטריי, ווי,
להבדיל, דאס פערדל... דאס ― א תהלים... און דאס? ― א סליחה... א
הגדה... א קינה... און וואס איז אט א דאס קליינע וועווריקל? ― א בענטשערל... גייט אויך נישט צו־פוס... און ווער שמועסט אט־דער „מנורת־המאור״, אדער אט דער „שבט־מוסר״ אף עברי־טייטש ― אין זיי קוק איך
דאך אריין אלע שבת באטאג... דאס אלץ דארף מען מיטנעמען אין גלות
אריין. דאס איז אונדזער גאנצן פארמעגן. די איינציקע ירושה, וואס מיר
האבן געירשנט פון אונדזערע אבות־אבותינו... (פונעם זייטיקן חדר לויפן־ארויס צייטלס קינדער און גלייך צו טוביהן).
    
 ש ל מ ה ל ע: ווו ביסטו געווען, זיידעניו?
    
 ש יי נ ד ע ל ע: זיידע! ווו ביסטו געווען?
    
 ט ב י ה: געווען... (טאפט זיך אין די קעשענעס). או־ווא, פארגעסן אייך ברענגען א מתנה... געזעגנט זיך אפ מיט דעה דאזיקער שטוב
― מיר פארן אוועק היינט, קינדערלעך!...
    
ש ל מ ה ל ע: וווהין פארן מיר, זיידעניו?
    
ט ב י ה: וווהין די אויגן טראגן... מע טרייבט אונדז ארויס...
    
ש יי נ ד ע ל ע: פאר וואס טרייבט מען אונדז ארויס?
    
ט ב י ה: דערפאר, וואס מיר זיינען יידן... ומפני חטאינו גלינו
 מארצנו, קינדערלעך... אונדז טרייבט מען, אונדז האט מען געטריבן, אונדז
וועט מען טרייבן... (די גאנצע צייט, וואס ער רעדט מיט די קינדער, רעדט
ער נישט אויף צו פאקן די ספרים און אנדערע זאכן).
    
ש יי נ ד ע ל ע, ש ל מ ה ל ה: (ביידע אינאיינעם). פאר וואס, זיידעניו, פאר וואס?
    
ט ב י ה: פאר וואס? זאג איך דאך אייך ― דערפאר, וואס מיר
זיינען יידן... זיי ווילן, מיר זאלן זיין אויס יידן... נאר מיר זאגן: ניין,
יידן זיינען מיר געווען, און יידן וועלן מיר בלייבן!... מיר׳ן זיי איבערלעבן!...
אונדזערע זיידעס האט מען נאך ערגערס געטאן ― מע האט זיי געברענט
אפן פייער, געטרונקען אין וואסער ― און עס האט נישט געהאלפן: אויסגעפירט האבן מיר!... געדענקט דאס, קינדערלעך, געדענקט, וואס דער
זיידע זאגט אייך ― ס׳וועט אייך אמאל צונוץ קומען... אייך וועט אפשר
זיין בעסער ווי אונדז, געוויס בעסער, ווארעם ס׳וועלן קומען בעסערע
צייטן, וואס מ׳עט פארשטיין, אז מיר זיינען אויך מענטשן, גאטס באשעפענישן... דערווייל זייט גרייט ― מיר פארן... (צייטל מיניעט זיך די גאנצע צייט, וויל עפעס זאגן).
    
צ יי ט ל: טאטע, האב קיין פאראיבל נישט ― כ׳האב דיך געוואלט
עפעס פרעגן...
    
ט ב י ה: ווי אזוי מע פארט קיין ארץ־ישראל?
    
צ יי ט ל: (וויל ארויף אף אירס). ניין, נישט דאס האב איך געוואלט פרעגן...
    
ט ב י ה: וואס זשע? דו ווילסט וויסן, וואס וועלן מיר דארטן טאן?
דאס, וואס אלע יידן! וואס ס׳וועט זיין מיט כ ל ישראל, וועט זיין
מיט ר ב ישראל! מה נפשך: הענט האבן מיר? הארעווען זיינען מיר
געוווינט? און מענטשן זיינען דא אומעטום, און גאט שמועסט מען נישט
― מלוא כל הארץ כבודו!... (זיפצט). אוודאי טוט מיר באנג, אוודאי איז
מיר שווער זיך צו שיידן אט מיט אט די ווענט! (באווייזט אף די ליידיקע
ווענט). אט מיט אט דער ערד! (ווייזט אראפ אף דער ערד). איך וואלט
קושן אט די ווענט! איך וואלט צוגעפאלן צו אט דער ערד! ווארעם דא בין
איך געבוירן, דא בין איך אויך אויפגעוואקסן, דא האב איך געהאט
צרות, דא האב איך געהאט נחת, פראוודע מער צרות ווי נחת ― נאר דאס
איז א גאטס זאך... (שטייט־אויף פון דער ערד, גלייכט זיך אויס די ביינער,
טוט א קוק ארויס אין פענצטער). און אט דער הויף? און אט די פריזבע,
און דער גארטן, און אפילו אט דאס פארטשאכנעטע בוימעלע וועט זיך
מיר חלומען באנאכט אין דער פרעמד... און ועל כולם ― דאס פערדל.
(זיפצט). אוי, אט דאס פערדל! א שטיק געזונט האט דאס בא מיר צוגענומען! איך זאל האבן א טבע פון וויינען, וואלט איך מיך צעוויינט... דער
רחמנות מיטן צער־בעלי־חיים... (פויזע). אן, זעסטו? (ווייזט מיט דער
האנט אפן ווינקל). דאכט זיך, וואס? א קאץ, א חיה... פונדעסטוועגן איז
פ ו ן  צ וו יי  וו ע ל ט ן  343
אף דער קאץ אויך א רחמנות ― מיר פארן אוועק, און זי לאזן מיר איבער דא אליין. צער־בעלי־חיים...
    
צ יי ט ל: (נעמט זיך אן מיט קוראזש). אז ס׳איז יא אזוי, זאג
זשע מיר, טאטע, פאר וואס איז אף א חיה מער רחמנות, מער צער־בעלי־חיים, ווי אף א מענטשן?
    
ט ב י ה: שוטה! ווער האט דאס דיר געזאגט, אז אף א חיה איז
מער רחמנות, ווי אף א מענטשן? דו האסט פארגעסן, וואס מיר זאגן
יום־כיפור צו כל־נדרי?...
    
צ יי ט ל: וואס מיר זאגן יום־כיפור ווייסטו בעסער... נאר איך ווייס
אן אנדער זאך... (שטעלט זיך איין, רעדט שטיל, נאר מיט א טאן פון וויר־דיקייט, אזוי, אז דאס קול ציטערט איר). איך ווייס, אז אט פארן מיר
אוועקעט פון דאנען, אף שטענדיק, אף אייביק, מיר וועלן שוין צוריק
אהער נישט אומקערן זיך קיינמאל... און איין מענטש לאזן מיר דא איבער איינעם אליין, עלנט ווי א שטיין...
    
ט ב י ה: וואס באלעבעטשעט זי? וואסער מענטש? וואסער שטיין?
    
צ יי ט ל: (קוקט דרייסט און גלייך דעם פאטער אין פנים אריין).
דו האסט פארגעסן, טאטע, אז דו האסט נאך א טאכטער...
    
ט ב י ה: (איבערראשט פון אומגעריכטקייט, בייט זיך שטארק אין
געזיכט, קאן זיך קיין ארט נישט געפינען, פאלט־אן אף דער טאכטער און
נעמט שרייען גאר הויך אף א קול). איך האב נישט נאך קיין טאכטער!
נישטא בא מיר מער קיין טעכטער, נישטא און נישט געווען קיינמאל!
דו הערסט, וואס איך זאג? (קלאפט אין טיש. צייטל האט זיך דערשראקן.
אינסטינקטיוו כאפט זי זיך אן אין די קינדער).
    
ש ל מ ה ל ע: (צו טביהן). וואס האסטו זיך צעשריגן, זיידעניו?
    
ש יי נ ד ע ל ע: (צו טביהן). וואס בייזערסטו זיך אף דער מאמע?
(דאס רירט טביהן, און ער רעדט שוין מיט א טאן נידעריקער).
    
ט ב י ה: אייער מאמע פאלגט נישט איר טאטן... אייער מאמע
ווייסט נישט פון כיבוד־אב... אייער מאמע דעררגזט מיך... וואס דער טאטע
זאגט, זאגט זי מיר קאפויר... איך זאג דיר נאך אמאל, צייטל, און נאך
א מאל, און נאך צען מאל, אז איך האב נישט מער קיין טעכטער! איך
האב נישט ― און שוין!... (פארלייגט די הענט אהינטער און שפאנט־ארום הין און צוריק).
    
צ יי ט ל: (ווארט איבער א וויילע, ביז דער כעס וועט אים א ביסל
אפגיין). דו אליין זאגסט, טאטע, אז סע שטייט געשריבן, דו ווייסט שוין
ווו, אז גאט האט רחמנות אף אלע זיינע באשעפענישן, אפילו אף א
ווארעם...
    
ט ב י ה: האסט געהערט קלינגען, און קאנסט נישט נאכזינגען...
(שטעלט זיך אפ). סע שטייט געשריבן אין... אין... (טראכט). אין אשרי־יושבי־ביתך שטייט דאס געשריבן: ו ר ח מ י ו  ע ל כ ל מ ע ש י ו
דער אייבערשטער טוט טאן שפייזן אלע זיינע באשעפענישן, פון די
וויזלטיר ביז א קליין ווערעמל, און ביז א מילב אפילו...
    
צ יי ט ל: ווארעם ער האט אף דעם רחמנות...
    
ט ב י ה: (פילט זיך געשלאגן, שפאנט ארום). רחמנות... רחמנות...
ער האט רחמנות... פון רחמנות רעדט זי איצט מיט מיר... (שטעלט זיך
אוועק אקעגן צייטלען). רחמנות? פון רחמנות רעדסטו מיט מיר? ווו איז
געווען  א י ר  רחמנות דעמאלט, ווען איך בין געלעגן, ווי א הונט, פארן
גלח, ימח שמו וזכרו, זיך געוואלגערט אים פאר די פיס (בייגט זיך איין),
געפויזשעט, ווי א ווארעם?... פון וואנעט ווייס איך, אז זי איז נישט געווען אין צווייטן חדר דעמאלט און געהערט איטלעכס ווארט ― ווו איז
געווען  ד ע מ א ל ט איר רחמנות? (שפאנט־ארום, בלייבט שטיין, רעדט
מיטן זעלבן טאן פון איראניע און פארביטערטקייט. ― אין דער צייט, ווען
ער שפאנט־ארום, גייען אים נאך די קינדער אקוראט נאך זיינע טריט;
ער שטעלט זיך אפ, שטעלן זיי זיך אויך אפ *). און ווו איז זי געווען,
בעת דיין מאמע עליו־השלום איז געלעגן אט דא אויסגעצויגן אף דער
ערד, איבערגעדעקט מיט שווארצן?... ווו איז געווען איר רחמנות דעמאלט?...
    
צ יי ט ל: דו אליין זאגסט דאך אבער, אז אפילו גאט איז מוחל
די גרעסטע עבירה, אויב נאר מע האט חרטה און מע טוט תשובה. און
ווער נאך ווייס, אזוי ווי דו, אלצדינג, וואס סע שטייט געשריבן?...
    
ט ב י ה: אט טאקע ווייל איך ווייס, דעריבער זאג איך דיר אקוראט, אז דערויף האט מען נישט חרטה און דא העלפט נישט קיין תשובה!...
דער וואס גייט איין מאל אוועק פון אונדז, יענער קומט נישט מער צוריק!...
דאס צווייגל, וואס מע רייסט־אפ פאלט־אפ ― מוז פארפוילט ווערן!...
(דערזעט פון דער ווייטן קארעלן אף דער ערד, בייגט זיך אן, הייבט עס
אויף). וואס איז פאר קארעלן? גויישע קארעלן ― ווי קומען זיי אהער?...
    
צ יי ט ל: (נעמט בא אים די קארעלן, רעדט אין איין אטעם).
דאס איז אירע קארעלן, אירע קארעלן... און זי אליין איז אויך דא... זי
האט זיך ארומגעקוקט! ארומגעזען! זי האט חרטה, טאטע, זי וויל צוריק!...
און נישט נאר זי וויל צוריק ― זי איז שוין געקומען צוריק און איז גרייט
מיט אונדז אינאיינעם איבערטראגן אלצדינג! דארט ווו מיר ― דארט איז
זי... (גייט־צו גאר נאענט, רעדט שטילער). זי איז געווען בא דער מאמע
אפן קבר ― דאס ווייסטו? זי פאסט יום־כיפור, טאטע, דו הערסט? זי
פאסט יום־כיפור...
    
ט ב י ה: (צעמישט). ווער איז געווען אפן קבר? ווער פאסט דאס
יום־כיפור? וואסערע לאקשן? וואסערע פלאמען? וואס ― ווער ― וועמען?
___________
  
* דער אויטאר בעט ― נישט שארזשירן! די קינדער טוען דאס ערנסט, די עלטערע באמערקן נישט.
 פ ו ן  צ וו יי  וו ע ל ט ן  345
    
צ יי ט ל: וואס הייסט ווער? חווה! פון חווהן רעדן מיר דאך!...
(אין דער מינוט עפנט זיך די קיך־טיר און עס רייסט זיך אריין חווה.
באגעגנט זיך מיט טביהס קוק, בלייבט זי שטיין בא דער טיר, אן לשון,
נאר מיט גרויס ווירדע און מיט גדלות צונויפגעלייגט די הענט אפן הארצן
און קוקט דעם פאטער גלייך אין די אויגן אריין. די ערשטע מינוט טוט זיך
טביה א לאז צו דער דרויסן־טיר אוועקצוגיין, נאר צייטל פארגייט אים אף
צו־פריער און אירע קינדער מיט איר).
    
ט ב י ה: (צו צייטלען מיט די קינדער). לאזט מיך!... לאזט מיך!...
    
צ יי ט ל: זאל איך קרענקען! זאל איך שטארבן אט א דא מיט
מיינע צוויי קינדער!... (האלט אים צו, די קינדער וויינען).
    
ט ב י ה: (פארטומלט). וואס טוט זיך דא? בין איך טביה? אדער
איז דאס א חלום? (ווייזט מיט דער האנט). דער כוח הדמיון... די געבליטן...
    
ח וו ה: (געלאסן און דרייסט). נישט קיין חלום, נישט קיין דמיון,
נאר די ווירקלעכקייט אליין... איך האב געהערט אלצדינג, וואס דא איז
גערעדט געווארן ― פון צווייגעלעך, וואס ווערן אפגעריסן, און פון בלעטלעך, וואס ווערן אפגעפאלן... (גייט־צו א פאר שריט נענטער). קיינער האט
קיין צווייגן נישט געריסן, און בלעטער זיינען נישט געפאלן...
    
ט ב י ה: (חזרט איבער). „קיינער האט קיין צווייגן נישט געריסן,
בלעטער זיינען נישט געפאלן״... (צעשרייט זיך פלוצים אף א קול). ס׳א
ליגן! יא געריסן! יא געפאלן!... (צעלאזט זיך אף חווהן). וואן פון דאנען!!
וואן פון מיינע אויגן ― וואן ! ! ! ...
    
צ יי ט ל: (לויפט־צו צום פאטער, קושט אים די הענט). טאטע!
גאט איז מיט דיר! וואס טוסטו, טאטע געטרייער?
    
ש ל מ ה ל ע: זיידעניו, וואס טוסטו? פאר וואס טרייבסטו די
מומע חווה?
    
ש יי נ ד ע ל ע: דאס איז דאך אונדזער מומע חווה, זיידעניו!...
    
ט ב י ה: (וויל זיך ארויסרייסן פון די אייניקלעך). אוועקעט, ממזרים!
אנגעהאנגען זיך אף מיר, ווי די קלעשטשעס! (האט באלד חרטה, וואס ער
בייזערט זיך אף זיי, גלעט זיי איבער די קעפלעך). טייערע קינדערלעך!
ארעמע שעפעלעך מיינע! פון וואנען האט  א י ר  זיך אהער גענומען אף
מיין קאפ? נאט אייך גאר אייניקלעך א פאר אף דער עלטער! ווי זאגט איוואן זלאדי: „נע מאלא באבא כלאפאטי״... (פויזע). עך, גאלדע, גאלדע!
דאס איז געווען א חכמה! זי, עליו־השלום, פלעגט זאגן: מע טאר נישט
זינדיקן, טביה, מע טאר זיך נישט קלאגן, נישט בייזערן, נישט זיין אין
כעס... אמת, ווי איך בין א ייד, אמת! כעס איז עבודה זרה... מיט כעס קאן
מען גארנישט מאכן... מאכן קאן מען נאר מיט גוטן... מיט גוטן... טביה
האט פיינט זיך אפעסן דאס הארץ... טביה האט ליב יעדע זאך פריער
צו באקלערן, באטראכטן, ארומרעדן... וואס וועט זיין פון דעם, אז מיר׳ן
זיך אלע היצן, אלע שפרינגען פון דער הויט ארויס, ווי מיר זאגן אין דער
הגדה פסח צום סדר: כ ו ל נ ו   ח כ מ י ם ,  כ ו ל נ ו  נ ב ו נ י ם?
לאמיר קארשט בארעכענען, נאר מיט א קלארן מוח און מיט קאלטע לונג־און־לעבער: וואס איז דא געווען? וואס איז פארגעקומען?
    
צ יי ט ל: (אויפגעלעבט). אט דאס ווילן מיר דאך! מיר ווילן מיט
גוטן...
    
ט ב י ה: (שלאגט איר איבער). און איך וואס וויל? איך וויל דען
חלילה מיט בייזן? פאר וואס זאל איך וועלן זיין בעסער פונעם רבונו־של־עולם? אים שטייט־אן צו זיין א מוחל־עוונות און אנשרייבן אין סידור יום־כיפור צו כל־נדרי מיט גרויסע קידוש־לבנה־אותיות:  ס ל ח ת י
כ ד ב ר י ך!?... נישט מער, אז ס׳האט זיך שוין יא אזוי געמאכט,
אז מיר קאנען זיך דורכשמועסן, וואלט איך דיך געוואלט עפעס פרעגן...
(צו חווהן, נישט קוקנדיק איר גלייך אין פנים, נאר מיט א זייט). ווי אזוי
האסטו נאר־וואס געהאט געזאגט? קיינער האט קיין צווייגעלעך נישט געריסן? בלעטלעך נישט געפאלן? א ביסל א זאג! (צו צייטלען). טביהס טאכטער רעדט נישט גלאט... טביהס טעכטער ― נישט געדאכט זאלן זיי
ווערן!...
    
צ יי ט ל: (צו חווהן, שטארק אויפגעלעבט). וואס־זשע? איך האב
באלד געוווסט, אז דער טאטע וועט...
    
ח וו ה: (צו צייטלען). אלץ איינס!... איך האב מיך קיין קאפ נישט
איבערגעשראקן. איך האב איין מאל געזאגט, אז איך גיי ― גיי איך...
אויב נישט  מ י ט  אייך, איז נ א ך אייך... סיי ווי סיי, דארט ווו איר
― דארט איך. אייער אומגליק ― מיין אומגליק.
    
ט ב י ה: (אויך צו צייטלען). דו הערסט ווערטער? דארט ווו מיר
― דארט איז זי. אונדזער אומגליק ― איר אומגליק. אט דאס איז א
לשון! אט אזוי רעדט טביהס טאכטער, און אט אזוי באדארף זי רעדן!...
אנישט ― וואס וואלט געווען דער חילוק צווישן מענדל ווערעביווקער און
טביה דעם מילכיקן?... אנו, טוט א פרעג בא מענדל ווערעביווקער, ווו
שטייט „ברוגז רחם תזכור״? און לאז ער אייך זאגן, ווען זאגן מיר
„סלחתי כדבריך״, און וויפל מאל זאגן מיר „סלחתי כדבריך״?
און וואס איז די טייטש „סלחתי כדבריך״? אזוי לאנג שמייסט מען אים!
א ייד אן עם־הארץ איז ערגער פון א גוי!... (פויזע). נישט מער, איין זאך:
איך וואלט אפשר באדארפט צומאכן די אויגן און מיטן ערשטן קוק וואלט
איך אפשר באדארפט מוחל זיין... (חווה מאכט א באוועגונג אף צו ענטפערן. צייטל מאכט צו איר מיט די הענט הינטערן פאטערס פלייצעס, זי
זאל שווייגן). איז מיר שלעכט: סטייטש, און ווו איז גאט? קעגן גאט איז
מען דאך אזוי זינדיק! אזוי זינדיק!... נאר צוריק באטראכט איך מיך:
וואס בין איך מחויב זיך אננעמען גאטס קריוודע?... (כאפט זיך אן באם
קאפ). אך טי, רבונו־של־עולם! דו ביסט מיין עדות, אז איך האב ניט געבראכן דאס ווארט, נאר איך קאן נישט מער! (שרייט הויך). איך קאן
נישט! דו האסט אליין אנגעשריבן אין דיין הייליקער תורה: כרחם אב על
בנים; וואס בין איך שולדיק, אז זי איז פארט מיינס א קינד? (שלאגט זיך
מיט דער האנט אין הארצן). פארט איינגעבאקן בא מיר אין הארצן! אין
דער נשמה! (צו חווהן, צענעמט ברייט די הענט). קום אהער צו מיר,
חווהלע, דו ביסט מיין קינד!... (חווה פאלט אים אפן האלדז. צייטל האט
ארומגענומען אירע צוויי קינדערלעך, וויינט שטיל).
    
 פ א ר ה א נ ג פ א ל ט ל א נ ג ז א ם.
    
 געשריבן אין יאר 1915
   
 