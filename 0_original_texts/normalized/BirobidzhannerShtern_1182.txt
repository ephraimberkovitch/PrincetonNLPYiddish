
 (פארזעצונג. אנהייב אין נומ. 33) 
 דער אריינגאנג אין דער הייל איז געווען א נידעריקער. האבן מיר געדארפט זיך אנבייגן זייער שטארק כדי אריינגיין אין איר. אבער אינעווייניק איז געווען א מחיה — קיל צוליב דעם געדיכטן שאטן, אויב ניט זאגן פינצטערניש און צוליב א גרויסער קאליוזשע, וואס איז געווען אין דער טיף פון דער הייל. דאס איז געווען דער בארימטער ברונעם מיטן דזשין, פון וועלכן די ארטיקע אראבער האבן מורא געהאט. מיר האבן דעם דזשין ניט געזען. אבער זאגן דעם אמת, זיינען מיר אין דער קאליוזשע ניט אריין. 
 
 &nbsp; 
 שפעטער בין איך נאך עטלעכע מאל געווען אין דער דאזיקער הייל. שוין אליין, כאטש א באוואפנטער אוודאי. ס׳האט זיך ארויסגעוויזן, אז די אראבער פון דזשיט האבן בפירוש מורא פונעם דזשין, וואס וווינט כלומרשט אין דער הייל, און זיי דרייען זיך ניט לעבן איר. איך פלעג אריינגיין, אפרוען פון דער היץ אין דער קילער פינצטערניש און גיין ווייטער. צומאל פלעג איך צוגיין צו דער קאליוזשע, ארומוואשן דאס פנים און דעם קארקן – און גארנישט. קיין שום דזשין האט מיך דערביי ניט געכאפט ביי דער האנט. 
 די הייל איז געווארן פאר מיר א מין מקום־מיקלט פונעם דרויסנדיקן לעבן. איך האב זיך געפילט אין איר ממש געמיטלעך. דווקא דערפאר האב איך אויפגעציטערט, דערהערט איין מאל, ווען איך האב זיך ווי געוויינלעך אוועקגעזעצט גלייך אויפן שטיינערנעם דנא פון דער הייל, מאדנע און דער עיקר אין גאנצן אומדערווארטע ווערטער ״תּוב אנתּ״ (1) , וואס האבן זיך דערטראגן פונעם ווייטן עק פון מיין הייל. 
 כ׳האב געכאפט דעם ״עוזי״ און בליץ־שנעל אנגעצויגן דאס צינגל, הייזעריק אויסגעשריען דערביי: ״מין האן?! (2) ״. 
 —&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; אליין ביסטו א האן! — האט ברוגז ארויסגערעדט דאס זעלבע קול פונעם עק הייל, — שפרעך נישט קיין אראביש מיט מיר, באזונדערס ווייל דו קענסנט נישט קיין אראביש. 
 איך בין געווען איבעראשט, אוודאי, איבעראשט, נאר אין דער זעלבער צייט האב איך זיך גלייך בארויקט. — ביסט א ייד? — האב איך געפרעגט סתם אזוי, שוין זענענדיק לחלוטין זיכער, אז מיין מיטשפרעכער איז א שאבאבניק, א הולטיי פון עמנואל. דאס איז א חרדישער יישוב, וואס געפינט זיך אין געציילטע קילאמעטערס פון קדומים און פון דזשיט. 
 —&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; מען קאן זאגן, דאס איך ביז צו א געוויסן גראד בין א ייד, — האט ער גאנץ משונהדיק געענפערט. די משונהדיקייט איז באשטאנען סיי אין זיין יידיש, וואס איז געווען ניט ירושלימער און ניט פויליש, סיי אין דער עצם דעפיניציע ״א ייד ביז צו א געוויסער גראד״. 
 —&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; אבער עס וועט קיין פעלער נישט זיין צו זאגן, דאס איך בין אן ישראלי, — האט ער צוגעגעבן. איך האב אויף דעם גארנישט געענטפערט, נאר א טראכט געטאן: ״א פריק. א פאסט־ציוניסט מיט א חרדישן ייחוס״. 
 איך בין זיכער געווען, אז מיין מיטשפרעכער איז יונג. א שאבאבניק מוז דאך זיין יונג. ניט צופעליק טייטשט מען אויף לשון־קודש דעם אנטליענעם פון אראביש שורש פון אט דעם ווארט ווי ראשי־תיבות פון ״שמח בחור בבחורתך״ (3) . אגב, אויף אראביש באטייט ״שאבאב״&nbsp; —״יונגט״. אבער אט די אלע אויספירן האבן געטויגט אויף כפרות. מיין מיטשפרעכער האט זיך סוף־כל־סוף ארויסגערוקט פון זיין פינצטערן ווינקל, און איך האב דערזען, אז ער איז גאר ניט יונג, אבער גאנץ שלאנק און אדערדיק. זיינע קוים געקרייזלטע האר און די בארד זיינען געווען שווארץ מיט זילבער. און ער איז זיכער ניט געווען קיין אשכנזי. גיכער אפילו ניט קיין ספרדי, נאר א תימנער. איך האב ניט איין מאל געטראפן תימנער, וועלכע האבן פליסיק גערעדט יידיש. — אדער פארט זייער א פארברוינטער אשכנזי? — האב איך א טראכט געטאן. אנגעטאן איז ער געווען אין דזשינס, אין עפעס א העמדל מיט קורצע ארבל און אין געוויינלעכע פאר עכטע מתנחלים ארץ־ישראלדיקע סאנדאליעס. — א געוועזענער היפי, — האב איך א טראכט געטאן. 
 —&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; שמעון, — האט ער זיך פארגעשטעלט און דערלאנגט מיר די האנט. 
 —&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; וועלוול, — האב איך געענטפערט, קוועטשנדיק זיין שטארקע הייסע דלאניע, — זאב־וואלף, הייסט עס. איך בין פון קדומים. און דו ביסט פון עמנואל? 
 —&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ניין. איך בין פון הי. איך בין געבארן אין גיתא. קוק מיך נישט זוי אן. איך בין קיין ישמעאלי. איך בין א בן־ישראל, א שומרוני. 
 —&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; אזוי גאר? און איך בין געווען זיכער, אז קיין שומרונים זיינען אין דעם דארף ניטא שוין טויזנט יאר. 
 —&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ווייניקער. פאר זעקס הונדערט יארן זיינען זיי נאך געוועזן הי. 
 זיין ענטפער האט מיר גארנישט דערקלערט. און כדי בייטן די טעמע, האב איך געפרעגט, פונוואנען קומט צו אים יידיש, אויב ער איז טאקע א שומנרוני, וואס איז געבוירן געווארן אין דזשיט, זאל זיין אין גיתא. 
 און דא האט ער צום ערשטן מאל אנגערופן דעם נאמען פון ר׳ פתחיה פון רעגנשבורג. שמעון האט כלומרשט א סך יארן אים געדינט, געלעבט אין פראג און גערעדט אזוי, ווי עס האט גערעדט זיין באלעבאס, ווי עס האבן גערעדט זיינע בני־בית און בכלל אלע יידן פון אשכנז. 
 —&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; מיין מוטער־שפראך איז לשון־תרגום, — האט צוגעגעבן שמעון, — דאס האט געקאנט געלעגנטלעך ביי דעם געברויך מיט למדנים העלפן, אבער אין אלע טאג איז עס געוועזן איבערהויפט נישט גוט. 
 די דאזיקע פלוידעריי האט אויסגעזען אין א געוויסן זין לאגיש. זי האט דערקלערט א סך, איינגעשלאסן דאס דייטשמערישע יידיש פון מיין מיטשפרעכער און זיין טענה, אז ער איז ״א ייד ביז צו א געוויסער גראד״. עס שטייט דאך געשריבן אין מסכת כותים, אז דרכי כותים פעמים כעובדי כוכבים, פעמים כישראל ורובּן כישראל (4) . יא, זי האט דערקלערט א סך, נאר ניט אלץ. א מאדנער פארשוין, וואס זיצט אין א הייל לעבן אן אראביש דארף אין שומרון, רעדט א מין עברי־טייטש, קען לשון־תרגום, טענהט, אז ער איז א שומרוני און אז ער האט געדינט ביי ר׳ פתחיה פון רעגנשבורג. – ער איז א חסר־דעה, בלי־ספק, א משוגענער געלערנטער, - האב איך פיבערדיק געטראכט. 
 —&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; איך זע, דאס דו גלייבסט מיר נישט. דו ברויכסט באווייזן. איך פארשטיי דיך. עס וועלן באווייזן פאר דיר געגעבן ווערן. 
 שמעון האט א קנאק געטאן מיט די פינגער און איז נעלם געווארן. א שטיקל צייט בין איך נאך געזעסן אין דער הייל ווי א פארטשאדעטער, האפנדיק בסתר־לבּי, אז דאס איז א קונץ אזא, אז באלד וועט ער זיך פון ערגעץ באווייזן און מיט א געלעכטער דערקלערן דעם טריק. אבער שמעון איז נעלם געווארן גלייך ווי ניט געווען. סוף־כל־סוף בין איך ארויסגעקראכן פון דער הייל און אהיים געגאנגען. 


 

 וועלוול טשערנין 