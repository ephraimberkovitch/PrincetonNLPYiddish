<body dir=״rtl״ style=׳font־family:״Times New Roman״,Ariel,FreeSerif;׳>
<h1>קליינע מענטשעלעך מיט קליינע השגות: צוויי שלח מנותן</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
</p><p>
א.
</p><p></p><p>
ס׳איז שוין לאנג נישט געווען אין כתרילעווקע אזא שיינער פורים
און אזא ווארעמער. עס האט פארפרי געלאזט דאס אייז, און פונעם שניי
איז געווארן א טוואן ביזן גארטל. די זון האט געשיינט. עס האט געבלאזן
א פויל ווינטל. א נאריש קעלבל האט זיך אויסגעוויזן, אז סע שמעקט
מיט וועסנע, האט דאס אנגעהויבן בלעקען, פארריסן דעם וויידל, אראפגעלאזט די מארדע און ארויסגעלאזט א האלבן „מע!״ אף דער גאס
זיינען געלאפן שלענגלדיקע ריטשקעלעך אראפ־בארג, געשלעפט מיט זיך
ווו ערגעץ א שפענדל, א שטרוי אדער א שטיקל פאפיר. א גליק, וואס
אין שטאט איז נאך כמעט בא קיינעם נישט געווען אף מצות; אנישט,
וואלט מען געקאנט מיינען, אז ס׳איז נישט פורים, נאר ערב־פסח.
</p><p></p><p>
סאמע אין מיטן שטאט, אין דער רעכטער בלאטע, האבן זיך באגעגנט
צוויי מיידלעך, וואס ביידע האבן געהייסן נחמה, ― איינע א שווארצע,
א געזונטע, מיט געדיכטע ברעמען און מיט א קורצער נאז, די אנדערע
א ווייסע, א קראנקלעכע, מיט רויטע האר און מיט א שפיציכיק נעזל;
איינע א בארוועסע, מיט גראבע שווארצע פולקעס, די אנדערע כלומרשט
אין שיך, וואס האלטן אפן דאס מויל און „בעטן עסן״; שיינע שיך!
אז מע גייט, קוואטשקען זיי און סע שלעפט זיך נאך א פאדעשווע, וואס
גיט אלע מאל א ליאסק מיט א קוויטש, און אז מע טוט זיי אויס, וועגן
זיי א פוד. דאס איז געווען אזעלכע שיך, וואס מע זאגט אף זיי: „איידער
אזעלכע שיך, איז שוין גלייכער בארוועס״... ביידע נחמהס האבן געטראגן שלח־מנותן, איבערגעדעקט מיט א ווייס סערוועטל, און צוגעהאלטן
מיט ביידע הענט אין דער הייך. דערזען זיך, האבן ביידע מיידלעך זיך
אפגעשטעלט.
</p><p></p><p>
― א! נחמה?
</p><p></p><p>
― א! נחמה?
</p><p></p><p>
― וווהין גייסטו דאס, נחמה?
</p><p></p><p>
― וואס הייסט וווהין גיי איך? איך טראג שלח־מנות.
</p><p></p><p>
― צו וועמען טראגסטו שלח־מנות?
</p><p></p><p>
― צו אייך טאקע; און וווהין גייסטו, נחמה?
</p><p></p><p>
― וואס הייסט וווהין גיי איך? זעסט דאך, אז איך טראג שלח־מנות.
</p><p></p><p>
― צו וועמען טראגסטו שלח־מנות?
</p><p></p><p>
― טאקע צו אייך.
</p><p></p><p>
― א היסטאריע בנאמנות!
</p><p></p><p>
― א ריינע קאמעדיע!
</p><p></p><p>
― אנו, ווייז נאר דיין שלח־מנות, נחמה?
</p><p></p><p>
― ווייז דיין שלח־מנות, נחמה?
</p><p></p><p>
און ביידע נחמהס האבן געזוכט מיט די אויגן, ווו מע קאן זיך
צוזעצן אף א וויילע, און גאט האט זיי צוגעשיקט. דערזען א קלעצל לעבן
אן איינפארהויז, האבן זיי אויפגעהויבן די פיס אין דער ליימיקער בלאטע
און האבן זיך באזעצט אף דעם דאזיקן קלעצל, אנידערגעשטעלט די
בעקנס אף די קני, אויפגעהויבן די סערוועטלעך און באטראכט די
שלח־מנותן.
</p><p></p><p>
פריער האט נחמה די רויטע אויפגעדעקט און באוויזן איר שלח־מנות.
זי האט געדינט בא זעלדע רב יאסעס, גענומען פינפטהאלבן קערבלעך
פארן ווינטער מיט קליידן און שיכן. ס׳איז געווען א „קליידן״ מיט א
„שיכן״! מילא דאס קליידל איז געווען א קליידל, מיט לאטעס אפילו,
נאר פארט א קליידל; די שיך אבער זיינען מאנצבילשע שיך, פון זעלדע
רב יאסעס בחור מנשה, וואס האט א פוס, ווי א דייזשקע, און דערצו
האט ער נאך א טבע דרייען די אבצאסן, שיינע שיך!
</p><p></p><p>
דער שלח־מנות, וואס נחמה די רויטע האט געטראגן, איז באשטאנען: פון א שיינעם גרויסן המן־טאש מיט מאן, פון צוויי קישעלעך,
איינס אן אפנס, מיט האניקפארפל, און דאס אנדערע א קיילעכיקס, פון
ביידע זייטן זייער שיין געצוויקלט, א צוקערלעקעכל, מיט א ראזשינקע
</p><p>
אריינגעשטעקט סאמע אין מיטן, א גרויס פירעקעכיק שטיק טארט, א שיין
שטיקל קומישברויט, צוויי קליינע מלכות־ברייטלעך און א היפש שטיק
קארענער לעקעך, וואס איז בא זעלדען היינטיקס יאר מער געראטן ווי
אלע יאר: צי די מעל איז געווען זייער א גוטע מעל, צי דער האניק
איז געווען א ריינער האניק, צי דער לעקעך האט זיך גלאט גוט אויסגעבאקן, צי מע האט אים גוט אויסגעשלאגן ― ער איז געווען טאקע נאר
ווי א געדיכטע פעכקע קישן!
</p><p></p><p>
באטראכט נחמה דער רויטערס שלח־מנות, האט נחמה די שווארצע
אויפגעדעקט און באוויזן איר שלח־מנות. זי האט געדינט בא זלאטע רב
אייזיקס, גענומען זעקס קערבלעך פארן ווינטער אף איר אייגענעם גאנג,
איז זי דערפאר געגאנגען בארוועס, און זלאטע האט זי געשאלטן מיט
טויטע קללות:
</p><p></p><p>
― ווי אזוי גייט דאס א מויד א גאנצן ווינטער בארוועס? דו ווילסט,
אפנים, זיך פארקילן, צו אלדי שווארצע יאר!...
</p><p></p><p>
נחמה האט זי אבער געהערט, ווי המן דעם גראגער. זי האט בעסער
געקליבן דאס געלט אף פסח: אף פסח וועט זי, אם ירצה השם, זיך
מאכן א פאר שיך אף הויכע אבצאסן מיט קולקעס און א סיצן קליידל
מיט אובארקעלעך. קאפל דער שוסטער, וואס שדכנט זיך צו איר, וועט
אייננעמען א מיתה משונה!
</p><p></p><p>
דער שלח־מנות, וואס נחמה די שווארצע האט געטראגן, איז באשטאנען פון א פיין שטיק שטרודל, צוויי גרויסע צוקער־לעקעכער, א
היפש האניק־טייגל, צוויי קישעלעך, וואס פון ביידע זייטן איז געווען
אויסגעצוויקלט א פישעלע און אנגעפילט מיט קליינע זיסע פארפעלעך,
און צוויי גרויסע מאנדלעך שווארצע, גלאנצנדיקע, דורכגעשפיגעוועט
מיט יאדערן פון ניסלעך, גוט איינגעפרעגלט אין האניק! אויסערדעם
איז אפן בעקן געלעגן און געשמייכלט א געלער, א שמעקנדיקער מאראנץ,
וואס דער ריח איז זיך צעגאנגען אין יעדן אבר.
</p><p>
ב.
</p><p></p><p>
― הערסטו, נחמה, וואס איך וועל דיר זאגן? דיין שלח־מנות
איז א שענערער שלח־מנות פון מיין שלח־מנות! ― אזוי האט געזאגט
נחמה די רויטע צו נחמה דער שווארצער מיט א קאמפלימענט.
</p><p></p><p>
― ע! דיין שלח־מנות איז אויך נישט קיין שלעכטער שלח־מנות!
― האט איר נחמה די שווארצע געענטפערט מיט א קאמפלימענט פאר
א קאמפלימענט און האט א טאפ געטאן מיטן פינגער דעם המן־טאש.
</p><p></p><p>
― אט א המן־טאש!... האט געזאגט נחמה די שווארצע און
האט זיך אזש באלעקט. ― אט דאס הייסט א המן־טאש!... איך וועל
דיר זאגן דעם אמת, איך פארגין איר גארנישט, דער בעל־הביתטע מיינער.
אזא המן־טאש... אזא מכה זאל זיך איר זעצן אפן פנים, רבונו של
עולם!... הערסטו, נחמה, וועדליק איך האב נאך היינטיקן טאג אין
מויל נישט געהאט, וואלט איך א בעלן געווען פארזוכן פון דעם דאזיקן
המן־טאש כאטש א שטיקל...
</p><p></p><p>
― און איך, מיינסטו, האב היינטיקן טאג עפעס געגעסן? נישט
מער זאלן זיי עסן ווייל זיי וועלן לעבן! ― מאכט נחמה די רויטע און
קוקט זיך ארום אף אלע זייטן. ― נעם, פאלג מיך, נחמה, דעם המן־טאש
און צעברעך אים אף צווייען, וועלן מיר איבערכאפן. ווו שטייט דאס,
אז שלח־מנות מוז זיין מיט א המן־טאש? אט למאי איז בא דיר שלח־מנות אן א המן־טאש?
</p><p></p><p>
― לאם איך האבן אזא יאר, ווי דו ביסט גערעכט! ― זאגט נחמה
די שווארצע, צעברעכט דעם המן־טאש אף צווייען און צעטיילט זיך מיט
נחמה דער רויטער.
</p><p></p><p>
― הערסטו, וואס איך וועל דיר זאגן! ס׳איז דאך טעם גן־עדן,
בנאמנות! א חסרון נאר, וואס סע מער נישטא... פאר דיין המן־טאש.
נחמהניו, קומט דיר א שטיק לעקעך פון מיין שלח־מנות, ווארעם וועדליק
מיר וועלן זיך דא אננעמען פארן וועג, מעג זיי זיין ווינציקער מיט א
שטיקל לעקעך און מער מיט א מכה... מאל דיר, פון גאנץ פרי אן ביז
איצטערטא ― טרעף, וויפל האב איך געמאכט? קוים־קוים א גילן מיט
צוויי גראשן. אי דאס ― זיינען די צוויי גראשן מיט א לעכל... וויפל
האסטו געמאכט, נשמה מיינע?
</p><p></p><p>
― איך האב דאס אויך נישט געמאכט, א מכה זאל זיך זיי מאכן!
― זאגט נחמה די רויטע און קייט דעם לעקעך און שלינגט גאנצע
שטיקער, ווי א גאנדז. ― הלוואי איך זאל פארן גאנצן טאג מאכן א
גילן!...
</p><p></p><p>
― שיינע נגידיתטעס, זיי מעגן זיך, נישקשה, אלע באגראבן! ―
זאגט נחמה די שווארצע און באלעקט זיך נאכן לעקעך. ― איך קום צו
</p><p>
גיין צו כיענע דער צעלניקערן מיטן שלח־מנות, נעמט זי צו בא מיר דעם
שלח־מנות, קראצט און קראצט די קעשענע און הייסט מיר קומען שפעטער, קומען זאל אף איר א מיתה משונה!
</p><p></p><p>
― אזוי ווי איך האב געהאט בא קיילע רב אהרנס. ― זאגט נחמה
די רויטע. ― איך קום צו גיין צו איר מיטן שלח־מנות, גייט זי און שענקט
מיר א צוקערלעקעכל פארן וועג, שענקען זאל איר גאט א נייע נשמה!
</p><p></p><p>
― און די אלטע זאל מען ארויסווארפן פאר די הינט! ― לאזט
אויס פאר איר נחמה די שווארצע און נעמט איינע פון זלאטעס צוויי
צוקערלעקעכער און צעברעכט אים אף צווייטען. ― נא, עס, נשמה מיינע,
עסן זאלן זיי ווערעם! אז דיין בעל־הביתטע וועט האבן ווינציקער מיט
א צוקערלעקעכל, בין איך בדלות!
</p><p></p><p>
― אוי, א מכה איז מיר! ― האט זיך נחמה די רויטע צום ערשטן
מאל אויפגעכאפט פונעם ארט און אנגעהויבן ברעכן די הענט. ―. זע,
נאר, נשמהניו, וואס ס׳איז מיר געבליבן פונעם שלח־מנות!
</p><p></p><p>
― ווער וועט זיי גיין דערציילן, נארישע מויד? ― בארויקט זי
נחמה די שווארצע. ― האב קיין מורא נישט, ס׳איז בא זיי היינט א טאג
פון שלח־מנות, זיינען זיי פארטארעראמט, מע וועט זיך נישט ארומקוקן.
</p><p></p><p>
און ביידע נחמהס דעקן איבער די שלח־מנותן מיט די ווייסע סערוועטלעך און לאזן זיך גיין איבער דער בלאטע, איינע אהין, די אנדערע
אהער, גלייך ווי ס׳איז גארנישט געווען...
</p><p>
ג.
</p><p>
זעלדע רב יאסעס, א יידענע מיט א קיילעכדיקן פנים און א גאנץ
שיינע, איז געשטאנען מיט א רויטן זיידענעם פארטוך מיט ווייסע שפרינקעלעך און האט אויסגעטיילט און צונויפגעשטעלט אלע שלח־מנותן,
וואס זי האט באדארפט שיקן יענעם און וואס יענע האבן געשיקט איר.
</p><p></p><p>
רב יאסע לעמעשקע (אזא צונעמעניש האט ער געהאט אין כתרי־לעווקע) איז געלעגן אף דער קאנאפע און האט געכראפעט, און מנשה,
א בחור פון א יאר אכצן מיט רויטע באקן און מיט א לאנגער ליוסטרינינער
נאקידקע, האט ארומגעפאדקעוועט ארום דער מאמע, גענאשט אלע מאל
א שטיקל האניקטייגל, א צוויי פארפעלעך אדער א מאנדל; ער האט זיך
 אזוי אנגעשטאפט מיט די אלע גוטע זאכן, אז די ציין מיט די ליפן זיינען
 אים געווען שווארץ און דער בויך האט אנגעהויבן „ריידן״.
</p><p></p><p>
― מנשה, טאמער וואלט שוין אמאל געווען גענוג, מנשה? ― זאגט
 אים זעלדע אלע מינוט.
</p><p></p><p>
― גענוג, גענוג! ― ענטפערט מנשה און כאפט אריין אין מויל
אריין אלע מאל אן אנדער שטיקל, „דאס לעצטע מאל״, און ווישט אויס
מיט דער צונג די ליפן.
</p><p>
* * *
</p><p></p><p>
― א גוט יום־טוב, די בעל־הביתטע האט אייך געשיקט שלח־מנות!
― זאגט נחמה די שווארצע און טראגט־אונטער זעלדען דעם איבערגעדעקטן שלח־מנות.
</p><p></p><p>
― בא וועמען דינסטו? ― פרעגט זי זעלדע מיט א פריינטלעך
שמייכל און נעמט־צו בא איר דעם שלח־מנות פון די הענט.
</p><p></p><p>
בא זלאטע רב אייזיק בעל־בריתניקס. ― מאכט נחמה די שווארצע
און ווארט, מע זאל בא איר צונעמען דעם שלח־מנות און אומקערן דעם
בעקן.
</p><p></p><p>
זעלדע נעמט זיך מיט איין האנט צו דער קעשענע באצאלן דעם
מיידל א גראשן פארן וועג, און מיט דער אנדערער האנט דעקט זי אפ
דעם שלח־מנות און בלייבט שטיין ווי געליימט.
</p><p></p><p>
― וואס איז דאס? מנשה, טו נאר א קוק!...
</p><p></p><p>
מנשה דערזעט דעם שלח־מנות, כאפט ער זיך בא די זייטן, בייגט
זיך צו ביז דער ערד און מאכט אזא געלעכטער, אז רב יאסע לעמעשקע
פאלט שיער אראפ פון דער קאנאפע א דערשראקענער.
</p><p></p><p>
― הא? וואס? וואס איז? ווער איז דארטן?...
</p><p></p><p>
― זע נאר א שלח־מנות! ― מאכט צו אים זעלדע און לייגט
צונויף ביידע הענט אפן בויך. מנשה הערט נישט אויף צו לאכן, און רב
יאסע לעמעשקע טוט א שפיי, דרייט זיך אויס מיטן פנים צו דער וואנט
און שלאפט ווייטער.
</p><p></p><p>
זעלדע טוט א שמיץ נחמהן דעם בעקן מיטן סערוועטל און זאגט
צו איר:
</p><p></p><p>
― זאלסט זאגן דער בעל־הביתטע דיינער, זי זאל דערלעבן איבער
א יאר און זאל קיין שענערן שלח־מנות נישט פארמאגן!
</p><p></p><p>
― אמן גם אתם! ― מאכט נחמה די שווארצע און נעמט צו דעם
בעקן.
</p><p></p><p>
― מיטן קאפ אין דער ערד! ― זאגט זעלדע מיט כעס. ― א מויד
אן עזותניצע קאן! וואס זאגסטו אף איר, מנשה?...
</p><p>
ד.
</p><p></p><p>
זלאטע רב אייזיקס, א יידענע, וואס האט אלע יאר א קינד און
הערט נישט אויף צו דאקטערן זיך, איז שוין געווען אזוי אויסגעמידט
פונעם שלח־מנות אפנעמען און ארויסגעבן, אז זי האט זיך געמוזט צוזעצן
אף א בענקל און קאמאנדעווען מיטן מאן אייזיק בעל־בריתניק (אזוי האט
מען אים גערופן הינטער די אויגן, דערפאר ווייל ער פראוועט אלע יאר
א ברית).
</p><p></p><p>
― אייזיק, נעם אט א יענץ שטיקל טארט און לייג אוועק אהער,
און דאס שטיקל קומיש־ברויט מיט די צוויי מאנדלעך פון דאנען לייג־צו
אהין, אייזיק, און דערלאנג מיר יענץ קישעלע וואס מיט די פארפל, ניין
נישט יענץ. אט א יענץ! נו ריר זיך, אייזיק! זע נאר, ווי מען באדארף
אים לערנען קמץ־אלף, ווי מיט א קליין קינד! און נעם יענץ לעקעכל,
דאס גרעסערע, און לייג־צו אהין, אט אזוי, און צעשנייד דאס שטיקל
טארט אף צווייען, צו א גרויסע שטיק טארט, אייזיק, אן עבירה... אין
דער ערד אריין, ממזרים, וואן!
</p><p></p><p>
די לעצטע ווערטער זיינען געזאגט געווארן אף א גאנצער כאפטע
ווייסע־חברהניקעס, וואס זיינען געשטאנען ארום איר מיט הוילע פופקעס,
געקוקט אף די זיסע זאכן מיט זשעדנע אויגן און באלעקט זיך.
</p><p></p><p>
די ווייסע־חברהניקעס גנבנען זיך אונטער אלע מאל פון הינטן,
ווילן אוועקשלעפן א לעקעכל פונעם טיש. דערזעט די מאמע און שענקט
א פאטש אדער א סטוסאק מיט א פאטילעטשניק.
</p><p>
* * *
</p><p></p><p>
― א גוט יום־טוב! ― די בעל־הביתטע האט אייך געשיקט שלח־מנות! ― זאגט נחמה די רויטע און טראגט אונטער זלאטען דעם איבערגעדעקטן שלח־מנות.
</p><p></p><p>
― בא וועמען דינסטו? ― פרעגט זי זלאטע מיט א פריינטלעך
שמייכעלע און נעמט־צו בא איר דעם בעקן פון די הענט.
</p><p></p><p>
― בא זעלדע רב יאסע לעמעשקעס, ― זאגט נחמה די רויטע און
ווארט, מע זאל בא איר צונעמען דעם שלח־מנות און אומקערן דעם בעקן.
</p><p></p><p>
זלאטע נעמט זיך מיט איין האנט צו דער קעשענע באצאלן דעם
מיידל א גראשן פארן וועג, און מיט דער אנדערער האנט דעקט זי אפ
דעם שלח־מנות און בלייבט שיער חלשות.
</p><p></p><p>
― אלע בייזע וויסטע שלעכטע טויטע פינצטערע חלומות זאל
אויסגיין צו מיינע שונאימס קעפ און צו זייערע הענט און פיס און צו
זייער לייב און לעבן! זע־נאר א מין שלח־מנות! אזוי ווי עפעס גאר
אף א געלעכטער, א הולטייקע קאן!
</p><p></p><p>
― נא, גיב דאס אפ דער בעל־הביתטע דיינער צוריק! ― זאגט
זלאטע און טוט א שמיץ נחמה דער רויטער דעם בעקן מיטן סערוועטל
מיטן שלח־מנות צוריק אין פנים אריין.
</p><p>
ה.
</p><p>
רב יאסע לעמעשקע און רב אייזיק בעל־בריתניק זיינען ביידע קרעמער
אין כתרילעווקע, א קלייטל לעבן א קלייטל, און כאטש זיי זיינען קאנקורענטן, הייסט דאס, און שלעפן איינס באם אנדערן קונים, אבי זיי קאנען
נאר, פונדעסטוועגן איז מען צווישן זיך דווקא גוטע ברידער, מע כאפט
איינער באם אנדערן א גמילות־חסד, מע גייט איינער צום אנדערן אף
שמחות, יום־טוב ― אף קידוש, ווי עס געהער צ זיין צווישן נאנטע שכנים.
זומער זיצט מען גאנצע טעג אין קלייט און מע שפילט אין ביינדלעך,
און ווינטער גייט מען אריין איינער צום אנדערן זיך אנווארעמען אביסל.
אויך די ווייבער צווישן זיך לעבן גאר פריינטלעך, ריידן ביידע אפ פון
דער גאנצער וועלט, לייען זיך אויס איינס דאס אנדערע, אז סע פעלט
סחורה, פארטרויען זיך איינע דער אנדערער די גרעסטע סודות, קריגן
זיך כמעט קיינמאל נישט, און אפילו אז עס מאכט זיך, זיי צעקריגן זיך
א מאל איבער א נארישקייט, בעטן זיי זיך באלד איבער... הכלל, ס׳איז
א לעבן, ווי „אונטערן באד״.
</p><p></p><p>
אף מארגן נאך פורים, אז רב אייזיק איז ארויסגעקומען עפענען די
קלייט, איז שוין רב יאסע לעמעשקע געשטאנען בא דער טיר פון זיין
קלייט אנגעבלאזן, ווי אן אינדיק, און געווארט, אז רב אייזיק זאל צוגיין
צו אים זאגן א גוט מארגן, וועט ער אים נישט ענטפערן... רב אייזיק,
וואס איז אויך געווען גוט אנגעדרודלט פון זיין ווייב אף רב יאסען, האט
אויפגעשלאסן די קלייט, זיך אנידערגעשטעלט בא דער טיר און געווארט
ביז רב יאסע וועט צוגיין צו אים און וועט אים זאגן א גוט מארגן, וועט
ער אים נישט ענטפערן... און אזוי זיינען זיי געשטאנען ביידע איינס אקעגן
דאס אנדערע, ווי די האנען, און געווארט, ווער וועט אנהייבן פריער...
זיי וואלטן געקאנט אזוי אוועקשטיין ביידע א גאנצן טאג, ווען עס זאלן
נישט געווען אנקומען ביידע ווייבער פונעם מארק, ביידע מיט פלאמענדיקע פנימער און מיט ברענענדיקע אויגן פאר כעס.
</p><p></p><p>
― אייזיק, פארוואס דאנקסטו אים נישט אפ פארן שיינעם שלח־מנות, אייזיק, וואס זיין יפהפיה האט מיר געשיקט? ― רופט זיך אן
זלאטע צו איר מאן.
</p><p></p><p>
― יאסע, פארוואס דערמאנסטו אים נישט דעם נעכטיקן שלח־מנות? ― זאגט זעלדע צו איר מאן.
</p><p></p><p>
― אייזיק, דו הערסט, אייזיק, זי רייצט זיך נאך! וואס שווייגסטו
אים, אייזיק?
</p><p></p><p>
― וואס וועל איך גיין ריידן מיט א „לעמעשקע״? ― זאגט רב
אייזיק הויך אף א קול, בכדי רב יאסע זאל דערהערן, אז ער רופט אים
„לעמעשקע״.
</p><p></p><p>
― איך האב מורא אנהייבן זיך מיט א „בעל־בריתניק״!... ―
זאגט רב יאסע הויך אף א קול, בכדי רב אייזיק זאל הערן אז ער רופט
אים „בעל־בריתניק״.
</p><p></p><p>
דאכט זיך, אין פלוג, וואס ליגט אזעלכעס אינעם ווארט „בעל־בריתניק״? איטלעכער ייד, אז זיין ווייב ווערט געלעגן און האט א יינגל
ווערט ער אפן אכטן טאג א בעל־בריתניק.
</p><p></p><p>
רב אייזיק אבער האט אלצדינג אף דער וועלט געקאנט איבערטראגן,
נאר נישט דעם צונעמעניש „בעל־בריתניק״. דאס איז פאר אים געווען
טויזנט מאל ערגער ווי אין טאטן אריין געשאלטן!! ער איז דעמאלט
קאפאבל געווען יענעם צערייסן אף שטיק שטיקלעך!...
</p><p></p><p>
דאס אייגענע איז געווען מיט רב יאסען. איר זאלט אים געבן דריי
פעטש, וואלט בא אים געווען מער ניחא, ווי דאס ווארט „לעמעשקע״.
</p><p></p><p>
עס איז זיך צענויפגעלאפן דער גאנצער מארק, און מע האט זיי
קוים צענומען; מע האט געוואלט געוואר ווערן, פאר וואס און פאר
ווען האבן זיך עס צוויי נאענטע שכנים און גוטע פריינט פלוצעם פאר־
</p><p>
פארן איינס דאס אנדערע אין די בערד אריין... נאר רב יאסע און רב
אייזיק און זלאטע און זעלדע האבן גערעדט אלע פיר איינס איבער דאס
אנדערע, זיי האבן אלע אזוי געפילדערט און געקוויטשעט, אז מע האט
נאר געקאנט הערן „שלח־מנות!״ „שלח־מנות!״ ― און גענוג. וואס
„שלח־מנות״? ווער „שלח־מנות״? ― דאס איז אוממעגלעך געווען
צו דערגרונטעווען זיך.
</p><p></p><p>
― אז דו וועסט ניט איינגעבן צום מיראוואי אף דער „לעמעשקע״,
זאלסטו זיך געזעגענען מיטן לעבן! ― האט זלאטע געשריגן אף איר
מאן. און רב יאסע האט זיך אנגערופן צום גאנצן מארק:
</p><p></p><p>
― יידן, איר זאלט זיין עדות, אז די דאזיקע הולטייקע האט מיך
אנגערופן „לעמעשקע״! אט גיי איך באלד און גיב־איין דעם מיראוואי
אף איר און אף איר מאן דעם „בעל־בריתניק״ א פאפיר.
</p><p></p><p>
― יידן! ― האט זיך אנגערופן רב אייזיק. ― איר זאלט וויסן,
אז איך שטעל אייך פאר עדות באם מיראוואי, אז דער דאזיקער... דער
דאזיקער... דער דאזיקער... איך וויל אים ניט אנגערופן בא זיין שיינעם נאמען, האט מיך נאר־וואס אנגערופן „בעל־בריתניק״!
</p><p></p><p>
אין א שעה ארום זיינען זיי ביידע געווען בא יודל דעם שרייבער,
ביידע האבן געשטעלט עדות און ביידע האבן איינגעגעבן צום מיראוואי.
</p><p>
ו.
</p><p>
דער כתרילעווקער מיראוואי, פאן מיליניעווסקי, א גראבער פריץ
מיט א לאנגער בארד און מיט א הויכן שטערן, איז שוין אזוי לאנג
מיראוואי, אז ער איז גוט באקאנט מיט דער גאנצער שטאט, אויסגעבונדן מיט איטלעכן באזונדער, און איבערהויפט מיט כתרילעווקער יידן;
ער קען יעדן איינציקן, ווייס יעדנס כאראקטער דורך און דורך, פארשטייט יידיש ווי א ייד, קלוג ווי די וועלט. „טאקע נאר א יידישער קאפ
אף אים!״ ... ― זאגט מען אין כתרילעווקע.
</p><p></p><p>
קומט אסיען־צייט, ארום נאך סוכות, ווערט ער פארווארפן מיט פאפירן, און אלץ פון יידן זאלן געזונט זיין, ― נישט חלילה פאר גנבות,
גזילות און רציחות ― ניין! נאר פאר פייגן און פאר פעטש איבער
„שישי״, איבער „אתה־הראית״, איבער „חתן־תורה״ און „חתן־בראשית״.
פאן מיליניעווסקי האט פיינט מאכן מיט די כתרילעווקער יידן צערעמאניעס, אריינלאזן זיך מיט זיי אין לאנגע חקירות, און קיין סך ריידן
לאזט ער זיי ניט, ווארעם ס׳איז א מעשה אן אן עק. ווילן זיי שלום,
איז רעכט (פאן מיליניעווסקי איז א רודף־שלומניק); אלא ניט, טוט ער
אן די קייט און שניידט: „פא אוקאזו נא אסנאוואניע טאקאי־טא אי
טאקאי־טא סטאטי פסקע איך אפ הערשקען זא פאסן (חתן)־בראשית דריי
טעג וועזשע, און יענקלען א פאסן (חתן)־תורה דריי טעג וועזשע...
קיין מיוחסים, ווי איר זעט, איז בא אים נישט פאראן.
</p><p></p><p>
פונקט צוויי וואכן פאר פסח איז געווען דער מישפט פונעם „שלח־מנות״. דאס מיראוואי־שטיבל איז געווען פול אנגעשטויסן מיט יידן
און ווייבער, וואס כמעט אלע זיינען געווען עדות. ס׳איז נישט געווען
ווו א שפילקע דורכצוווארפן.
</p><p></p><p>
― אייזיק, יאסקע, זלאטע, זעלדע! ― האט אויסגערופן פאן מי־ליניעווסקי, און עס זיינען ארויסגעטראטן פון דער ערשטער באנק רב
יאסע לעמעשקע און רב אייזיק בעל־בריתניק מיט זייערע ווייבער; און
איידער דער מיראוואי האט נאך אויסגערעדט א ווארט, האבן זיי אלע
פיר מיט א מאל אנגעהויבן ריידן און מער פון אלע און העכער פון
אלע, געוויינלעך, די ווייבער.
</p><p></p><p>
― גאספאדין מיראוואי! ― זאגט זעלדע, שטופט־אפ דעם מאן
און באווייזט מיט דער האנט אף זלאטען. ― אנא עטא הולטייקע דא
מיניע פריסלאיעט היינטיקן פורים כאראשי שלח־מנות נא לייטיש געלעכטער! פארשיווי שטרודל אי אדין צוקערלעקעכל, פראסטא חוזק,
סטראם, טפו!...
</p><p></p><p>
― אוי! אוי! אוי! איך וועל דאס גארניט אויסהאלטן! ―
שרייט זלאטע און שלאגט זיך אין הארצן. ― דאי באזשע מיני טאקיי
שמאטאק זאלאטע!
</p><p></p><p>
― אמן! ― זאגט זעלדע.
</p><p></p><p>
― שווייג, דו פיסקאטע! דווא פאדושיטשקי, גאספאדין מיראוואי,
דאי באזשע מיני טאקיי מזל, אי קומישברויט, אי צארסקי כליעב, אי
צרות איר, אי פראנעק! אי פרעהס מכות! א האמענע אוכע? וויי איז
מיר!
</p><p></p><p>
― יאקאי האמענע אוכע? סע הייבט זיך גאר ניט אן!
</p><p></p><p>
דער מיראוואי האט געפרוווט איינשטילן די ווייבער פריער מיט
גוטן, נאכדעם מיט בייזן, געקלונגען מיטן גלעקל, און אז ער האט גע־
</p><p>
זען, אז עס העלפט נישט, ס׳איז אוממעגלעך זיי צו צומאכן דאס מויל,
 האט ער די ווייבער ארויסגעטריבן מחילה אין דרויסן ארויס, סע זאל
 ווערן אביסל שטילער, מע זאל כאטש קאנען הערן וואס מע רעדט, און
די מאנצבילן האט ער געגעבן אן עצה, זיי זאלן גיין צום רב.
</p><p></p><p>
― דא ראבינא! ― האט ער זיי געזאגט. ― דא ראבינא סוואשים
האמענעאוכע! ― און דער גאנצער עולם איז אוועק פון דארטן צום רב.
</p><p>
ז.
</p><p></p><p>
רב יוזיפל דער רב, וועדליק ער איז באקאנט אונדזערע לייענער,
איז ברוך השם אזא ייד, וואס קאן איבערטראגן אף זיך אלצדינג. ער
האט ליב אויסהערן איטלעכן באזונדער ביזן סוף. רב יוזיפל גייט מיט
דעם גאנג, אז יעדער מענטש, וויפל ער זאל נישט ריידן, מוז ער אמאל
אויפהערן, ווארעם א מענטש, זאגט ער, איז ניט קיין מאשין. דער חסרון
איז נאר געווען, וואס איצטיקס מאל האבן זיי גערעדט אלע פיר אינאיינעם, איינס איבערן אנדערן, און אויך מענטשן פון דער זייט האבן
זיך אלע מאל אריינגעמישט. נאר וואס מאכט דאס אויס? אלצדינג
אף דער וועלט מוז האבן א סוף... אז אלע האבן זיך גוט אנגערעדט,
אנגעשריגן און אנגעקריגט, און ס׳איז געווארן שטיל, האט זיך רב יוזיפל
אנגערופן צו ביידע צדדים פאוואלי, בנעימות, ווי זיין שטייגער איז,
מיט א זיפצל:
</p><p></p><p>
― אך־אך־אך! גייט אזא יום־טוב, אזא הייליקער יום־טוב, פסח!
א קלייניקייט ― פסח! אונדזערע עלטערן זיינען ארויסגעגאנגען פון
מצרים, אריבערגעגאנגען דעם ים, אזא ים, אין דער טריקעניש! געבלאנדזשעט אין דער מדבר פערציק יאר, פערציק יאר! מקבל געווען
אפן בארג סיני די תורה, אזא תורה, וואס דארט שטייט געשריבן בפירוש:
„ואהבת ― און דו זאלסט ליב האבן, לרעך ― צו דיין חבר, כמוך ―
ווי זיך אליין זאלסטו ליב האבן!״... צום סוף, אוי, צום סוף קריגן
זיך יידן, בעוונותינו הרבים, רייסן זיך בא די בערד, איבער וואס? איבער
נארישקייטן, שטותערייען... א חילול־השם פאר גויים, כ׳לעבן, א חילול־השם!... מע זאל בעסער אין זינען האבן מעות־חיטים, ארעמע לייט
נעבעך האבן נאך נישט קיין מצות אף פסח; פון אייער און פון שמאלץ
און פון שאר־ירקות שמועסט מען נישט, ― מצות כאטש, גוואלד, מצות
אף פסח! א קלייניקייט ― פסח! אזא יום טוב! אונדזערע עלטערן
זיינען ארויסגעגאנגען פון מצרים, אריבערגעגאנגען דעם ים, אזא גרויסן
ים, אין דער טריקעניש, געבלאנדזשעט אין דער מדבר פערציק יאר, פערציק יאר! מקבל געווען אפן בארג סיני די תורה, אזא תורה, אזא
תורה!... פאלגט מיך, יידישע קינדער, זייט זיך מוחל איינער דעם
אנדערן, ווערט שלום, און גייט אהיים געזונטערהייט און האט בעסער
אין זינען, עס גייט אזא יום־טוב, אזא גרויסער, אזא הייליקער יום־טוב!...
</p><p></p><p>
איינציקווייז, איינציקווייז, האט זיך דער עולם אנגעהויבן ארויסרוקן פונעם רבס שטוב, כלומרשט געלאכט פון רב יוזיפלס מישפט מיט
א ווערטל: „יאק נע פסק, טא פסאקעץ״, ווי דער שטייגער איז פון די
כתרילעווקער לצים. נאר אינעווייניק בא זיך אין הארצן האט איטלעכער
באזונדער געפילט, אז רב יוזיפל איז גערעכט, און מע האט זיך געשעמט
נאך א מאל איבערחזרן די מעשה מיטן שלח־מנות...
</p><p>
* * *
</p><p></p><p>
דעם ערשטן טאג פסח אין דער פרי נאכן דאוונען איז רב יאסע
לעמעשקע (ער איז יינגער) געווען בא רב אייזיק בעל־בריתניק אף קידוש,
געלויבט דעם פסחדיקן וויין, אז ער איז היינטיקס יאר גאר א חריפות,
און געלעקט די פינגער פון זלאטעס פאלירטשיקעס; און דעם אנדערן
טאג פסח אין דער פרי איז רב אייזיק בעל־בריתניק (ער איז עלטער)
געווען בא רב יאסע לעמעשקע אף קידוש, גאר נישט געקאנט אפלויבן
זיך פונעם פסחדיקן וויין פון ראזשינקעס און פון זעלדעס פאלירטשיקעס. און באטאג נאכן עסן, אז זעלדע מיט זלאטען זיינען זיך צענויפגע־קומען און צערעדט פונעם שלח־מנות, איז דער אמת ארויף ווי בוימל
אפן וואסער, און ביידע דינסטמיידלעך, נחמה די שווארצע און נחמה
די רויטע, האבן שוין געהאט זייער ערלעכן אויסקומעניש: תיכף נאך
פסח האט מען זיי געגעבן דעם וועג.
</p><p>
געשריבן אין יאר 1902.
</p><p></p><p>
ראש־חודש אלול בין איך געקומען קיין כתרילעווקע אף קבר־אבות.
</p><p></p><p>
דאס אלטע־אלטע כתרילעווקער בית־הקברות זעט אויס א סך
שענער און א סך לעבעדיקער פון דער שטאט אליין. איר געפינט דא
שטיבלעך־מצבות שענערע, ווי די שענסטע הייזער אין שטאט. היינט
וואס איז ווערט דאס, וואס ס׳איז דא טרוקן ווי פעפער, נישטא יענע
ליימיקע זומפיקע בלאטע, וואס אין שטאט? דא זעט איר פאר זיך
כאטש גרינס, אז עס קומט זומער־לעבן, א גרעזל, א צוויי־דריי בארן־ביימלעך, איר הערט א פישטשען פון פייגעלעך, וואס שפרינגען פון
איין צווייגל אפן אנדערן און שמועסן זיך אויס אף זייער לשון. דא
זעט איר פאר זיך א גרויסע קיילעכיקע בלויע יארמעלקע מיט א לויטערער ווארעמער זון. פון דער לופט שמועסט מען נישט, אז דא איז זי
אין טויזנט גראד בעסער, פרישער און געזונטער ווי אין שטאט. סיי
דא סיי דארט ליגט מען דאך אין דער ערד פיר איילן! דער חילוק איז
נאר, וואס דא, אפן בית־עלמין, ליגן די מתים אף איין ארט, און דארט,
אין שטאט, גייען זיי נאך ארום; דא רוען זיי שוין און ווייסן נישט
פון קיין צרות, און דארט ווערן זיי נאך פארשווארצט ― און מי יודע,
וויפל ס׳איז זיי נאך באשערט אפקומען און מוטשען זיך אף דער
וועלט!...
</p><p></p><p>
געטראפן האב איך דארטן עטלעכע ווייבער ליגן אף די קברים,
וויינען און שרייען און טענהן זיך אויס אף א קול. איינע וועקט די
מאמע, זי זאל אויפשטיין און א קוק טאן אף איר איין־און־איינציקע
טאכטער, וואס פון איר איז געווארן!
</p>
</body>