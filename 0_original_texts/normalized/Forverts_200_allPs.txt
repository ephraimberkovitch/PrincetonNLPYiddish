 אויף דער יידישיסטישער גאס האט זיך באוויזן א פרישער טאלאנט: אלי בענעדיקט פון ארץ־הקודש. אייגנטלעך האט ער זיך ניט אקערשט באוויזן, ער איז אקטיוו שוין א לענגערע צייט אין מדינת־ישראל – אלס אן אקטיאר ביי „אסתרס קאבארעט‟, למשל, און, ניט ווייניקער ווי זעקס יאר, ביי יונג־יידיש , דהיינו אינעם יידישן קולטור־פאראיין, וואס זיין הארץ איז מענדי קאהנס ביבליאטעק אין דער צענטראלער אויטאבוס־סטאנציע פון תל־אביב. אחוץ דעם איז ער שוין א צייט לאנג א מיטארבעטער ביים לאנדאנער פארשפראיעקט וועגן חסידיש יידיש. אבער ערשט היייאר איז ער ארויסגעטראטן מיט רעפעראטן און ארטיקלען אויך אין דער יידישיסטישער מעדיא אין חוץ־לארץ. אלי בענעדיקטס צווייטער וווינארט געפינט זיך היינט אין קאנאדע. 
 מיט עטלעכע חדשים צוריק האט דער לינגוויסט ד״ר לייזער בורקא אפגעגעבן פאר די פארווערטס־לייענער א סך‏־הכל פון בענעדיקטס א לעקציע און געלאזט וויסן, אז אין דער א לעקציע האט דער יונגער פארשער פון יידיש מוסר־מודעה געווען, אז ער האט אין זינען, אם־ירצה־השם, אויפצושטעלן א מין שטעטל פאר געוועזענע חסידים און אנדערע מענטשן – בעלנים אויף צו לעבן אין א יידיש־רעדנדיקער סביבה. ער האט צוגעגעבן, אז ער חלומט שוין א היפשע צייט פון אזא מין יישוב, ווו מע׳ט רעדן יידיש סיי אין דער היים, סיי אויף דער גאס. דארטן וועט מען מיסד זיין וועלטלעכע (!) יידישע שולן און ס׳וועלן דא זיין שענקען און קאפעס, ווו מע רעדט נאר און בלויז אויף מאמע־לשון. 
 בענעדיקט איז אליין אויפגעכאוועט געווארן אין א חסידישער היים און א חסידישער קהילה; איצט רופט ער זיך א „וועלטלעכער חסיד‟. א קשיא אויף א מעשה, א וועלטלעכער חסיד, וואס איז דער טייטש? לויט מיינע באגריפן מיינט עס, אז ער היט אויף חסידות און „אידישקייט‟ טאקע אין א גרויסער מאס, ניט קוקנדיק, וואס ער האט אפשר פורק־עול געווען און פירט זיך געוויס ניט לויטן חרדיש־כניאקישן שטייגער מיט אלע פיטשעווקעס און הלכישע שטרענגקייטן. 
 איי, שווימט דאך אויף א פראגע, וואס הייסט, אזוי ארום, „אויפהיטן חסידות‟? הייסן הייסט עס, אז מ׳איז פארט ממשיך טראכטן, רעדן און זיך פירן אויף עפעס א חסידישן, יידישלעכן אופן – וואס שייך קולטור, אבער נישט דווקא רעליגיע. אלי בענעדיקט איז ניט דער איינציקער אזוינער „וועלטלעכער חסיד‟ – לאמיר זיך כאטש דערמאנען אן הרב עקיבא וויינגארטן, מיט וועמען דער עולם האט געהאט א געלעגנהייט זיך צו באקענען ניט לאנג צוריק, אדער דעם יידישן און העברעישן דיכטער אבישלום פון שילוח, וואס דרוקט זיך אינעם זשורנאל „יידישלאנד‟ און האט לעצטנס אויף פייסבוק געשריבן וועגן אן אינערלעכן ויתרוצצו. ס׳איז דא אין ר׳ אבישלומס נשמה סיי א צדיק, וואס זעט חזיונות, סיי א פורק־עול, וואס טוט אפ עבירות כסדר, און איינער פארשטייט ניט דעם צווייטן. ס׳איז דא ביי אים אינעווייניק אי א תלמיד־חכם, אי א באהעמישער פאעט, און די צוויי צדדים זיינען נעבעך ניט בכוח צו דערגיין א טאלק איינער מיטן צווייטן. 
 מילא, טראכט איר אפשר ביי זיך, זאלן זיי שרייבן לידער וועגן צעריסנקייט און וועלטשמערץ, נאר וואס גייט עס אונדז אנעט? חסידות, שמידות, וואס איז די נפקא מינה? נאר אפילו אויב איר האלט זיך פאר א סעקולאריסט שבסעקולאריסטן, מיט פרינציפן, און איר האלט זיך פון דער ווייטנס פון אלצדינג, וואס שמעקט נאר מיט א שמצל פון חסידות און פרומקייט, דארפט איר זיך פארט רעכענען מיט די א וועלטלעכע חסידים, ווינציקסטנס לויט אלי בענעדיקטס חשבון. די דאזיקע מענטשן, אויסגעהאדעוועטע אין חסידישע (אדער „ליטווישע״ אדער „טשאלמער‟) היימען, האבן דאך די גרויסע מעלה, אז זיי זיינען אויסגעקנאטן אין „אידישקייט‟ און טאקע איינגעטונקען אין א היימיש יידיש. נאר בעת־מעשה ווייזן זיי אויך ארויס אן אינטערעס אין „חצוניותדיקער‟ קולטור און ליטעראטור. דערפון בלייבט א סברא, אז די יידישע קולטור (לייען: אויף יידיש), וואס איז מחוץ די ענגע צוימען און גרענעצן פון היינטיקן חסידות, קען טאקע האבן א ממשותדיקן המשך ביי זיי. 
 הגם אויף פייסבוק האט לייזער בורקא באגריסט אלי בענעדיקטס איניציאטיוו מיט א הארציקן יישר־כוח און א שהחיינו, האט ער אינעם באריכט פארן פארווערטס אויסגעדריקט ספקות און זיך באצויגן מיט סקעפטיציזם צום עצם פלאן, אויפצושטעלן א שטעטל פאר יידיש־רעדנדקיע ליבעראלע צי געוועזענע חסידים. ס׳קען גריילעך זיין, אז דער דאזיקער סקעפטיציזם נעמט זיך כאטש טיילווייז פון דעם, וואס מיט 16 יאר צוריק איז בורקא אליין ארויסגעטראטן מיט אן ענלעכן אויפרוף . אט וואס ער האט דעמאלט ארויסגערופן צום עולם: „אין נאמען פון דער שטאט ניו־יארק און פון דער פארטיי פון יידישע טעריטאריאליסטן, פארבעט איך אייך אלע זיך אריבערציען קיין ברוקלין.‟ בעוונותינו הרבים איז דער דאזיקער אויפרוף געבליבן אן קיין אמתדיקן דערפאלג. פון דעם קול־קוראס לשון אבער באנעמען מיר שוין במילא, אז בורקאס איניציאטיוו איז לכתחילה געווען א האלבער וויץ. האט ער עס, משמעות, ניט געמיינט אזוי ערנסט. אלי בענעדיקט, פארקערט, שמועסט פון זיין חלום, אויסצוסטראיענען א יידיש־רעדנדיק שטעטל – א מקום־מיקלט פאר געוועזענע חרדים און א קיביצארניע פאר חובבי־יידיש – מיט אמתער התלהבות, טאקע מיט א חסידישן ברען. 
 און ניט געקוקט אויף בורקאס ספקות — למשל, לגבי דער גרייטקייט פון געוועזענע פרומע יידן, זיך ווידער אריינצוציען אין א מין קליינשטעטלדיקער סביבה — איז בענעדיקט ניט געבליבן נאר ביים שמועסן וועגן די חלומות. ווי ס׳האט אמאל געזאגט א ייד: אז מע לעבט, דערלעבט מען זיך. פאראכטאגן האט ר׳ אלי הי״ו טאקע געטאן אן ערשטן טראט אויף מקיים צו זיין די פלענער זיינע. דעם קומעדיקן זמן (פון איצט אן ביז חודש יאנואר בערך) וועט ער אין גאנצן פארברענגען אין לא פרערי, קעבעק, א שטעטל נישט ווייט פון מאנטרעאל, אויפן ברעג פון סענט לארענס טייך. ער האט איינגעלאדן יידן צו קומען אהין, זיך אריינצוכאפן אויף א באזוך, נאר וואדען, מיט אן איינלאדונג אן אנגעשריבענער אויף אן אויסגעטאקטן, געשמאקן לשון־קודש. טאקע אויף לשון־קודש, דאס הייסט, אויף יענעם „אשכנזישן העברעיש‟ , וואס ביים היינטיקן טאג באניצן זיך נאר שטארק פרומע יידן מיט דער שפראך (בעיקר אלס א לשון שבכתב). 
 אויך ר׳ אלי שרייבט ניט אן א חוש פאר הומאר. די מודעה זיינע הייבט זיך אן מיט די ווערטער: צדיק בא לעיר – „א צדיק איז אנגעקומען אין שטאט‟. ווייטער לייענען מיר (שוין איבערגעזעצט אויף פראסט יידיש פון אני־הקטן): היות ווי ער איז נאך ניט נתגלה געווארן, איז ניט קענטיק, וואס ער איז א גוטער־ייד, טאקע א למד־וואווניק – א באהאלטענער צדיק, הייסט עס. דער דאזיקער ניסתר (דהיינו ר׳ אלי אליין) רופט אויף דעם עולם צו פאלגן דעם שאל פון זיין שופר און צו „טעגן‟ מאנטרעאלער חברים און חברטעס – „טעגן‟, פון ענגליש to tag, ד״ה אריינקלאפן די נעמען פון מענטשן, כדי זיי זאלן אכט לייגן אויפן קול־קורא, איבערלייענען די איינלאדונג און פאלגן דעם רוף פון שופר. איי, צו וועמען ווענדט זיך דער „באהאלטענער צדיק‟ מיטן דאזיקן רוף? צו יידישיסטן, שטעטל־ענטוזיאסטן, חסידים – געוועזענע, איצטיקע און אויף־להבאדיקע, ווי אויך בכלל געוועזענע חרדים, אלמנים און קבצנים, „פאנקיסטן‟, ים־מיידלעך און מלאכים, פרינצן און קצינים, הארן און פירשטן, קינסטלער און ארטיסטן, דענקער און פארשער. אקיצור, איעדערער, וואס ס׳איז ביי אים דא א קלוג הארץ און גאטס לעבעדיקער אטעם אין די נאזלעכער, קען אריינטרעטן אינעם דאזיקן „בית־מדרש‟. דער רבי קוקט אויס אויף פארברענגען אין איינעם ביי א גלעזעלע קאווע אדער א בעכערל לחיים אין „קאווע־שטיבל‟ אדער אין דער ארטיקער „קרעטשמע‟. מע וויל מייסד זיין א הייליקע חבבריא, א מושב־לצים, אן עיר־מיקלט, אן ארט פאר „קרעציקע‟, א קליין שטעטל אדער עפעס פון דעם מין – און דער עיקר פארשטארקן פריינדשאפט אויף צו הייליקן זיין גרויסן נאמען פאר דער וועלט! 
 ווילט זיך אונדז ענטפערן: במהרה בימינו אמן! הלוואי ס׳זאלן זיך אנשטעקן, מעשה קאראנע ר״ל, וואס מער מענטשן מיט ר׳ אליס חסידישן ברען און איינגעשפארטקייט פאר יידיש און יידישער קולטור. פארשטייט זיך, אז מיט זיין מעלדונג אויף פייסבוק איז ער אויסן, קודם־כל, זיך צו פארבינדן מיט ארטיקע מענטשן און זיך באקענען מיט נייע חברים. אבער ס׳קען דאך ווערן א ראש־פינה פאר מקיים זיין יענעם חלום און, אם־ירצה־השם, וועט אויף להבא פון דער סביבה, וואס ער נעמט זיך בויען, טאקע בהדרגה ארויסוואקסן אן ארט, ווו מע היט אויף א יידישע קולטור, וואס האט א ברייטערן פארנעם פון דעם, וואס מיר געפינען ביי היינטיקע חסידים, און לאזט ניט איבער אויף הפקר די קולטורעלע אוצרות, וואס מיר האבן געירשנט פון דורות יידיש־רעדנדיקע. אנדערש געזאגט געווארן: א שטעטל פון חובבי השפה היהודית (ליבהאבער פון דער יידישער שפראך). מיר אליין זיינען אפילו בעלנים זיך אריבערצוקלייבן פון פוילן קיין קאנאדע, אויב אין א יאר ארום וועט ר׳ אלי נאך אלץ פראווען רביסטווע „בשטעטל קטנה La Prairie במוצאי מאנטרעאל‟. 
