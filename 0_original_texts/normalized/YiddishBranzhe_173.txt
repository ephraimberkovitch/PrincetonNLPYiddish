

פון אונדזער עזבון: חיים מאלטינסקי (1910־1986) 



 by באריס סאנדלער 
May 1, 2020May 1, 2020 Filed under:
ליטעראטור־עזבון
פערזענלעכקייטן 


דיכטער און פובליציסט איז חיים מאלטינסקי געבוירן געווארן אין פאניעוועזש, ליטע. זינט 1915 האט ער געלעבט אין וויטעבסק, שפעטער אריבערגעפארן קיין מינסק. פארענדיקט אין קיעוו דעם פעדאגאגישן אינסטיטוט. דעביוטירט אין 1927 אין דער מינסקער צייטונג „דער יונגער ארבעטער‟, דערנאך זיך געדרוקט אין „אקטיאבר‟ און „שטערן‟, אין מאסקווער זשורנאל „יונגוואלד‟. אין די 1930ער יארן דערשיינען מאלטינסקיס עטלעכע לידער־זאמלונגען, וואס ווערן פאפולער צווישן דער יידישער יוגנט און מאכן זיין נאמען באקאנט.
אויף דער מלחמה גייט ער אוועק פרייוויליק און ווערט דעמאביליזירט אין 1946 נאך א שווערער פארווונדונג. אין מינסק, ווו ס׳האט געוווינט די משפחה, איז אין געטא אומגעבראכט געווארן זיין פרוי און זון. ער באשליסט צו פארן קיין ביראבידזשאן. אבער גאר אין גיכן הייבן זיך דארט אן די רעפרעסיעס קעגן די טוער פון יידישער קולטור, וואס מיידן אים אויך נישט אויס. מאלטינסקי ווערט ארעסטירט און פארשיקט אין א צפון־לאגער. נאך דער רעהאביליטאציע, קומט ער קיין מינסק. פון אנהייב 1960ער יארן איז מאלטינסקי א מיטגליד פון דער רעדאקציע־קאלעגיע פונעם זשורנאל „סאוועטיש היימלאנד‟, ווו ער דרוקט לידער און עסייען.
אין 1974 איז ער עולה קיין ישראל. דארט הייבט זיך אן א נייער שווונג פון זיין שאפערישער טעטיקייט, וואס איז אנגעגאנגען מער פון 10 יאר.
מיר דרוקן אן אויסצוג פון חיים מאלטינסקיס בוך „דער מאסקווער מישפט איבער די ביראבידזשאנער‟ (תל־אביב, 1981, פארלאג „ניילעבן‟)
א מיטינג אויפן ארט, ווו מ׳האט אומגעבראכט די מינסקער יידן, 1946
דער מינסקער יידישער דענקמאל…
אין אייניקע מאנאטן ארום, נאך מיין צוריקקער פון שפיטאל קיין מינסק,
זומער 1946, האבן מיך, אן אינוואליד־אפיצער אין רעזערוו פון דער סאוועטישער ארמיי און יידישער שרייבער, גענומען באזוכן מינסקער יידן, באקאנטע און פריינד. דאן איז אויפגעקומען דער געדאנק פון שטעלן א דענקמאל לזכר די פינף טויזנט יידן פון מינסקער געטא, וועמען די דייטשישע מערדער האבן — צוזאמען מיט זייערע אוקראינישע, ליטווישע און ווייסרוסישע מיטהעלפער — פארטיליקט אין דער גרויסער אקציע אין יאר 1942. די דאזיקע פינף טויזנט קדושים זענען דאן באגראבן געווארן אין א טאל צווישן די מינסקער הינטערגעסלעך, נישט ווייט פון יידישן בעת־עלמין. ביים פלאנירן דעם מאנומענט האב איך געשטעלט א באדינג, אז אויף דעם דענקמאל זאל זיין אן אויפשריפט אין יידיש. איך האב גענומען אויף זיך דעם חוב אנצושרייבן דעם פאלגנדיקן טעקסט, וואס איז אויסגעקריצט געווארן אויפן מאנומענט: „א ליכטיקן אנדענק אויף אייביקע יארן די פינף טויזנט יידן־קדושים, וואס זענען אומגעבראכט געווארן דורך די בלוטיקע שונאים פון דער מענטשהייט — די פאשיסטישע־דייטשע מערדער־תליונים‟. דעם זעלבן טעקסט האב איך איבערגעזעצט אויף רוסיש און אויך דער רוסישער טעקסט איז אויסגעקריצט געווארן אויפן דענקמאל.
עס איז נישט אנגעקומען אזוי לייכט ביז דער צענזאר האט באשטעטיקט די דאזיקע אויפשריפטן אויפן דענקמאל און דאס עצם שטעלן דעם דענקמאל. דער מינסקער שטאטישער צענזור־אמט האט זיך אפגעזאגט צו באשטעטיקן דעם יידישן טעקסט. דאן זענען די מינסקער יידן, וועלכע האבן דירעקט זיך פארנומען מיטן שטעלן דעם דענקמאל, ווידער געקומען צו מיר, טענהנדיק, אז איך, סיי א יידישער שרייבער און סיי אן אפיצער־אינוואליד פון דער מלחמה דארף גיין אין צענזור און קעמפן פאר דער זאך, ווי שווער דאס זאל נישט זיין.
מיינע ווונדן זענען נאך געווען פריש און מיט דעם איינעם באשעדיקטן פוס וואס איז מיר פארבליבן, האב איך זיך קוים געקענט באוועגן און ארויפבאקומען זיך אויפן העכסטן שטאק פון מינסקער רעגירונגס־הויז (די ווינדעס האבן נאך דאן נישט געארבעט). דאס איז געווען פארבונדן ממש מיט מסירת־נפש און מיינע באנדאזשן אויפן פוס זענען געווען פול מיט בלוט. ווען איך האב זיך אריינבאקומען אין קאבינעט פון דעם פארוואלטער פון דעם רעפובליקאנישן רעגירונגס־צענזאר, איז מיין ווייטיק געווען אזוי שטארק, אז איך האב נישט געקענט צוימען מיינע טרערן. און אפשר זענען די טרערן געקומען אויך פונעם אומשטאנד. ווען איך האב זיך געוואנדן צום הויפט־צענזאר און דערקלערט:
— אין דעם גרוב צווישן די פינף טויזנט יידן פון מינסקער געטא, ליגן אויך מיין מוטער, מיין פרוי און מיין זיבן־יאריקער זון…
אין אט דעם מאמענט האט דער הויפט־צענזאר באשטעטיקט ביידע אויפשריפטן און איינצייטיק געגעבן די דערלויבעניש אויפצושטעלן דעם דענקמאל בכלל.
מיין פארן קיין ביראבידזשאן
מיט עטלעכע יאר שפעטער, ווען איך בין ארעסטירט געווארן דורך די עמגעבע־לייט [1], איז איינע פון די הויפט־באשולדיקונגען קעגן מיר געווען מיין „נאציאנאליסטישער, אנטי־סאוועטשער אויפשריפט אויפן דענקמאל נאך די מינסקער יידן‟. די עמגעבע־לייט האבן עס באטראכט ווי א פארברעכן קעגן דער „סאוועטישער פעלקער־פריינדשאפט‟.
אין הארבסט 1947, אנטוישט אין דער צוקונפט פון א יידיש קולטור־לעבן אין מינסק, האב איך באשלאסן מיט מיין פרוי (מיין צווייטער פרוי), די שוועסטער פונעם יידישן דיכטער ה. שוועדיק איבערוואנדערן קיין ביראבידזשאן. גראד אין יענע צייטן האט מען אין דער צייטונג „אייניקייט‟, ארגאן פון יידישן אנטיפאשיסטישן קאמיטעט, א סך געשריבן וועגן דער פערספעקטיוו פון ביראבידזשאן, וועגן דעם, אז די יידישע סאוועטישע אינטעליגענץ דארף זיך זאמלען אין דער יידישער אויטאנאמער געגנט.
איך האב אנגעשריבן צום סעקרעטאר פון געגנט־קאמיטעט פון פארטיי פון דער יידישער אויטאנאמער געגנט, אלעקסאנדער באכמוטסקי און באקומען פון אים אן איינלאדונגס־טעלעגראמע אויף קומען ארבעטן אין דעם ליטערארישן אלמאנאך „ביראבידזשאן‟. און אין סעפטעמבער 1947, פארלאזט אונדזער קליין צימערל אויף ראזע לוקסעמבורג־גאס אין מינסק, זענען מיר באגינען אוועקגעפארן מיט אונדזער „האק און פאק‟ אויפן מינסקער וואקזאל. צו אונדזער ווייטן וועג האבן אונדז באגלייט די מינסקער יידישע דיכטער פלאטנער און קאמענעצקי און די פרוי פונעם פארשטארבענעם ווייסרוסישן קלאסיקער דעם ייד — דמיטראק ביאדולא.
פון דעם מאסקווער קאזאנסקי וואקזאל האב איך געשיקט א טעלעגראם אין דער צייטונג „אייניקייט‟. אין דער טעלעגראם האב איך זיך געווענדעט צו דער יידישער יוגנט און יידישע פראנטאוויקעס צו פארן בויען „אונדזער יידישע געגנט‟…
מיין פארלאזן מינסק אין 1947 איז געווען אויך א פועל־יוצא פון דער שוידערלעכער אטמאספערע, וואס עס האט געשוועבט אין דער לופטן אין דער באציונג צו יידן מצד דער באפעלקערונג אין ווייסרוסלאנד. די פויערים פון ווייסרוסישן דארף, פון די שטעטלעך און פון די שטעט, ווו עס האבן געלעבט קאמפאקטע מאסע ייד, האבן מיט די אייגענע אויגן געזען ווי הפקרדיק מע האט זיך אין די אקופאציע־יארן באגאנגען מיט די יידן. און אויסער דעם, האבן דאך טויזנטער ווייסרוסישע פאליציי־לייט געהאלפן מיט ביידע הענט צו קאטעווען און צו שעכטן די יידישע באפעלקערונג. איך, וואס האב זיך צוריקגעקערט פון פראנט אין 1946סטן יאר, האב איך אין די אויגן פון די ווייסרוסן דערשפירט, אז די היטלערישע אנטי־יידישע פראפאגאנדע איז אריין אין בלוט און פלייש פונעם ווייסרוסישן המון.
מע האט אויף די יידן, וועלכע האבן זיך צוריקגעקערט פון דער עוואקואציע, געקוקט (באזונדערס אויף די, וועלכע האבן זיך צוריקגעקערט צו זיך אהיים אין די שטעטלעך און קליינע יישובים) מיט ביטול און גרינגשעצונג — די נישט־דערהרגעטע, די נישט־דערקוילעטע… מיר איז דאס שווער געווען איבערצוטראגן.
אויף צו פארן קיין ביראבידזשאן — ס׳איז דאך א גרענעץ־ראיאן — האט מען באדארפט האבן א וויזע און איך האב זיך, דעם אמת גערעדט, געשראקן, האבנדיק אין זינען די לאגע פון די יידיש שרייבער פון ווייסרוסלאנד, די ארעסטן פארן אנהייב פון דער מלחמה, צי וועט מען מיר נישט אפזאגן אין אזא וויזע. איך האב דער מיליציע צוגעשטעלט די באקומענע טעלעגראם פון סעקרעטאר פונעם ביראבידזשאנער געגנט־קאמיטעט פון פארטיי און, גאט צו דאנקען, איך האב די וויזע באקומען.
קיין סך יידישע שרייבער פון סאוועטן־פארבאנד פון די אנדערע רעפובליקן און אויך פון מאסקווע זענען קיין ביראבידזשאן, נאך דער מלחמה, נישט אריבערגעפארן. מע קאן זאגן, אז איך בין דאס געווען כמעט דער איינציקער, אויב נישט רעכענען דעם יידישן דיכטער פון פוילן — ישראל עמיאט, וואס האט זיך דארטן באזעצט, און די יידישע שרייבער, וואס האבן באגלייט די עטלעכע עשעלאנען איבערוואנדערער — דער נסתר, י. קערלער, וואס זענען קיין ביראבידזשאן געקומען אויף א קורצער צייט און צוריק אוועקגעפארן. אויך מעלאמוד, נאטאוויטש, א. ווערגעליס בלויז געקומען אין קאמאנדירונגען אויף צוויי־דריי וואכן, צו מאכן א פאר רובל, אדער צוליב פאליטישע קאמבינאציעס. פאר די יידישע שרייבער פון סאוועטן־פארבאנד איז קיין סוד נישט געווען, אז דער ענין ביראבידזשאן איז שוין קיין אויסגעבלאזענע איי נישט ווערט. און דאך האט די אינערץ, דער טרוים פון וועלן זיין א פאלק פאר זיך, געצויגן די אויפמערקזאמקייט אויך צו ביראבידזשאן. מע האט נאך עפעס געהאפט, אפשר וועט זיך פון דעם פארט עפעס אויספיקן, אפשר וועט געשען א נס — „אז גאט וויל שיסט דאך אויך א בעזעם‟. כאטש ווער־ווער, נאר דער עלטערער דור פון סאוועטיש־יידישע שרייבער — אין דער ערשטער ריי דוד בערגעלסאן, יוסף ראבין, הירש דאבין, יחיאל פאליקמאן, איציק פעפער, שמואל האלקין און אנדערע — זענען דאך געווען לעבעדיקע עדות פון דעם חורבן, וואס דאס יאר 1937 האט געמאכט אין ביראבידזשאן, ווי אזוי עס זענען אומגליקלעך געווארן די טרוימען פון א יידישן קאמוניסטישן נאציאנאלן היים די איבערוואנדערער פון ארגענטינע, פון קאנאדע, פון ליטע… די מערהייט פון זיי זענען ווי אויסלענדישע שפיאנען ארעסטירט געווארן און פארשיקט דורך יעזשאוון [2] אין די סטאלינישע לאגערן, ווו זיי זענען אומגעקומען.
איך דערמאן מיך, ווי אין פעברואר־מערץ פונעם יאר 1947, בעת דער יידישער אנטיפאשיסטישער קאמיטעט און די מאסקווער יידישע שרייבער־גרופע האבן ארגאניזירט מיט מיר באגעגענישן, געדענק איך, אז איינעם א טאג האט מיך פארבעטן צו זיך דוד בערגעלסאן. אין משך פון א גאנצן טאג איז נאכאנאנד געקומען צו רייד וועגן ביראבידזשאן און אגב־אורחה איז צו מיר דאן דערגאנגען, אז בערגעלסאנען אינטערעסירט נישט אזוי ביראבידזשאן גופא, ווי דאס, אז אין מאסקווע זאל זיין א ספעציעלע פארשטייערשאפט פון ביראבידזשאן, אויף דעם אופן ווי אלע סאוועטישע רעפובליקן האבן אזעלכע פארשטייערשאפטן. אזוי ווי א שאטן פון א וואלקן איז פאר מיינע אויגן פארבייגעלאפן בערגעלסאנס טיפער ייאוש און אנטוישונג אין דעם ענין ביראבידזשאן, א ייאוש, וואס גייט אריבער אין ציניזם. נישט צופעליק איז ביי מיר אין זכרון פארבליבן דער ביראבידזשאנער אנעקדאט, וואס בערגעלסאן האט מיר דאן דערציילט: „א טייערע שטאט ביראבידזשאן, א גאלדענע שטאט, מיט אן א שיעור באקוועמלעכקייטן, ווו דו ווילסט נאר און ווו דיין הארץ גלוסט נאר, קאנסטו זיך שטעלן משתין זיין…‟
נאך די ערשטע נאך־מלחמה־יארן, איז די באן, דער עקספרעס מאסקווע־וולאדיוואסטאק, געגאנגען גאנץ פאמעלעך. איך בין אויפן עלפטן טאג אנגעקומען קיין ביראבידזשאן. מ׳האט מיר, מיין פרוי און איר זיבן־יאריק מיידעלע געגעבן אין ביראבידזשאנער האטעל צוויי צימערן. נאר פון איין צימער האב איך זיך באלד אפגעזאגט, ווייל איך האב באלד געפילט, אז מיטן באשטעטיקן מיך אויף ארבעט ציט זיך. אין האטעל־רעסטאראן איז אלץ טייער און מיינע פאר רובל נעמען „טאגן‟. דער ערשטער געשפרעך מיינער מיט באכמוטסקין, האט אויף מיר געמאכט א שווערן איינדרוק. אינטויטיוו האב איך פארשטאנען, אז ביז דער קאמיטעט פון דער פארטיי וועט נישט האבן וועגן מיר די געהעריקע ידיעות און אנווייזונגען, וועט מען מיך אויף דער ארבעט אין אלמאנאך „ביראבידזשאן‟ נישט באשטעטיקן. באכמוטסקין האט, ווייזט אויס, אויך געווונדערט, וואס פארבייפארנדיק מאסקווע אויף מיין וועג קיין ביראבידזשאן, בין איך נישט אריין אין „אייניקייט‟ און קיין שום פראטעקציע־בריוו אינעם אנטיפאשיסטישן קאמיטעט מיט זיך נישט געבראכט. איך האב באכמוטסקין דערקלערט ווי דער אמת איז, אז מיר איז ווי אן אינוואליד פיזיש שווער געווען מיט מיינע טשעמאדאנען אראפקומען אין רעדאקציע פון „אייניקייט‟. דאס וואלט מיך געקענט פארהאלטן.

[1] עמגעבע (רוס.) — מיניסטעריום פון מלוכישער זיכערהייט. שפעטער „קאגעבע‟
[2] יעזשאוו, ניקאליי — פאלקס־קאמיסאר פון אינערלעכע ענינים אין ברען פון רעפרעסיעס (1936־1938)


Share this:TwitterFacebookPrintLike this:Like Loading...

Related
 


Tagged: jewsliteratureYiddish 
Post navigation


Previous Post
לאפסוס־קאקטוס — 32 

Next Post
בוקארעשטער שריפטן (6) 



