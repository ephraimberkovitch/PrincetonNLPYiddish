 
 לכבוד יום־טוב: כל נדרי 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 כ ל  נ ד ר י
    
 (פארלארענע נשמות)
    
 א.
  
די נאכט פון כל־נדרי איז דער „פארנאס״ געווען שיין באלייכטעט
מיט אלערליי־פארביקע לאמפן און לעמפלעך, דעקארירט און צוגעקליבן
אפן שענסטן אופן. די מוזיק האט געשפילט, די אפענע סצענע איז געווען גרייט צו באווייזן דער וועלט אלע אירע אנטיקלעך, חידושים ונפלאות
― משונה־מאדנע גרינגע דינע גאז־קאלירנדיקע קליידלעך, א סך ברי־ליאנטן, משוגענע טואלעטן, נאקעטע לייבער און פיס, פיס אן א שיעור!...
    
― וואס איז דאס? ― פרעגט דער פרומער לעזער. ― משוגע, צי
חסר־דעה? וואס איז דאס פאר א הפקרות געווארן? עשרת ימי־תשובה
אין א קאפע־שאנטאן! ערב יום־כיפור ― מוזיק מיט קליידלעך מיט
נאקעטע לייבער!...
    
איך ווייס, ליבער פריינט, גלייבט מיר, איך ווייס, אז ס׳איז ערב
יום־כיפור; איך ווייס, אז אין דעם ארט, וווהין מיר גייען אצינד, איז
נישט אזוי כדאי אריינצוטרעטן אין די טעג, וואס מע רופט זיי „ימים
נוראים״, און די פארשוינען, וואס מיר וועלן זיך דארט מיט זיי באגעגענען, געהערן זיך אן ווינציק־וואס מיטן כל־נדרי און מיטן הייליקן טאג
יום־כיפור, וואס ער הייסט בא אונדז „שבת־שבתון״, דער שבת פון אלע
שבתים. נאר פון וואנען ווייסן מיר, אפשר געפינען זיך אויך דא, אינעם
דאזיקן זינדיקן ארט, זינדיקע יידישע נשמות, און צווישן זיי אויך פארגעסענע, פארוואגלטע, פארווארפענע, אומגליקלעכע נפשות נעבעך, וואס
קומען־אפ אף דער וועלט מער פאר פרעמדע זינד, ווי פאר אייגענע? פון
וואנען ווייסן מיר, ווער ס׳איז מער שולדיק אינעם נידעריק־פאלן פון די
דאזיקע פארלארענע נשמות? פון וואנען ווייסן מיר, וועלכעס איז כדאי
    
און וועלכעס איז נישט כדאי?...
    
נאך אזא מין שטיקל הקדמה, וואס שמעקט א ביסל מיט „על חטא״
(און א ייד שלאגט זיך אפ „על חטא״ און זינדיקט ווייטער), קאנען מיר,
דאכט זיך, שוין אומקערן זיך צוריק צו דער מעשה.
    
דער „פארנאס״ איז דעקארירט און צוגעקליבן אפן שענסטן אופן.
די מוזיק שפילט. מענטשן דרייען זיך ארום הין און צוריק אף אן ענג
שטיקל ערד, וואס מע רופט עס „גארטן״, ווארעם מע האט דארט אני―
דערגעזעצט אין זאמד עטלעכע כאשטשעוואטע ביימלעך, וואס טשאכנען,
קוים־קוים וואס זיי דערציען דעם זומער, און אלץ וואס דא געפינט זיך
― איז פאלש און פאלש און פאלש. דער גארטן איז ניט קיין גארטן, די
ביימער זיינען נישט קיין ביימער, די בריליאנטן זיינען נישט קיין ברי־ליאנטן, די שמחה איז נישט קיין שמחה. ס׳איז נאר געמאכט, ס׳איז נאר
געמלאכהט, בכדי יענער זאל מיינען...
    
אלע ווייסן דאס, אלע פילן דאס, נאר פונדעסטוועגן גייט מען אהער
אלע אף דער נאכט, און מע ברענגט־אויס געלט, מע זיצט און מע הערט,
מע גענעצט, נאר מע זיצט... די מוזיק רימפלט, און עס רימפלט אפן
הארצן, נאר מע מוז זיצן און הערן ביזן סוף. דאנקען גאט, די מוזיק האט
אויפגעהערט צו רימפלען, דאס גלעקל קלינגט, דער עולם גייט פארנעמען
ערטער, און דער פארהאנג פון דער אפענער סצענע הייבט זיך אויף, און
עס שפרינגט־ארויס א נפש אינעם געשטאלט פון א נקבה, אנגעטאן משוגענערווייז, דאס הייסט, העכער האלב נאקעט, און מיט א קול פון א יונג
קינד קוויטשעט זי אויס א ניגון, וואס איך ווייסט נישט, צי זי זינגט
קופלעטן, צי זי בייזערט זיך אף דער דינסט פאר די קארטאפלעס... און
כאטש דער גאנצער עולם פילט, אז די קופלעטן זיינען נאריש און דאס
זינגען טויג אף כפרות, פונדעסטוועגן פאטשט מען בראווא און א צוויי־דריי ליידיקגייערס רופן זי ארויס פון יוצא וועגן נאך א מאל אף „ביס״,
און זי לאזט זיך לאנג נישט בעטן, זינגט א נייעם ניגון, נאך ערגער פונעם
ערשטן, און דער עולם גענעצט און פאטשט „בראווא״, און עס הערט זיך
ווידער א געשריי: „ביס״!...
    
― דזשאו! טו א שפרונג, ווער געוואר, געקומען שוין דראגא־מארישקא, צי נאך ניט? ― אזוי רופט זיך אן איינער א גראבער דייטש
מיט א רויטער נאז אונטער א גלאנצנדיקן צילינדער. דאס איז דער בעל־הבית פונעם גארטן.
    
― איך קום ערשט פון דארטן, נישטא זי נאך. ― ענטפערט דזשאו,
א יונגערמאנטשיק מיט א רויטן שניפס, מיט א געגאלט פנים, נאר מיט
אן אויסגעבויגענער נאז, וואס זעט־אויס מזרע היהודים.
    
― וואס וועלן מיר טאן, טאמער קומט ניט, חלילה, דראגא־מא־רישקא? סע שניידט זיך אן עולם פון היפשע מענטשלעך, רייכע יונגעלייטלעך, מע וואלט געקאנט לייזן שיין געלט... ווו קאן זיין אזוי שפעט
דראגא־מארישקא?
    
― למאי אט איז פערי־פיטשי־פוטשי אויך נישטא? ― זאגט דזשאו.
 ― דער רוח ווייס זיי, ווו זיי זיינען ערגעץ!... מע באדארף א לויף טאן
צו זיי אהיים!...
    
― גיי, גיי, דזשאו, נשמהניו, ברענג זיי צו פירן פאר די צעפ! ―
זאגט די רויטע נאז צו דער געגאלטער מארדע, און מע זעט, אז די רויטע
נאז האט יסורים. זי עקט זיך... און דארט, אף דער סצענע, שפרינגט־ארויס א פארשלעפטע קרענק, קוליעט זיך איבער דריי מאל הין און
צוריק און מאכט א סך ערגערע העוויות, ווי די ערגסטע פורים־שפילער,
און דאס געפעלט דעם עולם אזוי שטארק, אז מע פאטשט אים „בראווא״
נאך איידער ער האט אפגעמאכט אלע זיינע שטיק, און מע רופט אים
ארויס נאך א מאל אף ביס.
    
די רויטע נאז איז אין איינע צרות:
    
― דזשאו! ווו איז דזשאו? נישטא דזשאו! נישטא דראגא־מארישקא!
נישטא פערי־פיטשי־פוטשי! נישטא קיינער, קיינער!...
    
אזוי זאגט די רויטע נאז און לויפט־ארום הין און צוריק, ווי א
פארסמטע מויז, איבערן גאנצן „פארנאס״.
    
און אף דער סצענע באווייזט זיך א פארשטעלטער ייד, דאס הייסט,
א גוי, וואס האט זיך צוגעטשעפעט א קלאטשקעוואטע בארד מיט ווילדע
פאות אף אן ארשין און קרימט זיך נאך א יידן. די דאזיקע בארד און
פאות מיט דער שפיצעכיקער יארמעלקע, מיט דער לאנגער קאפאטע, מיט
די שיך און זעקלעך, רופן ארויס אזא מין התפעלות אינעם גאנצן עולם,
אז זיי ווערן שיער נישט די כפרה. איינער פון דרויסן טוט א
געשריי: „יאנקל!״ און דער ייד פון דער סצענע טוט א פרעג: „חיים־סראליק־קוגל, וואעס? און צווישן עולם ווערט אזא געלעכטער, גלייך ווי
עס איז דא געזאגט געווארן מי יודע וואס פאר א שארפע חכמה. און
ווער שמועסט, אז דער ייד ציט נאך ארויס פון דער אונטערשטער קעשענע א פושקעלע, נעמט א שמעק טאבאק און טוט א ניס, דעמאלט
ווערט אן איינלייגעניש אף א האלבע שעה און א געשריי: „ביס! ביס!
ביס!״... דערפון קאן מען שוין פארשטיין, וואס סע טוט זיך אפ, אז ער
הייבט אן זינגען דאס שיינע, קלוגע לידל, וואס צעגייט זיך אין אלע
איברים, שאקלט בשעת מעשה מיטן קאפ ארויף און אראפ און טרייסלט
מיט די פאות, טאנצט און קנאקט־צו מיט די פינגער:
    
 „הענדל־פענדל־מענדעלסאן,
    
 פייטל־טרייטל־מאנדעלשטאם,
    
 שניאור־דרייער־מאירבער,
    
 שמערקא־בערקא־קולישער״...
    
דעך עולם ווערט מלא גדולה, ששון ושמחה; איינער שרייט: „בראווא!״ דער אנדערער ― „ביס!״ און איינער, א דריטער, כאפט זיך גאר
ארויס מיט א שרעקלעכן „הורררא!״, שרייט מיט אלע כוחות, גלייך ווי
מע האט אים דערפאר באצאלט מי יודע וויפל.
    
דאס איז אבער אלץ פאר דער רויטער נאז ווינציק. זי גייט ארום
אין איינע צרות, בייזערט זיך, קנייפט־אונטער שטילערהייט די באדינטע,
טרייבט זיי, זיי זאלן גיין א קוק טאן, צי איז ניט געקומען שוין דראגא־מארישקא? ווו איז דראגא־מארישקא? ווו איז פערי־פיטשי־פוטשי? ווו
איז דזשאו? ווי אין דער ערד אריין! שוין זשע זיינען זיי ד א ר ט ן
אלע דריי?...
    
און דער בעל־הבית פונעם „פארנאס״ שטעלט־אוועק איינעם פון די
באדינטע בא דער טיר, און אליין כאפט ער א דראשקע און הייסט זיך פירן
אף דער „יידישער גאס״.
  
ב.
    
ווער איז די דראגא־מארישקא? וואס קוקט מען דא אף איר אזוי
שטארק ארויס?
    
דראגא־מארישקא איז א זינגערן, איינע פון די סאמע באליבטעסטע
אין „פארנאס״. אליין איז זי פון בודאפעשט, זינגט אונגארישע מעלאדיעס און ציגיינער־לידער מיט אזא שיין קול, מיט אזא מין מתיקות, אז
זי נעמט־ארויס בא איטלעכן באזונדער דאס חיות. אלע אירע לידער,
כאטש מע פארשטייט ניט די ווערטער, זיינען פול מיט טרערן, מיט הארץ,
האבן אין זיך א לעבעדיקע נשמה און דערגרייכן ווייט, דערלאנגען טיף
אין די ביינער, דערוועקן מאדנע געפילן, רופן־ארויס טרויעריקע געדאנקען, אמאל א זיפץ פונעם טיפן־טיפן הארצן און אפטמאל א טרער אף
די אויגן. ווו ליגט דא דער סוד באהאלטן: צי אין דער זיסער ווייכער
בוימלדיקער שטימע? צי אין די געראטענע קלינגענדיקע ווערטער, וואס
זי גיט זיי צו א באזונדער חן בשעת זי רעדט זיי ארויס? צי אין אירע
שיינע, שווארצע, טיפע, פארטראכטע אויגן, וואס שיינען ארויס פון איר
קלאר־ווייס־ליכטיק פנים, וואס איז באברעמט מיט שיינע, קורצע געגרייזלטע האר? צי אין איר קאנען האלטן זיך אף דער סצענע? צי אין
די אלע זאכן אינאיינעם גענומען? דאס איז פאר געוויס, אז קוים באווייזט זיך דראגא―מארישקא אף דער סצענע, ווערט נישט קיין ליארעם
מיט קיין געפילדער; אדרבה, עס ווערט שטיל, אלע באקומען עפעס פאר
איר דרך־ארץ, מע פילט, אז עס שטייט א מ ע נ ט ש  אף דער סצענע, א
מענטש ווי אלע מענטשן, א מענטש מיט א הארץ, מיט א נשמה; און
הייבט אן דראגא־מארישקא צו זינגען, אזוי ווערט דער עולם ווי פארשטארבן, און אלע וואלטן וועלן, דאס זינגען זאל זיך ציען און ציען, עס
זאל זיך גארנישט אויסלאזן... יידן האבן ליב גיין הארכן דראגא―מא־רישקאן דערפאר, וואס אין איר זינגען ליגט א סך „מאראליש״, עס
שמעקט מיטן יידישן שטייגער. אין איר זינגען הערט זיך א קלאגן, א
באקלאגן זיך פון א צעבראכן הארץ, פון א באליידיקטער נשמה, און א
געפיל פון רחמנות קלעמט־ארום דאס הארץ, און נישט אזוי גרינג פארגעסט איר נאכדעם דאס דאזיקע ליכטיקע פנים, מיט די טיפע, שווארצע,
  
פארטראכטע אויגן, און די זיסע ווערטער מיטן צוקער־זיסן געזאנג לאזן
זיך נאך לאנג הערן בא אייך אין די אויערן.
    
סע פארשטייט זיך, אז אף דראגא־מארישקאן זיינען פאראן א סך,
א סך בעלנים, וואס ברענגען אויס א סך, א סך געלט, און די רויטע נאז
איז דערפון רעכט צופרידן, און די אלע איבעריקע זינגערנס און טענצערנס זיינען איר, געוויינטלעך, רעכט מקנא. זיי זאלן נאר קאנען,
וואלטן זיי זי דערטרונקען אין א לעפל וואסער. אך, ווען זיי זאלן וויסן,
ווו איז איצטער דראגא־מארישקא, וואלטן זיי אוועקגעגעבן אלע זייערע
פאלשע בריליאנטן, זיי וואלטן איר שוין צוגעשטעלט א רעכט בענקעלע
ווו מען באדארף און וואלטן זיך אפגערעכנט מיט איר, ווי עס געהער
צו זיין!
    
ווו אין געווען דראגא־מארישקא?
    
אין שול צו כל־נדרי.
    
ג.
  
דארט, אין א קליין שטעטל אין גאליציע, ווו זי איז געבארן, האט
זי געהייסן דבורה־מירל, א יידישע טאכטער, א כשר קינד, געוואקסן בא
פרומע עלטערן פאנאטיקער און גאנץ רייכע לייט, וואס נאכדעם האט זיך
בא זיי דאס רעדל א דריי געטאן צוריק, זיי האבן אנגעווארן דאס געלט,
פארארעמט געווארן און אריבערגעפארן קיין בודאפעשט, געעפנט פריער
א קלייטל פון ציגארן, נאכדעם א יידישן רעסטאראן אף דער יידישער אל־טאפענגאס. נאר דער שלימזל האט זיי נאכגעיאגט פוס־טריט. ווי געוויינטלעך, אין א ניי ארט און אין אזא גרויסער שטאט, ווי בודאפעשט,
האבן זיי אנגעהויבן זיך אנדערש פירן, מאכן א ניי מין לעבן, איבערגעביטן די יידישע נעמען אפן אונגארישן שטייגער, אנגעהויבן זיך אנדערש
קליידן, די מוטער אליין האט מיט דער צייט אראפגעווארפן דעם פאריק,
און דער עלטערער זון האט אנגעהויבן שטודירן מוזיק ― דאס אלצדינג
אינאיינעם האט דער פאטער נישט געקאנט אריבערטראגן און איז געשטארבן אינעם יידישן שפיטאל, און דאס גאנצע געזינדל האט זיך צעזייט
און צעשפרייט אף אלע זיבן ימים: דער עלטערער זון איז אוועק ערגעץ
מיט מוזיקאנטן, דער אנדערער האט זיך גלאט אוועקגעלאזט אין דער
וועלט אריין, א סברה, אז קיין בראזיליע, און איז פארפאלן, ווי אין וואסער אריין; איינע אן עלטערע טאכטער האט חתונה געהאט פאר א
משורר אין קארשול, די אנדערע האט זיך געשטעלט אין א זאקן־פאבריק,
און דראגא־מארישקא איז געבליבן אליין מיט דער מוטער, איר מיטגעהאלפן אין רעסטאראן באדינען די אורחים, געגרייט און דערלאנגט צום
טיש דאס עסן.
    
שיין פון דער נאטור זיינען זיי געווען אלע, נאר שענער פון אלע איז
געווען דראגא־מארישקא, און די אורחים, וואס האבן בא זיי געגעסן קעסט,
האבן ליב געהאט, אז נאר די שיינע, בליענדיקע דראגא זאל דערלאנגען
צום טיש, נישט קיינער. א סך געסט האבן איר געמאכט קאמפלימענטן,
אייניקע האבן זיך נישט באנוגנט מיט קאמפלימענטן אליין, זיך באגאנגען א ביסל גראבלעך, ווי געוויינטלעך מאנצבילן, אז זיי דערזען א שיינע
צייטיקע פרי וואקסט און האבן רחמנות, זי קאן נאך, חלילה, איבערוואקסן.
  
צווישן די שטענדיקע אורחים וואס פלעגן אפט קומען עסן אינעם
יידישן רעסטאראן אף דער אלטאפענגאס, איז געווען איינער א גאנץ
רייכער גאסט פון ווין, מיטן נאמען פייערשפייער, א יונגערמאן מיט א
בלאס איידל פנים, מיט א לאנגן דינעם האלדז און מיט א ביסל א הייזעריקלעכער שטימע, נאר מיט זייער גוטע, א ביסל קורצזיכטיקע אויגן.
אלע צוויי־דריי חדשים פלעגט ער קומען פון ווין קיין בודאפעשט מיט
סחורה פון זיין פאטערס אייגענער פאבריק, ווו ער האט זיך גערעכנט
אלס קאמי־וואיאזשער, און פלעגט פארברענגען עטלעכע טעג און קומען
אלע טאג עסן אין יידישן רעסטאראן, וואס אף דער אלטאפענגאס, און
די שיינע דראגא איז אים אזוי געפעלן, אז ער האט איר איינמאל, נאכן
צעצאלן זיך פארן עסן, אן א שום הכנות, ― בשעת מעשה איז אים נאר
דער דינער לאנגער האלדז א ביסל רויט געווארן ― אויפגעשטאנען און
געבעטן בא איר די האנט, דאס הייסט, ער האט איר פארגעלייגט, אז אויב
זי וויל, האט ער פאר איר חתונה. דראגא־מארישקא, וואס האט זיך בשום
אופן נישט געריכט אף אזא זאך, האט אים גאנץ פשוט געענטפערט, אז זי
מוז פריער איבערריידן מיט דער מוטער, און די מוטער, דערהערט אזא
גליק, האט זי געטריבן די טאכטער, זי זאל גיין וואס גיכער אים זאגן
„יא״, און אף דעם גאנצן געזינדל איז געווארן א שמחה, א פרייד: די על־
  
טערע שוועסטער איז געקומען צו לויפן, ניט טויט, ניט לעבעדיק, מיטן
מאן דעם משורר, וואס אין קאר־שול, געפאלן דער שוועסטער אפן האלדז,
געזאגט, אז איצט וועט קומען א סוף צו זייערע אלע צרות, איר מאן וועט
פארשפארן זינגען אין קאר פאר פופצן קראנען א וואך, די קלענערע
שוועסטער וועט פארשפארן ארבעטן זיבעצן שעה אין טאג בא די זאקן,
און די ארעמע מאמע וועט נישט דארפן שוין שטיין גאנצע טעג באם
אויוון. נישקשה, פייערשפייער איז גענוג רייך און איז זייער א גוטער
מענטש; ער וועט זיי אלעמען קומען צו הילף, און זיי וועלן אלע ווידער
א מאל אויפלעבן, ווי זיי האבן געלעבט אמאל פאר זייער גוטן פאטער,
ער זאל האבן א ליכטיקן גן־עדן. ביידע שוועסטער האבן זיך ארומגענומען, צעקושט און צעוויינט זיך פאר פרייד.
    
ד.
    
ס׳זאל אלצדינג זיין אזוי ווי מיר שטעלן זיך פאר ― וואלט דאך
קיינמאל אין ערגעץ קיין צרות נישט געווען אף דער וועלט. אז דער אלטער פייערשפייער, א משוגענער דייטש און א רעכטער עקשן, איז געוואר
געווארן פונעם שידוך, וואס דער זון האט געטאן אין בודאפעשט, האט
ער אים אריינגערופן צו זיך אין קאבינעט אריין, געהייסן זיך איבערגעבן
די קאסע, אים ארויסגעגעבן זיין געהאלט, וואס אים קומט ביזן סוף יאר,
און געזאגט, אז ער איז פריי, ער קאן שוין גיין ערגעץ אנדערש, און האט
אים צום לעצטן מאל פארגעלייגט אזא מין תנאי: אדער א ו י ס  ש י ־
ד ו ך ,  אדער א ו י ס  ז ו ן. דער יונגער פייערשפייער איז אבער
אויך געווען א דייטש און נישט קיין קליינער עקשן, האט ער אים דערויף
געענטפערט, אז מע וועט גיכער פועלן בא אים דאס אנדערע, איידער דאס
ערשטע, און ער וועט בכלל בעסער שטארבן, איידער נעמען צוריק דאס
ווארט, ובפרט, אז ער האט ליב דאס מיידל מיט סכנת־נפשות און ער
רעכנט זיך פאר איינעם א גליקלעכן... און אזוי ווייטער. דער אלטער פיי־ערשפייער האט אים גאנץ פיין אויסגעהערט; נאכדעם האט ער אים אנגעוויזן מיט דער האנט אף דער טיר און א זאג געטאן:
    
― אלזא, איז דאס אפגעמאכט? אדיע!
― אדיע! ― האט אים דער זון גענטפערט און א בייג געטאן זיך,
און אזוי איז מען זיך צעגאנגען, דער זון מיטן פאטער, אף תמיד.
  
סע פארשטייט זיך, אז ס׳איז באלד אוועקגעגאנגען א ווארעמער
בריוו קיין בודאפעשט צו דראגא־מארישקאן, באשריבן די גאנצע סצענע
מיטן פאטער, און ער בעט זי, אז זי זאל זיין גאנץ רויק, ער איז שוין
נישט קיין יינגעלע; ער איז, ברוך השם, נישט קיין פארפאלענער, ער וועט
זיך אפזוכן מיט גאטס הילף א שטעלע אין גיכן, און אז ער וועט זיך נאר
צו עפעס צושלאגן ― שטעלט ער מיט איר חופה אין א גוטער שעה א
מזלדיקער, און אזוי ווייטער. און ס׳איז טאקע אזוי געווען. ער האט גיך
באטראטן א גאנץ פיינע שטעלע, זיך איינגעארדנט, ווי עס געהער צו זיין,
און געקומען צו פארן קיין בודאפעשט און געשטעלט די חופה.
    
די חתונה איז געווען אפילו נישט אזא פריילעכע חתונה; ס׳איז געווען, ווי מע רופט דאס אן: „א שטילע חופה־וועטשערע״. די מחותנים
האבן זיך שטארק געבלאזן; ס׳איז געווען, פארשטייט איר מיך, נישט אזוי
ווי זיי האבן געמיינט. זיי האבן געמיינט א געהויבענע חתונה מיט רייכע
מתנות... דער עלטערער שוועסטערס מאן האט שוין געחלומט פון א
נייער שטעלע באם רייכן שוואגער; די קלענערע שוועסטער האט זיך שוין
כמעט ווי אפגעזעגנט מיט אירע חברטעס אף דער זאקן־פאבריק; און אויך
די אלטע מוטער האט שוין גערעכנט צומאכן דעם יידישן רעסטאראן:
גענוג שוין בראטן זיך באם אויוון, גענוג שוין באדינען די אורחים,
אונטערטראגן איטלעכן עסן. די אלטע מוטער האט אנגעהויבן אפטער ווי
פריער דערמאנען אירע צוויי זין, וואס זיינען אוועק אף דער וועלט; זי
האט געהאפט, פארשטייט איר, אז זיי וועלן מסתמא דערהערן פונעם גליק,
וואס זייער יינגערער שוועסטער האט געטראפן, און וועלן געוויס קומען
צו פארן אהיים. מיט איינעם ווארט, איטלעכער האט זיך ארומגעטראגן
מיט זיין חלום. און אזוי ווי דאס רוב חלומות לאזן זיך אויס מיט גארניט, אזוי האט זיך פון די דאזיקע חלומות אויסגעלאזט א טייך: דער
עלטערער שוואגער איז געבליבן אף זיין אלטער שטעלע; די יינגערע
שוועסטער איז געזעסן באם אלטן ווארשטאט פון די זאקן, די אלטע מאמע
― באם אויוון; די צוויי זין האבן זיך ארומגעבלאנקעט אף דער וועלט, ווי
פריער. אלע האבן זיך אפגענארט, געהאט א טעות אין חשבון און גע־
    
בלאזן זיך אף דער נארישער דראגא מיט איר נארישן מאן דעם דייטש,
וואס ער וויל זיך נישט איבערבעטן מיטן פאטער: א מענטש האט אזא
רייכן פאטער ― און גייט דינען צו א פרעמדן פאר אזעלכע הונדערט
פופציק קראנען געהאלט! נאך דער חתונה האט זיך די עלטערע שוועסטער נישט געקאנט איינהאלטן און האט זיך צעקריגט מיט דראגאן, אויפגעהערט ריידן מיט איר און נישט געגאנגען איבער איר מער צו דער מוטער אין שטוב אריין. און פון דעמאלט אן איז אפגענומען געווארן דער
שלום־בית אין יענעם הויז און מע האט זיך געגעסן איינס דאס אנדערע
לעבעדיקערהייט.
  
נאר איין דראגא האט זיך געפילט גליקלעך מיט איר געליבטן בער־נארד (אזוי האט געהייסן דער יונגער פייערשפייער), וואס האבן זיך ליב
געהאט ביידע דאס חיות, און מיט אירע צוויי קליינע מלאכימלעך, וואס
זיינען געבארן געווארן גיך איינס נאך דאס אנדערע, און וואס זי האט
זיי ליב געהאט און אפגעהיט, ווי דאס שווארצאפל פונעם אויג. איין
חסרון נאר, וואס בערנארד איז כמעט קיינמאל נישט אין דער היים,
פארט ארום טאג ווי נאכט, קומט צו פארן איין מאל אונטער א יום־טוב
אף איין טאג, קושט זיך אן מיט די קינדער און פארט ווידער אוועק. נאך
א חסרון, וואס בערנארד איז נישט אין בעסטן געזונט. ער איז פון תמיד
אן זייער אן איידעלער. ס׳איז גאר א סברה, אז ער טאר גאר פיל נישט
הארעווען, ווי ער הארעוועט, ער טאר גאר אזוי ניט ארומפארן, ווי ער
פארט ארום. דער דאקטער זאגט, אז זומער באדארף ער האבן רו, זיך
באזעצן ערגעץ „אינס גרינע״, אף א דאטשע הייסט עס, טרינקען מילך
וכדומה. נאר בערנארד וויל ניט הערן, ניט זען. בערנארד טראכט גארנישט וועגן זיך אפילו איין מינוט; דאס גאנצע לעבן זיינס איז דראגא
און אירע צוויי מלאכימלעך, און קומט ער צו פארן אמאל אהיים און קאן
זיי עפעס ברענגען צו פירן פון וועג א מתנה און זיצן מיט זיי א טאג,
קומט אים דעמאלט צו געזונט אף א גאנץ יאר!
  
א מענטש איז אבער נישט קיין מאשין, ניט פון אייזן. בערנארד
האט אזוי לאנג געהארעוועט, ביז ער האט זיך געמוזט איינמאל אנידערלייגן רוען; און האט ער זיך אנידערגעלייגט, איז ער שוין מער נישט
אויפגעשטאנען. דאקטוירים האבן אנגעהויבן דארט צו זיין גאנץ אפטע
  
געסט, אין דער אפטייק האט מען געקאכט פון זיינעטוועגן רפואות. דער
פראפעסאר האט געהייסן, מען זאל אים אפפירן ערגעץ אין א קורארט, און
ס׳איז ניט געווען מיט וואס. איז געקומען די עלטערע שוועסטער מיט אן
עצה, אז דראגא זאל אוועקשרייבן צו זיין פאטער, צום אלטן פייערשפייער,
א בריוול, אים פרעגן: „היתכן? ביז וואנען איז דער שיעור צו זיין ברוגז
אף א זון?״ האט דאס דערהערט בערנארד און איז געווארן אנגעצונדן.
ער האט זיך אזש פארהוסט פאר כעס, געבעטן זיך, געזאגט, דער טויט
זאל זיין ― צום פאטער זאל מען נישט שרייבן! האט אים דערויף די
שוועגערן געענטפערט, ווי א געטרייע שוועסטער, אז „ס׳איז, כ׳לעבן, ניט
כדאי, אז איבער זיין עקשנות זאל איר שוועסטער, חלילה, בלייבן אן
אלמנה״... מע קאן זיך גרינג פארשטעלן, וואס פאר א בורע ס׳איז געווארן
אין שטוב פון די דאזיקע ווערטער, וואס פאר א שנאה ס׳איז ארויס צווישן
די צוויי שוועסטער און וואס פאר א גיהנום ס׳איז געווארן אין שטוב בא
דער אלטער אלמנה, וואס האט באדארפט שטיין באם אויוון און הארעווען
און מיט איר הארעוואניע ראטעווען דעם קראנקן בערנארדן, וואס האט
געצאנקט, ווי א ליכט!
    
נאר דאס איז אלץ פון די זאכן, וואס מע קאן זיי נאך אריבערטראגן.
ביטערער פון אלץ איז, אז עס קומט דער אומדערבארעמדיקער טויט פאר
דער צייט און רייסט־ארויס מיט גוואלד, אן א שום רחמנות, דעם יונגן
בוים, וואס אף אים האבן ארויסגעקוקט און וואס פון אים האבן געלעבט
עטלעכע נפשות און ליב געהאט אים און געווען צו אים צוגעבונדן מיט
לייב און לעבן.
    
געשטארבן בערנארד.
    
ה.
    
בערנארד איז געשטארבן, און דראגא איז געבליבן מיט צוויי קליי־נע קינדערלעך, ווי אפן וואסער. די גאנצע צייט, וואס בערנארד האט
געקרענקט, האט זיך דער יידישער רעסטאראן אף אלטאפענגאס שטארק
אפגעשלאגן פון אורחים; די אלטע האט זיך נעבעך אויסגעבראכט ווו זי
האט געהאט א פרוטה! דראגא האט פארקויפט ווו זי האט געהאט ערגעץ
א שטיקל צירונג, אדער א מלבוש. מע איז אריינגעפאלן נאך אין א גרע־
  
סערער ארעמקייט, ווי פריער. מע האט זיך צעקריגט, פיינט געקריגן און
געגעסן איינס דאס אנדערע נאך ערגער, ווי ביז אהער. און געקריגט, פיינט
געהאט און געגעסן זיך האט מען דערפאר, וואס אלע האבן געפאדערט
פון דער יונגער אלמנה, זי זאל אוועקשרייבן צום אלטן משוגענעם פייער־שפייער קיין ווין, ער זאל ארויסשיקן כאטש עפעס געלט אף די ארעמע
יתומים נעבעך; זיי זיינען דאך זיינע קינדער, זיין בלוט און פלייש... נאר
דראגא האט ניט געוואלט פאלגן; זי איז געבליבן געטריי איר געטרייען
בערנארדן נאכן טויט, ווי פארן לעבן; בערנארד האט געזאגט, מע זאל
דעם פאטער ניט שרייבן, איז דאס הייליק! האט מען זי אויסגעמיידט און
זיי האבן אליין אוועקגעשריבן צום אלטן פייערשפייער זייער א מיאוסן
בריוו (געשריבן האט אים דער משורר פון דער בודאפעשטער קאר־שול)
און רעכט אנגעזידלט אים פאר זיין „שטיינערן הארץ״ און פאר זיין
„הילצערנע נשמה״. האט זיך דער אלטער פייערלעשער דווקא אנגעטראפן
מיט א בריוו, אז ער נעמט ביידע יתומים צו זיך קיין ווין, מיט א תנאי,
די מוטער זאל אים ארויסגעבן א פאפיר, אז זי זאגט זיך אפ פון זיי
אף אייביק און זי טאר קיינמאל צו אים נישט קומען אף דער שוועל...
    
דער דאזיקער בריוו האט שוין אויפגעבראכט אלעמען, און דראגא
איז געווען אויסער זיך, פאר וואס מע האט צו אים געשריבן אן איר
וויסן. געוויינט, געשריען, געארבעט, זיך געריסן די האר און צעקריגט זיך
מיט דער גאנצער שטוב און געשווארן, אז זי וועט אוועק פון זיי אף
אייביק.
  
נאר וווהין קאן גיין אזא ארעמע יונגע אלמנה, ווי דראגא, מיט
צוויי פיצלעך קינדער? זי האט אזוי לאנג געוויינט, ביז זי האט זיך אי־בערגעוויינט, און א דאנק דעם שוואגער דעם משורר, וואס האט געהאט
קענטשאפט מיט זינגערס, האט זי זיך געשטעלט פאר א זינגערן פריער
אין א געמיינעם קאר, נאכדעם אין א פיינערן קאר. א שטימע האט זי
געהאט פון תמיד א זיסע, און שיין איז זי געווען, ווי די וועלט, האט זי
אנגעהויבן ביסלעכווייז אויסנעמען באם עולם, ארויסטרעטן מיט אירע
שיינע „ציגיינער־לידער״, פריער אין די קליינע בודאפעשטער שענקלעך
אדער ווירצהייזער, און נאכדעם אין די גרעסערע גערטנער און קאפע־שאנטאנען, און אנגעהויבן פארדינען גאנץ שיין געלט, זיך איבערגעבעטן
  
מיט אירע אייגענע, און עס האט שוין געהאלטן דערביי, אז זיי האבן איר
געשדכנט א נייעם שידוך, א יידישן קאלבאסניק, אן אלמן מיט עטלעכע
קינדער, נאר מיט א שיינער קאלבאסנע קלייט, די ערשטע יידישע קאל־באסנע אין בודאפעשט.
    
דער דאזיקער קאלבאסניק, א געזונטער יונג מיט א שווארצער געגאלטער מארדע, מיט א גראבן בויך און מיט גראבע באוואקסענע הענט,
האט אנגעהויבן אפטלעך אריינקומען, שדכענען זיך צו דער יונגער
אלמנה, געגעבן אנצוהערעניש איר, אז ניט אזעלכע ווי זי באדארף זינגען
אין די שענקלעך, אז זי קאן זיך אפזוכן איר גליק ערגעץ אנדערש ―
בקיצור, ער האט איר פארגעלייגט זיין האנט מיט זיין קאלבאסנע קלייט,
און זי האט אים אפגעזאגט.
    
דער קאלבאסניק האט זיך געפונען שטארק באליידיקט פאר אזא
מעשה און איז אוועק א ברוגזער, פאר כעס זיך פארגעסן געזעגענען מיט
דער אלטער, און צווישן דער משפחה איז געווארן א ניי מחלוקת, א נייע
שנאה, נייע קריגענישן, נייע אינטריגעס, ביז עס האט זיך געטראפן א
מעשה, וואס ווערט באשריבן אינעם קאפיטל, וואס קומט ווייטער.
  
ו.
    
אינאיינעם מיט דער ליכטיקייט, וויסנשאפט, געזונטהייט און אלע
איבעריקע נוצלעכע זאכן, וואס די ציוויליזאציע האט פארשפרייט צווישן
די מענטשן, האט זי זיי אויך אריינגעבראכט דעם חשק צו לעבן א גוטן
טאג און די תאווה צו אלערליי פארגעניגנס; און אזוי ווי די איינציקע
גליקלעכע, וואס זיינען תמיד זאט און ווייסן ניט פון קיין צרות, ווילן געניסן פון מער פארגעניגן, און געניסן פארגעניגן האט דאך קיין שיעור
און קיין גרונט ניט, אזוי ווי דער ים, ― האבן זיך געפונען מענטשן,
וואס מאכן זיך דערפון א פרנסה, נעמען זיך אונטער פאר געלט צושטעלן
פאר די זאטע און גליקלעכע כל המינים פארגעניגנס, וואס דעם מענטשנס
פאנטאזיע קאן צוטראכטן.
    
איינער פון די ערטער אף צו שעפן פארגעניגן אין דער גרויסער
שיינער שטאט איז דער אויבנדערמאנטער גארטן „פארנאס״, מיט די
ארעמע פארטשאכנעטע ביימלעך, מיט דער שלעפעריקער מוזיק, מיטן
ערגסטן בופעט, וואס מאכלים זיינען דארט א סם־המוות צום מאגן, מיט
די ערגסטע וויינען, וואס זיינען זויער ווי עסיק און זיינען מיט גאלד
גלייך ― און פונדעסטוועגן לויפן אהינצו די זאטע, גליקלעכע מענטשן,
שעפן פארגעניגן אלע נאכט, און נאר באנאכט, ווארעם דאס רעכטע לעבן
הייבט זיך ערשט אן דארטן שפעט נאך האלבע נאכט...
    
אהער, אין דעם דאזיקן „פארנאס״, איז אריינגעפאלן אונדזער
דראגא־מארישקא, ווי דאס שפיל־פויגל, וואס פאלט־אריין אין שטייגעלע
אריין. דאס פייגעלע טאנצט, שפרינגט, שטעלט זיך אוועק און הייבט אן
זינגען, זינגט־זינגט אן אן אויפהער, און מענטשן קוקן און הארכן, ווי
שיין דאס פייגעלע זינגט, און קוועלן אן פון דעם און קלייבן פארגעניגן.
קיינעם פאלט גאר נישט איין בשעת מעשה, אז דאס פייגעלע ניט סע
טאנצט, נאר סע רייסט זיך פון געפענקעניש, ניט סע זינגט, נאר סע
וויינט, וויינט און קלאגט נאך דער פרייהייט, וואס סע האט פארלארן,
וויינט און קלאגט אף דער ענגער וועלט, אף די שלעכטע מענטשן, וואס
האבן דאס געפאנגען און פארשלאסן אין דער ענגער טורמע, צוגענומען
בא דעם דאס גליק אף אייביק!
    
צווישן די אלע אנדערע מיטלען, וואס מענטשן האבן צוגעטראכט
אף כאפן שפיל־פייגעלעך, איז פאראן אויך א פראסט, נאר זייער א גוט
מיטל: מע שיט־אויס אף דער פארשפרייטער נעץ א סך קערנדלעך, קומט
דאס הונגעריקע פייגעלע צו שפרינגען. פיקט־פיקט די קערנדלעך אזוי
לאנג, ביז סע פארפלאנטערט זיך נעבעך אין דער נעץ ― און פארטיק!
    
אף צו כאפן יונגע אומשולדיקע נשמות האבן מענטשן צוגעטראכט
דאס בעסטע מיטל: גאלד און בריליאנטן ― די צוויי זאכן, וואס ס׳איז
שווער אקעגן זיי בייצושטיין! די ארעמע דראגא־מארישקא האט באדארפט זיין שטארקער פון אייזן, זי זאל אויסשטיין אזא שווערן נסיון,
ווי א קאנטראקט אף דריי הונדערט רובל א חודש מיט מתנות (בריליאנטן), נאר פאר א פאר מאל ארויסגיין אף דער סצענע, אפזינגען א צוויי־דריי ציגיינער־לידער, וואס זי זינגט זיי אזוי זיס, אזוי געשמאק, אז עס
צעגייט זיך אין יעדן אבר. דער פארשוין, וואס האט איר פארגעלייגט אזא
מין קאנטראקט, דער בעל־הבית פונעם „פארנאס״, אט א יענער וואס מיטן
גלאנצנדיקן צילינדער און מיט דער רויטער נאז, נאר מיט א סך ברי־ליאנטענע רינגען אף די גראבע פינגער, איז ניט אפגעטראטן פון איר
אף קיין טראט. פון דער ערשטער מינוט אן, וואס ער האט זי דערזען און
דערהערט זינגען אין גארטן אין בודאפעשט, איז ער צו איר צוגעזאטן
געווארן און האט איר ארויסגעזאגט גאנץ עפנטלעך, אז איר ארט איז
ניט דא, אין דעם ארעמען שענקל, נאר בא אים, אין דעם שיינעם
„פארנאס״; דארטן וועט מען זי, זאגט ער, פאר אירע ציגיינער־לידער
אפגילטן, אפשיטן מיט בריליאנטן. א סימן ― אט ציילט ער איר אפ באלד
דריי הונדערטער, רוסישע באנקנאטן במזומנים, פארן ערשטן חודש,
שרייבט איר אונטער א קאנטראקט אף א גאנצן סעזאן און נעמט זי אויף
זיינע אייגענע הוצאות ביז אהין אפן ארט.
    
און נישט לאנג געטראכט, נעמט ער ארויס א גאנץ גרויסן טייסטער,
באצירט מיט א מאנאגראם פון בריליאנטן, פול אנגעשטויסן מיט קנאקנדיקע באנקנאטן, און די בריליאנטענע פינגערלעך בא אים בלישטשען
און פינקלען זיך אפ אין אלערליי פייערלעך, און די ארעמע דראגא־מא־רישקא קוקט אף די פעקלעך קנאקנדיקע באנקנאטן און אף די פינקלדיקע
בריליאנטן, און די ערשטע מחשבה, וואס פליט איר דורך אין קאפ, איז
אירע צוויי טייערע ליבע טייבעלעך: „וויפל גלעזער מילך קאנען זיי דערפאר האבן! וויפל העמדלעך! וויפל פאר שיכעלעך!״... און אויך די אלטע
מוטער קוקט אף די קנאקנדיקע באנקנאטן, ווי א הונגעריקע קאץ אף געבראטענע לעבער, באלעקט זיך אזש און קוקט אף דער טאכטער, ווי
איינער רעדט: „שטיא! דו קווענקלסט זיך נאך?״... און די עלטערע
שוועסטער דערשמעקט געלט, קומט זי צו לויפן, נישט טויט, נישט לעבעדיק, כאפט זי ארום קושן און רוימט איר איין א סוד אפן אויער:
    
― נעם, נארעלע, און פאר! דארט איז א לאנד פון נאראנים, פון
גאלד און פון בריליאנטן! געלט איז דארט ווי מיסט און בריליאנטן וואלגערן זיך אין די גאסן.
    
דראגא ענטפערט איר דערויף גארנישט; נאר אירע שיינע, שווארצע,
טיפע אויגן קוקן אהין, ווו אירע צוויי טייערע ליבע טייבעלעך ליגן און
שלאפן ביידע אין איין בעטעלע, די קעפלעך צעקאשמעט, די הענטלעך
צעווארפן און די בעקלעך בא זיי בליען, ווי פרישע, שמעקנדיקע רויזן,
און די אויגן ווערן איר נאסלעך פון טרערן.
  
אלע פארשטייען דעם דאזיקן לאנגן טרויעריקן קוק, אלע ווייסן וואס
באדייטן די דאזיקע שטילע טרערן, און די אלטע ארעמע מוטער טרייסט
זי, זאגט איר צו, שווערט איר בא איר עלטער, אז זי וועט אפהיטן די
קינדערלעך, ווי דאס שווארצאפל פונעם אויג! זי ווייס, נישקשה, ווי אזוי
אפהיטן א קינד; זי האט שוין אף איר לעבן עפעס אויפגעצויגן קינדער!...
    
און צוויי כוחות האלטן מלחמה, א שווערע שטארקע מלחמה: דער כוח
פון ליבשאפט און געטריישאפט צו די קליינע טייערע קינדערלעך, און
דער כוח פון גאלד, פון באנקנאטן און בריליאנטן.
    
דער כוח פון גאלד האט איינגענומען...
    
ז.
    
דער גיהנום, וועדליק די אלטע ספרים פון אלע פעלקער שטעלן אים
פאר, איז א מין קאלך־אויוון א גרויסער, וואס הייצט זיך פון אייביק ביז
אייביק, ברענט מיט א העליש פייער. די רשעים דארטן בראטן זיך און
פרעגלען זיך, ווי קאטשקעס, מלאכי־חבלה מיט אייזערנע ריטער שמייסן
זיי פון הינטן, גנאטעווען, שטעכן מיט אנגעגליטע אייזנס, טרייבן אף
הרעטשקע, שטעלן אף צוויעקעס, הענגען־אויף פאר די צינגער און ווארפן
כף־הקלע פון איין עק ביזן אנדערן עק.
    
יענע מחברים, וואס האבן אזוי באשריבן דעם גיהנום, האבן, אפנים,
נישט געוווסט נאך, אז עס קאן געמאלט זיין א גיהנום, באלייכט מיט
עלעקטרישע לאמפן, מיט שיינע צוגעקליבענע קאבינעטן, די מוזיק זאל
שפילן, און די רשעים, אויסגעסטראצלט אין זייד און אין סאמעט, באהאנגען מיט גאלד און בריליאנטן, זאלן נישט פרעגלען זיך אף הייסע
סקאווערדעס, נאר זיי זאלן עסן און טרינקען, שפילן און זינגען, טאנצן
און שפרינגען.
    
אין אזא מין גיהנום האט זיך געפונען אונדזער ארעמע דראגא.
    
די קנאקנדיקע באנקנאטן מיט די פינקלדיקע בריליאנטן פון יענעם
פארשוין, וואס איז געקומען זי נעמען אף גאסט־ראלן, דער מוטערס רייד,
דער שוועסטערס קושן זיך, דאס שווערע, טרויעריקע געזעגענען זיך מיט
די צוויי טייבעלעך און די נסיעה אין א ווייט פרעמד לאנד, האבן איר
אזוי פארדרייט דעם קאפ, אז זי האט זיך גאר ניט צוגעקוקט צום קאנטראקט, וואס זי האט אונטערגעשריבן, ניט באמערקט דעם פונקט נומער
13.
    
וואס איז געשטאנען אינעם פונקט נומער 13? דארט איז געשטא־נען: „איך, די זינגערן דראגא־מארישקא, פארבינד מיך בלייבן אין
„פארנאס״ אלע נאכט ביז דאס פייער ווערט געלאשן, מיט די געסט באדארף איך זיין פריינטלעך, צו אלעמען צוגעלאזט, און אזוי ווייטער״...
די ווערטער „פריינטלעך״ און „צוגעלאזט״ האט דראגא תחילת ניט פארשטאנען, און אז זי האט דאס פארשטאנען, איז שוין געווען צו שפעט,
און זי האט שוין דערצו גארנישט געקאנט העלפן... ווי גרויס איר נויט
איז ניט געווען צו געלט, ווי שיין און רעשנדיק ס׳איז ניט געווען דאס
אויפנעמען, וואס מע האט זי אויפגענומען אלע נאכט בא איר ארויסטרעטן אין „פארנאס״, ווי רייך עס זיינען ניט געווען די מתנות, וואס מע
האט איר אונטערגעטראגן פאר איר שיין זינגען, און נאך מער פאר איר
שיין פנים, ― ווי גוט דאס אלצדינג איז ניט געווען, קאן איך אייך פארזיכערן, אז זי וואלט דאס אלצדינג אוועקגעשענקט, א שמיץ געטאן אין
פנים אריין און אנטלאפן צוריק אהיים, ווען זי וואלט ניט זיין געבונדן
מיט הענט און פיס, ווי א פליג אין שפינוועבס, ווען זי וואלט ניט זיין
אזוי עלנט אין א פרעמד לאנד, צווישן מענטשן, וואס זי פארשטייט ניט
זייער שפראך און וואס זיי ווילן ניט וויסן פון איר אייגן וועלטל, אחוץ
איר זינגען און אחוץ איר שיין פנים... און אז איר וועט צולייגן דערצו
די אלע נפשות, וואס דרייען זיך ארום איר, די אלע זינגערנס מיט די
טענצערנס, וואס פארקויפן זיך פאר געלט בפרהסיה, מיט אן אונגעהייע־רער חוצפה, מיט אזא־נ־עזות און מיט אזא ציניזם, וואס זי האט דאס
קיינמאל נישט געזען און נישט געהערט און אפילו זיך נישט פארגעשטעלט ― דאס אלצדינג, אז איר וועט צונויפנעמען אינאיינעם, וועט איר
גרינג פארשטיין, פארוואס איך רוף אן איר לעבן אין „פארנאס״ מיטן
נאמען „גיהנום״.
    
פאר וועמען ס׳איז א גן־עדן ― פאר איר איז דאס געווען א גיהנום.
    
די שלעפעריקע מוזיקאנטן שפילן א שלעפעריקן וואלס; די שלעפעריקע באדינטע מיט די שווארצע פרעק און מיט די ווייסע שניפסן שטייען,
ווי די טאקן, און ווארטן, ביז מע וועט זיי הייסן עפעס דערלאנגען; די
  
לאזשעס ארום און ארום זיינען באזעצט מיט שלעפעריקע געסט, וואס
 זיינען כלומרשט פריילעך, און א גאנצע כאליאסטרע פון האלב־נאקעטע,
 אנגעפארבטע און אנגעקראכמאלעטע זינגערנס און טענצערנס דרייען זיך
 ארום אין זאל, אדער זיי שטייען אויף אויסצוקלייבן, ווי די בהמות אפן
 יריד, קוקן מיט די אונטערגעשמירטע אויגן ארויף אין די לאזשעס אריין
 צו די געסט, ווארטן, טאמער וועט זיי עמעצער איינלאדן אף א גלעזל
 שאמפאניער־וויין, אדער א פשוטע גלאז ביר, אדער גאר א שטיקל הערינג
 מיט ברויט... נאר קיינער רופט זיי נישט, קיינער וויל זיי ניט, קיינער קוקט
 נישט אף זיי, און דער, וואס קוקט, קוקט ער פון אויבן אראפ, ווי אף
 צונויפגעטריבענע נארישע שאף.
    
― קיי און שפיי!... דער רוח ווייס וואס... נישט איינע א רעכטע!...
    
אזוי זאגט איינער פון די געסט מיט א לאנגן גענעץ, קוקט־אראפ אף
די אנגעפארבטע, אנגעקראכמאלעטע נאקעטע לייבער פון די צונויפגע־טריבענע נארישע שאף, און די צונויפגעטריבענע נארישע שאף קוקן־ארויף מיט גרויס קנאה אהין, אין יענער לאזשע, ווו סע זיצט די דראגא־מארישקא און נאך איינע א בארימטע טענצערן, א געניטע שאנסאנעטן,
מיט א מאדנע דרייגארנדיקן נאמען „רעטשי־פיטשי־פוטשי״, און א פריילעכע קאמפאניע זיצט מיט זיי און הייסט זיך דערלאנגען אלע מאל שאמפאניער־וויין. די פריילעכע קאמפאניע באשטייט פון דריי יונגעלייט, וואס
איינעם פון זיי איז אנגעזאלעט אפן הארצן: ער האט זיך צעאמפערט מיטן
ווייב, איז ער געקומען אהער פארטרינקען די צרות; איינער איז דווקא
ניט צעקריגט מיטן ווייב ― וואס האט ער צו איר? ער האט ערשט ניט־לאנג חתונה געהאט און האט גענומען היפש נדן, און געקומען אהער
איז ער ניט אליין ― חברה האבן אים פארשלעפט, אים צוגעזאגט באקענען מיט צוויי „אנטיקלעך״; און דער דריטער איז גלאט א שארלאטאן,
וואס האט זיך פארהוליעט און פארשיכורט אזוי שטארק, אז ס׳איז אים
נמאס דאס לעבן; אלץ איינס דארף מען שטארבן ― לאז שוין בעסער
זיין אינאיינעם מיט דער דראגא־מארישקא און מיט דער רעטשי־פיטשי־פוטשי!..
  
66  ש ל ו ם  ע ל י כ ם
    
 ח.
    
רעטשי־פיטשי־פוטשי, די ערשטע טענצערן אין „פארנאס״, איז דער
איינציקער לעבעדיקער מענטש, וואס דראגא־מארישקא קאן זיך מיט איר
צונויפריידן. פון דער ערשטער מינוט אן זיינען זיך די צוויי ארטיסטקעס צונויפגעגאנגען, געווארן גוטע שוועסטער, און רעטשי־פיטשי־פוטשי,
אן אלטע בעל־עבירהניצע, האט גענומען לערנען מיט איר נייער שוועס־
 טער הלכות שאנסאנעטן, לייענען איר לעקציעס:
    
― ביסט נאך גאר א ציגעלע, ווי איך זע־ארויס, א כשר בהמהלע.
דו ווייסט ניט, וואס זיי זיינען, אט די אלע פראנטן און אלע מאנצבילן
 אף דער וועלט! הינט, וועלף, ווילדע חיות זיינען גאלד אקעגן זיי! מע
 באדארף מיט זיי לערנען בלק, זיך נוקם זיין אין זיי, צאפן זייער בלוט,
 און דער עיקר ― וואס מערער געלט אויסברענגען זיי, צונעמען, אויסרייניקן, אויסזויגן, און לאזן זיי גיין צו אלדי שווארצע יאר! זיי זיינען
 אלע אסור לרחם, בא זיי צו נעמען איז א מצווה פארברענען אפן פייער,
 דעם רוח אוועקגעבן, ניט מיר, ניט דיר!...
    
און בשעת מעשה ברענען די אויגן בא דער רעטשי־פיטשי־פוטשי,
 און זי לייענט ווייטער איר לעקציע:
    
― דו לערן זיך פון מיר, נארעלע, און זיי זיך נוקם אין זיי פאר זיך
 און פאר מיר און פאר אונדז אלעמען! אז זיי גיבן דיר מתנות, זאלסטו
 בעטן נאך. אז זיי שטעלן וויין, זאלסטו טרינקען וויפל דו קאנסט, דאס
 איבעריקע זאלסטו אויסגיסן אף דער ערד. אז מע וויל דיך מכבד זיין,
 זאלסטו אויסקלייבן אלצדינג, וואס טייערער, אזוי אז דאס גאנצע געלט
 זייערס זאל בלייבן אין בופעט. רחמנות ― ווי אפן הונט! ניטא אף זיי
קיין רחמנות! איך קען זיי, א! איך קען זיי דורך און דורך!...
    
און רעטשי־פיטשי־פוטשי דערציילט איר פאקטן, דערציילט איר פון
איר לעבנסגעשיכטע אזעלכע מעשיות, וואס די האר שטעלן זיך קאפויר,
און דראגא האט פאר איר מורא און האט אף איר רחמנות. זי ווערט
 געוואר בא איר אזעלכע זאכן, וואס שמעקן מיט גנבה, גזלה, רציחה. זי
 ווערט געוואר בא איר א שרעקלעכע מעשה, ווי אזוי אירע אייגענע האבן
 די דאזיקע יפהפיה אמאל פארקויפט, פשוט פארקויפט פאר געלט, ארויס־
 געפירט, באוויזן, געדונגען זיך און פארקויפט, ווי מע פארקויפט א
פערדל. זי ווערט געוואר בא איר, ווי אזוי עס האבן זיך מיט איר מיאוס
באגאנגען די, וואס האבן זי געקויפט, און ווי אזוי מע באגייט זיך מיט
איר נאך עד היום...
    
― דו זעסט אט א יענעם מארדאשניק מיטן רויטן שניפס און מיט
דער יידישער נאז? דזשאו הייסט ער. דאס איז מיין געליבטער. אים האב
איך דאס אוועקגעגעבן מיין גאנץ לעבן, דער שלאק זאל אים זיין! די
נשמה וואלט איך אים, דאכט מיר, אויך אוועקגעגעבן. און ער ווייסט דאס
גאנץ גוט און עקספלואטירט מיין משוגענע, געטרייע ליבע צו אים, און
ער פארקויפט מיך פאר געלט, און ער גיט־אוועק דאס געלט פאר אנדערע,
פאר אזעלכע, וואס זיינען נישט ווערט מיינע זאקנבענדלעך, און ער
ווייס, דזשאו, אז איך ווייס דאס, און ער היט זיך פאר מיר, איך זאל
אים ניט סמען...
    
― סמען? ― זאגט דראגא און טוט זיך אזש א ווארף פאר שרעק.
    
― וואס האסטו זיך, נארעלע, אזוי דערשראקן? איך וואלט אים שוין
לאנג געסמט, ווי א הונט אוועקגעסמט! זיין טרפהנע הצלחה, וואס איך
האב אים ליב, וואס איך גיי־אויס נאך זיינע טריט, ברענען זאל ער אפן
פייער!
    
און רעטשי־פיטשי־פוטשי נעמט ארויס א קליין גילדן פארטרעטל,
וואס זי טראגט דאס אף דער ברוסט, טוט דאס פריער א זעץ אין טיש
אריין און טראגט דאס צו נאכדעם צום מויל און קושט דאס אזוי געשמאק, אזוי געטריי, ווי מע קושט א טייער קינד, א ציטעריקס.
    
― איינגעזונקען זאל ער ווערן, אט דער דזשאו! איך האב אים שוין
לאנג געקאנט איינזעצן, ער זאל פארפוילט ווערן אין טורמע, און אפשר
מיט מיר אינאיינעם, ― האב איך רחמנות אף אים. איך קאן נישט, איך
האב אים ליב, א שלאק אים אין זיינע ביינער! ווי דאס לעבן האב איך
אים ליב, מער ווי דאס לעבן!
    
און דראגא־מארישקא וויל אנטלויפן פון דער דאזיקער אומגליקלעכער, מער מיט איר נישט זיין באקאנט, נאר עס ציט זי צו איר א מאדנער
פארבארגענער כוח, או זי פארטרויט פאר איר אלצדינג, אלע סודות, און
יענע פירט זי אפן גלייכן וועג, לערנט מיט איר הלכות שאנסאנעטן, ווי
אזוי זי זאל עקספלאאטירן, באנעמען די מאנצבילן, שלעפן בא זיי וואס
מער געלט.
    
― א סך מער מצווה, נארעלע, אף דיר און אף דיינע קינדער... לאז
פאלן אף זייער קאפ דיין שולד אקעגן דיין געשטארבענעם מאן און דיינע
זינד אקעגן דיינע לעבעדיקע קינדער...
    
 און דערמאנט מען דער דראגא־מארישקא איר געשטארבענעם מאן
מיט אירע לעבעדיקע קינדער, ווערט זי פארברענט פאר בזיון און עס
פאלט איר ארויס דאס הארץ, עס ציט זי בא דער נשמה. זי פילט, אז זי
איז א גרויסע־גרויסע פארברעכערן אקעגן איר געטרייען בערנארדן אף
יענער וועלט און אקעגן אירע אומשולדיקע קינדערלעך דא אף דער וועלט,
כאטש צוליב זיי, און נאר צוליב זיי, איז זי זיך מפקיר מיט איר גאנץ
לעבן; צוליב זיי, און נאר צוליב זיי, האט זי זיך פארקויפט אהער מיט
איר נשמה, און די בריוו, וואס זי באקומט פון דער היים, צווינגען זי, אז
זי זאל דא בלייבן אף ווייטער, פארדינען וו א ס  מ ע ר  ג ע ל ט ,
ווארעם זיי דארפן, שרייבט איר די אלטע מוטער, קיין עין־הרע, א סך, א
סך האבן. און די אלטע מוטער איז קראנק, קאן נישט הארעווען מער.
און די עלטערע שוועסטער שרייבט, אז זי מעג איר, נישקשה, שיקן מער
א ביסל, ווי זי שיקט ביז אהער, ווארעם דאס, וואס דער מאן אירער,
דער זינגער אין קאר, פארדינט, קלעקט איר אף איין צאן, און זי גיט
איר אנצוהערעניש, אז ווען ניט איר מאן, וואלט דראגא נישט געווען
דאס, וואס זי איז אצינד...
    
די דאזיקע ליבע, זיסע בריוולעך נעמען צו בא דער ארעמער דראגא
ווו זי האט ערגעץ א טראפן בלוט, און זי פילט, אז זי פאלט, פאלט אין
שאול תחתיה אריין אלע טאג וואס נידעריקער און נידעריקער, און זי
זעט, אז זי גייט צו גרונט, און די אויגן ווערן איר אלע מאל טיפער ―
און דאס געפעלט דעם עולם; און דאס זינגען, וואס זי זינגט, ווערט אלע
מאל טרויעריקער און טרויעריקער ― און דאס געפעלט דעם עולם; און
עס דרייען זיך ארום איר אלערליי מענטשלעך, ווי בינען ארום האניק,
און זיי זיינען איר נמאס, ווי דער טויט, און ס׳איז איר נמאס די וועלט,
נמאס דאס לעבן, און זי ווייס אז זי האט קיינעם נישט אף דער גאנצער
וועלט, אחוץ דעם גאט, וואס אין הימל, אחוץ איר בערנארדס נשמה,
וואס אין גן־עדן, אחוץ אירע צוויי אומשולדיקע טייבעלעך דארט אינדער־היים. און די דאזיקע זינדיקע נשמה ציט זיך צו גאט, צום יידישן גאט,
וואס איז אומעטום פול. און זי רייסט זיך אין א יידישער שול אריין, און
קאן נישט אויספירן, ווארעם קיינער טאר דאס נישט וויסן, אז זי איז
א יידיש קינד. עס קאן איר, חלילה, שאדטן אין א סך, א סך זאכן... דאס
איז א סוד, וואס נאר זי און די רויטע נאז, דער בעל־הבית פונם „פאר־נאס״, ווייסן דאס, און ווייטער קיינער נישט, קיין פויגל נישט!...
    
 ט.
  
נאך איין נפש איז פאראן, וואס האט א שייכות צום „פארנאס״, און
וואס מיר מוזן זיך מיט אים באקענען. זיין נאמען איז אבראשא. אליין
איז ער א קלייניטשקער, מיט בלויע אויגן און מיט שיטערע הערלעך,
מיט א רויט, תמיד פארשוויצט פנים, רעדט שטיל און זייער ווינציק, קוים
וואס מע הערט פון אים א ווארט, און איז א גרויסער חשוב בא אלע
ארטיסטן און בא אלע ארטיסטקעס אין „פארנאס״. טאמער באדארף
עמעצער א הלוואה אף א קליינע צייט, א גמילות־חסדל, א משכון אוועק־טראגן אין לאמבארד, אדער אזוי א שליחות ― איז אבראשא. געבן
עפעס באהאלטן, א סוד אז מע דארף פארטרויען, אויסריידן זיך אמאל
דאס הארץ ― איז אבראשא. און אבראשא ― דאס ווייסן אלע ― איז
אן אייזערנער קאסטן. קיין שום אנדערע געשעפטן האט ניט אבראשא,
און ער לעבט זיך פונדעסטוועגן גאנץ פיין, דאס ווייב בא אים גייט שיין
אנגעטאן, די קינדער בא אים לערנען אין דער שול, נאר אליין איז ער
טאג ווי נאכט פארטארעראמט, רייבט זיך ארום די ארטיסטן פון „פאר־נאס״ און פארנעמט אין שטאט זייער א קליין ארט, איבער זיין פרנסה,
מישטיינס געזאגט... און אבראשא ווייס דאס דווקא, און עס זאל אים אנהייבן צו ארן ― אבי ער דארף, ברוך השם, צו קיינעם נישט אנקומען
און קאן געבן דעם ווייב מיט די קינדער א שטיקל ברויט „בכבוד״...
    
אט פאר דעם נפש האט אונדזער דראגא־מארישקא אנטפלעקט איר
הייליקן סוד, אז זי איז א יידיש קינד און זי מוז ערב יום־כיפור שלאגן
כפרות פאר זיך און פאר אירע קינדער, עס מעג זיך קערן די וועלט, און
זי מוז זיין אף דער נאכט אין שול צו כל־נדרי, עס מעגן פאלן שטיינער
פונעם הימל, און א ליכט פון וואקס וויל זי געבן אין שול אריין פאר איר
מאנס נשמה גאר אן א שום תירוץ! און דער עיקר ― וואס קיינער טאר
דערפון נישט וויסן... אבראשא האט איר צוגעזאגט, אז ס׳וועט אלצדינג
זיין רעכט, ווי געווונטשן, און איז אוועק מיט שטילע טריט און האט
געהאלטן ווארט. ערב יום־כיפור איז באשאפן געווארן בא איר א קלאר־ווייסע הון אף כפרות, און א גרויסע וואקסענע ליכט האט ער איר געקויפט און אוועקגעטראגן פון איר נשמה וועגן אין שול אריין, און אלצדינג שטיל און פארשטעלט, אז קיין בן־אדם האט דערפון נישט געוווסט.
און אף דער נאכט, אז עס האבן זיך באוויזן שטערן, איז אבראשא געקומען צו גיין מיט זיין ווייבס א קליידל און מיט א שווארץ זיידן טיכל,
וואס דראגא האט זיך צוגעדעקט מיט דעם און איז מיט אים אוועק אין
דער יידישער גאס, און אז זיי זיינען געקומען אין שול אריין, האט ער
זי איבערגעגעבן אף די הענט פון דער שמשטע און א זאג געטאן שטילערהייט:
    
― דאס איז דאס ווייבל, וואס איך האב אייך געזאגט, ― און איז
פארשווונדן געווארן שטיל, ווי זיין שטייגער איז.
    
 י.
    
 אין שול איז געווען ענג און הייס און טשאדנע פון די ליכט, ווי
געוויינטלעך יום־כיפור צו כל־נדרי, און אויבן, אף דער ווייבערשער שול,
איז געווען נאך מער ענג און נאך מער הייס און נאך מער טשאדנע.
אויבן־אן, בא די גראטעס, זיינען געשטאנען די גבירטעס, די נגידותטעס
מיט די בעל־הבתישע ווייבער איבער די סידורים, מחזורים און גרויסע
קרבן־מנחות און האבן געשמאק געדאוונט; און וואס ווייטער, נידעריקער
צו דער טיר, זיינען געשטאנען די געמיינערע ווייבער אן סידורים, אן
מחזורים און אן קרבן־מנחות, האבן אנגעגרייט טרערן און זיינען געווען
פארטיק צו וויינען. מע האט נאר געווארט, ביז דער חזן מיט די משוררים
וועלן אנהייבן צו זאגן דעם טרויעריקן כל־נדרי. און אז דער חזן מיט די
משוררים האבן אנגעהויבן צו זאגן דעם טרויעריקן כל־נדרי האט זיך
אנגעהויבן ביסלעכווייז הערן א געוויין. צווישן די ארעמע ווייבער, וואס
בא דער טיר, איז געשטאנען אויך אונדזער דראגא־מארישקא און האט
זיך צוגעהערט צום שיינעם טרויעריקן אלטן נוסח פון דעם אלטן־אלטן
כל־נדרי, וואס איז אומעטום, אף דער גאנצער וועלט, איין געזאנג, און
דער שיינער טרויעריקער נוסח פון אלטן־אלטן כל־נדרי, וואס איז אומעטום, אף דער גאנצער וועלט, איין געזאנג, האט איר דערמאנט אין
אירע אמאליקע גליקלעכע יארן, און זי האט זי פארגלייכט מיט איר לעבן
אצינד, און זי איז בא זיך שטארק אראפגעפאלן, חרטה געהאט, תשובה
געטאן אף אירע גרויסע זינד מיטן גאנצן־גאנצן הארצן.
    
א סך, א סך ווייבער האבן דא געשמאק געדאוונט און נאך מער געשמאק געוויינט. נאר איך ווייס נישט, אויב צווישן אלע אנדערע ווייבער
אין דער דאזיקער שול האט נאך עמעצער אזוי געשמאק געדאוונט, אן
ווערטער, נאר מיט הארץ, ווי די ארעמע דראגא. איך ווייס ניט, אויב
צווישן די אלע אנדערע ווייבער אין דער דאזיקער שול האט נאך עמעצער אזוי געשמאק געוויינט, אזוי ערנסט תשובה געטאן אף אירע גרויסע
זינד, ווי די ארעמע דראגא.
    
נאך איינע איז געווען אין שול אין יענער נאכט, וואס דראגא האט פון
איר קיין אויג נישט אראפגעלאזט. דאס איז געווען א יונג ווייבל, אויך
מיט א שווארץ טיכל איבערן גאנצן פנים, און וועדליק דראגא האט ארויסגעזען ― האט זי, אפנים, אויך געשמאק געוויינט. „מסתמא א פארביטערטע נשמה נעבעך״... אזוי האט זיך געטראכט דראגא־מארישקא, און
אירע מחשבות האבן זי אויפגעהויבן און האבן זי אוועקגעטראגן אין איר
אייגן וועלטל, מיט אירע אייגענע צרות, און דער שיינער, אלטער, טרויעריקער נוסח פונעם אלטן־אלטן כל־נדרי, וואס איז אומעטום, אף דער
גאנצער וועלט, איין געזאנג, האט זיך געלאזט הערן אף דער ווייבערשער
שול און צונויפגעגאסן זיך מיטן שטילן געוויין פון די ארעמע ווייבער,
פון די פארביטערטע נשמות. און מער פון אלע האבן געוויינט די ארעמע
זינדיקע דראגא און דאס יונגע ווייבל, וואס מיט דעם שווארצן טיכל
איבערן פנים.
    
און שפעטער, אז ס׳איז געקומען צו די וויינענדיקע „יעלות״, וואס
דער חזן זינגט מיט א וויינענדיק קול דעם וויינענדיקן ניגון, איז דער
געוויין פון די ווייבער אין דער ווייבערשער שול געווארן נאך שטארקער
און נאך גרעסער, און מער פון אלע האבן געוויינט אלץ די ארעמע זינדיקע דראגא און אלץ יענס ווייבל, וואס מיטן שווארצן טיכל איבערן
פנים. אזוי פיל און אזוי שטארק האט דאס דאזיקע יונגע ווייבל געוויינט,
 ביז זי האט זיך צוגעזעצט, אנגעבויגן, פארווארפן דעם קאפ און געפאלן
חלשות.
    
אין אלע יידישע שולן, אלע יום־כיפור צו כל־נדרי, מאכט זיך, אז א
 ווייבל הייבט אן חלשן. עס ווערט תחילת א שטיקל גערודער, אמאל
שפרינגט־ארויס דערפון אן אומגליק, א לויפעניש, א קוועטשעניש מיט א
דערשטיקעניש; נאר מייסטנטייל איז מען דערצו געוווינט געווארן: דאס
פארחלשטע ווייבל טראגט מען ארויס אין דרויסן אף דער לופט, מע
 גיסט זי אפ מיט וואסער, מע גיט איר שמעקן חלש־טראפנס און מע מינטערט זי אפ. אויך איצט האט מען דאס ווייבל מיטן שווארצן טיכל
ארויסגעטראגן אין דרויסן אף דער לופט, אפגעגאסן מיט וואסער און
געגעבן שמעקן חלש־טראפנס. צווישן די אלע, וואס האבן זי געמינטערט,
איז געווען אויך אונדזער דראגא־מארישקא, וואס האט אף איר שטארק
רחמנות געהאט. און אז דאס אויפגעמינטערטע ווייבל האט אויפגעעפנט
די אויגן און די העל־בלאסע לבנה האט באלייכט איר העל־בלאס פנים,
האט זי דראגא דערקענט, ווער זי איז, און האט ארויסגעלאזט א געשריי
און איז אליין שיער נישט געפאלן חלשות.
    
דאס איז געווען רעטשי־פיטשי־פוטשי.
― ― ― ― ―  ― ― ― ― ― ― ― ― ― ― ― ― ― ―
    
אנגעבויגן איבער איר אף די קני איז געשטאנען אבראשא מיט קאלט
וואסער, מיט עסיק און מיט חלש־טראפנס ― די געוויסע יידישע יום־כיפורדיקע מעדיקאמענטן, און בא דער זייט איז געשטאנען דזשאו מיט
דער געגאלטער מארדע, מיטן רויטן שניפס און מיט דער נאז; אקעגן
דער שיין פון דער העל־בלאסער לבנה האט ער אויסגעזען, ווי אן אויסגעגאסענע ווייסע פיגור, א סטאטוע. ער איז געווען דערשטוינט נישט
נאר פון דעם, וואס ער האט דא געטראפן אין שול צו כל־נדרי ביידע
ארטיסטקעס, דראגא־מארישקא און רעטשי־פיטשי־פוטשי; ער האט גאנץ
גוט געוווסט, אז זיי זיינען, גלייך אזוי ווי ער, יידישע קינדער, כאטש
איינער פונעם אנדערן האט דאס פארבארגן. אים האט זיך אויסגעדאכט,
אז ער וואלט געגאנגען שווערן אין טלית און קיטל, אז צווישן עולם,
וואס זיינען ארויסגעשפרונגען פון שול אנקוקן דאס פארחלשטע ווייבל,
האט ער געזען דורכלויפן פארביי אויך דעם בעל־הבית פונעם „פארנאס״,
מיט א קליין סידורל אין די הענט, אנגערוקט דעם צילינדער איבער די
אויגן.
    
און דאס וויינענדיקע קול פון די וויינענדיקע „יעלות״ האט זיך
געלאזט הערן פון שול אין דרויסן ארויס, דורך די אפענע טירן, און די
העל־בלאסע לבנה האט העל געשיינט און באלייכט די העל־בלאסע פנימער פון אונדזערע פארשוינען פונעם „פארנאס״, וואס האבן זיך איבערגעקוקט צווישן זיך און האבן זיך איינס דאס אנדערע רעכט פארשטא־נען, אן ווערטער.
  
געשריבן אין יאר 1903
    
 א  ב י ל ד
  
וואס בא א ניכטערן אף דער לונג, דאס בא א שיכורן אף דער צונג.
    
 (א יידיש שפריכווארט)
    
 א.
    
― א שטילער מענטש, א גאנץ ערלעכער, טשעפעט נישט קיין פליג
אף דער וואנט, ― אט דאס האט מען אף אים געזאגט אין כתרילעווקע,
און דאס איז ער געווען.
    
― איר קוקט ניט אף אים, וואס ער איז א נעבעכל, גאט די נשמה
שולדיק ― שטילע וואסער גראבט טיף! ― אט דאס פלעגט זאגן אף אים
דער בעל־הבית זיינער, רב לייבקע, א ייד פון א שארפער קראם, פון
גרויסן קרעדיט און פון שיינע מחותנים.
    
― אז אך און וויי איז מיר מיט מיין שלימזל, מישטיינס געזאגט,
ווו איך האב ערגעץ א שונא, רבונו־של־עולם! ― אזוי פלעגט זאגן זיין
ווייב קיילע־ביילע, וואס האט אמאל, מיידלווייז, געשפילט א ליבע מיט
מאטל שפרייז, דעם מיידלשן שרייבער, פארזעסן א מויד און קוים חתונה
געהאט פאר זרח־ברוך דעם נאמן, געווען בא אים דאס אנדערע ווייב, און
בכדי זי זאל אים דערגיין די יארן מיט זיינע קינדער פונעם ערשטן ווייב,
האט זי אים אלע יאר געהאט א קינד.
   
 