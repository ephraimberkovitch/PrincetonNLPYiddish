
 &nbsp; 
 ניט פאר הימלישן גענאד – 
 פארן אמת גיב זיך אפ 
 מיר, חבֿרים, אינעם לעבן 
 נאר מיט אמת גייען גראד! 
 (ניקאל יי דאבראנראוואוו) 
 – וועגן דעם שניי־מענטש האבן מיר שוין צוויי מאל געשריבן… 
 – דריי מאל! און דו געדענקסט, ווען אין דער רעדאקציע איז געקומען יענע משוגענע פרוי, א הויכע אזא, מיט א מאדנע פנים, און האט אנגעהויבן טענהן, אז מיר מאכן חוזק פון איר מאן? 
 סערגיי בארטקאוו און וולאד טינגעיעוו האבן געארבעט אין דער צייטונג «אינדוסטריעלער נעריונגרי». פאקטיש, האבן זיי מיט זיך פארגעשטעלט די גאנצע רעדאקציע פון דער קליינער אויסגאבע און רעדאגירט איינער דעם צווייטן. זיצנדיק ביים אלטן סאוועטישן שרייבטיש, האבן זיי זיך געבראכן דעם מוח איבערן נייעם מאטעריאל. 
 – יאקוטישע שאמאנען־עקסטראסענסן? 
 – וויפל קאן מען נאך שרייבן וועגן זיי? 
 – א רעדנדיקער קאטער?.. 
 סערגיי האט אויסגעקלאפט מיט א פען אין טיש א באקאנטע מעלאדיע פון דער גרופע «ליובע» : «אטאס, אויף שׂימחות גיי, ארבעטער־קלאס!» 
 – אהא… «גייט טאנצן יינגעלעך, האט ליב די מיידעלעך»… איז וואס זשע וועלן מיר שרייבן? 
 וולאדן איז איינגעפאלן א געדאנק. אויבן אויפן ביכערשראנק איז געלעגן דער גרויסער נאציאנאלער אטלאס פון רוסלאנד. וולאד האט ארויסגענומען דעם שווערן בוך און אנגעהויבן איבערקוקן די רשימה פון יישובֿים. איין נאמען איז אים באלד געפעלן געווארן: אמורזעט. ער האט עס אפגעפונען אויף דער מאפע און א זוך געגעבן אין דער אינטערנעץ אויף זיין טעלעפאן. נישקשה. עק וועלט, ביי דער כינעזישער גרענעץ… 
 – לאמיר גיין צו דעם קאמפיוטער. 
 די זשורנאליסטן זענען אריין אינעם צווייטן צימער, וווּ ביי זיי איז געשטאנען א קאמפיוטער־טיש, באווארפן מיט כלאם: אלטע פארפלעקטע נומערן פון צייטונגען, צעקראצטע קאמפאקט־דיסקן, א וואזע מיט א פאנעלע פון דער רעפובליק סאכא, צוויי שמוציקע קאווע־טשאשקעס, געשטעלט אויף א פרישן עקזעמפלאר פון «פלייבוי». 
 וולאד האט געקענט גיכער קלאפן אויף דער קלאוויאטור, דערפאר האט סערגיי אים דיקטירט דעם טעקסט: ״צוויי תּושבֿים פון דער יידישער אויטאנאמער געגנט, וועלכע האבן געבעטן נישט מפרסם זיין זייערע נעמען, האבן איבערגעגעבן, אז דעם 23סטן פעווראל, ארום 4 אזייגער ביינאכט, האט זיך איבערן יישובֿ אמורזעט באוויזן אן אומדערקענטער פליענדיקער אביעקט, וועלכער האט אויסגעזען ווי א טעלער אן ערך 5 מעטער אין דיאמעטער. דער אביעקט איז געהאנגען איבערן דארף עטלעכע מינוט און דערנאך גיך אוועקגעפלויגן אויף יענער זייט פונעם אמור. 
 די רעדאקציע האט זיך פארבונדן מיטן ארטיקן גרענעץ־פאטרול און באשטעטיקט די אינפארמאציע. איינער פון די עדות־זאגערס האט דערציילט, אז ווען דער פליענדיקער טעלער האט געשוועבט איבער זיין שטוב, האבן זיך ביי אים אפגעשטעלט אלע זייגערס און עס האט זיך פארלאשן דאס ליכט״. 
 – נישט שלעכט, הא? 
 סערגיי האט זיך אנגעגאסן א קעלישעק בראנפן פונעם גראפין, אויסגעטרונקען און פארביסן מיט אן אוגערקע. 
 – און דיר טאר מען ניט, ביסט דאך א יאקוט. 
 וולאד האט זיך א ביסל באליידיקט און אנגעגאסן זיך אליין. 
 – אגבֿ, וואס שייך יענער פרוי, – האט ווייטער געפירט זיין שמועס סערגיי, – איז זי מיר דווקא געפעלן. ס׳האט זיך ביי מיר מיט איר פארקניפט א לאנגער שמועס און איך האב זי פארבעטן אויף א וועטשערע אין א רעסטאראן. טאקע א ביסל א צעדרייטע. נאך צוויי גלעזער וויין האט זי מיר געזאגט, אז זי קען יידיש, כאטש זי זעט נישט אויס ווי א יידישקע, און אז זי האט אויסגעלערנט די שפראך אין איין טאג. אזא הויכע, צוויי מעטער… מיט א סימפאטיש אינטערעסאנט פנים און קוטשעראווע האר, ווי ביי אן אפריקאנקע… 
 – האסט מיט איר געטרונקען וויין?! 
 – קאניאק, – האט סערגיי זיך מודה געווען מיט א באשיידענעם פארטרוימטן טאן. 
 
 2 
 נאר אן קיין בליק אוועקגעריטן 
 קאזאק א וווילער ביסט גענוי… 
 ווי ביסט געווען, אזא ביסטו געבליבן, 
 נאר דו ביסט ט יי ער מיר אזוי. 
 (מיכאיל איסאקאווסקי) 
 – אט, די ערשטע ווינטערדיקע אפיאטא*! 
 באריע האט אנגעוויזן אויף א גרויסן קארטש, באוואקסן פון אלע זייטן מיט ברוינלעך־אראנזשעווע שוועמלעך. ער האט זיי פלינק אפגעשניטן מיט א יעגערישן מעסער און אוועקגעלייגט אינעם עמער. 
 – און אט דארט נאך! – האט זיך אפגערופן סטאס, אנווייזנדיק אויף אן אנדער, נאך גרעסערן קארטש. 
 באריס גרוזמאנס זיידע, עליו־השלום, איז אנגעקומען פון אוקראינע אינעם ביראבידזשאנער ראיאן נאך אין די 1930ער יארן, צו ארבעטן ווי א קאלווירטניק אין אמורזעט. סטאניסלאוו סעליוואנאווס משפחה האט אויך געשטאמט פון מיזרח־אוקראינע, און זיין ביראבידזשאנער ייחוס איז געווען נאך חשובֿער. זיין עלטערזיידע, א קאזאק, לעילוי נשמתו למלכות שמים**, איז אנגעקומען אויף דער סטאנציע טיכאנקע און זיך באזעצט מיט זיין משפחה אין דער סטאניצע יעקאטערינא־ניקאלסקאיא נאך פאר דער רעוואלוציע. 
 כאטש מארט איז נישט א שוואמען־סעזאן, האבן באריע מיט סטאסן געבלאנדזשעט יעדן פרילינג אין דער טייגע, ווען דער שניי הייבט אן צעגיין און די געהיימנישפולע ווינטערדיקע שוועמלעך, וואס וואקסן אפילו אין יאנואר, קוקן ארויס פון די קארטשעס. 
 ווייטער, הינטער די הויכע סאסנעס, האט עפעס מאדנע א בלאנק געטאן. אינמיטן א לאנקע, צווישן אפגעברענטע ביימער, איז געשטאנען עפעס אן אייזערנע קאנסטרוקציע, וואס האט דערמאנט דעם אפאראט, אויף וועלכן גאגארין האט זיך אומגעקערט אויף דער ערד. די קאנסטרוקציע איז אבער געווען עטלעכע מאל גרעסער און געהאט א לענגלעכע אוואל־פארעם. סטאס האט געזען גאגארינס אריגינעלן לאנדונג־אפאראט אין מאסקווע. 
 סטאסן איז עפעס סומנע געווארן אויפן הארצן. ער האט א קוק געטאן אויפן קאמפאס. דאס ווייזערל האט זיך געדרייט און געריסן אין אלע זייטן. ער האט אויסגענומען דעם טעלעפאן. פארלאשן, כאטש פארן שפאציר אין דער טייגע האט ער אויף הונדערט פראצענט אנגעלאדן דעם אקומולאטאר. 
 – באריע, דיין טעלעפאן ארבעט? מיין קאמפאס איז משוגע געווארן, מע דארף א נאוויגאטאר. 
 באריס גרוזמאן האט פלוצעם דערשפירט אן עלעקטריש קיצלעניש אינעם גאנצן גוף. זיין טעלעפאן האט אויך נישט געארבעט. פארזיכטיק, האבן די שוואמען־קלייבער זיך דערנעענטערט צום מיסטעריעזן אפאראט. 
 – עס שטייט געשריבן אויף כינעזיש! – האט זיך בארויקט סטאס. – מסתּמא, איינע פון זייערע דורכגעפאלענע קאסמאס־פראבעס איז דא געפאלן, און זיי האבן זיך געשעמט צו בעטן די רוסישע רעגירונג זי אפצוגעפינען. 
 – סטאס, לאמיר גיין וואס שנעלער אוועק פונדאנען. דא קען זיין ראדיאציע און גיי ווייס וואס נאך. 
 זיך אריענטירנדיק נאך דער זון, האבן די שוואמען־קלייבער זיך גיך רעטירט. 
 – באריע, ווי זאגט מען ביי אייך, ביי יידן, א «בעלקע»? 
 קיין גרויסער קענער פון יידיש איז באריס נישט געווען. האט ער אנגעשרענגט זיין זכּרון. 
 – דאכט זיך, א וועווריק. 
 – נישט דאס מיין איך… 
 באריס האט זיך פארטראכט. 
 – דעליריום טרעמענס! 
 – א, דאס קלינגט כּמעט ווי לאטיין! 
 
 3 
 וואס זאג איך א יי ך, וואס זאג איך א יי ך, 
 דער מענטש איז אזא בריאה, 
 זיי ווילן וויסן, וויסן גל יי ך, 
 אלץ וואס וועט ז יי ן פון פריער. 
 (לעאניד דערבענעוו) 
 א יונג פארל איז געבליבן נאך דער ארבעט אינעם אפיס און געפירט גאר אן ערנסטן שמועס. 
 – מישע, געדענקסטו דעם פילם «אוניקום»? 
 – ניין. 
 – ס׳איז א קאמעדיע פון די פערעסטרויקע־יארן. איינער א סאוועטישער פראגראמיסט האט זיך אזוי פארמאטערט אויף דער ארבעט, אז ער האט אנגעהויבן היפנאטיש פראיעצירן זיינע חלומות אויף אנדערע מענטשן. 
 – דאכט זיך, דערמאן איך זיך עפעס. 
 – דו ביסט אויך א פראגראמיסט. אייערנעכטן האסטו מיר דערציילט, אז דו האסט געזען א מאדנעם חלום מיט א פליענדיקן טעלער איבער אמורזעט און צוויי מענטשן, וואס האבן זיך פארבלאנדזשעט אין וואלד און אנטדעקט עפעס א קאסמישן אפאראט. שטעלט זיך פאר, נעכטן האב איך געזען ממש דעם זעלבן חלום! 
 – איז וואס זשע? איך האב דיר דערציילט מיין חלום אייערנעכטן, און דו האסט עס נעכטן געזען. איך בין נישט א טעלעפאט, מאשע. לאמיר גיין צו מיר? 
 – מישע, וואס זשע וועט זיין מיט אונדז? 
 – וואס מיינסטו? 
 – מיין מאן האט מיר היינט אנגעקלונגען און איבערגעגעבן, אז מארגן קומט ער שוין צוריק פון זיין קאמאנדיראווקע! 
 
 4 
 נאר ס׳מאדנע קלאפ ט און רופט אין וועגן 
 אפשר נ׳הארצן און אפשר אין טיר, 
 און דאן ב יי ם שוועל וועל איך א קוק טאן אנטקעגן 
 וועל איך זאגן נאר איין ווארט: גלייב מיר. 
 (וויקטאר צוי) 
 אן אויסערגעוויינטלעך הויכע פרוי, איבער 2 מעטער, איז געגאנגען איבער דער טייגע, אנגעטאן אין הויכע יעגערישע שטיוול, א מיליטערישן קאמבינעזאן און א קעפקע פונעם כאקי־קאליר. זי איז צוגעקומען צום אפאראט, וועלכן איר מאן האט צוגעגנבֿעט אויפן כינעזישן קאסמאדראם, און א שטארקן קלאפ געגעבן אין דער וואנט. עס האט זיך געעפנט א טירל, און די פרוי איז אהין אריינגעקראכן. 
 צווישן א גאנצן לאבירינט פון פארשיידענע חפצים האט איר מאן הילכיק געכראפעט אויף א צעלייגבעטל. 
 – מאגיען, וועקט זיך אויף! גענוג שלאפן! 
 דער מאן האט ווייטער געכראפעט. די פרוי האט אים א פאטש געגעבן אין פנים – נישט געפועלט. אויפגעבראכט, האט זי זיך געגעבן אן עצה, הגם אין דער שמאלער קאפסולע האט זי קוים געקענט זיך רירן, און געגעבן אים א בריקע מיט איר שטיוול צווישן די פיס. 
 דער מאן איז ארויפגעשפרונגען, אפגעווישט זיינע אויגן און אנקוקט אויף איר. 
 – סעמלי?? וואס האסטו מיט זיך געטאן? זיך פארוואנדלט אין א זשאבע? 
 – ווי אזוי זשע זאל איך ארומגיין אויף דער גאס? זיך ארומגנבֿענען שפעט ביינאכט, ווי דו, אויסמעקנדיק מיין שיין פנימל פון יעדן פארבייגייערס זכּרון? דו ווייסט ניט, אין וויפל סאלאנען כ׳האב אנגעקלונגען! יעדער האט מיט געלעכטער אפגעהאקט דעם טעלעפאן. א שניי־פרוי וויל מאכן אן עפילאציע, אהא! 
 סוף־כּל־סוף, האב איך געפונען א שטיל ארט אין נעריונגרי, ביים ראנד פון דער שטאט, זיך אריינגעגנבֿעט אהין אין אוונט און אלעמען דארטן היפנאטיזירט. נאך דער לאזער־עפילאציע קאן איך פריי לעבן צווישן זיי. אין «עף־עם־עס» האט זיך מיר אפילו איינגעגעבן צו באקומען געהעריקע דאקומענטן מיט א רעגיסטראציע. איך דינג איצט א נארמאלע דירה, אנשטאט יענער געפערלעך קאלטער הייל אינמיטן דעם וואלד. 
 – און דו ווייסט, וואס דו האסט אפגעטאן, ווען דו ביסט געשלאפן דריי חדשים ווי א בער אין דיין כינעזישער כרענאווינע? – האט סעמלי ווייטער געטאדלט איר מאן. – צוליב דיינע חלומות שרייבט מען שוין אין די צייטונגען ווילדע נארישקייטן וועגן אונדז. 
 צוויי שיכּורים האסטו אהער צוגעצויגן. כ׳האב אפילו אין יאקוטיע דערשפירט זייער פחד, ווען זיי האבן אנדעקט דיין בערלאגע. ווייזט אויס, באזונדערס סענסיטיוו זענען זיי צו דיין טעלעפאטיע, ווען זיי זענען בגילופין. א מזל, אז דיין האלב־צעבראכענער קוואנט־גענעראטאר האט זיכער פארפלאנטערט אלע זייערע אריענטירן און זיי וועלן דיך מער נישט געפינען. 
 און אין מעקסיקע, שטעלט זיך פאר, שרייבט מען נאך ערגער, אז מיר קאליעטשען דארטן זייערע קי! ווי אזוי האט דיין פארשלאפענער בערישער קאפ זיך דערקליבן ביז מעקסיקע?! 
 – סעמלי, הערט זיך צו. דו געדענקסט נאך די שפראך, וואס איך האב מיט דיר אויסגעלערנט? 
 – יידיש? אוודאי! עס געפעלט מיר זייער, כאטש נאך דיין בארבארישן טעלעפאטישן סעאנס האב איך זיך א גאנצע וואך געמוטשעט פון מיגרען. די ארטיקע מעדיקאמענטן טויגן דאך אויף כּפרות. 
 – זיי מיר מוחל. גיב א קוק. דא, אין דער געגנט, האב איך אנגעזאמלט עטלעכע פעקלעך זייער שיינע יידישע ביכער. פארן שלאפן, האב איך איבערגעלייענט עטלעכע פון זיי. ממש א מחיה! איך וויל זיי מיטברענגען אהיים. 
 מאגיען דער שניי־מענטש איז ארויס פון זיין שלאף־קאפסולע. צוזאמען מיט סעמלי האבן זיי אראפגעווארפן די סאסנע־צווייגן, וועלכע האבן אויסבאהאלטן זייער אלטע געטרייע מאשין, צעקראצט פונעם קאסמישן שטויב נאך צענדליקער פלוגן. מאגיען האט אריינגעלייגט זיינע יידישע ביכער אינעם באגאזשניק און פארזיכטיק אריינגעשטעקט די אוראן־שטענגלעך אינעם מאטאר. 
 דאס פארפאלק האט זיך אוועקגעלייגט אינעם טעלער. סעמלי האט טעלעקינעטיש פראגראמירט דעם אויטאפילאט. אויפן וועג, ווען זיי זענען פארבייגעפלויגן דעם קליינעם אומגעמיטלעך־רויטן בארנארדס שטערן, האט סעמלי זיך פארטראכט, אז כאטש זי האט נאך אלץ נישט געקאנט זיך צוגעוווינען צו דער טשיקאווער געלער זון און מאדנע גרינע ביימער, איז זייער בלויע דאטשע־פלאנעטע טאקע געווארן פאר איר א צווייטע היים. 
 * зимние опята, Flammulina velutipes 
 ** אַן איבערזעצונג פונעם רוסישן עקוויוואלענט פֿון «עליו־השלום»: 
 «царствие ему небесное» 
 יואל מאטוועיעוו 
 
 יואל מאטוועיעוו איז א יידישער זשורנאליסט, שרייבער, פאעט און איבערזעצער. געבוירן געווארן אין 1976 און אויפגעוואקסן אין לענינגראד. נאך אין זיין יוגנט האט ער אויסגעלערנט די יידישע שפראך און אנגעהויבן שרייבן לידער אויף יידיש, געפירט יידיש־לימודים אין דער שטאט. אנהייבנדיק פון 1997 געוווינט אין יידיש־רעדנדיקע ראיאנען פון לאנדאן און ניו־יארק, זינט 2002 געארבעט אין דער בארימטער ניו־יארקער יידישער צייטונג ״פארווערטס״ ווי איינער פון אירע רעדאקטארן, א זשורנאליסט און קאמפיוטער־מומחה, זייענדיק לויט דער טעכנישער בילדונג א פראגראמיסט. אויסגעלערנט אליין א ריי לעבעדיקע און אוראלטע שפראכן. וווינענדיק אין די פאראייניקטע שטאטן, האט ער מיטרעדאגירט דעם פעטערבורגער יידישן זשורנאל ״דער נייער פריינד״. אין 2017 האט דער שרייבער זיך אומגעקערט צוריק אין זיין היימשטאט און וווינט היינט אין סאנקט־פעטערבורג. 
 מאטוועיעווס לידער און פאעטישע איבערזעצונגען אויף יידיש זענען דערשינען אין א ריי אויסגאבעס, פאעטישע אנטאלאגיעס און ראדיא־פראגראמען ארום דער וועלט. אין זיינע ארטיקלען שטעלט ער כּסדר דעם טראפ אויף פאפולער־וויסנשאפטלעכע טעמעס, קולטורעלע און גייסטיקע פארבינדונגען און ענלעכקייטן צווישן יידישקייט און אנדערע וועלט־רעליגיעס, געשיכטע און פאלקלאר. זיינע פארשונגען פון קבלה אין שייכות מיט דער מאדערנער מאטעמאטיק און קאמפיוטעריי זענען פארעפנטלעכט געווארן אין אקאדעמישע פארש־זשורנאלן. 
 
 