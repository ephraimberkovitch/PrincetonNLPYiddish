

אין דער צייט פון קאראנא־ווירוס (7) 



 by באריס סאנדלער 
February 28, 2021February 28, 2021 Filed under:
ליטעראטור
פראזע 

יעווגעני קיסין

אפריל 9
היינט איז אליאשעס געבוירנטאג… במשך פון א סך יאר, איז די היינטיקע דאטע געווען פאר מיר א טרויעריקע, מחמת אין דעם טאג, אין יאר 1989, איז צעטריבן געווארן דער מיטינג פאר גרוזיעס אומאפהענגיקייט אין טביליסי. ס׳איז פארגאסן געווארן א סך בלוט. איצט איז דער טאג פאר מיר אויך א יום–טוב. ווי קארינאטשקע זאגט, אלץ אין לעבן גראמט זיך: מיין טאטע איז ניפטר געווארן אין מומע מארינעס [1] געבוירנטאג, נעלי רובענאוונא [2] איז געשטארבן אין מיין באבע רחלס געבוירנטאג…
עמיליע קיסין און אליאשע
אליאשע איז זייער א הויכער, רעדט מיט א נידעריק קול און ווערט אלץ מער און מער אומאפהענגיק. הגם ער איז ניט מיין אייגענער זון, נאר געוואקסן איז ער פאר מיינע אויגן, טראכט איך אפט מיט לייכטן אומעט: ווו איז יענץ זיס קליין יינגעלע? אליאשע איז באמת געווען אן אויסערגעוויינטלעך קינד: אזוי פאזיטיוו בטבע, אז קארינאטשקע פלעגט אים רופן „אנטידעפרעסאנט–וויטאמינטשיק‟, — און אין דער זעלבער צייט זייער פילבאר. אמאל האט קארינאטשקע אים עפעס דערציילט וועגן די קיילעכלעך, וואס מע קוועטשט, כדי פטור צו ווערן פון א סטרעס, און ווען זי האט געזאגט, אז אפשר זאל זי זיך אויך איינקויפן אזא קיילעכל, האט אליאשע געענטפערט: „צו וואס? איך בין דיין אנטיסטרעס!‟ ווען ער און זשעניעטשקע, און נאך אנדערע קינדער, האבן געמוזט פארן מיט זייערע שול–חברים קיין ווארשע אויף א האקיי–טורניר, האט זשעניעטשקע, וואס איז געווען א ביסל א פעסימיסט אין זיין קינדשאפט, געזאגט זיין שוועסטערקינד, אז ער וויל ניט פארן, מחמת ער דארף, אז עמעצער פון זיין משפחה זאל אים באגלייטן. האט אליאשע אים געטרייסט: „איך וועל דאך זיין מיט דיר!‟. מיט א פאר יאר שפעטער, נאך זייענדיק א קינד, האט אליאשע געזאגט דער מאמען: „פארשטייסט, זשעניע ציילט שטענדיק דאס, וואס ער האט ניט, אבער ציילן דארף מען דאס, וואס מע האט יא!‟ נאך דעם, ווי קארינאטשקע און איר ערשטער מאן האבן זיך צעשיידט, פלעגן זייערע קינדער, במשך פון א געוויסער צייט, נעכטיקן ביי יעדערן פון די עטלערן לויט א ריי; איין מאל האט אליאשע א פרעג געטאן זיין מאמען: „ביי וועמען נעכטיקן מיר היינט?‟ — „ביים טאטן‟ — האט זי געענטפערט. אליאשעס רעאקציע איז געווען אזא: „הורא! נאר ניט ווייל ניט ביי דיר, נאר ווייל ביים טאטן! און ווען ביי דיר — אויך הורא: ניט ווייל ניט ביים טאטן, נאר ווייל ביי דיר!‟.
אין רוסלאנד, אין דער קאלינינגראדער געגנט האט מען דעמאנטירט די בענקלעך אין די געזעלשאפטלעכע ערטער, כדי אויף אזא אופן צו קעמפן קעגן דער מגפה. דער הויפט פון דער שטאט–אדמיניסטראציע האט עס דערקלערט אזוי: „דער גוטער וועטער פראוואצירט מענטשן ברעכן די רעקאמענדאציעס פון ספעציאליסטן וועגן באגרענעצן פערזענלעכע קאנטאקטן‟. נו, פונקט ווי אין גארבאטשאווס צייטן האט מען געקעמפט קעגן אלקאהאליזם, דהיינו: אויסגעהאקט א סך וויינגערטנער. אזוי טוט מען אלץ אין רוסלאנד — דורכן תחת. 
געחתמעט א פעטיציע קעגן רעפרעסיעס פון די אויגורן. ס׳איז ממש אומגלייבלעך, ווי פארשיידענע מענטשן, בתוכם אייניקע מערבדיקע אימפרעסאריאס, האבן ניט געקאנט פארשטיין, פאר וואס איך וויל ניט אויפטרעטן אין כינע. איינער פון זיי (כ׳געדענק שוין ניט, ווער דאס איז געווען) האט מיר געזאגט: „אבער איצט איז אין כינע מער ניטא קיין קאמוניזם, נאר קאפיטאליזם!‟ — ער האט נעבעך ניט פארשטאנען, אז מיטן ווארט „קאמוניזם‟ האב איך געמיינט ניט די עקאנאמישע, נאר די פאליטישע סיסטעם, און דווקא דאס איז פאר מיר דאס סאמע וויכטיקסטע און לחלוטין אומדערלאזלעך! יא, איצט באצאלט מען אין כינע א גוזמה געלט — און פיל מוזיקערס, ווי אויך זייערע אימפרעסאריאס, פארטראכטן זיך ניט (מסתמא, פשוט ווילן זיך ניט פארטראכטן) וועגן דעם, פון וואנען אט דאס געלט קומט.
וולאדימיר אשכנזי [3] אין זיין בוך זכרונות האט דערמאנט וועגן דעם, אז ווען מע האט איינגעלאדן ארטור רובינשטיינען אויפצוטרעטן אינעם סאוועטן–פארבאנד, האט יענער געענטפערט, אז ער וועט קומען, אויב מע וועט אים גוט באצאלן, אניט אינטערעסירט עס אים ניט. ווי באוווסט, האט רובינשטיין טאקע געשפילט אינעם ראטן–פארבאנד אין 1964. איך האב א גרויס דרך–ארץ פאר רובינשטיינען, ניט בלויז ווי א מוזיקער, נאר אויך פאר זיין אויפפירונג אין פאליטישע ענינים. אויב אבער דאס, וואס אשכנזי האט דערציילט, איז אמת, מיינט עס, אז רובינשטיין (איך ווייס, אז ער האט פאראכט קאמוניסטן, באזונדערס די מאכטהאבערס פונעם קרעמל) האט פשוט ניט גענומען אין אכט איין פאקטאר, דהיינו: פון וואנען קומט עס, דאס „גוטע‟ געלט, וואס מע האט אים דארטן באצאלט?
יהודי מנוחין
שוין עטלעכע יאר נאך דעם, ווי די „אימפעריע פון שלעכטס‟ איז חרוב געווארן, האב איך זיך דערוווסט, אז יהודי מנוחין, בשעת זיינע גאסטראלן אין סאוועטן־פארבאנד אין די 1970ער יארן, האט גערעדט דארטן וועגן מענטשנרעכט און סאלזשעניצינען. מנוחין איז, אוודאי, געווען א פרינציפיעלער מענטש אין פאליטישע ענינים (הגם, פארשטייט זיך, ניט אין אלע פאליטישע אנשויונגען זיינע איז ער געווען גערעכט [4]), און ריידן וועגן אזעלכע זאכן אינעם סאוועטן–פארבאנד אין יענער צייט איז געוויס געווען א ווירדיקער טאט — נאר ווער האט דעמאלט אפגעלערנט וועגן דעם, א חוץ יענע געציילטע מענטשן, וואס האבן עס געהערט מיט אייגענע אויערן, און די מאכטהאבערס, וואס מ׳האט זיי וועגן דעם ראפארטירט? צו מיליאנען פשוטע סאוועטישע בירגערס זיינען מנוחינס ארויסזאגונגען אפילו ניט דערגאנגען; ווי באלד אזוי, צי האבן די ווערטער געבראכט א פראקטישע נוץ דעם קאמף פאר מענטשנרעכט?
דעריבער מיין איך, אז דאס סאמע בעסטע איז פשוט ניט שפילן אין אזעלכע מלוכות. און היות ס׳איז דא אינטערנעץ (אמת, אין כינע איז גוגל, ווי אויך יוטיוב, פארווערט, נאר זיי האבן אנדערע אינטערנעץ־פראוויידערס), קאנען די איינוווינערס פון אט די לענדער געווויר ווערן, פאר וואס בארימטע מוזיקערס זאגן זיך אפ צו שפילן ביי זיי, בויקאטירן זייערע מלוכות. בלויז דעמאלט קאן זיין א האפענונג (הגם גאר א קליינע), אז עפעס וועט דארט קאנען זיך ענדערן. צוריק גערעדט, וואלט עס געקאנט ווערן א ממשותדיקע פעולה בלויז דעמאלט, ווען אלע בארימטע מוזיקאנטן וואלטן עס געטאן. איך אליין קאן, צום באדויערן, גארנישט ניט ענדערן: איינער איז קיינער! נו, לכל–הפחות, האלט איך ניט אונטער יענעם רעזשים דורך מיין ניט קומען אהין און שפילן דארטן. אויף אזא אופן באטייליק איך זיך ניט אינעם שלעכטס. כל–זמן כינע איז ניט געווארן דער פולער באלעבאס איבער האנג–קאנג, וועל איך אין האנג־קאנג אויפטרעטן ווייטער — און, אוודאי, אויף מיין באליבטן טייוואן, דעם כינעזישן פרייהייט–אינדזל. 
בלויז אין איין פאל קאן איך זיך פארשטעלן די מעגלעכקייט פון מאכן אן אויסנאם: אין דער לעצטער צייט פארבעסערן זיך די באציונגען צווישן ישראל און אייניקע אראבישע מלוכות, און הגם אט די מלוכות זיינען אויטאריטארישע, בין איך, אויב ס׳איז נייטיק פאר א ווייטערער פארבעסערונג פון די באציונגען צווישן ישראל און זיי, גרייט צו פארן אהין און שפילן דארטן — דווקא ווי א בירגער און פארשטייער פון ישראל.
היינט האט זיך מיר עפעס פארוואלט ניט בלויז דרוקן, נאר אויך שרייבן אויף יידיש, דעריבער האב איך אנגעשריבן פאפירענע בריוו צו אייניקע מיינע יידיש–ריידנדיקע פריינד און באקאנטע אין פארשיידענע לענדער — מיינע מחשבות אין שייכות מיט פסח.
אפריל 10
ביי אונדז איז אלץ ווי פריער, און מיין לעבנס–שטייגער אין דעם היינטיקן מצב האט זיך אויסגעפורעמט: כ׳שפאציר אין לעטנא, כ׳ארבעט, כ׳לייען און לייען ווידער איבער קארס בוך…
דער אינטערנעט־פארטאל „מעדוזע‟, פאררופנדיק זיך אויף א קוואל, וואס איז נאענט צו פוטינס אדמיניסטראציע, טיילט מיט, אז דער קרעמל פאדערט פון די רעגיאנען, זיי זאלן צושטעלן „דאמינירנדיק־פאזיטיווע אינפארמאציע‟, כדי צו העכערן פוטינס רייטינג: „די ידיעות וועגן דעם, ווי אלץ איז שלעכט אין די פאראייניקטע שטאטן, אדער וועגן דעם, אז אין בריטאניע איז אפילו דער פרעמיער־מיניסטער אין א שווערן מצב, זיינען ניט צופעליק. דער צושויער אדער דער צוהערער זאל זיך איבערצייגן, אז אין אמעריקע און אייראפע איז אלץ ניט אין ארדענונג, דארטן ספראוועט מען זיך ניט, נאר ביי אונדז ווערט אלץ געלייזט גיך, אזוי אז מיר העלפן אויך אנדערע.‟
Edward Hallett «Ted» Carr
קאר שרייבט אין זיין בוך (וואס באשטייט פון זיינע לעקציעס, געלייענט אין די אנהייב 1960ער יארן), אז ס׳איז שווער פאר די היינטצייטיקע היסטאריקערס ניט צו פאראורטיילן היטלערן אדער סטאלינען, ווייל זיי זיינען געווען אונדזערע מיטצייטלערס און א סך מענטשן, וואס האבן געליטן, דירעקט אדער אומדירעקט, פון זייערע מעשים, זיינען נאך לעבעדיק, און ס׳איז די הויפט–מניעה פונעם היינטצייטיקן היסטאריקער, — „נאר וואס פאר א נוץ געפינט מען היינט אין פאראורטיילן די זינד פון קארל דעם גרויסן אדער פון נאפאלעאנען‟? אין רוסלאנד אבער איז עס דווקא ביז גאר נייטיק (בפרט היינט!), אז אויטאריטעטע היסטאריקערס זאלן געבן מאראלישע אפשאצונגען איוואן דעם גרויזאמען, אפשיטא שוין סטאלינען, מחמת דאדטן שטעלט מען זיי דענקמעלער און מע פארעפנטלעכט ביכער, וואס ריינוואשן זיי פולשטענדיק אדער טיילווייז! באמת, „מיט שכל קאן מען רוסלאנד ניט פארשטיין‟… קאראמזין, דער גרונטלייגער פון דער רוסישער היסטארישער וויסנשאפט, אן איבערצייגטער מאנארכיסט און א פארברענטער רוסישער פאטריאט, האט קלאר פארשטאנען און בולט דעמאנסטרירט, אז איוואן דער גרויזאמער איז געווען א משוגענער, בלוטיקער טיראן; קאראמזינס צוויי גרויסע נאכפאלגערס, קאסטאמאראוו און קליוטשעווסקי, האבן עס אויך פארשטאנען און פרטימדיק דעמאנסטרירט אין זייערע ווערק (כ׳געדענק, ווי בשעתן פליען צום ערשטן מאל פון מאסקווע קיין ניו–יארק אין סעפטעמבער 1990 האב איך געלייענט קאסטאמאראווס גלענצנדיקן עסיי וועגן איוואן דעם גרויזאמען) — און די היינטיקע רוסלענדישע מחברים (ניט אלע, פארשטייט זיך) טענהן, אז די אויבנדערמאנטע קלאסיקערס פון רוסישן היסטארישן געדאנק זיינען אפגענארט געווארן פון די אויסלענדישע מוקרים (און די אויסלענדישע מקורים, לויט זייער מיינונג, זיינען תמיד בכיוונדיק פאלש)! ס׳איז גוט, אוודאי, וואס ס׳איז דא אין רוסלאנד אזא אויסערגעוויינטלעכער און אויטאריטעטער היסטאריקער ווי פלאריא, — נאר שוין זשע איז ער מסוגל איבערצייגן פשוטע מענטשן, וואס זיינען בטבע גענייגט צו גלייבן דער פראפאגאנדע פון דעספאטיזם? יא, ווי טרויעריק עס זאל ניט זיין, האט דאס רוסישע פאלק תמיד ליב געהאט די בייטש… „ניט–געוואשענע ראסיע, א לאנד פון הארן, א לאנד פון קנעכט‟ (אגב, די רוסישע „פאטריאטן‟ סטארען זיך שוין לאנג מיט אלע כוחות צו „דערווייזן‟, אז אט די בארימטע שורות האט כלומרשט אנגעשריבן ניט לערמאנטאוו).
פון דער אנדערער זייט, שרייבט קאר נאך דעם, אז היסטאריקערס זאלן פאראורטיילן ניט די יחידים, נאר די געזעלשאפטן, די סיסטעמען, וואס האבן אזעלכע יחידים געשאפן. דווקא אזוי! נאך מער: „די דייטשן היינט באגריסן דאס פאראורטיילן היטלערס פערזענלעכע זינד ווי א באפרידנדיקע אלטערנאטיוו צו דער מאראלישער אפשאצונג פון דער געזעלשאפט, וואס האט אים געשאפן, מצד דעם היסטאריקער. רוסן, ענגלענדער און אמעריקאנער כאפן אונטער מיט פארגעניגן די פערזענלעכע אנפאלן אויף סטאלינען, נעוויל טשעמבערלענען אדער מאקארטי, ווי כפרה–הינדלעך פאר זייערע געמיינזאמע misdeeds.‟ (דאס לעצטע ווארט, ווי באוווסט, קאן איבערגעזעצט ווערן סיי ווי „טעותים‟, סיי ווי „רציחות‟). יא, דאס איז לגמרי ריכטיק — און סטאלינס פאפולערקייט אינעם היינטיקן רוסלאנד זאגט עדות וועגן דעם: די דארטיקע געזעלשאפט איז געווען און פארבליבן א פארדארבענע. די דייטשן האבן חרטה באקומען אויף די רציחות פון זייערע אורעלטערן, אבער ניט די רוסן. דעריבער, הגם מיין ניט–יידישע שוויגער האלט, אז ס׳איז נאך צו פרי פאר די יידן צו באזעצן זיך אין דייטשלאנד, וואלט איך, האבנדיק א ברירה צו וווינען אדער אין דייטשלאנד אדער אין רוסלאנד, אויסגעקליבן אן שום וואקלעניש דייטשלאנד: א ציוויליזירטע, דעמאקראטישע מלוכה, וואס אינעם סאמע צענטער פון איר הויפטשטאט איז אויפגעשטעלט געווארן א ריזיקער מעמאריאל לזכרון די חורבן־קרבנות; ווו פאר אפלייקענען דעם חורבן (און פאר אנטיסעמיטיזם בכלל) זעצט מען איין אין תפיסה.
אוודאי, איז דאס אלץ א רעזולטאט פון דעם, וואס היטלער האט געליטן א מפלה אין דער צווייטער וועלט–מלחמה און נאך דעם האבן די מערבדיקע באזיגערס אקופירט דאס מערבדיקע דייטשלאנד במשך פון צענדליקער יארן, און אין פארלויף פון אלע יענע יארן פלעגן זיי כסדר און צוגענגלעך דערקלערן די דייטשן, וואס פאר א טינוף יענע זיינען. עס וואלט זיך זייער געוואלט, אז די רוסן זאלן אליין אראפזעצן פוטינען און איינשטעלן דעמאקראטיע, נאר כ׳האב מורא, אז כדי צו דערגרייכן פרייהייט און דעמאקראטיע אין רוסלאנד, דארף מען טאן דווקא דאס, וואס מע האט געטאן מיט דייטשלאנד: אקופירן דאס לאנד און צווינגען די מענטשן בגוואלד צו האבן חרטה און צו ווערן געלייטערט. סיי די מלחמה מיט גרוזיע און די אקופאציע פון דרום–אסעטיע אין 2008, סיי די אנעקסיע פון קרים אין 2014 און די מלחמה מיט אוקראינע וואלט געווען א גוטע סיבה פאר דעם — נאר, צום באדויערן, איז איצט אזא טשערטשיל אין מערב ניטא… גערעכט איז געווען מארק סאלאנין [5], ווען ער האט מיט עטלעכע יאר צוריק אנגעשריבן: „ווען די נוצלעכע בורזשואזע אידיאטן האלטן יאר נאך יאר אין איין טארקען דעם געפגרטן היטלער, אפפירנדיק שעמעוודיק די אייגעלעך פון דעם, ווי אין מיזרח־אייראפע ווערט חבר סטאלין אלץ מער לעבעדיקער צווישן אלע לעבעדיקע, — איז עס בפירוש ניט קיין גייסטיקע דערהויבנקייט, נאר א שענדלעכע מאראלישע קאפיטולירונג. אויפשטעלן אין דייטשלאנד נאך איין מעמאריאל אין אנדענק פון די חורבן–קרבנות און ניט באמערקן דערביי, אז אין די מאסקווער ביכער–קראמען ווערט פארקויפט שונד–ליטעראטור, אנגעשטאפט מיט חיישער יודאפאביע — איז עס דען ניט קיין מאראלישע קאפיטולירונג.‟. [6]
ווידער אנגעשריבן עטלעכע פאפירענע בריוו צו מיינע יידיש–ריידנדיקע פריינד: מכוח פסח און פרייהייט.
לעאנארד בערנסטיין 
כ׳געדענק, ווי נאכן פאלן פון דער בערלינער וואנט האט לעאנארד בערנסטיין געמאכט א רעקארדירונג פון בעטהאווענס 9טער סימפאניע מיט שילערס אריגינעלן טעקסט: ניט „Freude‟, נאר „Freiheit‟. אויף דער הילע פונעם קאמפאקטל איז געווען א פאטאגראפיע פון יובלענדיקע מענטשן ביי די בראנדענבורגער טויערן, און אויבן איז געווען אנגעשריבן: ODE AN DIE FREIHEIT. שוין א לאנגע צייט טראכט איך: ביי מיין גאנצן דרך–ארץ פאר בערנסטיינען, צי האט ער געהאט דאס רעכט צו מאכן אזא רעקארדירונג? לאמיר זיך דערמאנען, אז אין די אנהייב 1980ער יארן, אין סאמע שפיץ פון דער קאלטער מלחמה, בשעת דער בלוטיקער סאוועטישער אגרעסיע אין אפגאניסטאן, האט דער בארימטער מאעסטרא אין איינער א רעדע זיינער אויפגערופן זיין מלוכה, די פאראייניקטע שטאטן, צו… אן איינזייטיקער אנטוואפענונג, ווי א גוטער ביישפיל פאר די „רוסן‟! זיינע טענות, הלמאי אין אזא סיטואציע וועט דער סאוועטן–פארבאנד ניט אנפאלן אויף די פאראייניקטע שטאטן זיינען געווען ממש אומגלייבלעך מחמת זייער נאיווקייט: „דאס רוסישע פאלק וויל ניט קיין מלחמה, עס האט צו פיל געליטן,‟ (גלייך ווי דעם פאלקס ווונטשן וואלטן ווען–ניט–איז געווען געהאט כאטש א מינדסטע השפעה אויף דעם קרעמלס באשלוסן און מעשים!), „צי וועלן זיי פארוועלן אנפירן מיט אזא גרויס לאנד, ווי די פאראייניקטע שטאטן, און דערצו נאך אויף דער ענגלישער שפראך?‟ (גלייך ווי די קרעמליער גזלנים האבן כסדר ניט געשטרעבט צו פארכאפן וואס מער לענדער, אין וועלכע מע האט גערעדט אויף כל–מיני לשונות!). נו, אז אויסערגעוויינטלעכע, אפילו געניאלע מוזיקערס (און מענטשן פון קונסט בכלל) קאנען זיין פולשטענדיקע טיפשים אין פאליטיק — דאס איז שוין לאנג זייער א באוווסטער פאקט. איך בין אבער פעסט איבערצייגט, אז אן אמעריקאנער, וואס האט בעת דער קאלטער מלחמה אויפגערופן די רעגירונג פון זיין מלוכה צו אנטוואפענען זיך פארן סאוועטישן שונא, האט ניט געהאט קיין שום מאראליש רעכט צו באטייליקן זיך אויף אזא אופן אין די באפרייונג־פייערונגען מצד די מיזרח–אייראפעישע פעלקער פון דער קאמוניסטישער טיראניי. אזא מין רעקארדירונג האט געזאלט מאכן מסטיסלאוו ראסטראפאוויטש: הגם ער איז געווען גאר ניט אזא גרויסער דיריגענט ווי בערנסטיין, דווקא ער האט צווישן די אלע בארימטע מוזיקערס פון יענער צייט געקעמפט פאר פרייהייט, קעגן קאמוניזם.
אפריל 11
היינט איז דער מאמעס געבוירנטאג — 83 יאר ביז 120! קיינער גלייבט עס ניט, ווען מע דערוויסט זיך וועגן דעם, — און טאקע — זי זעט קיין עין־הרע אויס א סך יינגער, הגם די כוחות און דער זכרון ביי איר זיינען שוין ניט ווי פריער… אבי זי זאל זיך פילן אזוי גוט, ווי זי זעט אויס, און בלייבן מיט אונדז וואס לענגער! מיר האבן געפראוועט ביי אונדז אירע אימענינעס דעם גאנצן אוונט, פון 5 אזייגער אן.
עמיליע קיסין אין איר געבוירן־טאג 
געלייענט זייער אן אינטערעסאנטן ארטיקל וועגן די איצטיקע שטימונגען אין רוסלאנד אין שייכות מיט דער מגפה. פון איין זייט, גלייבט מען דארטן ניט דער מאכט, און מע נעמט אויף די קאראנטין–באגרענעצונגען ווי א דרוק, א נאענטסטער גורם פאר נייע רעפרעסיעס, א הוילער שווינדל, כדי נתעשר צו ווערן. פון דער אנדערער זייט, גלייבט מען אין כל–מיני פיזמונות, וואס דעמאנסטרירן, ווי אזוי די מלוכישע פראפאגאנדע ווערט אפגעשפיגלט אין מענטשנס מוחות. א חוץ דעם אלעם, גלייבט מען, למשל, אין דעם, אז דעם קאראנא–ווירוס האבן דערפונדן די אמעריקאנער, כדי חרוב צו מאכן די עקאנאמיע און „אונדזער גרויס לאנד‟; מע גלייבט אינעם מערבס פארשווערונג; אין דעם, אז די מאסקעס זיינען נוצלאז; אין די מאכינאציעס, כדי צו העכערן די פרייזן; אין דעם, אז אינגבער היילט אדער פארהיט פונעם קאראנא–ווירוס; און סוף–כל–סוף, אין דעם, אז די מגפה איז גאטס גזר. גובערמאן [7] האט דערציילט וועגן איינעם, מיט וועלכן ער איז בשעתו געזעסן אין איין תפיסה–קאמער. יענער האט פיינט געהאט די סאוועטן–מאכט תכלית–שינאה, נאר אין זיין מוח איז די מלוכישע פראפאגאנדע וועגן די הינטערשפיצלעך פון די אלפאראנענע ציוניסטן אפגעשפיגלט געווארן אויף אן אייגנארטיקן אופן: ער איז געווען פעסט איבערצייגט, אז די יידן באלעבאטעווען אומעטום, אין דער סאוועטישער רעגירונג בתוכם. אגב, די לאגיק פון זיין הויפט–ארגומענט מכוח די סאוועטישע מאכטהאבערס איז געווען ממש געניאל: „ווען זיי וואלטן געווען רוסישע מענטשן, וואלטן זיי דען געקאנט זיך באגיין אזוי מיט זייער אייגענעם פאלק?!‟ 
באמת, „אין געלעכטער, אין געוויין מענטשן זיינען גאנץ פארשיידן‟ — און דער מענטש איז ביז גאר א קאמפליצירט באשעפעניש. ווען איך בין געווען נאך א דערוואקסלינג און האב געלעבט אינעם געוועזענעם סאוועטן–פארבאנד, בין איך געווען זיכער, אז ס׳איז גענוג אויפעפענען די מלוכה–גרענעצן, מע זאל אלץ פארשטיין. איצט איז מיר קלאר, ווי נאיוו איז געווען צו טראכטן אזוי, נאר אין יענער צייט האט עס אויסגעזען גאנץ לאגיש: דעריבער טאקע לאזט מען אונדז ניט ארויס אין אויסלאנד, כדי מיר זאלן זיך ניט דערוויסן, ווי מע לעבט אין דער אמתן אויפן מערב, און ניט פארוועלן צו שאפן די זעלבע פאליטישע און עקאנאמישע סיסטעם ביי אונדז אין לאנד. דעמאלט האב איך ניט געוווסט, אז, למשל, נינא אנדרעיעוואס [8] מאן איז געווען אי אין דענמארק, אי אין איטאליע — און פארט געבליבן א פארברענטער קאמוניסט–סטאליניסט (אין נינא אנדרעיעוואס בארימטן ארטיקל זיינען געווען דערמאנט „די טעכנאקראטישע חריפותלעך פונעם היינטצייטיקן קאפיטאליזם‟). איך האב אויך ניט געוווסט (און בשום אופן ניט געקאנט זיך פארשטעלן), אז מיכאיל באטוויניק [9], — ס׳וואלט זיך געדוכט, גאר אן אנדער טיפ מענטש און בכלל א ייד, — וואס פלעגט כסדר פארן קיין אויסלאנד, איז אויך ביזן סאמע סוף פון זיין לעבן פארבליבן אן איבערצייגטער קאמוניסט און אפילו אין א געוויסער מאס א סטאליניסט (גארי קאספאראוו [10] האט מיר דערציילט וועגן דעם מיט עטלעכע יאר צוריק). 
פוטין איז, אוודאי, א בר–דעת, און ער האט פארשטאנען ניט בלויז דאס, וואס א סך מענטשן גיבן אפ די בכורה קאלבעס לגבי פרייהייט (דאס האט נאך היטלער פארשטאנען), נאר אויך דאס, וואס פראפאגאנדע קאן זיין עפעקטיוו אפילו ביי אפענע גרענעצן. נאך מער: ווי מאדנע עס זאל זיך ניט דוכטן, קאן די רוסלענדישע מלוכישע פראפאגאנדע משפיע זיין אויך אויף אייניקע מענטשן, וואס לעבן אויפן מערב! צוריק גערעדט, וואס איז דא זיך צו חידושן, ווען ניט ווייניק מענטשן אין דער פרייער וועלט געפינען זיך אונטער א השפעה פון דער איסלאמיסטישער פראפאגאנדע?
אויף אן אמתן, איז אין דעם גארנישט קיין נייס ניטא. לאמיר נעמען, למשל, ניקאליי גאגאלן: איינער פון די סאמע גרעסטע שרייבערס אויף דער וועלט געווען, געוווינט א סך יאר אין אייראפע — און נאך אלעמען געווארן אזא פינצטערלינג! „איך וואלט ניט דערלויבט קיין שום ניי–איינפירונגען אין רוסלאנד אן א באגיטיקונג מצד דער קירך,‟ — האט ער אנגעשריבן. און דער גרויסער פאעט טיוטשעוו: ער האט דאך אזוי לאנג געוווינט אין אייראפע — און ניט בלויז פארבליבן א פארברענטער רוסישער פאטריאט און מאנארכיסט, נאר ער האט פאראכט אייראפעס מיינונג (היינט וואלט מען געזאגט: „די אינטערנאציאנאלע געזעלשאפטלעכע מיינונג‟) מכוח רוסלאנדס פאליטיק. און אוודאי, דאס, וואס די פילבארקייט צו די סאמע דינסטע שאטירונגען פון דער מענטשלעכער נשמה פאראייניקט מיט א שרייבערישן זשעני און פראגרעסיווע פאליטישע אנשויונגען זיינען ניט געווען איינס און דאס זעלבע אפילו אינעם 20סטן יארהונדערט — איז עס אויך א באוווסטער פאקט: קנוט האמסון איז געווען א בולטער ביישפיל פון דעם. ס׳ווערט גאר ביטער פון אט די מחשבות… איז דען דא נאך א האפענונג?! 
יא, אלץ אין לעבן איז זייער, זייער קאמפליצירט… איצט פארשטיי איך, ווי קיין מאל פריער, אז אין א געוויסן זינען איז צו לעבן אין דער פרייער געזעלשאפט שווערער, ווי אין אזא, וואס האט עקזיסטירט, למשל, אין ברעזשניעווס סאוועטן–פארבאנד. דעמאלט איז פאר די מענטשן, וואס האבן געגלייבט דער מלוכישער פראפאגאנדע, געווען קלאר דאס בילד פון דער וועלט. פון דער אנדערער זייט, האט פאר די מענטשן, וואס האבן ניט געגלייבט דער אפיציעלער פראפאגאנדע, אויסגעזען דאס בילד פון דער וועלט אויך קלאר: אלץ, וואס ווערט געזאגט פון דער סאוועטישער מאס–מעדיא, איז א ליגן, און פארקערט: וואס עס גיט איבער די מערבדיקע ראדיא, איז אמת. פון דעסטוועגן, איבערגעוואנדערט אויפן מערב, האבן מיר דערזען, אז די ארטיקע מאס–מעדיא זיינען אך און וויי, ווי פארשיידן! און איצט, אין דער תקופה פון דער אינטערנעץ, איז אפשר געווארן נאך שווערער צו געפינען דעם אמת: ניט ווייל ס׳איז ניט גענוג דא אינפארמאציע, ווי עס איז געווען אינעם סאוועטן–פארבאנד, נאר מחמת ס׳איז דא צו פיל אינפארמאציע! ס׳באקומט זיך, אז ניט געקוקט אויף דער פרייהייט פון ווארט און פרעסע, קאן מען אמאל אריינפאלן אין ייאוש: ווו זשע איז דער אמת?! יא, פרייהייט קאן זיין שווער — און דאך וואלט איך, אוודאי, קיין מאל ניט געביטן די פרייע געזעלשאפט אויף א וואסערער–ניט–איז אנדערער
טראכט איך נאך אלץ וועגן דער אויספארשונג פון מיולערס קאמיסיע — און האב איבערגעלייענט (צום ערשטן מאל פאר א סך יארן) דעם פראגמענט פון פ. נייטליס בוך וועגן קים פילבי, אין וועלכן עס ווערט פרטימדיק דערציילט, ווי און פאר וואס, ניט געקוקט אויף די ערנסטע אויפווייזן קעגן פילבי אין די 1950ער יארן, איז ער דעמאלט געווארן פרייגעשפראכן. יא, הגם די אויפווייזן זיינען געווען פילצאליקע און איבערצייגעוודיקע, וואלט גארנישט ניט געקאנט אויסהאלטן א דורכקאנטראלירונג אין א געריכט, ווי ס׳האט מודה געווען אן אויספארשער, וואס האט דורכגעפירט איינעם פון די פארהערן פון פילבי. דערצו נאך זיינען געווען אייניקע פערזענלעכע פאקטארן, וואס האבן סוף–כל–סוף געבראכט צו פילביס פארשפרעכונג. ווער ווייסט, וואס מיר וועלן נאך לערנען אין דער צוקונפט מכוח טראמפן און זיינע מגע–ומשא מיטן קרעמל…
[1] קארינעס מאמע[2] קארינעס באבע[3] אשכנזי, וולאדימיר (1937־) — סאוועטישער [ביזן יאר 1962] און איסלענדישער פיאניסט און דיריגענט[4] כ׳געדענק, ווי בשעת איינער פון מיינע טרעפונגען מיט וולאדימיר בוקאווסקי, ז״ל (ער איז געווען איינער פון די סאמע בארימטע סאוועטישע דיסידענטן און א רוס לויט דער נאציאנאליטעט), האט ער מיר געזאגט וועגן מנוחינען, מיט וועמען ער האט זיך אמאל געהאט געטראפן, אזוי: „ער איז געווען א וווילער מענטש. מיט מאדנע גענג: אונטערגעהאלטן די פאלעסטינער!‟.[5] סאלאנין, מארק (1958־) — רוסלענדישער שרייבער און פובליציסט[6] עטלעכע וואכן נאך דעם, ווי אט די שורות זיינען אנגעשריבן געווארן, בשעת די מרידות אין די פאראייניקטע שטאטן, אויסגעבראכן נאך דזשארדזש פלוידס מארד, האט מארק סאלאנין פארעפנטלעכט אין פייסבוך א מיאוסן פאסט, וואס האט מיך זייער שטארק אנטוישט: „ווייסע מענטשן, אויפן חשבון פון זייערע אייגענע כוחות און מיטלען, אפט ריזיקירנדיק מיטן לעבן (ים–שטורעמס, קראקאדילן, שלאנגען, מוקלעך מיט ווירוס אין מויל), האבן ארויסגעפירט פון אפריקע און געבראכט אינעם סאמע בעסטן (יא–יא!) לאנד פון דער וועלט א סך נעגערס. איצט לעבן די אפשטאמלינגען פון די ארויסגעפירטע — אין פארגלייך מיט יענע, וואס זיינען געבליבן אין אפריקע — ווי אין א גן–עדן. און די ווייסע פאדערן אפילו ניט פון די אפרא–אמעריקאנער קיין געלט פאר ווערן אריבערגעפירט! וואס זשע נאך ווילט איר?‟. פון דעסטוועגן, האלט איך, אז אין זיינע אויבנדערמאנטע ארויסזאגונגען מכוח סטאליניזם און שינאת–ישראל אינעם היינטיקן רוסלאנד איז ער לגמרי גערעכט. [7] גובערמאן, איגאר (1936־) — רוסישער פאעט און פראזאיקער.[8] אנדרעיעווא, נינא (1938־2020) — סאוועטישע און רוסלענדישע פאליטישע טוערין[9] באטוויניק, מיכאיל (1911־1995) — שאכמאטיסט, פילמאליקער געווינער פון וועלטטורנירן[10] קאספאראוו, גארי (1963־) — שאכמאטיסט, פילמאליקער געווינער פון וועלטטורנירן, פאליטיקער.

Share this:TwitterFacebookPrintLike this:Like Loading...

Related
 


Tagged: Evgeny KissinfasadliteratureYiddish 
Post navigation


Previous Post
דער באַרג וואָס מיר קלעטערן 

Next Post
דער פערציקסטער געבוירן־טאג 



