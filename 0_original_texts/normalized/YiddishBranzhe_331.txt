

מיין פריינד באריס דובאסארסקי 



 by באריס סאנדלער 
February 1, 2019February 2, 2019 Filed under:
מוזיק
פערזענלעכקייטן 

סערגא בענגעלסדארף
 
מיט א יאר צוריק איז געשטארבן מיין נאענטער פריינד, דער טאלאנטירטער קאמפאזיטאר און פידלער באריס דובאסארסקי. צום גרויסן באדויערן, האב איך נישט געקאנט קומען אויף זיין לוויה. אבער דער געדאנק, אז כ׳מוז אים אפגעבן מיין חוב, האט מיך נישט אפגעלאזט. היייאר, צו זיין ערשטן יארצייט האט זיך עס מיר איינגעגעבן; כ׳בין געקומען קיין קעשענעוו נישט בלויז צו באזוכן דעם קבר פון מיין פריינד, נאר אויך דערציילן וועגן זיין זעלטענעם טאלאנט און שאפערישן בייטראג אויף דער יערלעכער קאנפערענץ, וואס קומט פאר אונטערן דעוויז — „איין וועלט, איין פאלק, איין טאג‟.
אין דער הויפשטאט פון מאלדאווע זיינען זיך צונויפגעפארן איבער 300 פארשטייער פונעם לאנד און אויסלאנד. עס זיינען פארגעקומען 17 לימודים אויף פארשידענע טעמעס, אנגעפירט פון די לעקטארן, געקומען פון אמעריקע, דייטשלאנד, ישראל, ווי אויך פון די ארטיקע געלערנטע. די טעמע פון מיין רעפעראט איז געווידמעט געווען דריי קאמפאזיטארן, וועלכע האבן געלייגט דעם יסוד פון דער יידישער פראפעסיאנעלער מוזיק אין מאלדאווע — זאב ביטקין, זלאטע טקאטש און באריס דובאסארסקי.
א פראגמענט פון מיין אויפטריט, ווו איך דערצייל וועגן מיין פארשטארבענעם פריינד באריס דובאסארסקי, לייג איך פאר די לייענער פון „יידיש בראנזשע‟.
באריס דובאסארסקי: א שטיינדל אויף זיין קבר
צום ערשטן מאל האט באריס פארזוכט דעם טעם פון יידישער מוזיק, פון יידישן טעאטער, בעת ער איז נאך געווען א סטודענט פון דער מאלדאווישער קאנסערוואטאריע. לערנענדיק זיך דארט ווי א פידלער, דערנאך אינעם קלאס פון קאמפאזיציע, האט ער זיך אקטיוו באטייליקט אינעם שאפן דעם קעשענעווער יידישן פאלקס־טעאטער. פינף יאר (1966־1971) האט דער טעאטער געטראגן פרייד און שימחה די ארטיקע יידן אין א צייט פון ווילדן אנטיסעמיטיזם.
ביים אנהייב האט באריס געשפילט פידל אינעם טעאטער־ארקעסטער, אבער גאר אין גיכן איבערגענומען דאס דיריגענט־שטעקעלע. צו יענער צייט האבן זיך אויך באוויזן זיינע ערשטע יידישע קאמפאזיציעס, געשאפן פאר עטלעכע פארשטעלונגען: „זיאמקע קאפאטש‟ און „הערשעלע אסטראפאליער‟. די ארבעט פארן טעאטער האט אים אנטפלעקט די שאפונגען פון אברהם גאלדפאדען.
באריס דובאסארסקי (פידל) און סערגא בענגעלסדארף (פיאנע)
נאך דעם ווי דער טעאטער האט זיך געשלאסן, האט דאס יידישע קולטור־לעבן אין מאלדאוויע קוים געזשיפעט. די צייטן האבן זיך געביטן צום בעסערן, ווען ס׳האבן אנגעהויבן בלאזן פון מאסקווע די ווינטן פון דער אזוי גערופענער „פערעסטרויקע‟ (איבערבויונג). צו יענע יארן איז דובאסארסקי שוין געווען צווישן די בעסטע פידל־פראפעסארן אין מאלדאווע. זיין סטודענט פון דער מוזיק־אקאדעמיע, ווו דובאסארסקי האט געארבעט, איז געווען צווישן די געווינער אויפן אינטערנאציאנאלן פידל־קאנקורס אויפן נאמען פון דוד אויסטרייך. דער אנסאמבל „פידלערינס פון מאלדאווע‟, געשאפן ביי דער מוזיק־אקאדעמיע פון סטודענטקעס און גראדואנטקעס, אנגעפירט פון דובאסארסקין, איז ארומגעפארן איבער אייראפע מיט קאנצערטן. לאנגע יארן האט באריס דובאסארסקי געארבעט סיי ווי א פעדאגאג, סיי ווי א קאמפאזיטאר און סיי ווי אן אלטיסט פונעם סטרונע־קווארטעט ביי דער מאלדאווישער טעלעוויזיע.
וואס שייך זיין יידישער מוזיק, האט באריס אנגעהויבן זיין ארבעט אויף דעם שטח פון באארבעטן און אראנזשירן די יידישע פאלקס־לידער: „בין איך מיר א שניידערל‟, „מחותנים גייען‟, „פרייטיק נאכן קוגל‟, „היינט איז פורים, ברידער‟; ווי אויך לידער אויף די טעקסטן פון דוד האפשטיין און איציק פעפער. צווישן די אריגינעלע ווערק זיינע אויף יידישע טעמעס וואלט איך אנגערופן צוויי „טריאס‟ פאר פידל, טשעלא און פארטעפיאנע, געווידמעט דעם אנדענק פון אברהם גאלדפאדען.
דער ערשטער „טריא‟ איז א קאנצערט־פאראפראז אויף די טעמעס פון גאלדפאדענס „כישוף־מאכערין‟. באריס האט דאס ווערק געשאפן אין 2001, ווען די יידישע געזעלשאפט אין מאלדאווע האט געפייערט דעם 35סטן יארטאג זינט ס׳איז געגרינדעט געווארן דער יידישער פאלקס־טעאטער, און דעם 30סטן יארצייט נאך ראובן לוין, דער גרונטלייגער און רעזשיסאר פונעם טעאטער.
טריא: באריס דובאסארסקי (פידל), סערגא בענגעלסדארף (פיאנע), יאן זשאסאן (טשעלא)
ווי באריס האט מיר דערציילט, האבן אים פארכאפט די דערמאנונגען פון יענער צייט און וועגן יענע ווונדערלעכע יידישע מענטשן און ענטוזיאסטן; עס זיינען אויפגעקומען אין דער נשמה די באקאנטע מעלאדיעס, געזונגען פון די הויפט־פערסאנאזשן: די מכשפה, מירעלע, האצמאך און אנדערע. אין עטלעכע יאר נאך דעם, אין 2006, האט באריס געשאפן זיין „פאנטאזיע‟ פאר א טריא אונטערן נאמען „פון גאלדפאדען‟. דאס מאל האבן אים צוגעצויגן די מעלאדיעס פון אנדערע גאלדפאדענס טעאטער־ווערק: „צוויי קוני־לעמל‟, „בר־כוכבא‟, „שולמית‟, בפרט „ראזשינקעס מיט מאנדלען‟, „די שבועה‟ און דער מארש „אין בית־המיגדש‟, וואס דובאסארסקי האט אים אנטוויקלט ביז א גראנדיעזן פינאל פונעם גאנצן „טריא‟. צום ערשטן מאל איז דער טריא אויסגעפירט געווארן אינעם בעסטן קעשענעווער קאנצערט־זאל. געשפילט האבן: באריס דובאסארסקי (פידל), יאן זשאסאן (טשעלא) און מיין ווייניקייט (פארטעפיאנע).
מיט דעם „טריא‟ זיינען ביי מיר פארבונדן אויך טרויעריקע דערמאנונגען. פאראיארן, צום אנדענק פון די מאסקווער דערשאסענע יידישע שרייבערס דעם 12טן אויגוסט 1952, האב איך פארגעלייגט מע זאל שפילן אין ״לייוויק־הויז״, תל־אביב דובאסארסקיס „פאנטאזיע‟. כ׳האב אנגעקלונגען באריסן און אים פארבעטן קיין ישראל, ער זאל זיך אין דעם קאנצערט באטייליקן. ער האט זיך אבער אפגעזאגט, צוליב דעם שוואכן געזונט און דער היץ, וואס ער טראגט שווער איבער. פון דעסטוועגן, האט ער צוגעשיקט די נאטן און זיין „פאנטאזיע‟ איז געשפילט געווארן און האט זייער אויסגענומען ביים עולם. זיך אומגעקערט פוןן תל־אביב אהיים אין נהריה, האב איך באלד אנגעקלונגען צו מיין פריינד קיין קעשענעוו. קיינער האט נישט געענטפערט נישט אויף זיין היים־טעלעפאן און נישט אויף זיין מאבילקע. דעמאלט האב איך זיך פארבונדן מיט אונדזערע אלגעמיינע חברים און זיך דערוווסט אין דער טראגישער בשורה. באריס איז געגאנגען צו דער ארבעט און געפאלן גלייך אויף דער גאס. ער האט באקומען א שטארקן קלאפ אין קאפ און איז אין שפיטאל, נישט קומענדיק צו זיך, געשטארבן.
פון רעכטס: סערגא בענגעלסדארף, באריס דובאסארסקי, יאן זשאסאן און נחום כאש. נאכן קאנצערט אין בעלץ, 2004
כ׳וואלט נישט געוואלט פארענדיקן מיינע דערמאנונגען וועגן באריס דובאסארסקין אויף א טרויערדיקער נאטע, בפרט אז ער איז געווען א פריילעכער און וווילער מענטש, וואס האט געקאנט מייסטעריש דערלאנגען א וויץ און אים אפשאצן, דערציילט פון א צווייטן. ס׳איז געשען בעת די טעג פונעם אינטערנאציאנאלן פעסטיוואל פון יידישער מוזיק אין ביראבידזשאן. פון קעשענעוו ביז ביראבידזשאן איז פאלג מיך א גאנג; עס ערשטע זיינען מיר געפלויגן ביז מאסקווע, דערנאך ביז כאבאראווסק און פון כאבאראסווק ביז ביראבידזשאן מיטן אויטאבוס 180 קילאמעטער. אונדזער „טריא‟ איז געפארן צוזאמען מיטן מאסקווער יידישן טעאטער „שלום‟. אויסגעמאטערט, זיינען אלע באלד איינגעשלאפן. איך בין געזעסן הינטן און אויך אנטשלאפן געווארן. אין א מאמענט האב איך זיך פלוצעם אויפגעכאפט און דערזען א משונה־ווילד בילד: באריס זיצט ביים רודער און… שלאפט. ווי אזוי האט זיך עס אזוי באקומען, האב איך אין יענעם מאמענט נישט געקאנט באנעמען — צו מיד און שלעפעריק בין איך געווען. דאס אייציקע, וואס האט מיר א שלאג געטאן אין קאפ — נאך א רגע — און דער אויטאבוס וועט זיך איבערקערן. כ׳האב אויסגעשריען: „באריס, וועק זיך אויף! באלד וועט זיין א קאטאסטראפע!‟. פון מיין היסטערישן געשריי האט זיך אויפגעכאפט פונעם שלאף נישט בלויז באריס, נאר דער גאנצער אויטאבוס. נאך אלעמען האט זיך ארויסגעוויזן, אז א סך אויטאבוסן און אנדערע אויטאס זיינען קיין ווייטן־מיזרח געבראכט געווארן פון יאפאן און דער רודער איז ביי זיי פון דער רעכטער זייט. באריס איז געזעסן לעבן דעם שאפער פון דער לינקער זייט, האב איך געמיינט, אז ער דרייט דעם רודער…
שוין א יאר איז דורגעפלויגן זינט באריס דובאסארסקי איז נישטא. ער פעלט מיר זייער אויס, מיין חבר. הער איך אפט זיינע ווערק, זיין מוזיק — ער איז דארט פארבליבן אויף שטענדיק.

Share this:TwitterFacebookPrintLike this:Like Loading...

Related
 


Tagged: fasadjewsmusicYiddish 
Post navigation


Previous Post
די אפגעשטויסענע (4) 

Next Post
פארשפעטיקטער עכא פון קאביליאנסקי־גאס 



