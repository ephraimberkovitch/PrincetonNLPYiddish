<body dir=״rtl״ style=׳font־family:״Times New Roman״,Ariel,FreeSerif;׳>
<h1>דער בלוטיקער שפאס: 17: א באגעגעניש</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
</p><p></p><p>
 דאס זיבעצנטע קאפיטל
</p><p></p><p>
 א באגעגעניש
</p><p></p><p>
די אויגן ― דאס איז געווען דער פינסקער בחור מיטן
פרישטשעוואטן פנים און מיטן ווייסן זומערדיקן קאסטיום, איינער פון
די דרייצן מעדאליסטן, וואס האבן זיך אונטערגעשריבן אויף
דער געוויסער טעלעגראמע צום מיניסטער.
</p><p></p><p>
― שלום־עליכם! אזוי האט אים באגריסט דער פינסקער בחור
אויף יידיש און מיט א ניגון, אויסגעצויגן צו ראבינאוויטשן א האנט.
ער האט זיך אבער באלד פארכאפט און אנגעהויבן רעדן אויף
רוסיש. ― בא! איך האב גאר פארגעסן, אז איר זענט יענער
פענאמען, וואס פארשטייט אלע שפראכן חוץ אייער אייגענעם לשון,
אייער מוטער־שפראך. ניט שוין־זשע גיט עס ניט קיין
פראוואזשיטעלסטווע, פאניע ראבינאוויטש?...
</p><p></p><p>
― אייך ליגט נאך אין זינען צו וויצלען זיך?― זאגט צו אים
ראבינאוויטש ― ווי קומט איר אהער?
</p><p></p><p>
― ווי קום איך אהער? כא־כא, דורך די אייגענע זכות־אבות,
וואס איר... א נאכט פון אבלאוועס... איך לאך אבער פון זייער
באבע, הערט זיך איין, וואס וועט מען מיר טאן? מע וועט מיר
אנשרייבן מיט רויטן און הייסן פארן אהיים קיין פינסק? וועל איך
פארן קיין פינסק. פכע! כאטש זיי זאלן אזוי האבן די נאז, ווי
איך האב מיט וואס צו פארן!... זעט איר, פאר וועמען עס ארט,
מיך? פאר מיין שוועסטער. ווייל מע האט מיך געפאקט ביי מיין
שוועסטער, קאן מען צונעמען ביי איר די פראוואזשיטעלסטווע. איר
מאן איז א בעל־מלאכה, אן איינבינדער. נו, און אייך ווו האט
מען געפאקט?...
</p><p></p><p>
― מיך?... וואס שטייט איר? זיצט. ― מאכט צו אים
ראבינאוויטש און קוקט זיך ארום, זוכט אן ארט פאר זיין באקאנטן און
דערזעט, אז ער אליין איז אויך געבליבן אן אן ארט. דער
עולם איז געווויר געווארן, אז ער הייסט ראבינאוויטש און
שמועסט פון אבלאוועס און פון פראוואזשיטעלסטווע, האט מען
אנגעווארן דעם גאנצן דרך־ארץ צו אים. דער אייגענער נפש מיטן
אונטערגעשלאגענעם אויג, וואס האט אים פריער אזוי עלעגאנט
אפגעטראטן דעם ארט, האט זיך איצט צעלייגט ווי ביי זיין טאטן אין
וויינגארטן, ארויפגענומען ביידע בארוועסע פיס אויף דער באנק און
נעבן אים האט זיך אוועקגעזעצט א גאסנשיקסע, וואס שמעקט מיט
בראנפן און מיט יאדאפארם, און ס׳איז אוועק ביי זיי א שמועס
ווידער וועגן יידן, פון וועלכע ס׳איז שוין גאר ניט אויסצושטיין;
אז ווו מע גייט און ווו מע שטייט!...
</p><p></p><p>
― ניטא קיין טויט אויף זיי! ― רופט זיך אפ די שמעקנדיקע
גאסנשיקסע און שפיגלט זיך אין אירע עלעגאנטע שיך, וואס
קוקען ארויס פון איר שמאל קליידל.
</p><p></p><p>
― אמתע מיקראבן! ― כאפט אונטער דער אינטעליגענט. ― די
טבע פון מיקראבן איז אזעלכע, אז וואס מער מע פארעט זיך מיט
זיי, מער פרוכפערן זיי זיך און מערן זיך. לייענט די „זנאמיא [Знамя: אן אנטיסעמיטישע צייטונג]״,
וועט איר וויסן, וואס פאר אן אומה דאס איז...
</p><p></p><p>
דער אינטעליגענט דרשנט און דרשנט און דרשנט, און דער
גאנצער עולם הערט אים אויס מיט קאפ. זעלטן ווער עס שלאגט
אים איבער, אריינשטעלנדיק א פיקאנטנע ווארט, אדער א שארפע
קללה, וואס רופט ארויס א פריילעך געלעכטער. נישט ווילנדיק
הערן זיך איין אין דער דרשה אויך אונדזערע צוויי
קאנדידאטן־מעדאליסטן.
</p><p></p><p>
― וואס וועט איר הערן, ווי א הונט בילט? ― מאכט דער
פינסקער בחור צו ראבינאוויטשן שטילערהייט, און ער ציט אים
אפ אין א זייט און פרעגט זיך אויס ביי אים, ווי אזוי ער לעבט
און ווי אזוי גייט עס אים צווישן די דאנטיסטן און וואס הערט
זיך מיט זייער דעפעש צום מיניסטער.
</p><p></p><p>
― דאס דארף מען פרעגן ביי טומארקינען, ― ענטפערט אים
ראבינאוויטש, און פרעגט זיך אויס ביים פינסקער בחור, וואס טוט
ער און וואס קלערט ער טאן ווייטער?
</p><p></p><p>
― עך, פרעגט ניט! ― ענטפערט אים דער פינסקער בחור מיט
א מאך מיט דער האנט און מיט א ביטער שמייכל. ― מיר מאכן!
ס׳איז שוין איין מאל געמאכט! מיר האט מען צושלאגן אלע מיינע
גלענצנדע פלאנען! חרוב געמאכט אלע מיינע גאלדענע שלעסער.! ביי
מיר, הערט זיך איין, באמבלט זיך אין מוח א גאנצע ריי פון נייע
ערפינדונגען אין דער מעדיצין. איך האב געוואלט גיין אויף כעמיע.
מיך ציט עס אין כעמישן לאבאראטאריום. נאך מיין מיינונג,
באדארף די כעמאטעראפיע מאכן אן איבערקערעניש אין דער גאנצער
מעדיצין. זינט ערלעך האט אנטדעקט זיין ניי מיטל צו סיפיליס,
לאזט עס מיך ניט לעבן. איך בין איבערצייגט, עס איז ביי מיר ווי
צוויי מאל צוויי, אז מיט דעם וועג, וואס ערלעך איז
אוועקגעגאנגען, אויב מיר גייען ווייטער, געפינען מיר א מיטל אויך צו א ראק
און צו טובערקולאז און צו אלע אנדערע שלעק, פורעניותן, וואס
מאכן א תל פון דער מענטשהייט. לעבן זאל אונדזער ערלעך! ווייסט
איר, אז ער איז א אונדזעריקער?
</p><p></p><p>
― ווער? ― פרעגט אים ראבינאוויטש און באטראכט דעם
גרויסן ווייסן שטערן פונעם דאזיקן בחור.
</p><p></p><p>
― ווער? פראפעסאר ערלעך. ער איז א אונדזעריקער. ― ענטפערט
אים דער פינסקער בחור שוין מיט פארדראס.
</p><p></p><p>
― וואס הייסט א אונדזעריקער?
</p><p></p><p>
― דאס הייסט, ער האט ניט קיין פראוואזשיטעלסטווע, אזוי ווי
איר, אזוי ווי איך, אזוי ווי מיר אלע, כא־כא! און טאמער, חלילה,
קומט ער צו פארן אהער און מע פאקט אים, הערט זיך איין, זיצט
ער גלייך מיט אונדז אלע אט־א־דא און הערט, ווי יענער דרשנט
וועגן מיקראבן... זיין גליק, וואס ער זיצט דארטן, ביי די
פינצטערע דייטשן.... מאלט אייך, ער פילט דארט אויך דעם טעם פון
גלות, וואס הייסט א ייד.
</p><p></p><p>
― טאקע באמת?
</p><p></p><p>
― טאקע באמת ― וואס? איר האט ניט געלייענט אויף די
צייטונגען? איר אינטערעסירט זיך ניט? איר זענט קיין ייד ניט?
</p><p></p><p>
― ניין! ― זאגט ראבינאוויטש און פארכאפט זיך, ― דאס הייסט,
יא. א ייד בין איך. נאר די לעצטע צייט האב איך ווינציק
געלייענט... וואס־זשע שרייבט מען וועגן אים?
</p><p></p><p>
― וואס מע שרייבט? עס קערט זיך די וועלט! א סברא, אז
</p><p>
די ערשטע צייט האט מען גאר ניט געוווסט, ווער דער ערלעך איז.
עפעס א פראנקפורטער פראפעסארל. איצט ווייס מען שוין, הערט זיך
איין, ערשטנס, אז ער איז א אונדזעריקער, משלנו, הייסט עס, ― א
נאש־בראט; און, צווייטנס, אז ער האט זיך נעבעך געריסן אין
בערלינער אוניווערסיטעט, געבעטן א סטענדער, א קאטעדרע, אן
אייגענע לאבאראטאריום און א ביסל תלמידים... נו, האט מען אים
געזאגט: לא מיט אן אלף! א טפרררוס!
</p><p></p><p>
― פארוואס?
</p><p></p><p>
דער פינסקער בחור האט זיך אזש געכאפט ביי די זייטן פאר
געלעכטער:
</p><p></p><p>
― פארוואס? פאר שבת. אט הערט איר דאך, וואס יענער
חברה־מאן דרשנט: מיקראבן, פאראזיטן, עקספלאאטאטארן,
כא־כא־כא!...
</p><p>
* * *
</p><p></p><p>
דאס, וואס דער פינסקער בחור האט אים דא דערציילט
וועגן פראפעסאר ערלעך, האט אים געבראכט דערצו, ער זאל זיך
נאך טיפער פארטראכטן אויף דעם, וואס לאזט אים ניט צו רו:
„נו, בלייבט דאך פארט א קשיא: פון וואנען נעמט זיך אזא
פארברענטע שינאה פון א גרויסער גאנצער וועלט צו א קליין הייפעלע
מענטשן, וואס רופן זיך יידן?״...
</p><p></p><p>
און ער דערמאנט זיך, אז כמעט די אייגענע רייד מיט די
אייגענע ווערטער, וואס ער הערט אצינד אט דא וועגן מיקראבן,
פאראזיטן און עקספלאאטאטארן, האט ער געהערט וויפל מאל נאך
ביי זיך אין דער היים, געלייענט אין דער „נאוואיע וורעמיא״ און אין
אנדערע צייטונגען, וואס רופן זיך „רעכטע״. נאר וואס דען? ער
האט זיך קיינמאל ניט אפגעשטעלט דערויף און ניט פארטראכט זיך
דערויף, ווי ער האט זיך פארטראכט אצינד. איצט, אז ער איז
צווישן יידן, מוז ער עס דערגיין אקוראט. איצט האט ער א
געלעגנהייט צו שטודירן די פראגע אינעם מקור, אינעם שורש, צוקוקן
זיך, אויספארשן, אויסלערנען... און ער איז צופרידן, וואס ער
האט אזא געלעגנהייט, אזוי צופרידן, אז ער האט שוין כמעט גאר
פארגעסן, ווו ער געפינט זיך, און האט זיך כמעט גאר ניט
ארומגעקוקט, ווי די נאכט אין אוועק.
</p><p></p><p>
אויף אינדערפרי איז גאר ניט געווען צו באמערקן אויף זיין
תמיד פריש פריילעך פנים, וואס פאר א שווערע נאכט ער האט
איבערגעלעבט און וואס פאר בזיונות און באליידיקונגען ער איז
אויסגעשטאנען. נאכדעם האט מען אים ארויפגערופן ארויף.
</p><p></p><p>
אריינגעטראטן איז ער אין קאבינעט אפילו אן
אנגעשטאלענער, גרייט געווען צו אויפהייבן א סקאנדאל. נאר ער איז באלד
געבליבן אן ווערטער, ווארעם מע האט אים אויפגענומען דארט
אויבן זייער העפלעך, געגעבן צו וויסן, אז מע האט נאר־וואס
אפגעקלונגען פון דעם פאליצמייסטער, אז זיין פראוואזשיטעלסטווע איז
אין ארדענונג און אז ער קאן גיין.
</p><p></p><p>
„שאפירא!״... פליט אים דורך אין קאפ, און באלד נאך
שאפיראן קומט אים אויפן זינען „בעטי״― און א מאדנע ווארעמקייט,
פילט ער, האט זיך צוטראגן פון הארצן איבער אלע זיינע גלידער.
</p><p></p><p>
― ניט שוין־זשע איז דאס אזוי ערנסט? ― טראכט ער זיך, כאפט
א דראזשקע און הייסט זיך פירן אויף דער יידישער גאס.
</p><p></p><p>
― וואס וועט אבער זיין פון דעם?... וואס וועט זיין? וואס
וועט זיין?...
</p><p></p><p>
די פראגע: „וואס וועט זיין פון דעם?״ האט ער די לעצטע
צייט ניט איין מאל געפרעגט ביי זיך אליין. סוף־כל־סוף וועט ער
דאך איר  מ ו ז ן  אנטדעקן דעם סוד, ווער ער איז און וואס ער
איז... ווי אזוי וועט ער איר דאס זאגן?... ווי אזוי וועט זי דאס
אננעמען?.... און וואס וועט נ א כ ד ע ם  זיין?... נ א כ ד ע ם ?...
</p><p></p><p>
אט די אלע געדאנקען האבן זיך ווי א וויכער געטראגן ביי
אים אין קאפ, פליענדיק מיט דער דראזשקע אינעם פרישן
אסיענדיקן פרימארגן איבער די שלעכט־געפלאסטערטע גאסן, וואס פונעם
קלאפן פון די אייזערנע שינעס איבער די שפיצעכיקע שטיינער קאן
מען טויב ווערן.
</p><p></p><p>
אראפגעשפרונגען פון דער דראזשקע, אנגעקלונגען אין דער טיר
און דערזען בעטין ― איז געווארן אויס מיט אלע פראגן... און
כאטש בעטי איז אים ניט געפאלן אויפן האלדז, און כאטש זי האט
אים באגעגנט מער ניט אז פריינדלעך, עטוואס מער ווי מיט א
ווארעמער פריינדשאפט, דאך האבן אים אירע אויגן געזאגט א
סך מער ווי די ווארעמסטע ווערטער... און ער איז אריינגעקומען צו
די שאפיראס אין שטוב אריין, ווי מע קומט אריין צו זיך אהיים. און
ער האט באגעגנט די שאפיראס, ווי מע באגעגנט פאטער און
מוטער. און מע האט דערלאנגט צום טיש. און ס׳איז געווארן
פריילעך. און מע האט גענומען דערציילן איטלעכער זיינס: דער
קווארטיראנט, ווי אזוי ער האט פארבראכט די נאכט אין געפענקעניש, און
דער בעל־הבית ― דוד שאפירא ― ווי אזוי ער האט קוים דערלעבט דעם
פרימארגן, אזוי איז ער באלד אוועק אין זובאווראטשעבנע און פון
דארט צום פאליצמייסטער...
</p><p></p><p>
― באלד איז ער אוועק? ― שלאגט אים איבער די בעל־הביתטע,
שרה שאפירא, און קוקט אויף דער טאכטער. ― איך זאג אים אפשר
צען מאל: דוד, מע באדארף זיין פריער אין דער זובאווראטשעבנע,
דערנאך ביים פאליצמייסטער.
</p><p></p><p>
― וואס זאגסט דו אויף איר? ― מאכט דוד צו דער טאכטער ―
זי זאגט, אז זי האט מיר געזאגט...
</p><p></p><p>
― דו האסט געזאגט, זי האט געזאגט! ― רייסט זיי איבער די
טאכטער און ווענדט זיך צום קווארטיראנט: ― דערציילט בעסער איר,
ווי אזוי איז געווען אינדערפרי, אז מע האט אייך ארויפגערופן
ארויף?...
</p><p></p><p>
― דזין־דזין!
</p><p></p><p>
― ווער איז?
</p><p></p><p>
סיאמקע פון גימנאזיע. א פאררויטלטער פון דער קעלט, א
פארסאפעטער פון די טרעפ, מיטן רענצל אויף די פלייצעס ― און
גלייך צום לערער אויפן האלדז.
</p><p></p><p>
דער תלמיד מיטן לערער האבן זיך צעקושט.
</p><p></p><p>
 דאס אכצנטע קאפיטל
</p><p></p><p>
 נאך דער „אבלאווע״
</p><p></p><p>
די נאכט, וואס אונדזער העלד האט פארבראכט אין געפענקעניש
אן שלאף, און דאס ביסל צרות, יסורים, אויפרעגונג און
עגמת־נפש, וואס ער איז אויסגעשטאנען פון דעם אלעם, וואס ער האט זיך
אנגעזען און אנגעהערט, איז ניט אפגעלאפן אינגאנצן גלאט פאר
זיין געזונט, ― און ער האט אביסל צוגעקרענקט. ער האט זיך
געקלאגט, אז דער קאפ טוט וויי, אביסל געפיבערט און אקעגן נאכט
איז ער שוין געלעגן ביי זיך אין זיין סדום־בעטל, איבערגעדעקט
פון אויבן איבער דער קאלדרע מיט א גרויסן ווארעמען איבערבעט
און געשוויצט.
</p><p></p><p>
דאס איבערבעט איז געווען דער בעל־הביתטעס איבערבעט, און
דאס שוויצן איז אויך געווען איר ארבעט. זי האט אים
אנגעטרונקען מיט טיי פון טרוקענע מאלענעס, איינגעדעקט ווי עס געהער צו
זיין און צוגעגרייט עסיק מיט ספירט, אז דוד וועט קומען אויף דער
נאכט פון דער סלוזשבע, וועט ער אים ארנטלעך אויסשמירן דאס
לייב, וועט ער ערשט דעמאלט קאנען רעכט שוויצן.
</p><p></p><p>
שרה שאפירא האט אפילו באלד געוואלט שיקן די טאכטער נאכן
דאקטאר, האט זיך דער קווארטיראנט איינגעשפארט: מע דארף ניט.
</p><p></p><p>
― וואס וועט אייך ארן, אז דער דאקטאר וועט אייך זען?
</p><p></p><p>
― מע דארף ניט.
</p><p></p><p>
― א באקאנטער דאקטאר, א היימישער מענטש.
</p><p></p><p>
― מע דארף ניט.
</p><p></p><p>
― ער נעמט נישט טייער... וויפל מע גיט אים...
</p><p></p><p>
― מע דארף ניט.
</p>
</body>