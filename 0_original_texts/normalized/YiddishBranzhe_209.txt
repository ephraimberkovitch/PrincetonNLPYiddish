

נאטיצן פונעם רעדאקטאר — 28 



 by באריס סאנדלער 
January 1, 2020January 3, 2020 Filed under:
באריס סאנדלער
טעאטער
נאטיצן פונעם רעדאקטאר 

די ״כישופמאכערין״ אין ״פאלקסבינע״
דאס קאלענדאר־יאר האט דער נאציאנאלער יידישער טעאטער „פאקסלבינע‟ פארענדיקט מיט אברהם גאלדפאדענס „קאלדוניע‟ אדער „כישופמאכערין‟, אן אפערעטע, וואס איז באלד געווארן פאפולער אינעם פאלק און גיך „צעשלעפט‟ געווארן אויף באזונדערע לידער, ווערטלעך, אויסדרוקן; און די נעמען פון די פארשוינען זיינען געווארן א שם־דבר סיי אין מויל פון פאלק און סיי ביי די יידישע שרייבערס.
איך געדענק, ווי די מאמע מיט דער באבען פלעגן אריינווארפן אין זייערע רייד: „א שלימזל מיט א וויץ אויף דער צונג, איין ווארט — האצמאך!‟ פון זיי האב איך דערהערט דאס ווארט „יאכנע‟ און געמיינט, אז אזוי הייסט אונדזער נייע שכנה. זי פלעגט זיך אריינשארן צו אונדז אין שטוב „אויף א מינוטקעלע‟, צוטראגן א פרישע פליאטקע, אבער ווי נאר ס׳האט זיך נאך איר פארמאכט די טיר, האט די באבע איבערגעקערט א גלאז — א סגולה פון א בייז אויג. און ווי הארציק, מיט א טרערן־קוועטש, האט די מאמע געזונגען: „אוי, איר יידן, בני־רחמנים, / א גוט הארץ איז דא ביי אייך…‟
אוודאי, האב איך דעמאלט קיין אנונג נישט געהאט נישט וועגן גאלדפאדענען, נישט וועגן זיין „כישופמאכערין‟, אבער דעם גייסט פונעם יאסער „פאמול ווערדע‟, ווו ס׳איז געשטאנען דאס וויגעלע פונעם יידישן טעאטער, האבן שפעטער צעטראגן איבער די בעסאראבער יידישע שטעטלעך צענדליקער וואנדערנדיקע טעאטער־טרופעס.
מירעלע (דזשעזמין גארסליין) און מארקוס (זשאש קאכאנע)
איידער די „פאלקסבינע‟ האט געשטעלט די „כישופמאכערין‟ אין איר איצטיקן אויסזען, מיטן גאנצן גלאנץ און טאנץ, ווי מע זאגט, איז דורכגעפירט געווארן אן עפנטלעכע קאנצערט־לייענונג פון דער אפערעטע. היינט פארשטיי איך, אז פאקטיש איז עס געווען א מין פרווושטיין צו דער איצטיקער פארשטעלונג.
„די כישופמאכערין‟, ווי אויך די „צוויי קוני־לעמל‟ זיינען די באקאנטסטע און פאפולערסטע גאלדפאדענס טעאטערשטיק, וואס ווערן אויפגעפירט ביז היינט. פאר דער צווייטער וועלט־מלחמה איז מסתמא נישט געווען אזא יידישער טעאטער, וואס זאל זיך נישט געווען צורירן צו גאלדפאדענס פיעסעס. פארשידענע לויטן זשאנער האט דאס עמך זיך געשפיגלט אין זיי, זעענדיק אין דער אפשפיגלונג זיינע אייגענע פרייד און לייד, זיין געלעכטער און לאכן מיט יאשטשערקעס.
ווי באוווסט, איז די „כישופמאכערין‟ אריינגעבראכט קיין אמעריקע און דא געשפילט געווארן אין די אנהייב 1880ער, לויט דער איניציאטיוו פון באריס טאמאשעווסקי; הגם דער גרויסער אקטיאר און יידישער טעאטער־טוער איז דעמאלט אלט געווען קנאפע 13 יאר. ווי עס זאל נישט זיין, האט די פארשטעלונג אויסגענומען ביים עולם, ס׳רוב אימיגראנטן פון צארישן רוסלאנד. און ס׳איז געווען פאר וואס: דער פשוטער סיפור־המעשה, ווו דאס בייזע און שלעכטע ווערט באזיגט פונעם וווילן און גוטן! אבער דער עיקר, די שיינע לידער, וואס דערמאנען אזוי די אוקראינישע געזאנגען, מיט צוגעפאסטע צו זיי יידישע ווערטער. נישט אומזיסט האט י. שאצקי געזאגט, אז „דער שווערפונקט פון גאלדפאדענס פארדינסטן ליגט נישט אין שרייבן פיעסעס, נאר אין שאפן טעאטער‟.
און אט מיט קנאפע 140 יאר שפעטער לעבן מיר ווידער איבער פאר דער יתומה מירעלע (דזשעזמין גארסליין), ווען די באבע יאכנע (מארק אלפערט) מיט די כיטרע בייזע שטיק, צוזאמען מיט אירע שותפים קינדנעפן דאס יידישע קינד און פארקויפן עס צו די טערקן, שטענדיקע שונאים פון עם־ישראל… מע דארף נישט זוכן קיין פאראלעלן צווישן נעכטן און היינט און פארטייטשן עס אויף א ווולגארישן אופן. דאס מעשהלע איז אייביק, פונקט ווי אלע מעשהלעך ביי אלע פעלקער, ווו דאס גוטע נעמט סוף־כל־סוף די אויבערהאנט איבער דעם שלעכטן.
דער כישוף־טאנץ
צוריק גערעדט, זעען מיר היינט אפט, ווי א באקאנט מעשהלע ווערט האליווודיש ארומגעפוצט מיט סאפיסטיקירטע טעכנישע מיטלען, קאמפיוטער־עפעקטן וכדומה, אזוי ווייט, אז מע קען שוין קוים דערקענען דעם מקור. די אויפפירער פון דער „כישופמאכערין‟ אין דער „פאלקסבינע‟ — זלמן מלאטעק, מוזיקאלישער פארוואלטער, מאטל דידנער, דער רעזשיסאר און מערעט מיונטער, כארעאגראפיע, — האבן פאר זיך געשטעלט אן אנדערע קינסטלערישע אויפגאבע — רעסטאוורירן גאלדפאדענס ווערק, אפרייניקן עס פונעם צייט־שימל, ניליע און אויסגעריבנקייט, — און פארשטעלן פארן עולם אין איר אריגינעלער פרישקייט.
אפשר די גרעסטע מעלה פון דער איצטיקער אויפפירונג באשטייט אין איר אויסגעהאלטנקייט — סטיליסטיש, עסטעטיש, ליטעראריש און אוודאי, מוזיקאליש. די כארן און וואקאל־נומערן, די טענץ און מיזאנסצענעס זיינען גוט דורכגעטראכט און אויסגעפירט אויף א הויכן פראפעסיאנעלן ניווא. ס׳וויל זיך באטאנען די נייע אראנזשירונג פון דער מוזיק, מייסטעריש געמאכט פון זיסל סלעפאוויטש; די שיינע קאסטיומען (איזי פילדס) זיינען ווי אריינגעבראכט פון אייראפע אנהייב 19טן יארהונדערט, אנגעטאן אויף די געסט פונעם רייכן באטושאנער ייד ר׳ אברהמציע.
הגם די מוזיק, ווי אין א סך אנדערע פיעסעס פון גאלדפאדענען, פארנעמט א וויכטיק ארט, גיבן דווקא די דיאלאגן איבער דעם אינערלעכן דינאמישן כוח פון דער פארשטעלונג. די שפראך איז ביי יעדן פארשוין אן אייגנטימלעכע, וואס שפיגלט אפ זיין סאציאל ארט אין דער געזעלשאפט. כאראקטעריסטיש איז דער באשלוס פון די אויפפירער צו שפילן די פיעסע אין א וואלינער יידיש, כמעט אזוי ווי מ׳האט גערעדט אין רומעניע.
האצמאך (סטיוו סטערנער)
גאלדפאדען האט זייער פינקטלעך און פרטימדיק, אויף א שרייבערישן אופן באשריבן יעדן פארשוין פון זיין פיעסע, ווי ער וואלט פארויסגעזען, אז ס׳וועט קומען א צייט, ווען דאס אלץ וועט פארשווונדן און פארגעסן ווערן. פאר די היינטיקע טעאטער־קינסטלערס איז עס אן אוצר סיי וואס שייך דעקאראציעס, קאסטיומען און די כאראקטערן.
ס׳איז ממש א ליטערארישע שילדערונג פון יעדן פארשוין. אט ווי גאלדפאדען באשרייבט, למשל, האצמאכס געשטאלט: „א ייד פון א יאר 38. א קליין צעשויבערט בערדעלע מיט צוויי שפיצן. צוויי פיאות נישט גאנץ לאנג, א קאשקעטל, דעם האלדז ארומגעבינדן מיט א קאלירענדיקער פאטשיילע. א לאנגע קאפאטע, טינקעלע הויזן, מיט א פאר שיך — טראגט הינטער דעם אורעם א קעסטעלע מיט צעלניק. און אויף דער פלייצע א טיוק מיט סחורה, איינגעוויקלט אין א ליינוואנד. ער גייט איינגעבויגן אין א זייט‟.
ווי גרויס איז געווען גאלדפאדענס השפעה אויף דער יידישער גאס און אויף דער יידישער שאפונג, הערן מיר פון י. ל. פרצעס ווערטער, געזאגט צו אלטער קאציזנען: „זיי מיינען די נאראנים (קריטיקער), אז מיין רבי איז געווען מענדעלע. ס׳א ליגן, גאלדפאדען איז מיין רבי‟ (לעקסיקאן פון דער נייער יידישער ליטעראטור).
האצמאכס ראלע שפילט אין דער פארשטעלונג סטיוו סטערנער, נישט קיין פנים־חדשות אויף דער יידישער בינע אין ניו־יארק. זיין יידיש איז א נאטירלעכער און די שפיל אליין איז א שפרודלדיקע. בכלל זיינען די ראלעס פון האצמאך און די ראלע פון באבע יאכנע געווארן קלאסישע ראלעס, אריינגעשריבן אין דער רשימה פון די בולטסטע געשטאלטן אינעם אלוועלטלעכן טעאטער־רעפערטואר. דעריבער לייגן זיי ארויף נאך מער אחריות אויף די אקטיארן, וואס נעמען זיך אונטער זיי צו שפילן.
די באבע יאכנע איז איינע פון די פאפולערסטע „מענערישע‟ ראלעס אינעם יידישן טעאטער. גאלדפאדען אין זיין באשרייבונג פון די פארשוינען שילדערט איר אויסזען און קליידער זייער פרטימדיק, מיט אלע פישטשעווקעס, ארויסצוווייזן דעם גראטעסק פון דער „פארשוינדרעכע‟, נאך איידער זי עפנט איר שמוציקן פיסק. איך ווייס נישט, צי די ראלע האט לכתחילה געשפילט א מאן, אבער אינעם קאנטעקסט פון די מאדערנע סעקסועלע באציונגען זעט עס אויס אקטועל.
מארק אלפערט האט די דאזיקע „פארשוינדרעכע‟ געכאפט מיט די ביינער. ער האט נישט איבערגעבויגן דעם שטעקן מיט נארישע קאזשלקעס און סטראשונקעס. די סכנה פון אזעלכע באבע יאכנעס קומט ארויס פון זייער פארפוילטן גייסט, פון זייער פאלשקייט, צבויאקישקייט, פארשטעלט מיט גוטע רייד און כיטרע קונצן.
די פינאל־סצענע פון דער פארשטעלונג ״די כישופמאכערין״
איינפאלעריש זעט אויס דער געדאנק אויסזעצן דעם ארקעסטער פאר דער בינע, כלומרשט אין אן ארקעסטער־גרוב, ווי ס׳האט זיך געפירט אין די אמאליקע צייטן אין די מוזיקאלישע טעאטערס.
וואס זשע האט גענאסן דער ניו־יארקער יידישער טעאטער־עולם? כ׳בין זיכער, אז די אויפפירער פון דער רעסטאוורירטער „כישופמאכערין‟ האבן די פראגע געשטעלט פאר זיך אויך. פונקט ווי מיט 140 יאר צוריק קומט היינט אינעם יידישן טעאטער א היפשע צאל אימיגראנטן פונעם געוועזענעם סאוועטן־פארבאנד. אליין א געבוירענער און דערצויגן אין יענע מקומות, ווו אברהם גאלדפאדען האט געלייגט דעם יסוד פון יידישן טעאטער, פארשטיי איך, אז מיר שיידן זיך זייער אונטער פון יענעם דור יידן, וואס איז אנטלאפן פון די צארישע פאגראמען. די איצטיקע אימיגראנטן טראגן נישט אין זיך די בענקשאפט נאך דער „אלטער היים‟, זיי קענען געציילטע יידישע ווערטער, אבער דער קלאנג פון יידישער מוזיק און יידישן ווארט, וועקט נאך אין זייערע אסימילירטע נשמות אויף א בענקשאפט נאך א מעשהדיקער וועלט, וואס זיי האבן נישט געקענט און וואס איז נעלם געווארן ווי א חלום.
דער אנדערער מין עולם, די הי־געבוירענע יידן, קומען אויך צו שעפן זייער חלק בענקשאפן נאך זייער טאטע־מאמעס היים. יידיש און די קולטור אויף יידיש איז פאר זיי אויך אן אונטערגעגאנגענע מעשהדיקע וועלט, פונקט ווי זייער קינדשאפט. די אויבערקעפלעך איבער דער בינע — אויף ענגליש און אויף רוסיש פאראייניקן ביידע טיילן פובליקום. יידיש בלייבט אויף דער בינע אליין, ווי די יתומה מירעלע מיט איר אייביק־טרויערדיקער ליד: „אוי, איר יידן, בני־רחמנים, / א גוט הארץ איז דא ביי אייך…‟
דעצעמבער, ברוקלין, 2019
בילדער: properpix\. jpg

Share this:TwitterFacebookPrintLike this:Like Loading...

Related
 


Tagged: fasadjewstheatreYiddish 
Post navigation


Previous Post
דער פריילעכער זלמן און דער אומעטיקער וועלוול 

Next Post
פיעסע „פעטער ארטור‟ 



