 
 אייזנבאן־געשיכטעס: 9: א חתונה אן כלי־זמר 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 א חתונה אן כלי־זמר
    
„― איך האב אייך געהאט צוגעזאגט, דאכט מיר, דערציילן נאך א
נס, וואס האט זיך געטראפן, לאז זיך אייך דאכטן, טאקע ווידער א מאל
מיט אונדזער „ליידיקגייער״, ווי אזוי, צו פארדאנקען דעם דאזיקן „ליידיקגייער״, זיינען מיר ניצול געווארן פון א גרויסן אומגליק. אויב איר
ווילט הארכן די דאזיקע מעשה, לייגט איר זיך אוועק, זייט מוחל, אט
דא אף דער באנק, און איך וועל מיך לייגן, הייסט עס, אף יענער באנק.
דא איז מיר נישט צו דער האנט״.
    
אט אזוי רופט זיך אן צו מיר איינמאל אלץ דער אייגענער
הייסינער סוחר, פארנדיק מיט מיר אין דער שמאלער אייזנבאן, וואס מע
רופט זי דארטן „דער ליידיקגייער״. און מחמת מיר זיינען דאס מאל, ווי
אלע מאל, געווען סך־הכל צוויי פארשוין איבער א גאנצן וואגאן, און
ווארעם איז געווען גענוג, האבן מיר מחילה אויסגעטאן די פידזשאקן,
צעשפיליעט די זשילעטן און צעלייגט זיך, ווי באם טאטן אין וויינגארטן.
ער אף איין באנק, איך אף דער אנדערער. ער פאוואליע און ברייטלעך,
ווי זיין שטייגער איז, דערציילט, און איך הער מיך איין, פארשרייבנדיק
בא זיך אין מוח איטלעכס ווארט, בכדי איך זאל דאס נאכדעם קאנען
איבערגעבן מיט זיין לשון.
    
„― ויהי בימי ― דאס איז געווען, נישט היינט געדאכט, בעת קאנסטיטוציע, אז ס׳האבן זיך אנגעהויבן, הייסט עס, די ישועות אף יידן.
כאטש אפילו אונדז האבן מיר אין הייסין, דארפט איר וויסן, פאר א
פאגראם קיינמאל קיין מורא נישט געהאט. איבער וואס, מיינט איר,
האבן מיר נישט מורא געהאט? פשוט, ווייל ס׳איז נישטא בא אונדז ווער
סע זאל שלאגן. מאלט אייך, לאז זיך אייך דאכטן, מע זאל זוכן, וואלט
מען שוין אפשר געפונען בא אונדז אויך אזעלכע, וואס וואלטן זיך נישט
אפגעזאגט אונדז אביסל דורכלופטערן, דאס הייסט, איך מיין טאקע ―
רעכט דורכברעכן די ביינער. א סימן האט איר, אז עס האבן זיך אנגעהויבן לאזן הערן די גוטע בשורות פון ארום און ארום, האבן אונדזערע
עטלעכע פריצים־רשעים אוועקגעשריבן בסוד־סודות אהין, ווו מע דארף:
היות ווי עס וואלט געווען א יושר, מע זאל, הייסט עס, אין הייסין אויך
 ע פ ע ס ט א ן, און ס׳איז נישטא מיט וועמען, לכן בעטן זיי, מע זאל זיי
קומען צוהילף, דאס הייסט, מע זאל זיי, למען השם, וואס גיכער ארויסשיקן „מענטשן״... און לאז זיך אייך דאכטן, ס׳איז נישט אוועקגעגאנגען
קיין פיר און צוואנציק שעה, קומט־אן א ידיעה, אויך בסוד־סודות, אז
עס גייען „מענטשן״. פון וואנען? פון זשמערינקע, פון קאזאטין, פון ראז־דיעלנע, פאפעלנע און פון נאך אזעלכע מקומות, וואס האבן זיך אויסגעצייכנט מיט זייערע קלאפערס. די קשיא: פון וואנען איז מען דאס בא
אונדז געווארע געווארן פונעם דאזיקן הייליקן סוד? דערויף האבן מיר,
לאז זיך אייך דאכטן, א „איסטאטשניק״, נח טאנקאנאג רופט מען אים.
ווער איז אט דער דאזיקער נפש? איר פארט דאך אין אונדזער ווינקל,
דארף מען אייך אים אפמאלן, איר זאלט זיין מיט אים באקענט.
    
„נח טאנקאנאג איז א ייד, וואס איז געוואקסן מער אין דער לענג
ווי אין דער ברייט. גאט האט אים געגעבן א פאר פיס, באנוצט ער זיך
מיט זיי. קיינמאל רוט ער נישט און זעלטן־ווען געפינט מען אים אין דער
היים. ער איז פארנומען מיט טויזנטער געשעפטן, מער פרעמדע ווי אייגענע. זיין אייגן געשעפט איז ― וואס ער האלט די דרוק. און מחמת ער
האלט די דרוק, די איינציקע דרוק אין הייסין, דעריבער קען ער זיך מיט
נאטשאלסטווע, האט צו טאן מיט פריצים, איז אויסגעבונדן מיט אלע
טשינאווניקעס און ווייס פון אלע סודות.
    
„אט פון דעם דאזיקן „איסטאטשניק״ איז מען דאס געווארע געווארן פון דער גוטער בשורה. דאס הייסט, ער אליין טאקע, דער „איס־טאטשניק״ הייסט עס, האט דאס אויסגעפויקט איבער דער גאנצער שטאט.
פארשטייט זיך, איטלעכן באזונדער האט ער איינגערוימט א סוד אין
אויער: „דאס דערצייל איך נאר אייך, קיין אנדערן וואלט איך עס נישט
געזאגט״... און אט אזוי איז די גאנצע שטאט געווארע געווארן, פון איין
עק ביזן אנדערן עק, אז עס גייען כוליגאנעס און אז ס׳איז אויסגעארבעט געווארן א פלאן, מע זאל שלאגן יידן; מע ווייס אפילו ווען, אין
וואסער א טאג, אין וואסער א שעה מע וועט שלאגן. און פון וואנען מע
וועט אנהייבן צו שלאגן, און ווי אזוי מע וועט גיין ― אלצדינג אויסגערעכנט, ווי אין לוח. און ס׳איז געווארן אין שטאט, לאז זיך אייך
דאכטן, חושך ואפלה! און מיינט איר ― ווו? צום מיינסטן, צווישן די
נידעריקע קלאסן. א מאדנע זאך, הערט איר, מיט די ארעמעלייט! מילא,
א נגיד, אז ער ציטערט פאר אזעלכע זאכן, פארשטייט מען דאך נאך מיטן
שכל. ער האט נעבעך מורא, מע זאל אים, חס ושלום, צווישן יא און ניין,
נישט מאכן פאר א קבצן. אבער איר, פארטיקע קבצנים, וואס ציטערט
איר אזוי? וואס האט איר איינצושטעלן? ניין, זאלט איר זען, ווי מע
האט געכאפט די קינדערלעך און מע האט מפקיר געווען האק־און־פאק
און מע האט אנגעהויבן באהאלטן זיך! ווו באהאלטן זיך, אשטייגער,
יידן? ווער בא אן ערלעכן גוי אין א קעלער, ווער באם נאטאריוס אפן
בוידעם, ווער באם דירעקטאר אין זאוואד. איטלעכער געפינט זיך זיינס.
נאר איך איינער, ווי איר קוקט מיך אן, האב מיך נישט געוואלט באהאלטן. נישט מחמת איך וויל מיך פאר אייך בארימען, נאר איך וועל
אייך געבן צו פארשטיין מיט א גאנג, וועט איר זען, אז איך בין נישט
אינגאנצן אומגערעכט: ערשטנס, פרעג איך א קשיא: וואס איז דער שכל,
וואס מע דארף מורא האבן פאר א פאגראם? ממה־נפשך... און והשנית,
וועל איך אייך נישט זאגן; עס קאן זיין, אז איך וואלט אפשר אויך נישט
געווען בא זיך אזא תקיף און וואלט אפשר אויך וועלן באהאלטן זיך אף
דער הייסער שעה. פרעגט זיך אבער: ווו באהאלט מען זיך? פון וואנען
בין איך באווארנט, למשל, אז טאקע דער אייגענער גוי, אדער דער נאטאריוס, אדער דער דירעקטאר פונעם זאוואד בשעת בהלה ― איר פארשטייט?... און חוץ אלעמען, ווי לאזט מען דאס איבער א שטאט גלאט
אזוי אף הפקר? נעמען און אנטלויפן איז קיין קונץ נישט. מע דארף זען
עפעס טאן. נאר, משטיינס געזאגט ― וואס קאנען יידן טאן? נאטשאלסטווע!... מסתמא איז בא אייך אויך דא אין שטאט איינער א תקיף,
וואס איז א חשוב בא נאטשאלסטווע. בא אונדז אין הייסין האבן מיר
איינעם אזעלכן. נחמן קאסאי הייסט ער. א ייד א פאדראטשיק מיט א
קיילעכיקער בארד, מיט א סאמעטענעם זשילעט, מיט א דירה אן אייגענער. און מחמת ער איז א פאדראטשיק און האט א חלק אינעם שאסיי,
איז ער חשוב באם איספראווניק. ער טרינקט מיט אים טיי בא איין טיש.
און אן איספראווניק האבן מיר דעמאלט געהאט, לאז זיך אייך דאכטן,
דווקא א גוטן גוי. א דימענט פון א גוי. דהיינו? ער פלעגט נעמען א
קערבל, און נאר דורך נחמן קאסאי. דאס הייסט, נעמען האט ער גענומען
בא יעדן, פאר וואס נישט? נאר בא נחמנען פלעגט ער נעמען מיט מער
חשק. מעשה פאדראטשיק, איר פארשטייט?...
    
„הקיצור, מע האט זיך געזען מיט נחמנען און מע האט אויסגעשטעלט א צעטל און ס׳איז געווארן געלט, און לאז זיך אייך דאכטן, א
היפשע מטבע, ווארעם אין אזא צייט, ווי קאן מען קומען צו א פריץ און
נישט אנשפייען אים אין דער האנט, ס׳זאל אים, ווי זאגט איר, געבן א
ברי אין די פינגער אריין?... פארשטייט זיך, אז דער פריץ האט אונדז
באלד בארויקט, ער האט אונדז בפירוש געזאגט, אז מיר מעגן גיין שלאפן:
ס׳וועט גארנישט זיין... דאכט זיך, גוט? איז דאך אבער פאראן בא אונדז
אין הייסין אן „איסטאטשניק״, וואס ווייס פון אלע שווערע הערצער; איז
ער זיך מיישב, נח טאנקאנאג, הייסט עס, און לאזט ארויס א קלאנג
איבער דער גאנצער שטאט, בסוד געוויינטלעך, אז ס׳איז שוין דא פון
דער גוטער חברה א דעפעש, ער האט זי אליין געזען, שווערט ער, ער
זאל אזוי זען אלדאס גוטס! וואס־זשע שטייט אין דעפעש? אין דעפעש
שטייט מער נישט ווי איין ווארט: „יעדיעם״ ― א מיאוס ווארט! לויפט
מען דאך מסתמא צום איספראווניק: „פריץ, ס׳איז שלעכט!״ זאגט ער:
„וואס איז די שלעכטיקייט?״ זאגט מען אים: „ס׳איז דא א דעפעש״.
פרעגט ער: „פון וואנען?״ זאגט מען אים: „פון יענע מקומות״... פרעגט
ער: „וואס שטייט אין דעפעש?״ זאגט מען אים: „יעדיעם״. צעלאכט ער
זיך און זאגט: „איר זייט גרויסע נאראנים, זאגט ער, איך האב נעכטן,
זאגט ער, אויסגעשריבן פון טאלטשין א סאטני קאזאקן״... דערהערט
„קאזאקן״ ― איז אף אונדז געווארן ווי א נייע הויט. א ייד, אז ער דערזעט א קאזאק, ווערט ער בא זיך תקיף און שטעלט־ארויס דער גאנצער
וועלט א פייג. א קלייניקייט ― אזא שומר!... די גאנצע זאך איז נאר
געווען: ווער פון די צוויי וועלן קומען פריער ― צי די קאזאקן פון טאל־טשין, צי די חברה קלאפערס פון זשמערינקע? דער שכל הישר האט
אפילו באדארפט זאגן, אז די קלאפערס וועלן קומען פריער, ווייל זיי
פארן מיט דער באן, און די קאזאקן ― רייטנדיק. איז אבער געווען די
גאנצע האפענונג אף אונדזער „ליידיקגייער״. יידן האבן א גרויסן גאט,
טאמער וועט ער טאן א נס, דער „ליידיקגייער״ וועט פארשפעטיקן כאטש
אף עטלעכע שעה, און דאס איז בא אים א געוויינטלעכע זאך, וואס סע
טרעפט זיך בא אים אפט, כמעט אלע טאג... און לאז זיך אייך דאכטן, אז
איצטיקס מאל האט זיך מיט אים אט דער נס נישט געטראפן. עפעס, ווי
אף צו להכעיס, איז ער געגאנגען פון סטאנציע צו סטאנציע, טאקע
נאר ווי א זייגער. איר קאנט זיך פארשטעלן, וויפל געזונט דאס האט בא
אונדז צוגענומען און וואס פאר א פחד ס׳איז געווארן אין שטאט, אז
מע האט זיך דערוווסט, פונעם „איסטאטשניק״ געוויינטלעך, אז ס׳איז
שוין דא א דעפעש פון דער לעצטער סטאנציע, פון קרישטאפאווקע:
„יעדיעם״! און נישט נאר „יעדיעם״ אליין ― „יעדיעם״ מיט א „הוררא״...
געוויינטלעך, האט מען די דאזיקע ידיעה אפגעטראגן גלייך צום איספראווניק, געפאלן אים צו די פיס, געבעטן, ער זאל זיך נישט פארלאזן
אף די קאזאקן, וואס וועלן אמאל קומען פון טאלטשין, און זאל ארויסשיקן אפן וואקזאל פאליציע כאטש פון יוצא וועגן, לאזן זיי נישט מיינען,
אז ס׳איז לית דין ולית דיין, הפקר ציבעלעס. און דער אדון דער איספראווניק האט זיך דאס מאל דווקא נישט געלאזט לאנג בעטן. ער האט
צוליב געטאן דער שטאט און נאך מיט א יתר־שאת. דהיינו? ער האט
זיך אנגעטאן אין דער גאנצער פארמע און מיט אלע ארדענס און איז
בכבודו ובעצמו ארויס מיט דער גאנצער פאליציע אפן וואקזאל „ווסטרע־טשאיען דעם פאיעזד״.
    
„די עטלעכע פריצים די רשעים, פון זייער זייט, האבן, לאז זיך אייך
דאכטן, אויך נישט געדרעמלט. זיי האבן זיך אויך אנגעטאן יום־טובדיק
און אויך מיט די ארדענס, מיטגענומען מיט זיך א פאר גלחים, און
זיינען אויך ארויס „ווסטרעטשאיען דעם פאיעזד״... האט זיי דער איספראווניק אפילו א פרעג געטאן: „וואס טוט איר דא?״ האבן זיי אים
געפרעגט די אייגענע קשיא: „וואס טוסטו דא?״ ― א ווארט פאר א
ווארט, דער איספראווניק האט זיי געגעבן צו וויסן, אז זייער מי איז
אומזיסט. כל זמן, זאגט ער, ער איז דא איספראווניק, וועט אין הייסין,
זאגט ער, קיין פאגראם נישט זיין. אזוי טאקע האט ער זיי געזאגט מיטן
הארבן ווארט. האבן זיי אים אויסגעהערט מיט א שמייכל און אפגעענטפערט מיט עזות: „אט וועלן מיר באלד זען״... און ווי זיי האבן דאס
אויסגערעדט, האט זיך געלאזט הערן פון דער ווייטן א פייף. פונעם דאזיקן פייף האט זיך אונדז אלעמען, לאז זיך אייך דאכטן, אפגעריסן אין
הארצן. נאך דעם דאזיקן פייף האבן מיר זיך געריכט דערהערן נאך א
פייף, שוין מיט א הוררא, און וואס נאך דעם דאזיקן הוררא גייט ווייטער ― דאס האבן מיר שוין געהארכט פון אנדערע שטעט... צום סוף,
וואס לאזט זיך אויס? געפייפט האט מען טאקע, נאר דאס פייפן איז געווען
אומזיסט. וואס איז די מעשה? די מעשה איז א שיינע מעשה, וואס נאר
מיט אונדזער „ליידיקגייער״ קאן זיך אזעלכעס טרעפן. איר מעגט דאס
הערן.
    
„צוגעפארן צו דער סטאנציע קיין הייסין, האט דער מאשיניסט אפגעשטעלט דעם לאקאמאטיוו און איז גאנץ ברייטלעך אראפ אפן וואקזאל
און געלאזט זיך גלייך אין בופעט אריין, ווי געוויינטלעך. שטעלט מען
אים אפ: „בחור, ווו זיינען די וואגאנעס?״ ― „וואסערע וואגאנעס?״
 ― „זעסט דען נישט, אז דו ביסט איינער אליין מיטן לאקאמאטיוו אן
איין וואגאן?״ ― קוקט זיי אן דער מאשיניסט מיט אויגן און מאכט
צו זיי: „וואס איז מיין עסק? וואגאנעס ― דאס געהער זיך אן מיט דער
בריגאדע״. „ווו־זשע איז די בריגאדע?״ ענטפערט זיי ווידער דער מאשיניסט: „וואס גייט׳ס מיך אן? דער קאנדוקטאר גיט מיר, זאגט ער, צו
וויסן מיט א פייף, אז ער איז פארטיק, ענטפער איך אים אפ, זאגט ער,
צוריק מיט א פייף, אז איך בין אויך פארטיק און לאז די מאשין. קיין
צוויי פאר אויגן, זאגט ער, האב איך נישט, איך זאל זען, וואס הינטן
טוט זיך״... אזוי ענטפערט זיי אפ דער מאשיניסט. און וועדליק ער
טענהט, איז ער גערעכט. הקיצור, טענות אהער, טענות אהין ― ס׳איז
דא א „ליידיקגייער״ און נישטא קיין פאסאזשירן. א חתונה, הייסט עס,
אן כלי־זמר!...
    
„ווי עס האט זיך ארויסגעוויזן נאכדעם, איז געווען געפארן צו
אונדז, לאז זיך אייך דאכטן, דווקא א גאנץ פיינע קאמפאניע, געקליבענע
יונגען, איינס אין איינס, מיטן גאנצן קלאפערגעצייג, מיט דובינקעס און
מיט רעזינקעס און מיט אלע איבעריקע שאלעמויזן. פריילעך איז מען
געווען, און בראנפן האט מען געטרונקען, און מחמת גרויס שמחה האט
מען אף דער לעצטער סטאנציע, אין קרישטאפאווקע, אריינגעווארפן גאר
א היפשע גאלקע, און אנגעשיכורט די „בריגאדע״, דעם קאנדוקטאר מיטן
קאטשעגאר מיטן זשאנדארם, און מע האט פארגעסן א קלייניקייט: צוטשעפען די וואגאנעס צום לאקאמאטיוו. איז זיך דער לאקאמאטיוו מסתמא אוועק אין דער געוויינטלעכער צייט קיין הייסין, און דער גאנצער
„ליידיקגייער״ איז, לאז זיך אייך דאכטן, געבליבן שטיין מיט אלע וואגאנעס אין קרישטאפאווקע. און נאך מער קונץ! קיינער, נישט די שיינע
קאמפאניע, נישט די איבעריקע פאסאזשירן, נישט די „בריגאדע״, האבן
גאר נישט באמערקט, אז מע שטייט, און לאז זיך אייך דאכטן, מע האט
נישט אויפגעהערט צו ווארפן גאלקעס און אויסליידיקן פלעשלעך, ביז
דער נאטשאלניק סטאנציע האט זיך געכאפט, אז דער לאקאמאטיוו איז
אוועק און די וואגאנעס שטייען נאך. האט ער אויפגעהויבן א גוואלד!
ערשט דא האט זיך ארויסבאוויזן דער גאנצער טעות, און ס׳איז געווארן
א געפילדער, הימל עפן זיך! די חברה ― אף דער „בריגאדע״, די „בריגאדע״ ― אף דער חברה, אזוי לאנג, אזוי ברייט, ביז ס׳איז געבליבן,
אז מע דארף נעמען די פיס אף די פלייצעס און די אויגן אין די הענט
און זיך לאזן קיין הייסין, מחילה, צו־פוס. א ברירה האט מען? און וכן
היה. מע האט זיך אנגענומען מיט הארץ און מע האט עולה־רגל געווען
קיין הייסין, און, לאז זיך אייך דאכטן, מען איז בשלום געקומען קיין
הייסין, און דווקא מיט א געזאנג און מיט א הוררא, ווי גאט האט געבאטן. נאר וואס־זשע דען? עס איז שוין אבער געווען א ביסעלע צו־שפעט. אף די גאסן האבן שוין ארומגעשפאצירט די קאזאקעלעך פון
טאלטשין, רייטנדיק אף די פערדלעך, און, ווי זאגט איר, וקסמים בידם
― מיט די קאנטשיקעס אין די הענט, און פון דער גאנצער חברה כוליגאנעס איז אין איין האלבע שעה נישט געבליבן, לאז זיך אייך דאכטן,
קיין זכר אפילו. מען איז זיך צעלאפן, ווי די מייז אין א הונגער, צעגאנגען געווארן, ווי שניי אין א זומער־טאג...
    
„נו, פרעג איך אייך, איז ער נישט ווערט, אונדזער „ליידיקגייער״
מיין איך, מע זאל אים אפשיטן מיט גאלד פון אויבן ביז אראפ, אדער,
לכל הפחות, כאטש מאכן פון אים א באשרייבונג?״
    
 ענדע געשיכטע נומער ניין. געשריבן אין יאר 1909
    
 געשיכטע נומער צען
    
 דער טלית־קטן
    
„― איר רעדט פון די אומגליקן, פון די היינטיקע שרפות רעדט
איר. איר ווילט הערן א שיינס, ווי אזוי מע נעמט א הונדערטער אף די
נשרפים בא א נגיד א קמצן, א חזיר, א נהרג על פחות משוה פרוטה,
וואס האט אף זיין לעבן קיין נדבה נישט געגעבן?״
    
אזוי האט זיך אנגערופן צו מיר מיין וויז־א־ווי אין וואגאן איינמאל
אין דער פרי, נאכן איבערבייסן, און האט פאררייכערט א פאפיראס און
מיר אויך געגעבן פאררייכערן.
    
עס האט אויסגעוויזן, אז די מעשה, וואס מיין וויז־א־ווי האט זיך
געקליבן מיר צו דערציילן, האט אים אליין הנאה געטאן, שטארק הנאה
געטאן. ווארעם איידער ער האט נאך אנגעהויבן צו דערציילן, האט ער
זיך שוין צעלאכט, ווי א מענטש, וואס האט זיך דערמאנט אן זייער א
לאכנדיקע זאך. ער האט אזוי געשמאק געלאכט, אז ער איז זיך אזש פארגאנגען. אזא מענטשן איז גלייכער, אז מע לאזט אים פריער זיך אויסלאכן,
ווי עס געהער צו זיין, אנישט וועט די מעשה האבן א פנים פון חוזק.
דערנאך האט זיך מיין וויז־א־ווי אויסגעהוסט און אנגעהויבן בזה הלשון:
    
„― איך האב אייך שוין איבערגעגעבן פון אונדזער שטאט א שיין
ביסל טיפן. איצט האב איך פאר אייך נאך א טיפ. יואל טאשקער רופט
מען אים. איר זאלט אנקוקן א יידל. קיין דריי צעבראכענע פירער וועט
איר פאר אים נישט געבן. א קליינס, א דארס, א טרוקנס, א בערדל א
שיטערס, און אז סע גייט, לויפט עס, און א הילוך ― ווו איר האט ערגעץ
א שונא! כאטש אפילו א נגיד. וואס זאג איך ― א נגיד? א גביר, אן
 
 