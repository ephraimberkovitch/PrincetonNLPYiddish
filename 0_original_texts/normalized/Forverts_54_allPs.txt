 נישט לאנג צוריק האט פנחס גלויבער, א סאטמארער חסיד, וועלכער פירט א ראדיא־פראגראם אויף דער אינטערנעץ, אפגעהאלטן א שעה־לאנגע לעקציע אויף יידיש וועגן די „פליענדיקע טעלערס‟ (UFO). 
 גלויבערס שמועס הייבט זיך אן פונעם באריכט וועגן די „יו־עף־אס‟, וואס דער פענטאגאן האט מפרסם געווען אין יולי; דערנאך גייט ער אריבער צו צענדליקער אמתע אדער כלומרשטיקע דאקומענטן און טעאריעס וועגן דעם ענין. איך וויל דא נישט אריין אין די פרטים, אבער זיין לעקציע איז מיר שטארק געפעלן געווארן: בפרט, ווייל איך האב ליב פאנטאסטישע מעשיות וועגן קאסמאס. 
 גאנצע שיטות אופאלאגישע קאנספיראציעס שטאמען פון א קאנטראווערסאלן יידישן עקאנאמיקער, זכריה סיטשין (1920–2010), וואס האט א סך געשריבן וועגן דעם. א געבוירענער אינעם סאוועטישן אזערביידזשאן, איז ער דערצויגן געווארן און געוווינט אין ארץ־ישראל ביז 1952. דערנאך איז ער אוועקגעפארן קיין אמעריקע, שטודירט די אוראלטע שומערישע שפראך, זיך באטייליקט אין ארכעאלאגישע עקספעדיציעס ארום דער וועלט און איז געקומען צום אויספיר, אז די גאנצע מענטשלעכע ציוויליזאציע איז, כלומרשט, א רעזולטאט פון א פרעמדפלאנעטישן עקספערימענט. אנהייבנדיק פון 1976 האט סיטשין אנגעהויבן שרייבן ביכער וועגן דעם, וואס לייענען זיך ווי פאנטאסטישע ראמאנען. אין איין בוך, וואס הייסט Genesis Revisited, טייטשט ער אפ דעם גאנצן חומש בראשית אויף א פאנטאסטיש־אופאלאגישן אופן. 
 אחוץ שומעריש, ברענגט סיטשין כסדר ביישפילן פון לשון־קודש, מיט א באזונדערן טראפ אויף דער באקאנטער מעשה פון „נפילים‟ – די מלאכים, וואס זענען פארן מבול אראפ אויף דער ערד אין א מענטשלעכער פארעם, ווייל זיי האבן זיך פארליבט אין מענטשלעכע פרויען. די חז״ל באטאנען, אז די דאזיקע געפאלענע מלאכים האבן אויסגעלערנט די מענטשן פארשיידענע חכמות, פון כישופים ביז קאסמעטיק. צוליב דער מענטשלעכער יצר־הרע זענען זיי אבער געווארן רשעים, וואס האבן אנגעהויבן עקספלואטירן און פארפירן די מענטשן. 
 צום סוף זענען די דאזיקע פארדארבענע מלאכים באשטראפט געווארן. צוויי פון זיי, עזא און עזאל, זענען געבליבן אין עפעס א ווייטן מקום. אינעם ספר „ילקוט ראובני‟ שטייט געשריבן, אז דער נביא בלעם איז אמאל אוועקגעפלויגן זיך צו באראטן מיט עזא און עזאל אין די הרי־חושך – די לעגענדארע „פינצטערע בערג‟, וואס פיגורירן אין א סך יידישע לעגענדעס. ווו געפינען זיך אט־די בערג און ווי אזוי האבן די צוויי רשעותדיקע באשעפענישן זיך דארט געראטעוועט פונעם מבול? אפשר, גייט דא א רייד וועגן גאר אן אנדער פלאנעט? אויב אזוי, באקומט זיך, אז בלעם איז געפלויגן צו זיי מיט א קאסמישער שיף. אוודאי זאג איך דאס נישט ערנסט. אבער ביי א היינטצייטיקן לייענער קאנען אזעלכע מדרשים זיכער ארויסרופן אופאלאגישע אסאציאציעס. 
 סיטשינס טעאריעס, טיילווייז באגרינדעט אויף אט־די מדרשים, דינען ווי דער יסוד פונעם פאנטאסטישן פילם Stargate, וועלכער איז זיך אין די 1990ער יארן צעוואקסן אין לאנגע טעלעוויזיע־סעריעס, וואס זענען אנגעגאנגען ביז 2018. 
 לאמיר דערווייל אפלאזן סיטשינס ווילדע טעאריעס, וואס ערנסטע וויסנשאפטלער ווארפן אפ ווי אויסטערלישע פאנטאזיעס, און נעמען א מער חשובן, ערנסטן ביישפיל פונעם גרויסן קלאסישן פילאסאף הרב חסדאי קרשקש (קרעסקאס) פונעם 14טן־15טן יארהונדערט. אין זיין ספר „אור השם‟ קריטיקירט ער סיסטעמאטיש דעם רמב״ם און לייגט פאר אן אייגענע פילאסאפישע שיטה, לויט וועלכער, צווישן אנדערע חידושים, איז די ערד לאוו־דווקא דער צענטער פונעם אוניווערס. עס קאנען זיין אנדערע פלאנעטן, מיט זייערע אייגענע זונען, לבנות און תושבים, מיט אן אייגענער צוצי־קראפט. 
 די היסטאריקער זענען זיך משער, אז די לאטיינישע איבערזעצונג פונעם דאזיקן ספר האט געווירקט, דירעקט צי אומדירעקט, אויף ניט־יידישע וויכטיקע פיגורן ווי דעם מאטעמאטיקער און פאעט דזשארדאנא ברונא , דעם אסטראנאם קאפערניק און דעם פיזיקער, אייזאק ניוטאן . דער עצם־געדאנק, אז ערגעץ ווייט אינעם הימל קאנען זיין אנדערע באוווינטע וועלטן, האט פארן מיטל־עלטערלעכן אייראפעער שוין געקלונגען ווי א מין „פראטא־אופאלאגיע‟ אין א פאזיטיוון זין פון ווארט – א רעוואלוציאנערער קאסמישער קוק אויפן לעבן אינעם אוניווערס. 
 פנחס גלויבער איז ווייט נישט דער ערשטער חסיד, וואס ווייזט ארויס אן אינטערעס צו אופאלאגיע. דער באוווסטער חסידישער זינגער יום־טוב עהרליך איז געווען א פעסטער מאמין אין „יו־עפ־אס‟ און אנגעשריבן וועגן זיי א ספרל אויף יידיש מיטן נאמען „קול מבשר‟. ער האט אבער געגלייבט, אז אין די „טעלערלעך‟ פליען נישט געסט פון אנדערע פלאנעטן, נאר יידן! כלומרשט, קומען זיי פונעם לעגענדארן לאנד, ווו עס וווינט דער צדיקישער שבט פון בני־משה, וועלכער האט אנטוויקלט הויכע טעכנאלאגיעס און וועט זיי אנטפלעקן אין משיחס צייטן; דערווייל, האט עהרליך געגלייבט, איז די זינדיקע וועלט נישט גרייט זיי אנצונעמען. 
