 און אוודאי: „אט איז מיין קאץ. זאג: ׳שלום־עליכם׳, קעצעלע!״ 
 אויב איר האט זיך א מאל באטייליקט אין איינעם פון די פארשידענע אינטערנעץ־שמועסקרייזן וואס האבן זיך פארשפרייט איבער דער וועלט זינט דעם אנהייב פון דער מגפה־תקופה, וועט איר זיכער דערקענען אט די אפט־געהערטע פראזעס. און פונקט אזוי ווי די מגפה, א קלאג צו איר, דויערן די שמועסקרייזן ווייטער. זיי האבן באוויזן צו פארבינדן יידיש־רעדערס איבער דער וועלט אין א פרייען, פריינדלעכן משא־מתן פון שמועס, אידעעס, און מעשיות אן א שיעור, און די יידיש־רעדערס ווערן ניט מיד פון זיי — דאס הייסט, ווונדער איבער ווונדער, די א זום־מוילמאכערס זענען נאך נישט „אויסגעזומט״! 
 עטלעכע שמועסקרייזן וואס זענען געגרינדעט געווארן אין און נאך מארץ 2020 האבן געהאט גאר א רייך לעבן אויף דער אינטערנעץ אבער טרעפן זיך שוין מער נישט, צווישן זיי: סאסיע פאקסעס „ווייבערטייטש״-שמועסקרייז, וואס האט צוגעצויגן אן עולם צו דער ערשטער טרעפונג מיט די ווערטער, „מיר זיינען א ביסל באדרוקט די טעג, און אין געוויסע פאלן, אויך גאנץ עלנט.״ אנדערע טרעפן זיך נאך אלץ, נאר זיי פונקציאנירן ווי פריוואטע שמועסקרייזן און זענען ניט עפנטלעך צום ברייטן עולם (צווישן זיי — א לעבעדיקער קרייז פאר אמאליקע קעמפערס און אויפפאסערס פון דער בונדיסטישער זומער־קאלאניע „קעמפ המשך״, אנגעפירט דורך סאבינא ברוקנער). 
 אונטן וועט איר אבער געפינען א גאנצע רשימה אנליין־שמועסן וואס טרעפן זיך ווייטער, אין אלע ווינקעלעך פון דער ערד. יעדער שמועסקרייז ווערט געפירט בלויז אויף יידיש, איז פריי פון אפצאל און איז צוטריטלעך פאר אלע יידיש־רעדערס. אונדזער האפענונג איז אז איר זאלט קענען געפינען א גרופע וואס געפעלט אייך, ווו איר קענט כאפן א יידיש ווארט, און אפשר אויך, ווי דער שטייגער איז, באקענען דעם עולם מיט אייער קעצעלע. 
 די אנטיילנעמער אויף א טרעפונג לעצטנס פונעם דרום־אפריקאנער שמועסקרייז, „דער יידישער וועלט־זומזיץ‟ 
