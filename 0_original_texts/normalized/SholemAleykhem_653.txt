 
 קליינע מענטשעלעך מיט קליינע השגות: נחת פון קינדער 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 נחת פון קינדער
    
 (מאנאלאג)
    
― קיין נגיד, הערט איר, בין איך נישט. ווייט פון א נגיד. גארנישט.
א בעל־הבית מיט א דירה אן אייגענע. כאטש וואס האט מען, מישטיינס
געזאגט, בא אונדז אין א דירה? מכות! ― נאר נחת פון קינדער, קאן
איר מיך בארימען, האב איך, ברוך־השם, מער פונעם גרעסטן גביר אין
כתרילעווקע! בא מיר, הערט איר, אז עס קומט א יום־טוב און עס קומען
זיך צונויף אלע קינדער, קיין עין־הרע, זין און טעכטער, שניר און איידעמס מיט אלע אייניקלעך ― ווער איז צו מיר גלייך?
    
למשל, נעמט פורים צו דער סעודה.
    
וואס פאר א טעם, פרעג איך אייך, האט א סעודה, אז מע זעצט
זיך צום טיש איינער אליין מיטן ווייב און מע עסט?
    
נו, שטעלט אייך פאר, אז איך האב שוין אפגעגעסן די פיש מיט
דער יויך, לאקשן, צימעס, דאס, יענץ ― נו וואס? בלאטע שבבלאטע!
א פערד, להבדיל, עסט אויך. א מענטש איז דאך אבער נישט קיין פערד.
ובפרט א ייד. ובפרט יום־טוב. ובפרט אזא יום־טוב, ווי פורים צו דער
סעודה!
    
קודם כל ― די קינדער, קיין עין־הרע.
    
אכט האב איך, זאלן געזונט זיין, אלע אויסגעגעבענע. (געווען
צוועלף ― פיר זיינען, די צו לענגערע יאר, אוועקגעגאנגען). האלב זיינען
זין, האלב זיינען טעכטער; פיר איידעמס און פיר שניר; האט איר שוין,
קיין עין־הרע, א קיימא־לן פון זעכצן.
    
היינט אייניקלעך, לעבן זאלן זיי!
    
נישט צו פארזינדיקן. ווארעם אלע טעכטער און אלע שניר קינדלען,
ברוך־השם, אלע יאר; בא וועמען ס׳איז פאראן עלף, בא וועמען ― ניין,
בא וועמען זיבן. קיין עקרות, אזעלכע, הייסט דאס, וואס זאלן חלילה
נישט האבן גארנישט, איז בא מיר נישט פאראן.
    
נאר מיט איין זון, מיטן מיטלסטן, האב איך געהאט אביסל צו טאן:
מיין שנור האט א צייט קיין קינדער נישט געהאט. נישטא און נישט
― און גענוג!
    
האט זיך אנגעהויבן א סדרה: דאקטוירים, דער רבי, להבדיל דער
טאטער ― עס העלפט נישט.
    
קיצור־הדבר ס׳איז געבליבן ― גטן זיך.
    
מילא, גטן זיך ― גטן זיך. ס׳איז געקומען צום גטן זיך ― ווער?
וואס? זי וויל נישט!
    
וואס הייסט, זי וויל נישט? זי האט אים, זאגט זי, ליב, טיפש
איינער! וואס הערסטו זי, זאג איך, וואס זי האט דיך ליב? זאגט ער:
איך האב זי אויך ליב. וואס זאגט איר אף דעם חכם? איך זאג אים
„קינדער״ ― זאגט ער „ליב״!... וואס זאגט איר אף אזא לעקיש?
    
קיצור־הדבר, זיי האבן זיך  נ י ש ט  געגט. און גאט האט געהאלפן
― שוין א יאר זעקס, אז זי האט אנגעהויבן צו קינדלען, קינדלט זי
וואס א יאר, וואס א יאר; שיט אפ מיט אייניקלעך!
    
איר זאלט זען בא מיר אייניקלעך ― אלע געראטענע. איינס שענער
פונעם אנדערן, אין זייערע פנימער נישט אריינצוקוקן! איך זאג אייך
― אנטיקלעך!
    
היינט וויאזוי לערנען זיי! טאמער ווילט איר א בלאט גמרא ―
איז א בלאט גמרא אויסווייניק. פון חומש מיט רש″י, מיט תנ″ך, מיט
דיקדוק, מיט די אלע איבעריקע היינטיקע שאלעמויזן שמועסט מען נישט.
זייער לייענען און זייער שרייבן יידיש און רוסיש און דייטש און פראנצייזיש, און און און...
    
אז איך באדארף אמאל א בריוול איבערלייענען, אן אדרעס אנשרייבן,
צי וואס, ― ווערט א מלחמה: „זיידעניו, אט וועל איך! זיידעניו, אט
וועל איך!״
    
אי וואס, איר וועט פרעגן, „פרנסה״? עט, פאראן א גרויסער גאט!
ער פירט אויס, א מאל אזוי, א מאל אזוי. א מאל בעסער, א מאל ערגער.
מאלט אייך, מער ערגער ווי בעסער ― מע מוטשעט זיך און מע קומט
דורך מיטן יאר, אבי געזונט, ווי זאגט איר.
    
מיין עלטערן זון איז געגאנגען נישט שלעכט. ער איז געזעסן אין
א דארף, אין זלאדיעווקע איז ער געזעסן, און געהאט גאנץ פיין פרנסה;
נאר אז ס׳איז ארויס דער אוקאז פונעם דריטן מיי, האט מען אים געבעטן
מחילה; האט ער דאך מסתמא געבריהט זיך, געוואלט אויסווייזן, אז ער
איז נישט קיין „פאסעליוושייסיא [поселившейся: באזעצער]״, געבראכט פאפירן, אז ער זיצט דארטן
נאך פון ששת ימי בראשית, דערלאנגט אין סענאט. בקיצור, ס׳האט
נישט געהאלפן קיין שמע־ישראל, מע האט אים ארויסגעטריבן, און ער
קאן נאך עד־היום צו זיך נישט קומען... זיצט ער בא מיר מיט ווייב
און קינדער, א ברירה האט מען?
    
און דעם אנדערן זון מיינעם גייט נעבעך גלאט נישט. וואס ער
זאל נישט טאן ― איז שלים־שלימזל, ווי זאגט איר, „מיט דער פוטער
אראפ״. קויפט ער תבואה, ווערט א זול. האנדלט ער איין אקסן, פגרן זיי.
רירט ער זיך צו צו וואלד, איז א ווארעמער ווינטער ― א בר־מזל! ער
זאל א קוק טאן אין טייך וואלטן געפגרט אלע פיש... האב איך מיך
מיישב געווען און זאג אים: „ווייסטו וואס? פעקל זיך אריבער מיט
ווייב און קינדער צו מיר. ממה־נפשך!...
    
דעם דריטן זון מיינעם איז יא געווען נישקשה, איז ער אין דער
גרויסער שרפה, נישט היינט געדאכט, אפגעברענט געווארן, ארויס ווי די
מאמע האט אים געהאט, און האט נאך געהאט אף זיך א גוט פעקל מיט
א מסירהלע, מיט א סליעדאוואטעל, מיט צרות, מיט א פריזיוו ― פרעגט
נישט ― ס׳איז גוט!... היינט זיצט ער בא מיר מיט דער גאנצער
כאליאסטרע. וואס דען?...
    
נאר איין קלענערן זון מיינעם איז, קיין עין־הרע, גאנץ נישקשהדיק.
שייך זאגן נישקשהדיק? קיין געלט האט ער נישט. נאר ער האט א
רייכן שווער. דאס הייסט, ער איז נישט אזוי רייך, ווי א בעל־פרנסה,
האט געשעפטן א סך, א גרויסער דרייער, א „קרוטין״, זאל דער אייבערשטער שומר ומציל זיין! ער דרייט אזוי לאנג, ביז ער פארדרייט אי זיך,
אי יענעם. נאר וואס דען? ער דרייט זיך אלע מאל אויס, דער הונט. ער
האט שוין נישט איין מאל געפטרט אי זיין געלט אי די קינדערס געלט.
זאג איך צו אים: „וואס האט איר געהאט צו מיין זונס געלט?״ זאגט
ער: „איר האט עפעס אריינגעלייגט א סך פוטער?״... זאג איך:
„מיין זון איז מיר דערווייל א קינד״. זאגט ער: „און מיין טאכטער איז
בא מיר נישט קיין קינד?״ זאג איך: „עט!״ זאגט ער: „בע!״ זאג
איך: „מילא!״ זאגט ער: „בקיצור!״ א ווארט פאר א ווארט ― האב
איך אוועקגערופן מיין שמויגער און זאג צו אים: „טו א שפיי, זאג איך,
אף דיין שווער דעם נגיד, דעם דרייער, און זעץ דיך אוועק בא מיר ―
וואס גאט וועט געבן, אבי אינאיינעם״...
    
זעט איר, צו איידעמס האב איך גאר קיין גליק נישט. אבער טאקע
לחלוטין נישט! דאס הייסט, איך האב צו זיי קיין טענות נישט, און שעם
זיך חלילה נישט מיט זיי, ווארעם איך האב, מעגט איר מיר גלייבן,
אזעלכע איידעמס, וואס דער גרעסטער גביר פארמאגט זיי נישט. פיינע
קינדער, מיוחסים, פארשוינען, קעפמענטשן!
    
איינעם האב איך אן איידעם פון גאר א גרויסן ייחוס. א צאצקעלע,
א זיידן קינד, א געראטענער מיט אלע מעלות און א גרויסער למדן, זיצט
און לערנט. איך האלט אים בא זיך אף קעסט פון נאך דער חתונה אן,
ווארעם ווען איר זאלט אים קענען, וואלט איר אליין געזאגט, אז ס׳איז
גאר אן עבירה ארויסצולאזן אזעלכע אף דער וועלט ― וואס וועט פון
אים ווערן?
    
דעם אנדערן איידעם האב איך שוין נישט אזא ייחוס, נאר דאס קרן
איז אבער אן אנטיק, דהיינו: וואס ווילט איר? שרייבן, און לייענען,
און חשבונען, און זינגען, און טאנצן, און וואס נישט? היינט שפילט ער
אין שאך ― אז מע שמועסט, ער יכולט! פונדעסטוועגן, הערט איר, אז
ס׳איז נישט באשערט, ווי זאגט שלמה המלך: ל א  ל ח כ מ י ם  ל ח ם
― אלע קענערס גייען אן שטיוול. איך האב אים שוין געפרוווט
אף אלע זייטן: ער איז שוין געווען א פאסעסאר, און א קרעמער, און
א מלמד, און א שדכן ― עס גייט נישט, כאטש צערייס זיך! זיצט
ער איצט בא מיר מיט די קינדער. איך וועל דאך מיין טאכטער אף דער
גאס נישט ארויסווארפן!
    
נאך איין איידעם האב איך, שוין נישט אזא גרויסער קענער, נאר
אויך נישט קיין אבי־ווער. דער גוטער קאפ מיט דער שיינער האנט, מיט
דעם בלאט גמרא מיטן שיינעם פיסק ― אז ער רעדט, שיטן זיך פערל,
א חיות צו הערן!
    
איין חסרון נאר, וואס ער איז צו אן איידעלער, כמעט א רוחניות,
דאס הייסט, ער איז נישט איבעריק געזונט. דאס הייסט, אפילו אז איר
וועט א קוק טאן אף אים אזוי, איז ער, דאכט זיך, גארנישט... נאר
וואס דען? דאס וואס ער שוויצט. און דערצו נאך דער הוסט! פון א
צייט אז ער האט באקומען א פאסקודנע הוסט מיט א מין קוויטש, און
ס׳איז אים שווער צו כאפן דעם אטעם. דאקטוירים הייסן אים טרינקען
מילך און פארן קיין בויבעריק אף דאטשע. אהין פארן, זאגט מען, אלע
קראנקע. דארטן, זאגט מען, איז פאראן א וואלד אזעלכער, וואס איז
א רפואה צום הוסט. רעכן איך, אם ירצה השם, איבעראיאר זומער, אז
גאט וועט שענקען דאס לעבן, זיך דורכפארן מיט אים קיין בויבעריק.
דערווייל, ביז ער וועט אמאל ווערן געזונט, ליגט ער מיטן ווייב און קינדער, געוויינטלעך, אף מיינע פלייצעס. עפעס א תירוץ?
    
היינט האב איך נאך אן איידעם, שוין גאר א פראסטן, נאר א הארעפאשנעם יונג, דאס הייסט, חלילה נישט קיין בעל־מלאכה, נישט קיין
שניידער, נישט קיין שוסטער, נאר קיין חדר־יינגל אויך נישט.
    
ער איז א „פיליער״ איז ער; ער האנדלט מיט פיש האנדלט ער.
זיין טאטע האנדלט מיט פיש, זיין זיידע האט געהאנדלט מיט פיש, די
גאנצע משפחה זייערע ווייסן ― נאר פיש און נאר פיש און נאר פיש!
    
דאס הייסט, זיי זיינען אפילו גאנץ ערלעכע יידן, ארנטלעכע, נאר
פראסטע מענטשלעך.
    
וועט איר דאך פרעגן: ווי קומט צו מיר אזא איידעם? מסתמא
איז דרינען פאראן א מעשה, ווי זאגט מען: אין א טייך ווארפן זיך דורך
אלערליי העכט. מסתמא איז מיין טאכטערס גליק אזוי, אז זי באדארף
האבן א ז א מאן.
    
דאס הייסט, האבן האב איך צו אים גארנישט; מיין טאכטער לעבט
פאר אים דווקא גליקלעך. ווארעם בטבע איז ער דווקא א גוט מענטשל,
א דימענט, צוגעלאזט, הערט איר, צו אונדז אלעמען ביז גאר, וויפל ער
פארדינט גיט ער אפ איר, און העלפט אויס יענע איידעמס מיינע און
די זין ווי ווייט מעגלעך. וואס איז שייך זאגן? ― ער הארעוועט כמעט
אינגאנצן אף אונדז, און האט פאר אונדז אלעמען דרך־ארץ, ווארעם ער
ווייס גאנץ גוט, ער פילט, פארשטייט איר מיך, ווער ע ר איז און ווער
מ י ר זיינען; ער איז ער און מיר זיינען פארט מיר! מיט דער האנט,
הערט איר, קאן מען דאס נישט אוועקמאכן.
    
ווארעם אז עס מאכט זיך אמאל, מע קומט זיך צונויף צווישן מענטשן,
און מיינע קינדער מאכן א שמועס מכוח די קליינע אותיות, עפעס א דין
אין שולחן־ערוך, צי א שארף שטיקל גמרא, צי גלאט א פסוק, מוז ער
נעבעך זיצן און שטומען, ווארעם ס׳איז פאר אים, נישט דא געדאכט,
א סוד!
    
אוודאי מעג ער זיך איבערנעמען, וואס ער האט אזוינע שוואגערס,
און מעג הארעווען פון זייערט וועגן! ווי זאגט איר? נישט אזוי? הא?
    
אצינד, אז איר זייט שוין אביסל באקאנט מיט מיין געזינדל, פארשטייט איר שוין וואס פאר א ש י מ ח ה  בא מיר איז און וואס פאר א
נחת איך האב, אז עס קומט א יום־טוב, למשל, פורים צו דער סעודה,
און אלע קינדער מיט אלע אייניקלעך קיין עין־הרע, זעצן זיך אויס ארום
טיש, און מע מאכט המוציא איבער דעם שיינעם גרויסן פורים־קוילעטש,
וואס מיט זאפרען און מיט ראזשינקעס ארומגעשטעקט, מיט די גוטע
געפעפערטע און געצוקערטע פיש מיט כריין, מיט די גוטע געלע לאנגע
לאקשן מיט יויך, און מע נעמט צו קאפלעך משקה, אז גאט העלפט א
פלעשל ווימאראזיק, אן אמתער א „קאוועשאנער״, אדער א גלעזעלע גוטן
ווישניק, אבי ס׳איז נאר דא, און פאר נויט ― איז א פראסט ביסל י″ש
אויך א סחורה, און מע טוט א זינג, איך דעם שושנת יעקב, און נאך א
מאל ― שושנת יעקב! און ווידער א מאל ― שושנת יעקב! טוען
א כאפ־אונטער די קינדער:
    
 צהלה ושמחה!
  
און די קליינע שקצים, די אייניקלעך, אפן דינעם קולכל:
    
 אור ליהודים! אור ליהודים! אור ליהודים!
  
און מע גייט נאך א טענצל אויך, ― דעמאלט ווער איז צו מיר גלייך?
וואס מיר בראצקי? ווער מיר רויטשילד? א מלך, ווי איר זעט מיך
א יידן, א מלך!
    
קיין נגיד, הערט איר, בין איך נישט, נאר נחת פון קינדער האב איך,
ברוך־השם, מער פונעם גרעסטן גביר אין כתרילעווקע!
    
 געשריבן אין יאר 1901
    
ווי אזוי זאל זיך נח צעלניקער נישט פרייען אז גאט האט אים געהאלפן, ער גיט אויס דאס לעצטע קינד, ער מאכט חתונה די יינגסטע
טאכטער?
    
פאר וועמען?
    
למאי נפקא־מינה ― צי פאר ברוכן, צי פאר זרחן, צי פאר פייטלען,
צי פאר טרייטלען? ― אויסגעגעבן, חתונה געמאכט ― און אן עק!
    
מיינט איר דאך, אז נח צעלניקער איז אזא פאטער וואס פטרט אראפ
א טאכטער, א הארב פון די פלייצעס, גלאט אזוי, אבי פטור געווארן?
האט איר א טעות!
    
אזא פאטער, ווי נח האט איר נישט דעם צווייטן אין דער וועלט.
    
דאס גאנצע לעבן זיינס האט ער מקריב געווען פון די קינדערס וועגן:
געהארעוועט, אויסגעריסן געווארן. גאנצע טעג אף דער היץ, גאנצע נעכט
אפן פראסט, זיך געשלעפט אין רעגנס און אין בלאטעס, שוין געלעגן וויפל
מאל אונטערן וואגן אויך, א פאר מאל ווינטער אין א פאלאנקע, זיך צוגעקילט די לונג, באקומען א מאדנע הוסט ― איר פרעגט, ווי אזוי מע ווערט
פארשווארצט? אנו פרוווט אויסהאלטן א ווייב מיט קינדער פון א צעלניק־קראם, א „גאלאנטעריי־געשעפט״, אין כתרילעווקע!
    
אז די קינדער זיינען געווען קלייניטשקע, פלעגט זיך נח אליין שלאגן
מיט זיי קאפ אן וואנט: וויקלען, האדעווען, צוואגן ― אלצדינג.
    
וועט איר דאך פרעגן: ווו איז געווען די מאמע זייערע?
    
די מאמע זייערע, זעלדע, איז געווען פארנומען אין געשעפט, מער
צווישן פריצים; ער ― אין שטאט, זי ― אין דער סביבה.
    
פארוואס עפעס זי, נישט ער? זי פארשטייט די שפראך, קען ריידן
מיט א פריץ, א בריה אף אפזעצן א שטיקל סחורה אין דער פרעמד.
 
 