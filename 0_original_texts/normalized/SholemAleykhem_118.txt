 
 ארעמע און פריילעכע: הונדערט איינס 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
  
א מעשה
    
א.
    
דער שיינער אלטער טייך בוג, וואס לויפט איבערן יוג צווישן
דניעפער און צווישן דניעסטער און פאלט־אריין, ווי זיי, אין שווארצן
ים אריין, שניידט־דורך לויפנדיק צוויי גובערניעס, כערסאנער און פאדאליער, דארט ווו עס ליגן צעווארפן אן א שום סדר צוויי יידישע
שטעטלעך: ה א ל ט ע  און ב א ה א פ א ל י ע. די דאזיקע צוויי
שטעטלעך ― דאס איז, אייגנטלעך, איין שטאט, נאר דער טייך האט זיי
צעשיידט, ווי צעריסן אף דער האלב, און מענטשן האבן זיי צוריק צונויפגעבונדן מיט א בריק, אזוי אז פון ביידע שטעט איז געווארן ווידער
איין שטאט: אט זייט איר, דאכט זיך, אין באהאפאליע, עס גייט נישט
אוועק קיין פינף מינוט ― זייט איר שוין אין האלטע; און דאס אייגענע
צוריק: אט זייט איר נאר־וואס געווען אין האלטע, איר טוט א קוק ―
אהא, איר זייט שוין ווידער אין באהאפאליע!
    
האלטע האט א צייט מיט יארן זיך גערעכנט פאר א דארף, און
באהאפאליע ― פאר א שטעטל. איז דערפאר אף האלטע געפאלן דער
גורל פונעם 3טן מיי 1882, אז יידן טארן זיך דארטן איבעראנייס נישט
באזעצן.
    
פון דעמאלט אן איז האלטע געווארן שטארק חשוב בא די באהא־פאליער יידן, וואס האבן אלע מיטאמאל באקומען חשק זיך באזעצן
דווקא אין האלטע, און דווקא נאכן 3טן מיי.
    
פון יענעם 3טן מיי אן האבן די באהאפאליער יידן אנגעהויבן זיך
שטילערהייט אריבערפעקלען קיין האלטע. נאר ס׳איז זיי נישט געראטן;
מע האט זיי געבעטן מחילה זייער שיין איבער דער בריק צוריק קיין
באהאפאליע: „גאספאדין איצקא, פאזשאלאיטיע נאזאד דא באהאפאלס־קאהא ראבינא!״ אדער מע האט אים פארקערעוועט דעם וואגן אן ווערטער
און א זאג געטאן מיט א געלעכטער: „א פאר־פאר נא בארדיטשעוו״.
    
― סטייטש! ― האט נעבעך יענער געטענהט ― איך בין א האל־טער פון כמה וכמה יארן! יא מאיע סאבסטווענע גארעד אווו שקאלע
― איך האב דארט אן אייגענע שטאט אין בית־מדרש! יא מאיע סקילקע
ראדיטשי נא קלאדבישטשע ― איך האב דארט קרובים אפן בית־עולם!
    
די אלע טענות האבן אבער געהאלפן, ווי דער פאראיאריקער שניי.
    
― דאקומענטע ― פאפירן! ― האט מען אים געענטפערט, און
עס האט זיך אנגעהויבן א חתונה מיט „פאפירן״. יידן האבן דעמאלט
געגעבן צו לייזן געלט פאר פאפיר... די כאדאטייעס האבן מאסף ממון
געווען, די מוסרים האבן געהאט וואס צו טאן... וועמען עס האט געגאלטן, און וועמען נישט. א סך האבן יידן אליין קאליע געמאכט זיך מיט
זייערע מסירות; איבער זייערע מסירות האבן נעבעך א סך משפחות
געמוזט פארנעמען די בעבעכעס און עמיגרירן איבער דער בריק פון
האלטע קיין באהאפאליע, און ס׳זיינען צוגעקומען נייע קבצנים, נייע
עסערס, וואס עסן איינס דאס אנדערע... יידן האבן זיך נישט געוואלט
אזוי גיך אונטערגעבן, האבן זיי מלחמה געהאלטן (אף פאפיר, געוויינט־לעך). און ס׳איז אוועק א מלחמה צווישן יידן מיט פאליציע און צווישן
יידן מיט יידן; עס זיינען געפלויגן פאפירן אין פאליציע, פון פאליציע
אין דער גובערניע, פון דער גובערניע אין סענאט, פון סענאט אין דער
גובערניע און פון דארט צוריק אין פאליציע ― און די מלחמה האט זיך
אזוי געצויגן צוואנציק יאר כסדר. איך האב מורא, אז דער היסטאריקער,
וואס וועט אמאל קומען באשרייבן די געשיכטע פון די דאזיקע צוויי
שטעטלעך, וועט ער מוזן דאס דאזיקע שטיקל צייט א נאמען געבן:
„ד י  ג ע ש י כ ט ע  פ ו ן  ד ע ר  צ וו א נ צ י ק ־ י ע ר י ק ע ר
מ ל ח מ ה״. די האלטער מיט די באהאפאליער יידן וועלן שוין וויסן
וואס מע מיינט...
    
צווישן די אנשי־מלחמה זיינען געווען צוויי מענטשן: ירחמיאל־משה
באהאפאלסקי פון האלטע און זיינער א בלוטיקער שונא נחמן־לייב האל־טיאנסקי פון באהאפאליע.
  
ב.
    
עס זאל אייך גאר נישט זיין קיין חידוש און איר זאלט נישט פרעגן
קיין קשיות, וואס ירחמיאל־משה איז א האלטער און הייסט באהאפאלסקי
און נחמן־לייב איז א באהאפאליער און הייסט האלטיאנסקי? למאי איך
קאן איינעם א טשערקאסקי, וואס וווינט אין ביעלאצערקאוו, און איינעם
א ביעלאצערקאווסקי, וואס וווינט אין טשערקאס? היינט קאן איך איינעם א טאראשטשאנסקי, וואס וווינט אין קרעמענטשוג, און א קרעמענטשוצסקי, וואס זיצט אין טאראשטשע? דאכט זיך, וואס וואלט געווען
אזוי שלעכט, אז טשערקאסקי, וואס קומט ארויס מסתמא פון טשערקאס,
זאל זיך זיצן אין טשערקאס, ביעלאצערקאווסקי אין ביעלאצערקאוו, טא־ראשטשאנסקי אין טאראשטשע און קרעמענטשוצסקי אין קרעמענטשוג?
איז דער תירוץ: ווען איטלעכער מענטש זאל דארפן זיין צוגעבונדן צו
זיין שטאט, וואלט דאך די וועלט קיין קיום נישט געהאט!... נאר מיר
קערן זיך אום צום 3טן מיי 1882.
    
נחמן־לייב האלטער, וואס איז כל ימיו געווען אין באהאפאליע, האט
באדארפט פונקט דעם 2טן וואס אקעגן יענעם 3טן מיי נעכטיקן אין
האלטע און זיין דארטן פארשריבן באם אוריאדניק אף א פראטאקאל
― און דאס האט אים געדינט פאר א באווייז, אז ער איז א האלטער
תושב. אט דאס הייסט, אז סע באשערט איינעם א גליק, דעם אנדערן
אן אומגליק!
    
סע פארשטייט זיך, אז ירחמיאל־משהן האט די דאזיקע מעשה
רעכט פארדראסן, און ער האט געטאן אלצדינג, וואס ער האט געקאנט,
און האט אזוי לאנג געגראבן אף נחמן־לייבן, ביז ער האט דערוויזן מיט
אותות ומופתים, אז נחמן־לייב איז א באהאפאליער. אוודאי איז נחמן־לייב אויך נישט געשלאפן און אויסגעוויזן מיט פאפירן, אז דעם 2טן
אקעגן 3טן מיי 1882 איז ער געווען פארשריבן אין האלטע באם אוריאדניק אין די ביכער; א סימן איז: דער נאמען אליין, האלטיאנסקי, באווייזט,
אז ער, נחמן־לייב, איז א האלטער, און ירחמיאל משה איז א באהא־פאליער, ווי דער נאמען זיינער באווייזט: באהאפאלסקי פון באהא־פאליע...
    
אזוי האט געשריבן נחמן־לייב אין דער גובערניע אריין אף ירח־
  
מיאל־משהן. ירחמיאל־משה האט אבער אויך נישט געשוויגן. ער האט
ארויסגענומען פאפירן און אויסגעוויזן מיט עדות, אז נחמן־לייב, כאטש
ער רופט זיך האלטיאנסקי, איז ער א באהאפאליער. א סימן: ער האט אין
באהאפאליע אן אייגענע דירה מיט א שטאט אין דעם מגידס קלויז.
וואס דארף א האלטער ייד א דירה אין באהאפאליע מיט א שטאט אין
דער באהאפאליער קלויז?
    
הקיצור, מע האט זיך אזוי לאנג געשלאגן מיט פאפירן אין דער
גובערניע אריין, און די צוויי יידן האבן זיך אזוי צוגעגעסן, ביז ס׳איז
אנגעקומען, מע זאל זיי ביידן ארויסמשלחן פון האלטע און אכטונג
געבן, מע זאל זיי אהינצו נישט אריינלאזן, א חוץ באטאג.
  
ג.
    
― בהמה, וואס שווייגט איר?
    
― וואס וועט מיר העלפן, אז איך וועל שרייען?
    
― פאראן א סענאט, גיט איין אין סענאט!
    
― וואס זאל איך איינגעבן אין סענאט, אז די גובערנסקי פראוו־לעניע האט געפונען, אז איך בין א באהאפאליער?
    
און דערצו האט זיך אריינגעמישט ירחמיאל־משהכע:
    
― מע דארף נישט גיין אין סענאט! סענאט פעלט אים נאך! דו
ווילסט, אפנים, מע זאל אונדז ארויסשיקן פון באהאפאליע אויך?
    
אומעטום פלעגט ירחמיאל־משהכע אויספירן. נאר דא האט זי נישט
געקאנט פועלן גארנישט. ירחמיאל־משה איז געווען א גוטער עקשן און
איז אוועק מיט א פאפיר אין סענאט אריין, און שטעלט אייך פאר
א מעשה:
    
ס׳איז אוועקגעגאנגען א היפש שטיקל צייט, איך האב מורא אויב
נישט א יאר צוואנציק; איינמאל זיצט ער זיך אזוי ביי זיך אין קלייט,
תחילת זומער איז דאס געווען, ער האט אפילו נישט אין זינען געהאט
דעם סענאט אין דעך לינקער פאה, כמעט פארגעסן גאר, אז ס׳איז
פאראן א סענאט אף דער וועלט, קומט מען צו גיין און מע רופט אים
צום פריסטאוו.
    
― וואס איז שוין עפעס א נייס בא דיר? ווידעראמאל „סוויטשנע
סבאר״? זיינע עסקים! ― רופט זיך אן ירחמיאל־משהכע צו ירחמיאל־משהן.
    
― לאז מיך אזוי וויסן א בייזע וועטשערע מיט דיר אינאיינעם!
― מאכט ירחמיאל־משה ― א פריסטאוו רופט, קאן מען קיין דבר־אחר
נישט זיין און מע מוז גיין.
    
― זע נאר, מע זאל דיך דארט כאטש נישט „רעשטעווען״! ―
באגלייט אים ארויס ירחמיאל־משהכע פון קלייט מיט א יברכך.
    
עס האט נישט געדויערט קיין האלבע שעה, איז ירחמיאל־משה
אריינגעפלויגן אין קלייט אריין, קוים געקאנט אויסריידן:
    
― מזל־טוב!... אנגעקומען פון סענאט... געקומען, אז איך בין
א באהאפאליער... איך מעג שוין, הייסט דאס, זיצן אין באהאפאליע...
    
ירחמיאל־משהכע האט א פליעסק געטאן מיט די הענט:
    
― א גדולה אף דער באבע! וואס זאגט איר אף דעם מזל־טוב?
ער מעג שוין זיצן אין באהאפאליע!
    
― טפו, וואס זאג איך באהאפאליע? איך מיין האלטע מיין איך!
    
― האלטע? אזוי זשע רייד!... נו, ירחמיאל־משה, וואס האב איך
דיר געזאגט?
    
― וואס האסטו מיר געזאגט?
    
― איך האב דיר נישט געזאגט, זאלסט גיין אין סענאט?...
    
ירחמיאל־משה איז געווען אזוי צופרידן, אזוי גליקלעך, אז ער איז
ארויסגעלאפן אין שטאט און אויסגעפויקט פון איין עק ביזן אנדערן,
אז ס׳איז אנגעקומען פון סענאט, אז ער איז א האלטער און מעג זיצן
אין האלטע, און ער קלייבט זיך אריבער, אם ירצה השם, אין גיכן
קיין האלטע. ירחמיאל־משה האט דעם טאג נישט געגעסן, נישט גערוט;
ער איז געלאפן פון איינעם צום אנדערן. עס האט אים עפעס געטראגן
אין דער לופטן. וועמען ער האט באגעגנט, האט ער אפגעשטעלט.
    
― געהערט?
    
― וואס? פון סענאט? געהערט, ווי דען? מזל־טוב אייך.
    
― מיט מזל זאלט איר לעבן.
    
― ווען רעכנט איר אריבערפארן?
    
― אם ירצה השם, נאך שבועות.
    
― לאז גאט געבן אין א גוטער שעה.
    
― א דאנק!
  
ד.
    
א ישועה, אז גאט העלפט א מענטשן, איז אוודאי זייער גוט, נאר
א ישועה מיט א נקמה אינאיינעם ― דאס איז איינע פון די גרעסטע
זאכן אף דער וועלט, וואס דאס פארגעניגן דערפון לאזט זיך נישט
באשרייבן; זען, ווי יענער איז מקנא, ווי דער שונא ווערט צעזעצט
קוקנדיק, נעמט־איין א מיתה משונה ― דאס גיט־צו דעם מענטשן אזויפיל מוט, שטארקייט און אכזריות, אז פאר נצחון פארגעסט ער זיך און
הייבט אן צו טאן נארישקייטן.
    
אונדזער ירחמיאל־משה האט נישט אויפגעהערט צו גראגערן מיטן
סענאט אף יעדן טריט און שריט, אזוי אז עס האט זיך אלעמען צוגעגעסן, געווארן נמאס, טריף ווי חזיר. עס האט שוין פשוט געשלאגן צו
דער גאל אויסהערן פון אים נאך א מאל סענאט, און ווידער א מאל
סענאט, און אבער א מאל סענאט!
    
נאר אויב דאס איז געווען נמאס צו הערן דער גאנצער שטאט,
היינט ווי האט דאס געקאנט בראטן און ברענען נחמן־לייבן נעבעך,
אז ער האט באדארפט אליין אויסהערן פון אים אלע מינוט, אלע רגע?
ירחמיאל־משה האט שטענדיק געזוכט מיט די אויגן נחמן־לייבן, און
ווו נחמן־לייב איז געשטאנען ― אהין איז ער צוגעגאנגען און געזאגט:
    
― אפנים, אז אין סענאט זיצן טאקע פארט מענטשן!...
    
נחמן־לייב טרעט־אפ אף א זייט און באהאלט זיך, נאר ירחמיאל־משה זוכט אים אפ און רעדט ווייטער, נישט צו אים, צו אנדערע, נאר
אזוי, אז ער זאל אויך הערן:
    
― איך בין אומיסטנע נעכטן איבערגעבליבן נעכטיקן אין האלטע
אף באנאכט, געוואלט, דער פריסטאוו זאל צו מיר קומען; איז ער, אף
צו להכעיס, נישט געקומען!
    
צווישן ירחמיאל־משהן מיט ירחמיאל־משהכען איז געווען, ברוך
השם, אזא גוט לעבן, אז אומעטום, ווו זי האט נאר געקאנט, האט זי
אים געטאן אף קידער־ווידער; נאר דא, בא נחמן־לייבס מפלה, איז זי
אים געקומען צו הילף און האט אים געהאלפן פויקן איבער דער שטאט
און דעקוטשען נחמן־לייבן מיט נחמן־לייבעכען, אזוי אז יענע האט שוין
געבעטן גאט, עס זאל שוין אוועקגיין שבועות און ירחמיאל־משה מיט
ירחמיאל־משהכען זאלן שוין ארויספארן צו אלדי שווארצע יאר. ―
„מע קאן גאר קיין קאפ נישט אויפהייבן פון זיי!״ און גאט האט רחמנות
געהאט, ס׳איז אוועקגעגאנגען שבועות און ירחמיאל־משה מיט ירחמיאל־משהכען כאפן זיך נישט אריבערצופארן קיין האלטע. וואס האבן זיי
קיין צייט נישט? זיי וועלן פארשפעטיקן שפעטער מיט א וואך? אבי,
דאנקען גאט, זיי מעגן שוין! ― ביז ס׳איז געקומען זונטיק, דער 25טער
מיי, און די בלעטער (ווער האט אויסגעטראכט אט די „בלעטער״?) האבן
געבראכט צו טראגן א ידיעה פון הונדערט איין שטאט, וואס יידן מעגן
דארטן זיצן, בויען הייזער, קויפן ערד, פלאנצן גערטנער!  ה ו נ ד ע ר ט
א יי ן ש ט א ט, און האלטע אויך בתתוכם ― אזא מעשה איז נישט
געהערט געווארן! ירחמיאל־משה האט נישט געגלויבט קיינעם.
    
― עס קאן נישט זיין, ס׳א ליגן! ― האט ער געשריען ― צוואנציק
יאר כסדר האט מען נישט געטארט איבערנעכטיקן א נאכט, פלוצעם
וועט מען מעגן בויען הייזער, קויפן ערד, פלאנצן גערטנער? און גראדע
ה ו נ ד ע ר ט  מ י ט  א יי ן  שטאט, און גראדע האלטע אויך בתוכם!
דאס האבן שונאים אויסגעטראכט, דאס וואקסט מסתמא פון נחמן־לייבן,
נחמן־לייבס קאפ דערביי, פארכאפט זאל ער ווערן!
    
― דעמאלט ווען בא מיר וועט אויסוואקסן האר אף דער דלאניע,
דעמאלט וועט מען מעגן זיצן אין האלטע!
    
אזוי האט ירחמיאל־משה געשריען, און ירחמיאל־משהכע, וואס האט
אויך געהערט אין מארק עפעס א נייס מכח הונדערט איין שטאט און
האלטע אויך בתוכם, האט אים צוגעברעמלט, פאדטאקעוועט:
    
― אויב ס׳איז אמת די מעשה מיט דיין סענאט, מעגסטו זיך טאקע
באגראבן מיט אים אינאיינעם.
    
אזוי זאגט ירחמיאל־משהכע און ברענט און פלאמט, ווי א פארפלאמטער שבת־קוילעטש.
    
פלוצעם עפנט זיך די טיר און עס קומט אריין דער שמש פונעם
מגידס קלויז מיט א יידיש בלאט־צייטונג.
    
― נאט אייך, רב ירחמיאל־משה, דאס האט מען אייך געשיקט א
בלאט, איר זאלט מוחל זיין איבערלייענען וואס דא שטייט; דא איז
פאראן עפעס א נייס, זאגן זיי, מכח באהאפאליע און מכח האלטע,
ה ו נ ד ע ר ט  א יי ן  ש ט א ט, פארקנייטשט אן־א און אונטערגע־שטרייכט נומער 94.
    
ירחמיאל־משה האט שוין פארשטאנען, ווער האט זיך דאס מטריח
געווען. ער האט גענומען דאס בלאט, אנגעטאן די ברילן, און עס האט
זיך אים א ווארף געטאן אין די אויגן אריין דער נומער 94 און דאס
ווארט „האלטע״. דאס איבעריקע האט ער שוין גארנישט געוואלט לייענען. ער האט פארשטאנען, אז די מעשה איז אן אמת, און איז צוגעגאנגען
צו ירחמיאל־משהכען. ירחמיאל־משהכע האט שוין פארשטאנען וואס
דאס באדייט, האט זי א זאג געטאן צו ירחמיאל־משהן מיט א ביטער
געלעכטער:
    
― נו? ד יי ן סענאט!...
    
― וואס עפעס מ יי ן סענאט?
    
― וועמענס דען סענאט? ס׳האט זיך אים פארגלוסט א סענאט
האט זיך אים פארגלוסט! קומען זאל אף אייך אלע א שרפה, רבונו
של עולם!
  
ה.
    
א וויסטער טאג איז דעמאלט געקומען אף ירחמיאל־משהן מיט זיין
ווייב. שטיל, אן ווערטער, האט זי געגרייט צום טיש, געקלונגען שטארק
מיט די טעלער און מיט די לעפל, געשמיצט מיט די גאפלען.
    
― גיי שוין, גיי וואש זיך שוין! ― רופט זיך אן ירחמיאל־משהכע צו ירחמיאל־משהן. ― זיבעצן מאל באדארף מען אים בעטן
צום טיש!
    
― זיבעצן מאל? דוכט זיך, נאך אפילו איין מאל ניט? ― מאכט
ירחמיאל־משה מיט א זיפץ און גייט זיך וואשן און הייבט ביידע הענט
אין דער הייך און זאגט „שאו ידיכם״ און טראכט זיך בשעת מעשה:
„הונדערט מיט איין שטאט... פראנק און פריי... און האלטע אויך
בתוכם״... ער זעצט זיך צום טיש, מאכט א המוציא און זוכט עפעס
אפן טיש און קען ניט געפינען, און מחמת מע טאר ניט מפסיק זיין,
מאכט ער מיט די הענט, קוקט אן א זייט און רעדט אף לשון־קודש:
    
― אי־א־נו־מלח ― זאלץ!?
    
― מלח, זאלץ, שמאלץ! אט שטייט דאך די זאלץ בא דיר אונטער
דער נאז! אטא, וואס אקעסטו, וואס?
    
ירחמיאל־משה האט קוים אראפגעשלונגען דאס שטיקל ברויט, זיך
שיר ניט דערווארגן מיטן ערשטן ביסן, און האט זיך געכאפט צום לעפל
ווען מע האט באדארפט א גאפל, און צום גאפל ווען מע האט באדארפט
א לעפל. א גאנץ עסן זיינען זיי געזעסן דער אהער, דער אהין, און געשוויגן ביידע. עס האט זיך געהערט א קלינגען פון די כלים, א זופן און
ניאמקען פונעם עסן. איין מאל נאר האט ירחמיאל־משהכע א זאג געטאן:
    
― א שטילער מלאך דורכגעפלויגן...
    
ירחמיאל־משה האט גארניט געענטפערט, און אזוי איז איבערגעגאנגען דער גאנצער ווארעמעס שטיל, מע האט געקענט הערן א פליג. נאכן
עסן האט ירחמיאל־משה געקאלופעט מיטן גאפל די ציין און א זאג געטאן
צו דער סטעליע:
    
― מים־אחרונים־וואסער...
    
ירחמיאל־משהכע האט אים א קוק געטאן אין די אויגן אריין, איינגעבויגן דעם קאפ א ביסל אף א זייט:
    
― זאג נאר, ירחמיאל־משה, אף וועלכער זייט ביסטו דאס אויפגעשטאנען היינט?
    
ירחמיאל־משה האט איר דערויף ניט געענטפערט גארניט. ער האט
נאר אפגעגאסן מים אחרונים, א שמיץ געטאן דעם טעלער פון זיך און
האט אנגעהויבן בענטשן שטילערהייט.
    
אצינד איז געווען די בעסטע צייט, אז ירחמיאל־משהכע זאל זיך
מיט אים קענען אפרעכענען, דאס הייסט, דערגיין אים די יארן מיט ווערטער, עסן אים און טאטשען, ווי א ווארעם, און אים געבן וויפל סע וועט
אין אים אריין, ער זאל ניט זיין משוגע, ניט ארויסבאווייזן דעם כהן און
ניט שמיצן זיך מיט קיין טעלער.
    
― זע נאר, ער שמיצט זיך דאס א ביסל! גלייך ווי מע ווערט פון
אים גליקלעך... א מאנצביל... מיינט ער שוין, אז ער מעג אלצדינג...
א מאנצביל און א חשוב אין סענאט! א קלייניקייט? פסנו!
    
ירחמיאל־משה האלט דעם קאפ אראפ, די אויגן צוגעמאכט, שאקלט
זיך און בענטשט שטילערהייט: „הזן ומפרנס לכל ומטיב לכל״... און
ירחמיאל־משהכע טוט זיך אירס; זי טאטשעט אים:
    
― פרעג אים וואס? ווייס ער אליין ניט! וואס ביסטו, א שטייגער,
אין קאקעס (אין כעס) א גאנץ פרימארגן? ס׳איז דאך דיין סענאט, ניט
מיינער!
    
ירחמיאל־משה הייבט אן בענטשן א ביסל העכער:
    
― „ככתוב ואכלת ושבעת...״, און לאזט אויס מיט א ניגון און
ציקלט זיך: „על הא―א־א―ארץ ועל המזון״.
    
ירחמיאל־משהכע לאזט דורך א מינוט און הייבט אן ווייטער:
    
― א מין רציחה! א מין כעס! עס האט זיך אין אים א ביסל צעברענט א פייער! מע זאל באהיט און באווארנט ווערן!
    
ירחמיאל־משה העכערט דאס קול נאך שטארקער:
    
― „לעד לחן ולחסד ולרחמים ולרוח הצלה והצלחה״...
    
― דוכט זיך, פארקערט? ― זאגט ירחמיאל־משהכע ― אז מע
דערהערט ישועות ונחמות אף יידן, באדארף, אדרבה, הנאה טאן?
    
ירחמיאל־משה העכערט דאס קול נאך שטארקער:
    
― „ברכה וישועה נחמה פרנסה וכלכלה ורחמים וחיים ושלום וכל
טוב!״...
    
ירחמיאל־משהכע וויל ניט אנטשוויגן ווערן:
    
― פרעג אים, א שטייגער, וואס ארט דאס אים? וואס דערלייגט
ער דא? נחמן־לייב וועט מעגן זיצן אין האלטע? לאז ער זיצן אין געהאקטע ווונדן! עס זאל מיך אנהייבן צו ארן!... צעזעצטערהייט!...
    
ירחמיאל־משה זידט ווי א קעסל, האלט איין דעם כעס אין זיך ווי
ווייט ער קען און הייבט אן זאגן די „הרחמנס״ נאך העכער און מיט
א וויינענדיקן ניגון.
    
א מענטש איז דאך אבער ניט פון אייזן. ירחמיאל־משהכע טאטשעט
אים אזוי לאנג, ביז ער נעמט צונויף ביידע קולעקעס אקעגן איר פנים,
קריצט מיט די ציין און שרייט אויס אף א קול:
    
― אוי, הרחמן הוא יברך אותי ואת אשתי ואת זרעי ואת זרע
זרעי! טפו!... ― און לויפט ארויס פון שטוב, ווי א משוגענער.
    
 :: :: ::
    
נחמן־לייב מיט נחמן־לייבעכען זיינען אריבערגעפארן קיין האלטע,
און ירחמיאל־משה מיט ירחמיאל־משהכען זיינען פארבליבן אין באהא־פאליע עד היום הזה!
  
געשריבן אין יאר 1903.
  
א.
  
די ערשטע שטעלע און דער כוח פון פראטעקציע
    
ווער עס האט פארזוכט דעם טעם פון זיצן שפעט באנאכט א הונגעריקער בא א שמעלצנדיק ליכטל, איינגעהילט אין א צעריסן פעלצל,
און חזרן גראמאטיקע: ― אימעניטעלנעי ― ביעלעי סוויעזשעי כליעב;
ראדיטעלנעי ― ביעלאהא סוויעזשאהא כליעבא; דאטעלנעי ― ביעלאמו
סוויעזשעמו כליעבו, און בשעת מעשה זאל זיך גלוסטן כאטש א שווארץ
אלט געבאקן שטיקל ברויט ― און ס׳איז ניטא... ווער עס האט פארזוכט
דעם טעם פון שלאפן אף א הארטער באנק מיט א ווייכן קולאק צוקאפנס,
און דאס לעמפל טשאדעט, און דאס קינד וויינט, און די אלטע ווארטשעט... ווער עס האט פארזוכט דעם טעם פון א פאר שטיוול, וואס איין
אפצאס איז אפגעשפרונגען און א פאדמעטקע שלעפט זיך נאך און
קוואטשקעט, און איר קענט פון איר בשום אופן נישט פטור ווערן... ווער
עס האט פארזוכט דעם טעם פון אפטראגן דעם זייגער אין לאמבארד
אריין, און דער לאמבארד וויל אים ניט אננעמען, מחמת די קאפערטע
איז ניט פון ריין זילבער און די געדערים זיינען ניט ווערט קיין פירער...
ווער עס האט פארזוכט דעם טעם פון בעטן בא א גוטן פריינט א גמילת־חסד, און ער לאזט זיך לאנג ניט בעטן, לייגט אריין די האנט אין קעשענע
און כאפט ארויס דאס בייטעלע און שווערט אייך, אז ער האט ניט א
גראשן... ווער עס האט דאס אלצדינג פארזוכט, אליין איבערגעלעבט, ―
דער וועט מיך אפשר פארשטיין, וויאזוי מיר איז געווען אף דער נשמה,
אז איך האב באקומען א שטעלע ― די ערשטע שטעלע ― פון צוועלף
קארבן א חודש מיט קעסט און קווארטיר און אף אלעם גרייטן!
    
וויאזוי איך האב די שטעלע באקומען ― וויל איך אייך ניט באמיען, און איך מיין, אז איך בין גאר ניט מחויב אייך אלצדינג דערציילן,
 
 