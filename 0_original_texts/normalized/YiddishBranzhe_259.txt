

פון אונדזער עזבון: מישע לעוו (1917־2013) 



 by באריס סאנדלער 
September 1, 2019August 31, 2019 Filed under:
ליטעראטור
ליטעראטור־עזבון
פערזענלעכקייטן
פראזע 


דער פראזאיקער מישע לעוו איז געבוירן געווארן אין שטעטל פאגרעבישטשע, אוקראינע. אין די 1920ער יארן איז ער מיט דער משפחה אריבערגעפארן אויף ערד־ארבעט אין יידישן נאציאנאלן ראיאן סטאלינדארף. נאכן פארענדיקן די היגע יידישע שול, לערנט ער זיך אויפן יידישן פאקולטעט פונעם מאסקווער פעדאגאגישן אינסטיטוט. בעת דער צווייטער וועלט־מלחמה, ווי א קורסאנט פון אן אינפאנטעריע־שול אנטייל גענומען אין די שלאכטן אונטער מאסקווע. פארווונדעט געווארן און אריינגעפאלן אין געפאנגענשאפט. עס גיט זיך אים איין צו אנטלויפן פונעם לאגער פאר סאוועטישע קריגס־געפאנגענע און אנצוקומען צו די פארטיזאנער אין די ווייסרוסישע וועלדער.
נאך דער מלחמה קערט ער זיך אום קיין מאסקווע, ווו ער ארבעט אין דעם פארלאג „דער עמעס‟ און אין דער צייטונג „אייניקייט‟. נאך די שווערע רדיפות אויף דער יידישער קולטור, נאך 11 יאר ארבעטן ווי א לאסט־טרעגער, קערט לעוו זיך אום צו דער ליטערארישער און רעדאקטארישער ארבעט אינעם זשורנאל „סאוועטיש היימלאנד‟. פון 1948 ביזן יאר 1995 זיינען ארויס ביי מישע לעוו 12 פראזע־ביכער אויף יידיש און אין דער רוסישער איבערזעצונג. זיין הויפט־טעמע איז געווען פארטיזאנישער קאמף, די העלדישקייט פון די סאוועטישע מענטשן, חורבן און יידישע גבורה. ער איז איינער פון די טאלאנטירטע מייסטערס פון דאקומענטאלן זשאנער אין דער יידישער ליטעראטור.
אין 1996 איז מישע עולה געווען און זיך באזעצט אין רחובות. דא בליט אויף זיין זשורנאליסטישע ארבעט; ער דרוקט זיינע ארטיקלען און עסייען אין דער יידישער פרעסע פון ישראל און אמעריקע. ער ווערט אנערקענט און באלוינט מיט פרעמיעס פאר ליטעראטור.
מיר דרוקן איבער פון זיין לעצט בוך „ברענט א ליכט אין מיין זכרון‟ (ניו־יאר, 2014, „פארווערטס־אויסגאבע‟) צוויי קאפיטלעך.
בארימטער כארקאווער טראקטאר־זאוואד, 1930ער יארן
פון א קליין דערפעלע אין א גרויסער שטאט
קיין כארקאוו איז דער צוג אנגעקומען פאר טאג. קיינער האט מיך ניט באגעגנט, ווייל ווער האט עס געקענט וויסן, ווען ס׳וועט זיך מיר איינגעבן ארויסצופארן. אז מע קען מיטטיילן ניט בלויז מיט א בריוו, נאר אויך מיט א טעלעגראם, האב איך געהערט; אבער ניט מער ווי געהערט. א פאסאזשיר בין איך געווען א לייכטער. דער באשליק האט מיר דא אויסגעזען ווילדפרעמד, האב איך זיך מיט אים ארומגעגארטלט הינטערן וואטאוון רעקל. אין וואקזאל־קלאזעט האב איך זיך ווי ניט איז ארומגעוואשן, פארקעמט די האר, א קוק געטאן אויף אנדערע, וואס האבן זיך דא געוואשן, געגאלט, דערנאך אויף זיך א קוק געטאן אין שפיגל און א קלער געטאן: „ניט ערגער פאר אנדערע‟.
כ׳האב פארהויבן דעם קאלנער, אראפגעלאזט די אויערן־לעפלעך און מיט דער צענטראלער גאס אוועק א גאנג. הויפוועכטער אין ווייסע כאלאטן רייניקן דעם שניי און טרייבן די פוסגייער פון די טראטוארן. אויף דער דורכפאריקער טייל פון גאס שקראבעט א מאשין דעם אספאלט און טרייבט דיך צוריק אויפן טראטואר. אויטאמאבילן הודיען, טראמווייען קלינגען, זיי פארהלושען די אויערן. ממש די שטאט גייט אויף רעדער. קיין איין באקאנט פנים, קיינער זאגט דיר ניט קיין גוט־מארגן. פאר מיר, א דארפיש בחורל, איז עס סיי טשיקאווע, סיי ווילדפרעמד. היינט ווי פארשיידן מע איז געקליידט. ס׳איז ניט ווי מיין מאמע האט ליב א זאג טאן: „מיר א נפקא־מינא, אבי פארדעקן דעם נאקעט‟. ס׳הייסט, אויב זיך גוט צוקוקן טראגט מען אויך קאצעווייקעס, סוויטקעס [1], אדער גאר ניט לויטן וועטער.
און די מויערן, סארא גרויספארנעמיקע זיי זיינען און איינער וויל זיין העכער פונעם אנדערן. אונדזערע דארפישע כאטעס וואלט מען אהער אין צענטער נאענט ניט צוגעלאזט. צי איז עס מיר אלץ געפעלן? איך ווייס ניט. דערווייל איז עס ווונדער איבער ווונדער. דניעפראפעטראווסק איז אויך ניט קיין פראווינציעלע שטאט, נאר דארט איז מיר דער קאפ געווען ניט דערביי און דערצו געפין איך זיך איצט ניט אין קיין געגנטלעכן צענטער, און ניט נאר אין דער קרוינשטאט פון אוקראינע, נאר אין איינער פון די סאמע גרעסטע אינדוסטריעלע, קולטורעלע און וויסנשאפטלעכע צענטערס פון סאוועטן־פארבאנד.
ווי געזאגט, האבן שוין אין כארקאוו געוווינט מיינע צוויי עלטערע ברידער און שוועסטער, נאר קיין אייגן ווינקל האט נאך קיינער פון זיי ניט פארמאגט. אגב, אזוי, טאקע, האט עס געהייסן, מע פלעגט „דינגען א ווינקל‟. אזוינע „ווינקלען‟ האבן געקענט זיין אין איין צימער דריי, פיר און אפילו מער. אויב צו דיר, דעם כלומרשטן ווינקל־אייגנטימער, איז געקומען א גאסט, איז ניט מער ווי אויף 3—4 טעג. אפהענגיק איז עס געווען ניט נאר פון די באלעבאטים. נאך דעם האט נאכגעשפירט דער הויפוועכטער. באקומען וווינרעכט אין א גרויסער שטאט איז אנגעקומען אוי, ווי שווער.
ביז דעם נייעם לערניאר, כ׳זאל קענען אנקומען אין יידישן מאשינבוי־טעכניקום, אדער אין יידישן זשורנאליסטישן טעכניקום איז נאך געווען העט ווייט. אויף ארבעט האט מען מיך ניט גענומען. א פאר מאל האט זיך מיר איינגעגעבן צושטיין צו א קאמפאניע, וואס האט אויסגעלאדן געהילץ פון אייזנבאן־פלאטפארמעס. וואס שייך געצאלטס, האט זיי דער אנדינגער פיין גענארט און זיי מיך נאך מער. מיר איז אויסגעקומען פוסטעפאסטעווען און ווי א שאלאפיי מעסטן די גאסן.
מיין ברודער, איזיע, איז איינגעשטאנען, אז יעדן טאג, נעענטער צום מיטיק־איבעררייס, זאל איך קומען צו אים. ער און מיין שוועסטער סאניע האבן צו דער צייט פארענדיקט דעם מאשינבוי־טעכניקום, געלערנט האבן זיי זיך אויף איין קורס מיט עמע קאזאקעוויטשן [2] און טביה גען [3]. זיי ביידע האבן שוין געהאלטן ביים אפפארן קיין ביראבידזשאן. מיין ברודער איז אנגענומען געווארן אויף ארבעט אין דער צייטונג „יונגע גווארדיע‟. אנגעפירט האט ער מיטן אינדוסטריעלן אפטייל. מיט מיר איז ער גרייט געווען זיך טיילן מיטן לעצטן ביסן, איך בין נאך אלץ געווען ניט צום אנזעטיקן. נאר ניט נאר די אכילה האט מיך אזוי שטארק געצויגן אהין; דארט האט מען כמעט יעדן טאג געקענט טרעפן ניט איינעם, נאר עטלעכע יידישע שרייבער — שוין פון די סאמע אנגעזעענע גרונטלייגער פון דער יידישער סאוועטישער ליטעראטור ביז אזוינע, וואס האבן קוים אנגעהויבן שטעלן די ערשטע טריט. אויך אויף די אנהייבער־שרייבער האב איך געקוקט, ווי יעדער פון זיי וואלט פארמאגט צוויי קעפ; אז מיט דער צייט וועלן אייניקע פון זיי אפשר ווערן גלייכבארעכטיקטע שרייבער, אזוינס האט אויפן געדאנק ניט געקענט קומען.
יידישע שרייבער
ניט נאר אין מיין יינגלשן אמאל, נאר אפילו היינט בין איך ניט אימשטאנד גיבן א פארגאנצט, א געשיכטלעך־אביעקטיוו בילד פון דעמאלטיקן אויפבלי פון דער יידישער ליטעראטור, קולטור, אין סאמע ברייטן זין פון ווארט. די שטאט כארקאוו איז אין דעם געביט געווען איינע פון די אנגעזעענע צענטערס. אין אוקראינישן מלוכה־פארלאג פאר נאציאנאלע מינדערהייטן („נאצמינדפארלאג‟), פלעגן דאן דערשיינען 40% פון אלע ביכער אין יידיש, וועלכע זיינען ארויסגעגעבן געווארן אין גאנצן לאנד. ווער רעדט שוין פון צייטונגען און זשורנאלן. די שרייבער־ און זשורנאליסטן־משפחה איז געווען גרויס. אפט פלעגן קומען אהער זייערע פען־קאלעגעס פון קיעוו, מאסקווע און אפילו פון ניו־יארק. די גרויסשטאטישע אסימילאציע־מגפה האט נאך קיין צו ברייטן צוטריט ניט געהאט.
איך האב נאך באוויזן צו האלטן אין די הענט אן ערשט־דערשינענעם חודש־זשורנאל „פראליט‟, אן ארגאן פון דער יידישער סעקציע ביי דעם אלפארבאנדישן פאראיין פון די יידישע שרייבער (וווספ״פ). געווען א צייט, ווען דוד האפשטיין איז אין כארקאוו געווען דער סעקרעטאר און ארויסגעבער פון דער פובליקאציע. נחום אויסלענדער האט דאן רעדאגירט דא די אקאדעמישע אויסגאבע פון שלום־עליכמס ווערק.
אין דער רעדאקציע „יונגע גווארדיע‟ זיינען טאקע אלע מיטארבעטער געווען יונג, נאר דאס האט זיי ניט געשטערט ביי דער ארבעט צו זיין זאכלעך, און דעם רעדאקטאר איציק גרינזייד [4], צו זיין שטרענג. גרינזייד איז דאן אלט געווען ניט מער ווי 26־27 יאר. ער האט זיך געדרוקט אפט אין די היגע ליטעראריש־קינסטלערישע זשורנאלן, אין דער צענטראלער צייטונג „דער שטערן‟ און איז געווען דער צונויפשטעלער און רעדאקטאר פון א ריי יידישע ביכער. איציק גרינזייד איז אומגעקומען אויפן שלאכטפעלד. געווען איז עס אין 1942.
אין דעם זעלבן עלטער איז געווען הירש דאבין [5]. ער האט אין דער רעדאקציע ניט געארבעט. א שוסטער איז ער געווען, נאר קומען אהין פלעגט ער, ווייל ביי דער צייטונג איז געווען א ליטערארישע סטודיע, וואס האט זיך אנגערופן „יונגער בויקלאנג‟. ווען איך האב אים צום ערשטן מאל דערזען (זאגן באקאנט, וועט זיין איבער דער מאס. איך בין נאך געווען צו יונג ער זאל מיך קענען, און אויב שוין יא געקענט, איז ווי איזי לעווס א ברודערל), אין האנט האט ער געהאלטן זיינס א ביכל „ארום א מיל‟. דער רעדאקטאר פון בוך איז געווען ניט אבי ווער, נאר דער ניסתר גופא. ביי דאבינען איז דער ניסתר שטענדיק געווען דערהויבן ווי קיינער אין אונדזער ליטעראטור. דאבינס זאצבוי, סטיל האט אפט דערמאנט זיין ליבלינג. לערנען זיך איז געווען ביי וועמען.
רחובות. דאס איז געווען מיט צען יאר צוריק, אין אזא זומערטאג ווי היינט, ווען איך דערמאן אים. מיט דעם טעלעפאן־טרייבל ביים אויער האב איך געהערט ווי הירש דאבין לאדט מיך איין צו קומען צו אים, אין א חודש ארום קיין ראשון־לציון אפמערקן זיינע 96 יאר.
— נישקשה, נישקשה, מאכן א כוסע איז נאך ביי אונדז, פארטיזאנער, דער חשק ניט אפגעפאלן.
דאס איז געווען אונדזער לעצטער געשפרעך… קיין לעבעדיקן האב איך אים מער ניט געזען.
אקערשט פארזונקען אין געדאנקען, געלעבט, ניט געוואלט אנערקענען זיין עלטער, זיך געגרייט מיט פריינד אויסטרינקען א קעלישעקל וויין… איך ווייס, וואס דאבינען איז אויסגעקומען איבערצולעבן אין סטאלינס טורמעס, אין היטלערס טויטלאגערן, אין אייביקער שרעק פאר זיך, פאר די קינדער און פאר דעם ניט־ווייניקער געליטענעם יידישן ווארט.
העכער זיבעציק יאר איז הירש דאבין געווען טעטיק אין אונדזער ליטעראטור.
זיבעציק יאר צו זיין א יידישער שרייבער. א יידישער!..
הערשל דיאמאנטן [6] האב איך בלויז איין מאל געזען און געהערט לייענען זיינע לידער. געווען איז עס אין יידישן ארבעטער־קלוב. אויך ער איז געווען פון דער ליטערארישער גרופע שרייבער, וואס האט זיך געשאפן ארום דער צייטונג „יונגע גווארדיע‟. צווישן די יונגע האט מען אים געהאלטן פארן סאמע טאלאנטפולן דיכטער. אין 1932 איז דערשינען זיין ערשט ביכל „שווארצערד‟. אין פיר יאר ארום — נאך א לידער־זאמלונג און אן אפקלייב פון זיינע לידער אין רוסיש, דערנאך אין אוקראיניש. דאס אליין האט שוין וועגן וואס צו זאגן.
פון די ערשטע מלחמה־שעהען אויפן פראנט, ווי קאמאנדיר פון א שיסער־ווזוואד, האט ער געקעמפט מיט העלדישן מסירת־נפש. אומגעקומען אין שלאכט אין עלטער פון 32 יאר. נאך איין ווייגעשריי, וואס דערמאנט אין יענער אימהדיקער צייט.
כאטש נאך צוויי שרייבער ווילט זיך דערמאנען, ווייל איך, היינט גיכער פאר אלץ דער איינציקער, האב זיי פארגעדענקט, ווען זיי האבן געהאלטן ביים שעפערישן אנהייב. קודם־כל — טביהן גען. אים, האלט איך, האט די נאטור געגעבן טאלאנט מיט פולע זשמעניעס. אויף אים וואלט מען דאן געמעגט אנווייזן מיטן פינגער און א זאגט טאן: „א ווונדער־בחורל‟. דאס וואס דער קבצן איז אים געלעגן אויפן פנים, וואלט גראד ניט געשטערט, נאר געהאלטן האט ער זיך דערצו ווי א הינטער־אויוונדיקער (אזוי וואלט מיין מאמע געזאגט), מער אפילו ווי פראסט־פשוט; דערביי געקענט אומגעריכט, ארויסווייזן שארפזין. דאס האט געקענט זיין א קאטאוועס, אין וועלכן ס׳האט געשטעקט א שטיק אמת.
איך זיץ אין קארידאר אנטקעגן דעם צימער, ווו עס ארבעט מיין ברודער און לייען אן ערשט־דערשינענעם נומער פון „יונגע גווארדיע״. די טיר איז אפן, אין פענצטער קוקט אריין א ווינטערדיקע, א שיינענדיקע זון. עס באווייזט זיך און זעצט זיך אוועק ביינאנד מיט מיר טביה גען. זיין אויסזען — פול מיט ביטערניש, ממש אנגעלאדן מיט צער און ווייטיק. טביה ווייסט ווער איך בין, נאר דערלאנגענדיק מיר א האנט, פרעגט ער:
— איר זייט, דאכט זיך, חיים זילבערמאן? איז וויל איך אייך זאגן: האט ניט קיין פאראיבל, נאר אייער „ברויטגעזאלצנס‟ (א נאמען פונעם ערשט־דערשינענעם בוך) קען מען אין מויל ניט נעמען. ס׳איז, חבר זילבערמאן, קיין ברויט ניט.
גען איז נאך קיין צוואנציק יאר ניט אלט געווען, ווען אין 1930 איז דערשינען זיין ערשט ביכל. א דעביוט, וואס האט דערלויבט האפן, אז מיט דער צייט קען אין אונדזער ליטעראטור צוקומען אן אייגנארטיקער, א ראפינירטער דערציילער. אזוי איז עס אויף אן אמת געווען. מיט טביה גען זיינען מיר כמעט א גאנץ לעבן געווען מער ווי גוטע פריינד.
ביים פארנעמען א צוריקבליק צו די שרייבער־אנפאנגער, וואס האבן זיך אנגעהויבן דרוקן אין כארקאוו, דערמאן איך מאטל גרוביאנען [7]. זיינע ערשטע לידער האבן זיך באוויזן אין דער קינדער־צייטונג „זיי גרייט‟. מיט א בוך לידער „פון קעלער אויף דער זון‟ האט ער דעביוטירט אין פינף יאר ארום. נאענטע באציונגען האבן זיך ביי אונדז איינגעשטעלט שוין נאך דער מלחמה, ווען מיר האבן א קורצע צייט געוווינט הינטער מאסקווע, אין איין צוזאמענוווינונג. פאר איין נאכט האט גרוביאן געקענט אנשרייבן 4,5 לידער. גאנץ פרי, א צעכראסטעטער, א ניט־אויסגעשלאפענער, ווי נאך א שיכרות פארבראכטער נאכט, האט ער געמוזט עמעצן אפשטעלן, ארויסנעמען פון קעשענע די צעקנייטשטע פאפירלעך, כדי איבערצולייענען און, ניט־אויסהערנדיק יענעמס מיינונג, איין ליד אריינלייגן צוריק אין קעשענע, די איבעריקע צערייסן אויף שטיקלעך.
לידער מיט אויסגעטאקטע און פינקטלעכע גראמען האט מאטל גרוביאן געשריבן אפילו אין שפיטאל, שוין זייענדיק פארחושט, ווי א מענטש שוין ניט פון דער וועלט. און אזוי ביז די לעצטע שעהען פון זיין לעבן.
פון די עלטערע שרייבער איז מיר באזונדערס שטארק געפעלן געווען לייב קוויטקא. וועגן זיין גוטסקייט האט געהאלטן אין איין דערציילן זיין ליכטיק פנים. דערווייל האב איך געהאט די זכיה אים צו זען ניט מער ווי א פאר מאל און, ווי מיר האט זיך אויסגעוויזן, האט ער מיר אונטערגעווונקען און געשענקט א שמייכל. וועגן דעם, אז צווישן די שרייבער קומען פאר צוזאמענשטויסן, קעגנערשאפטן, ניט גלאט ווערטער־קאמפן, נאר אידעאלאגישע, איז צו מיר נאך דעמאלט ניט דערגאנגען. היינט ווייס איך, אז ווען כ׳בין נאך געווען א שילער, האט די הויפט־ביורא פון דער יידסעקציע פון דער קאמוניסטישער פארטיי אנגענומען א באשלוס, אז „קוויטקא־פרשה‟ (ביז דעם איז אין דער מאסקווער צייטונג „דער עמעס‟ (אמת) געווען פארעפנטלעכט מ. ליטוואקאווס א שארף ארטיקל קעגן ל. קוויטקא) איז אן אויסבראך „פון פיינטלעכער ווירקונג אויף דער יידישער ליטעראטור‟ מצד דעם קלאסן־שונא. דער באשלוס האט געפאדערט באזייטיקן לייב קוויטקאן פון דער רעדאקציע „די רויטע וועלט‟.
מע דארף מיינען, אז קוויטקא האט געוווסט, וואס די סאוועטן־מאכט נעמט פאר קעגן די קלאסן־שונאים. דער גאנצער קאמפלעקס פון כארקאווער טראקטאר־זאוואד האט נאך ניט פונקציאנירט. די בויונג פון דעם קאלאסאלן גיגאנט איז נאך פארגעזעצט געווארן. דער שוין באוווסטער קינדער־דיכטער און פראזאיקער („לעמל נאשער‟, „דאס קעצעלע‟, די דערציילונג „ליאם און פעטריק‟) איז אוועק ארבעטן אויף דעם זאוואד. אין איינעם א טאג האט מיר דער ברודער געגעבן צו לייענען קוויטקאס לידער־זאמלונג „אין טראקטאר־צעך‟. כ׳האב איבערגעלייענט און באשלאסן אנקומען אין פז״או (פאבריק־זאוואדישע שול) ביי דעם זאוואד. מיך האט מען אהין אנגענומען אן שום שוועריקייטן. מע האט מיר ארויסגעגעבן א פאסיר־שיין און טאלאנען אין גארקיך. דא האט מען געקענט אפעסן א מיטיק און זיין זאט ביז וועטשערע און די פרייזן זיינען געווען א סך ביליקער, ווי אין בופעט פון „נאצמינדפארלאג‟; און דאך, האט שוין געהאלטן דערביי, כ׳זאל אפנעמען די דאקומענטן און זוכן אן אנדער מקום־מנוחה. די סיבה — קיין פריי ארט אין איינע פון די פילצאליקע צוזאמענוווינונגען איז פאר מיר ניט געווען. מיין פז״או־לערער (הערמאן, אויב כ׳האב קיין טעות ניט, איז געווען זיין פאמיליע) — א באיארטער אינזשעניר, נאר אלץ נאך א שלאנקער, א שטאלטנער, א מענטש מיט גרויס ערודיציע ניט נאר אין טעכניק. אמת, זיין יידיש ריידן איז געווען אזא, אז כ׳האב אים קוים, קוים פארשטאנען. מיך און נאך א בחורל האט ער ניט איין מאל געפירט איבער א לאנגן קארידאר פון אדמיניסטראטיוון קארפוס און אין עטלעכע צימערן, אנווייזנדיק אויף אונדז, געהאלטן אין איין בעטן, פאדערן, ביז אויף א בלאנק האט מען אים עפעס אנגעשריבן און ביים ארויסגיין האט ער געהאלטן אין איין דאנקען.
אין קארידאר האט ער איבערגעלייענט צו וועמען איז וואס געשריבן, אריין צוריק אין צימער און אוועקגעלייגט דעם בלאנק, ווו גענומען. די טיר האט מען פארמאכט. א קריגעריי האבן מיר געהערט. צוריק איז ער ארויסגעגאנגען מיטן זעלבן פאפירל. אונדז ביידן האט ער געזאגט:
— איך גיב אייך מיין היימישן אדרעס. ביי א נויט, קענט איר ביי מיר איבערנעכטיקן.
וואס פאר א נויט אונדזער לערער האט געהאט אין זינען האבן מיר דאן נאך ניט פארשטאנען.
ווידעא וועגן מישע לעוו
 

[1] סוויטקע (ס) — א לאנגער ווינטער־מאנטל
[2] עמע קאזאקעוויטש (1913־1962) — יידישער און רוסישער שרייבער
[3] טביה גען (1912־2003) — פראזאיקער [זוך: „פון אונדזער עזבון, טביה גען]
[4] איציק גרינזייד (1905־1942) — פראזאיקער, זשורנאליסט, רעדאקטאר
[5] הירש דאבין (1905־2001) — פראזאיקער [זוך: „פון אונדזער עזבון, הירש דאבין]
[6] הערשל דיאמאנט (1911־1943) — דיכטער
[7] מאטל גרוביאן (1909־1972) — דיכטער [זוך: „פון אונדזער עזבון‟,מאטל גרוביאן]


Share this:TwitterFacebookPrintLike this:Like Loading...

Related
 


Tagged: jewsliteraturestoryYiddish 
Post navigation


Previous Post
לאפסוס־קאקטוס — 24 

Next Post
די געשיכטע פון יידן אין בעמען און מערן (6) 



