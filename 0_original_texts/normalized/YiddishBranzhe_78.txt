

לאפסוס־קאקטוס — 41 



 by באריס סאנדלער 
February 1, 2021January 31, 2021 Filed under:
באריס סאנדלער
לאפסוס־קאקטוס
לאפסוס־קאקטוס
שפראך 

די צייט ברענגט פאר דער שפראך נייע ווערטער, און פארקערט — מיט דער צייט ווערן געוויסע ווערטער פארעלטערט; זיי געפינען זייער ארט אויף די זייטן פון ווערטער־ביכער, ווי שפראך־צייכנס פון א פארגאנגענער תקופה.
דער אויפברויז פון ווארטשאפונג האט זיך באזונדערס אנטפלעקט אין דער שטורמישער תקופה פון בויען א ניי סאציאליסטיש לעבן אינעם לאנד פון ראטן. יידיש, ווי אן אנערקענטע נאציאנאלע שפראך פון דער יידישער באפעלקערונג, האט געפאדערט פון די יידישע שפראך־מומחים, שרייבערס, רעדאקטארן נייע ווערטער און באגריפן, כדי אנצורופן און דעפינירן די קאלאסאלע רעוואלוציע־ענדערונגען. יידיש האט זיך צוזאמען מיט דער יידיש־רעדנדיקער יוגנט ארויסגעריסן פונעם שטעטל און חדר, און איז אריינגעפאלן אין סאמע קאכעניש פון אלע לעבנס־אספעקטן. אזוי זיינען געבוירן געווארן הונדערטער, אויב נישט טויזנטער נייע ווערטער און באגריפן, וואס היינט קאן ס׳רוב פונעם געשאפענעם אפגעשאצט ווערן ווי א שפראכלעכער אוצר באגראבן אונטער די חורבות פון סאוועטן־פארבאנד.
מיר וועלן נישט טשעפען היינט די ווערטער, וואס שטעלן מיט זיך פאר „סאוועטישע ראשי־תיבות‟. אין תוך גערעדט, איז אזא אופן צו פארקירצן, למשל, אן אויסטייטשונג פון א פסוק אדער א נאמען פון א תלמיד־חכם איז געווען זייער פארשפרייט ביי יידן. איך וויל ווייטער ברענגען בלויז עטלעכע מוסטערן פון ווערטער, וואס די נייע סאוועטישע ווירקלעכקייט האט אריינגעבראכט אין יידיש־סאוועטישן וואקאבולאר.
וואס מיינט, למשל, דאס ווארט „איבערגעבורטלער‟?
איבערגעבורטלער (ווערט גענוצט נאר אין א נעגאטיוון זין) — א פארשוין, וואס האט געביטן זיינע פאליטישע, אידעאלאגישע אנשויונגען און איז אריבער אויפן צד פון די שונאים. אנדערש געזאגט, א פאררעטער.
אן אנדער זייער וויכטיק ווארט, „איינמעלדונג‟, אנדערש געזאגט, א שטעמפל אין פאס, וואס פלעגט רעגיסטרירן און צובינדן דעם בירגער צו א קאנקרעט ארט (דארף, יישוב, שטאט), ווי א הונט צו א קייט.
אדער דאס געשמעלץ פון צוויי ווערטער „ארבעט‟ און „ביכל‟ אין איין ווארט — „ארבעטסביכל‟. דאס דאזיקע ניי־געשאפענע ווארט ווערט גלייך פארוואנדלט אין א קאנקרעטער דעפיניציע. יעדער דערוואקסענער סאוועטישער בירגער אן אן ארבעטסביכל, ווו עס פלעגן אריינגעשריבן ווערן אלע פרטים פון זיין ארבעט־טעטיקייט, פלעגט באלד געשטעמפלט ווערן מיט אן אנדער ווארט, געבוירן אויף די שפאלטן פון סאוועטישן ארבעטער־קאדעקס — „טונעיאדעץ‟. אין סאוועטן־פארבאנד, לויט דער קאנסטיטוציע, האט יעדער געזונטער בירגער געמוזט ארבעטן און זיין באווארנט מיט ארבעט. קיין ארבעטלאזיקייט, ווי באוווסט, האט אין סאוועטן־פארבאנד נישט עקזיסטירט.
מיר וועלן זיך נאך אומקערן צו די אזוי גערופענע „סאוועטיזמען‟ אין אונדזער רובריק, ווייל ס׳איז באזונדערס וויכטיק זיי פארשטיין בשעתן לייענען די ווערק פון די יידישע סאוועטישע שרייבערס.
*
מיר האבן שוין געשריבן וועגן ווארטשאפונג („לאפסוס־קאקטוס‟ —8, —9) און ווארט־קאלקעס. די טעמע איז אבער נישט אויסצושעפן, ווייל נייע „לאפסוסן‟ הערן נישט אויף גרילצן אין אויער און ארויסקריכן פון די טעקסטן, ווי ווערעמלעך פון א פירה. בלויז צוויי ביישפילן פון אזא „שאפערישקייט‟:
דער קאנטענט פונעם בוך איז צונויפגעשטעלט זייער קרעאטיוו.
ס׳איז קלאר, אז דעם אויטאר פון דעם זאץ ליגן אויפן שפיץ־צונג די ענגליש־שטאמיקע ווערטער content און creatively, אבער צו וואס פארמיסטיקן די שפראך, ווען מע קאן עס זאגן אויף א קלארן מאמע־לשון:
דער אינהאלט (תוכן) פונעם בוך איז צונויפגעשטעלט זייער שאפעריש.
אן אנדער ביישפיל:
אלע וועלן באקומען א געלט־שטיצע, כדי נישט צו סטיגמאטיזירן די ארבעטלאזע.
געוויס איז דאס ענגלישע ווארט stigmatision געווארן לעצטנס זייער פארשפרייט; אזוי גיך, אז מ׳האט עס נישט באוויזן איינשליסן אינעם „ארומנעמיקן יידיש־ענגלישן ווערטערבוך‟. אן אנדער זאך צי דארף מען בכלל דאס ווארט אריינשלעפן אין יידיש. צוריק גערעדט, זיינען דאך ביז היינט אויך געווען נישט ווייניק „סטיגמאטיזירטע‟ סאציאלע גרופעס און יחידים. ווי אזוי זשע האט די געזעלשאפט זיך געגעבן אן עצה זיי נישט „סטיגמאטיזירן‟?
אויף א לייטיש מאמע־לשון וואלט עס געקאנט קלינגען אזוי:
אלע וועלן באקומען א געלט־שטיצע, כדי נישט צו לאזן א שאנדצייכן אויף די ארבעטלאזע.
אדער:
אלע וועלן באקומען א געלט־שטיצע, כדי, חלילה, נישט דערלאזן, אז די ארבעטלאזע זאלן זיך פילן דערנידעריקט (מאראליש טראוומירט).
המשך קומט
אייער לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: linguisticYiddish 
Post navigation


Previous Post
נאטיצן פונעם רעדאקטאר — 40 

Next Post
פון אונדזער עזבון: יוסף (יאסל) בוכבינדער (1908־1993) 



