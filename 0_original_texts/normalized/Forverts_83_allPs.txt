 ווילט איר זיך צוהערן צו אן א שיעור מוסטערן פונעם עכטן ליטווישן יידיש? אויב יא דארפט איר אריינקוקן אינעם ריזיקן ווידעא־ און אוידיא־ארכיוו, וואס ד״ר הירשע־דוד כ״ץ האט לעצטנס ארויסגעשטעלט אין יוטוב . 
 אין אן עקסקלוסיוון אינטערוויו האט דער באקאנטער יידיש־פארשער איבערגעגעבן דעם פארווערטס, אז דערווייל זענען אין זיין אינטערנעץ־ארכיוו אריין בערך 400 מאטעריאלן; בסך־הכל קלייבט ער זיך צוגעבן נאך טויזנטער רעקארדירונגען. 
 נאך אין די 1970ער און 1980ער יארן, זייענדיק א סטודענט אין ניו־יארק, האט כ״ץ אנגעהויבן רעקארדירן זיינע שמועסן מיט עלטערע ליטוואקעס. דעמאלט האט ער זיך באנוצט מיט פשוטער ביליקער אוידיא־אויסשטאטונג. אין 1990 האט ער צום ערשטן מאל באזוכט ליטע און ווייסרוסלאנד; האט ער אנטדעקט,אז אינעם געוועזענעם ראטן־פארבאנד קען מען נאך טרעפן א סך יידן, וואס קאנען דערציילן אוניקאלע מעשיות וועגן זייער שפראך, קולטור און פאלקלאר. אחוץ אויספרעגן יידיש־רעדנדיקע אימיגראנטן אין די פאראייניקטע שטאטן און אנדערע מערבדיקע לענדער, האט ער געהאלטן, אז ס׳איז אויך וויכטיק אויסצוהערן די אינפארמאנטן, וואס לעבן נאך אינעם היסטארישן יידישלאנד. 
 ווי א סטודענט פון יידישער לינגוויסטיק ביים קאלומביע־אוניווערסיטעט, האט כ״ץ זיך גענומען פארשן דעם קורלענדישן מערב־יידיש – גאר א זעלטענעם דיאלעקט, וואס איז, צום באדויערן, שוין דעמאלט כמעט אין גאנצן פארשווונדן געווארן. ביים אנהייב האט ער נישט געקאנט געפינען קיין איין ייד, וואס קען אזא לשון. סוף־כל־סוף, האט זיך אים אבער איינגעגעבן צו געפינען אינפארמאנטן אזוינע. 
 ווען איך האב זיך אין די 1990ער יארן געלערנט אין ישיבה, האב איך זיך אליין באקענט מיט איינעם א בחור פון ליבאווע, לעטלאנד, וואס האט מיר דערציילט, אז די יידישע משפחות אין אט־דעם שטעטל זענען געווען פון צוויי באזונדערע מינים: די געוויינטלעכע ליטוואקעס, וואס האבן פאר דער מלחמה געהאט א רב, און די קורלענדער מיט זייער „אבער־ראבינער‟ (הויפט־רב אויף דייטשיש). יענער בחור האט אבער קוים פארשטאנען יידיש און נישט געוווסט, צי יענע יידן רעדן אויף א באזונדערן סארט יידיש, אדער אויף דייטשיש. 
 כ״ץ האט מיטגעטיילט, אז ער האט אליין געטראפן דייטשיש־שפראכיקע קורלענדער יידן, נאר ער האט אויך אויסגעזוכט יחידים, וואס האבן דעמאלט נאך גערעדט אויף זייער אייגענעם יידיש־דיאלעקט. די מעשה וועגן דעם „אבער־ראבינער‟ האט ער באשטעטיקט; ביי די קורלענדער יידן איז געווען אן אייגענער „דייטשישער‟ נוסח יידישקייט. אין דעם ווידעא קענט איר הערן כ״צעס שמועס מיט א יידענע פון ליבאווע, ביילע באגדאנאווא, וואס זאגט אפט „איך וואר‟ אנשטאט „איך בין געוועזן‟. אין דער זעלבער צייט רעדט זי ארויס געוויסע ווערטער, וואס שטאמען פון לשון־קודש, מיט א טיפישן ליטווישן אקצענט, אויסמישנדיק „ש‟ מיט „ס‟ ווי, למשל, „בעשמעדרעש‟ (בית־מדרש). 
 כמעט אלע אנדערע יידן אין די רעקארדירונגען רעדן אויף פארשיידענע וואריאנטן פונעם געוויינטלעכן ליטווישן יידיש. א טייל אינפארמאנטן זענען פון מיזרח־אוקראינע, ווו עס האבן זיך, אנהייבנדיק פונעם 19טן יארהונדערט, באזעצט א סך ליטוואקעס. ס׳איז אינטערעסאנט, אז ביי כ״צעס אינפאראמנטן האט זיך דער ליטווישער היים־דיאלעקט במשך פון עטלעכע דורות נישט אויסגעמישט מיטן אוקראינישן דרום־יידיש. ווי ער דערקלערט, איז אין מיזרח־אוקראינע געווען א קלארע גרענעץ צווישן די דיאלעקטן. 
 בעת זיינע נסיעות איבער די שטעטלעך האט כ״צן זיך איינגעגעבן צו געפינען דעם קבר פון זיין אייגענער עלטער־באבע, מוינע. זיין טאטן, דעם יידישן פאעט מיינקע כ״ץ, האבן די טאטע־מאמע געגעבן דעם נאמען נאך איר. (אין דער געגנט לעבן ווילנע, ווו כצעס טאטע איז געבוירן געווארן, איז מיינע געווען א פארשפרייטער מענערישער נאמען.) ווען כ״ץ איז אנגעקומען קיין סוויר, ווו זיין עלטער־באבע ליגט באערדיקט, האט ער געמיינט אז ס׳וועט דויערן לאנג צו געפינען איר מצבה, און ספעציעל געפארן אהין אויף א חודש צו ארבעטן אויפן ארטיקן בית־עולם. „איז וואס האט גאט געטאן? האבן מיר געפונען דער באבע מוינעס מצבה אין איין שעה!‟ – האט כ״ץ געזאגט. 
 הירשע־דוד כ״ץ רעדט אליין, פרינציפיעל, אן עכטן ליטווישן יידיש און איז פארטאן אין כלערליי זאכן, וואס האבן צו טאן מיט די ליטוואקעס. זיין ריזיקער ווידעא־ און אוידיא־ארכיוו איז נאר איין טייל דערפון – הגם, מסתמא דער גרעסטער – פון זיינע גרויס־מאסשטאביקע פראיעקטן. ער ארבעט איבערן גרויסן אטלאס פונעם צפון־מיזרחדיקן, ליטוויש־רייסישן יידיש ; אויפן אייגענעם ענגליש־יידישן ווערטערבוך , ווו ער שטעלט דעם טראפ אויפן ווילנער יידיש; אויפן לעקסיקאן פונעם אשכנזישן לשון־קודש און לשון־תרגום (אראמיש). זיין ווערטערבוך איז אן אפענער פראיעקט; ער בעט די לייענער אריינצושיקן די ווערטער, וואס פעלן דארט, און פארצולייגן מעגלעכע תיקונים. 
 כ״ץ האפט, אז צווישן א טייל פרומע ירושלימער יידן, ווי אויך ביי געוויסע פרומע קרייזן אין אמעריקע, האט דער ליטווישער יידיש א שאנס זיך אויסצוהאלטן. די צוקונפטיקע „כלל־שפראך‟, דאס גערעדטע שמועס־לשון, איז אבער פאר אים דער פויליש־אונגערישער חסידישער יידיש. אינעם אינטערוויו האט ער באטאנט, אז די יידישיסטן דארפן זיין „אויפן זיבעטן הימל‟ צוליב דעם, וואס הונדערטער טויזנטער חרדים היטן אפ די שפראך. 
 איי, די חרדים מישן אריין א סך ענגלישע ווערטער און פארפלאנטערן דעם גראמאטישן מין? מאכט נישט אויס, באטאנט דער פארשער. אדרבה, כ״ץ לויבט דעם „ אידיש ווערטער אוצר ‟, וואס די חרדישע פרוי ביילע ראט האט ארויסגעגעבן מיט עטלעכע יאר צוריק. ער האלט, אז דאס איז אן ערשט־קלאסיק ווערטערבוך, וואס ווייזט, אז דער לעבעדיקער חרדישער יידיש האט זיינע אייגענע פארשער און מומחים. וואס שייך דעם ליטווישן יידיש, וויל דער שאפער פונעם ארכיוו פארזיכערן, אז כאטש אין דער אינטערנעץ זאל ער פאראייביקט ווערן. 
