
 אינעם שוועדישן פארלאג ״אלניאנסקי טעקסט״ איז מיט עטלעכע טעג צוריק דערשינען א זאמלונג פון וועלוול טשערנינס דערציילונגען אין זשאנערן פון וויסנשאפטלעכער פאנטאסטיק און פענטעזי ״יידישע פאקטאזיעס״. דאס בוך איז פרעכיטיק אילוסטרירט מיט געמעלן פון דער באוווסטער ביראבידזשאנער קינסטלערין ראזע סטראקאווע. 
 אינעם ביראבידזשאנער קאנטעקסט דארף מען באצייכענען אויך דעם פאקט, אז וועלוול טשערנין, וועלכער איז באוווסט איבערהויפט ווי א דיכטער און א ליטעראטור־קענער, האט דעביוטירט אין דער נייער פאר אים אמפלוא פון א שרייבער א פאנטאסט מיט א פאר יאר צוריק דווקא אין ״ביראבידזשאנער שטערן״ – סיי אויף יידיש, סיי אין זיין אייגענער רוסישער איבערזעצונג. 
 זינט דעמאלט זיינען וועלוול טשערנינס פאנטאסטישע דערציילונגען דערשינען אין יידישן אריגינאל אויך אינעם זשורנאל ״יידישלאנד״ און אין דער אינטערנעץ־צייטונג ״פארווערטס״, אויף רוסיש – אינעם אלמאנאך ״ביראבידזשאן״ און ישראלדיקע ליטערארישע אויסגאבעס ״יערוסאלימסקי זשורנאל״ און ״ארטיקל״ און אויף העברעיש – אינעם תל־אביבער זשורנאל פאר אוטאפיע און דיסטאפיע ״נכון״, ווי אויך אין דער אינטערנעץ־צייטשריפט ״יקום תרבות״. 
 ס׳איז אנגענעם צוצוגעבן, אז די יידישע אויטאנאמע געגנט ווערט גאנץ אפט דערמאנט אין וועלוול טשערנינס פאנטאסטישע דערציילונגען. אין אייניקע פון זיי פארנעמט די ביראבידזשאנער טעמאטיק דאס צענטראלע ארט. 
 
 יע. קאפלאן 
 