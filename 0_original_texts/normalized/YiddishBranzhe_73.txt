

בענקעניש 



 by באריס סאנדלער 
February 1, 2021February 1, 2021 Filed under:
ליטעראטור
פראזע 

חנוך הנדל פוטערפאס (ליבערמאן), ״די בויער פונעם וואלדהיימער וועג עסן מיטיק״ (1929)
בערל קאטלערמאן
„דער טאטע האט זיך קיינמאל ניט אומגעקערט אהין‟, — האט געזאגט ביטער מיסיס דאבראווסקי. הינטער דעם פענצטער פון איר צימער האט זיך געפליאסקעט דער אומענדלעכער בלויער אקעאן, וואס האט זיך צונויפגעגאסן מיטן אומענדלעכן בלויען הימל. די צעשפרייטע דא און דארט וואלקנדלעך האבן מיר דערמאנט יענע ווונדערלעכע דערשיינונג, וואס כ׳האב שוין געהאט געזען עטלעכע מאל אין קעמפס־ביי: דער לייכטער מארגנדיקער ווינט האט געטריבן איבער די אקעאן־כוואליעס א געדיכטע וואלקן־מאסע. דאס איז געווען א גראנדיעזע פארשטעלונג פון דער נאטור: די וואלקנס האבן אויסגעפורעמט א וואנט, נאכמאכנדיק, פונקט ווי אין שפיגל, די מאנומענטאלע פעלדזן, וואס שטרעקן זיך לענג־אויס דעם ברעג — די „אפאסטאלן‟. דער ווינט האט אן רחמנות געטריבן די וואלקנס צו זייער גורלדיקער טרעפונג מיט די פעלדזן. באלד וועלן די וואלקנס אריינשניידן זיך אין די „אפאסטאלן‟, צעפאלן זיך אויף פארמלאזע שטיקלעך און ווערן צעזייט און צעשפרייט אין די גלייכגילטיקע הייכן.
„עס איז געווארן א טראגעדיע פון זיין לעבן‟, — האט פארגעזעצט מיסיס דאבראווסקי. זי איז געלעגן אויף דער פארדעקטער בעט אונטער דער עקזאטיש־בונטער אויסגעהאפטענער קאלדרע, און איך בין געזעסן אנטקעגן אינעם אנטיקוואר־פאטעל מיט געשניצטע הענטלעך. אויף די ווענט זיינען געהאנגען טשיקאווע אימפרעסיאניסטישע בילדער. הינטער מיין רוקן האט זיך אן א סקריפ געעפנט א טיר און א שמייכלענדיקע שווארץ־חנעוודיקע דינסטמויד אינעם ווייסן פארטעך האט געבראכט א טאץ מיט א כינעזישן טיי־סערוויז. מיסיס דאבראווסקי האט צוגעשטימט מיט איר שיינעם גרויען קאפ און די מויד האט אנידערגעשטעלט די טאץ אויף א קליין טישל לעבן דער בעט.
„גיסט זיך אן אייער טיי‟, — האט געזאגט מיסיס דאבראווסקי, — „דער טאטע האט תמיד געהאלטן פון טיי און ניט פון קאווע. ער האט נאך פארקאכט זיך דעם… ווי הייסט עס… טשיפיר, איא?‟ — זי האט א שמייכל געטאן. — „מע האט אים אויסגעלערנט דארטן. מע דארף ניצן דערצו א סך טיי, א גאנץ פעקעלע. נו, איר ווייסט דאך מסתמא. דארטן האבן אלע עס געוווסט.‟
די דינסטמויד ווארפט אויף מיר עפעס א כיטרע בליק און פארמאכט נאך זיך די טיר. איך האלט דאס כינעזישע טשייניקל פארן עלעגאנטן הענטל מיט א גאלדענעם ראנד און גיס אן די בורשטין־קאלירטע פליסיקייט אינעם פלאכן טעסעלע, אויך באפוצט מיט א גאלדענעם ראנד. איך זע שוין, אז דער טיי איז נאך לויז, אוודאי קיינמאל ניט קיין טשיפיר.
בשעת איך אפעריר מיטן טשייניקל, פארציילט מיסיס דאבראווסקי ווייטער: „ער איז אנגעקומען אהין צווישן די ערשטע, אינעם 29סטן צי 30סטן, כ׳ווייס ניט גענוי. געארבעט אויף די סאמע שווערסטע ארבעטן — געטריקנט בלאטעס, געקארטשעט ביימער, געבויט וועגן. אזוי האט ער טאקע געוואלט, דער טאטע, ער איז געווען אן אמתער פארטייער. ניט אלץ האט זיך ארויסגעוויזן אזוי, ווי ער האט זיך געמאלט פון דער ווייטנס, אבער דאס איז געווען א ממשותדיק לעבן; אזא, וואס מע לעבט אדורך מיט אלע חושים און מיט דעם גאנצן הארץ. און די מאמע — זי איז געבליבן אין ריגע מיט מיין עלטערער שוועסטער. טאג־טעגלעך האט זי געווארט אויף זיינע בריוו. ער האט איר אלץ גאר פרטימדיק באשריבן. זי האט פארגעדענקט זיין „מאנטרע‟: „אפשר דארף איך טאקע ניט קיין ביראבידזשאן, נאר ביראבידזשאן דארף יא מיך, אונדז און אונדזערע קינדער…‟ די מאמע האט אים דעמאלט אנגעשריבן, אז דאס איז זייער אן ערנסטע פראגע, און זי מוז עס באהאנדלען מיט אים פערזענלעך, און אין די בריוו איז עס דאך אוממעגלעך… דו פארשטייסט מיך. אבער עס זיינען אריבער כמעט דריי יאר ביז ער האט זיך ארויסגעריסן צו איר. כ׳ווייס ניט, וויאזוי האט ער מצליח געווען. ער איז געפארן אין אורלויב און צוגעזאגט זיינע קאמראדן זיך אומקערן מיט דער פרוי און טאכטער.‟
„זייט איר אין דער אמתן אויסגעוואקסן דארטן?‟ — פרעגט מיך פלוצעם מיסיס דאבראווסקי גאר אויפגערעגט. איר „דארטן‟ קלינגט פילזיניק און אפילו מיסטיש. איך באשטעטיק עס שטומערהייט, האלטנדיק דאס טעסעלע ביי די ליפן, זופנדיק מיין לויזן טיי. — „און איך האב ניט געהאט אזא מזל… ווייסט פאר וואס?‟
הינטער מיין רוקן עפנט זיך ווידער די טיר און עס באווייזט זיך דאס שמייכלענדיקע פנים פון דער דינסטמויד: „מער טיי?‟ — פרעגט זי אויף א מין קנאקנדיקן ענגליש. נאר מיסיס דאבראווסקי הערט זי ניט. זי קוקט זיך איין אין דער אקעאניש־הימלדיקער בלוי הינטער דעם פענצטער און האלט אין איין ריידן אויף א שפראך, וואס איז אין גאנצן אומפארשטענדלעך פאר דער דינסטמויד. יענע גיט א פארצווייפלטן קוק אויף מיר און, דערזעענדיק, אז איך פארשטיי יא די מאדנע רייד פון איר בעל־הביתטע, ווערט נעלם הינטער דער טיר.
„ווייסט איר, פאר וואס איך האב ניט געהאט דאס מזל אויסצווואקסן דארטן? דאס איז צוליב דער מאמען. ווען דער טאטע איז געקומען צו פארן קיין ריגע, האט זי געטאן אלץ, כדי אים צוהאלטן לעבן זיך ווי מעגלעך לענגער. כ׳ווייס ניט, וויאזוי האט זי עס אויסגעפועלט… ער איז דאך געווען א געטרייער פארטייער, געשטאמלט כסדר: „מע דארף מיך דארטן, מע דארף אונדז דארטן‟. שפעטער מיט ניין חדשים בין איך געבוירן געווארן…‟
מיסיס דאבראווסקי איז אנטשוויגן געווארן אויף א רגע און געווארפט אויף מיר א מחילה־בעטנדיקן קוק.
„די מאמע האט געטענהט, אז די קינדער נייטיקן זיך דערווייל אין א ווארעם ארט און אז ביראבידזשאן מוז א ביסל צוווארטן. ווען די טעכטער וועלן אונטערוואקסן, דעמאלט… און דער טאטע האט זיך געלאזט איינריידן. די מאמע האט געשווינד איינגעפאקט די וואליזקעס, און מיר זיינען אפגעפארן קיין לאנדאן, און פון לאנדאן שוין אויף א שיף אהער, קיין קייפטאון. די מאמע האט געהאט דא ווייטע קרובים. דעמאלט פלעגן אלע פארן צו קרובים, ניט ווי איצט. אט מיינע קינדער — איין זון וווינט אין אויסטראליע, די אנדערע צוויי, א זון און א טאכטער, וווינען אין ענגלאנד. זיי זיינען אוועק צו ארבעטן, קיינעם האבן זיי ניט געהאט דארטן, און איך בין דא… ליג מיר… אליין… זינט מיין מאן איז געשטארבן. ער׳ז געווען א פראמינענטער אוניווערסיטעט־פראפעסאר און א גוטער ספארטמענטש — ביציקלעטן, יאכטן…‟
מיט א זיפץ האט מיסיס דאבראווסקי זיך א ביסל אויפגעהויבן: „קאנט איר אנגיסן מיר א גלעזל טיי?‟
איך גיס אן פונעם טשייניקל די בורשטין־קאלירטע פליסיקייט, וואס איז שוין ניט אזוי הייס, אבער א סך טונקעלער ווי פריער.
„שיט ניט אריין קיין צוקער, ביטע. איך וועל עס נעמען וופריקוסקו [1], ווי דער טאטע. זיי האבן אזוי געטרונקען טיי דארטן, וופריקוסקו‟.
זי שטרעקט אויס די האנט, עפנט א פושקעלע, נעמט מיט צוויי פינגער ארויס א קוביקל צוקער און לייגט עס גאנצערהייט אין מויל אריין. א געוויסע צייט זיפט זי פון איר טעסעלע און ביידע שווייגן מיר אפ א פאר מינוט. דאס שווייגעניש קומט אונדז אן ניט שווער. זי איז אריינגעטאן אין אירע זיס־ביטערע זכרונות, און איך שטעל זיך פאר א יונגן בחור, דעם צוקונפטיקן טאטן פון מיסיס דאבראווסקי, זיצנדיק ערגעץ ביים טייך אויף א געפאלענעם בוים, לעבן א שייטער מיט א זידנדיק קעסעלע וואסער. ארום אים זיצן און ליגן אויף דער ערד אזעלכע ווי ער בחורים און מיידלעך, שלעכט אנגעטאן, מיט צעשויבערטע האר און לאכנדיקע פנימער. אט־אט-א וועלן זיי טרינקען טיי, וואס וועט בלייבן אפשר דער סאמע געשמאקער געטראנק אין זייער לעבן. ווער ווייסט, וואס איז זיי באשערט אויסצושטיין, באזונדערס די, וואס האבן זיך אדורכגעשלאגן אהין פון אויסלאנד. זיי ווארפן זיך איבער מיט וויצן, און זייער גורל איז שוין פארויסגעזען, און דאך האלטן זיי נאך דערווייל זייער צוקונפט אין זייערע הענט. איך דערשפיר דעם רויך פון זייער שייטער און פון א סך אנדערע שייטערס, און איך וויל שטארק, אז גאט זאל זיי אפהיטן פון אלע קומענדיקע צרות. איך זע שוין מיינע אייגענע קרובים, פארנדיק העט ווייט איבער בלויע ימען, ווו זיי וועלן פארברענגען זייערע טעג אין א זיס־ביטערער בענקשאפט נאך עפעס, וואס איז קיינמאל ניט געשען.
„ס׳איז ניט צוליב אייער מאמען‟, — זאג איך פלוצעם און האב שוין חרטה, אז אין דעם פאל וואלט עס געווען בעסער דווקא שווייגן. נאר מיסיס דאבראווסקי שטימט צו מיט איר שיינעם גרויען קאפ, און מיר איז ניט קלאר, צי איז זי מסכים מיט מיר, צי האט זי עס צוגעשטימט אירע אייגענע געדאנקען.„ער האט זי, דאכט זיך, ביזן סוף ניט מוחל געווען… ער פלעגט די גאנצע צייט זיך רייסן אהין. אבער די צייטן האבן זיך געביטן, איר ווייסט דאך — די מלחמה, דער שרעקלעכער סטאלין, און נאכדעם איז עס שוין געווארן צו שפעט — די יארן… אזוי איז ער געשטארבן, בענקענדיקערהייט. דערציילט זשע מיר, וויאזוי איז עס געווען דארטן, ווי האט איר געלעבט? איך האב אזוי לאנג געוואלט זיך טרעפן מיט אן אמתן ביראבידזשאנער! ווען מע האט מיר דערציילט, אז איר זייט דא, האב איך אפגעריסן אלע טעלעפאנען, אנפרעגנדיק זיך וועגן אייך!‟
איך עפן דאס מויל, כדי צו דערציילן, וויאזוי מיר האבן געלעבט דארטן, ס׳מאכט מיר ניט אויס צו באשרייבן אונדזערע דארטיקע ביציקלעטן און יאכטן… נאר זי הערט מיך ניט. זי רעדט זיך אירס:
„מיר זיינען ממש אויסגעוואקסן אויף זיין טרוים. מיר האבן געוווסט די נעמען פון אלע זיינע חברים, מיט וועלכע ער האט געבויט דעם וועג קיין וואלדהיים. ער איז שוין געלעגן א שווערקראנקער, אבער פלעגט נאך אלץ זיך דערמאנען און איבערדערמאנען פון דארטן, ווי עס וואלט געווען דאס סאמע וויכטיקסטע אין זיין לעבן. איז עס א משוגעת אזא? וואס וואלט געשען מיט אונדז דארטן?‟
איר פילזיניקס „דארטן‟ פאלט פונעם טיש־בארג אראפ און רופט זיך אפ אין מיין קאפ מיט א באס־סטרונע. מיר הייבן ביידע אן זינקען אין דער שטילקייט, וואס איז פול מיט בענקעניש. מיסיס דאבראווסקי קוקט ווידער זיך איין אין דעם פענצטער. די זון נייגט זיך שוין צום האריזאנט, און די אקעאניש־הימלדיקע בלוי ווערט באווירצט מיט גאלד. מיסיס דאבראווסקי פארמאכט די אויגן פון מידקייט. איך געזעגן זיך, שטיי אויף, גיי ארויס און פארמאך די טיר פונעם צימער מיטן שקיעותדיקן אומענדלעכן אקעאן, וואס גיסט זיך צונויף מיטן אומענדלעכן הימל.
[1] וופריקוסקו (פריקוסקע) — אפבייסנדיק גלייך פונעם שטיק צוקערחנוך הנדל פוטערפאס 

Share this:TwitterFacebookPrintLike this:Like Loading...

Related
 


Tagged: fasadliteraturestoryYiddish 
Post navigation


Previous Post
אונדז שרעקט ניט דער קאראנא־ווירוס 

Next Post
אויף א שיף קיין אדעס 



