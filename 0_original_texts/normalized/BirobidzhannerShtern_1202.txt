
 סודותפולע און פארשיידנארטיקע – די דורותדיקע טראדיציעס פון יאפאן באצויבערן און ציען צו די טוריסטן פון אלע עקן וועלט. און אפילו אויב איר וווינט ווייט־ווייט פונעם ״לאנד פון דער אויפגייענדיקער זון״, וויל איך כאטש אויף א קאפיטשקע דערנעענטערן אייך צו די קולטורעלע אוצרות פון מיין היימלאנד און דערציילן וועגן זייער אן אינטערעסאנטן יום־טוב. 
 דעם 7טן יולי קומט אין יאפאן פאר א פעסטיוואל ״טאנאבאטא״. דאס איז זייער א פאפולערער יום־טוב, וואס מע מערקט אים אפ אין יעדער פראווינץ אויף זייער שטייגער, אבער די אלגעמיינע טראדיציעס זיינען די פאראדן, פייערווערק און יום־טובדיקע באפוצונג פון די גאסן. 
 ערב יום־טוב נעמט מען קליינע דינע קאלירטע בייגעלעך פאפיר און פארשרייבט אויף זיי די וווטשן.&nbsp; אזעלכע שטיקלעך פאפיר הייסט מען טאנזאקו. מע הענגט זיי אויף אויף סאסא – א מין יאמש וואס פארמאגט א סך לאנגע בלעטער. לאנג פארן אנהייב פונעם יום־טוב קען מען געפינען סאסא כמעט אומעטום – אין קראמען, אין קינדער־גערטנער, אויף סטאנציעס און אזוי ווייטער. 
 ס׳איז זייער טשיקאווע צו לייענען, וואס איז אנגעשריבן אין טאנזאקוס. די ווונטשן זיינען מיינסטנס פארבונדן מיט געזונט, דערפאלגן אין דער לער און פרנסה. לאמיר לייענען עטלעכע פון זיי – איך וועל אייך איבערזעצן פון יאפאניש אויף יידיש: ״איך וויל ווערן א בת־מלכה״, ״איך וויל האבן חתונה״, ״איך וויל ווערן א קארטוניסט״, ״איך וויל שפילן פוסבאל בעסער״… זאל זייערע ווינטשעוואניעס מקוים ווערן! 
 היייאר זיינען א סך טאנזאקוס פארבונדן מיטן פאנדעמיע פון קאראנעווירוס – ״איך וויל נישט שטארבן אין עלנטקייט״, ״זאל זיך ענדיקן די פאנדעמיע״… מע קען זען, אז טאנזאקוס שפיגלען אפ ניט נאר די פערזענלעכע איבערלעבונגען, נאר אויך די אקטועלע געשעענישן אין יאפאן און אפילו אין דער וועלט. 
 אויב איר וועט קומען צו פארן קיין יאפאן אין יוני אדער אין יולי, פארגעסט נישט צו געפינען סאסא און שרייבן אייער טאנזאקו – טרוימען איז געזונט! 
 
 פון סאטאקא קאמאשידא, 
 &nbsp; טאקיא 
 