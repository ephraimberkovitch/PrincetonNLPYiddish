

נאטיצן פונעם רעדאקטאר — 29 



 by באריס סאנדלער 
February 1, 2020February 1, 2020 Filed under:
באריס סאנדלער
נאטיצן פונעם רעדאקטאר 

מיין משפחה
מיין פריינד, עלטער פון מיר אויף עטלעכע יאר, האט מיך אנהייב חודש באגריסט מיט מיין ווערן א בן־שיבעים און צוגעגעבן: „ברוך־הבא אין אונדזער קלוב!‟ — און ס׳האט זיך גלייך דערמאנט: בעלץ. 1950ער יארן. קלוב „ציגייניע‟. א כאפטע חברה פון מיין עלטער דרייט זיך ביי דער אריינגאנג־טיר און צווישן זיי אויך מיין ווייניקייט. דער קלוב איז געווען מיין ערשטע קולטור־אינסטיטוציע. דארט, צוויי מאל אין דער וואך, האט מען געוויזן קינא. דער קינאמעכאניקער, פעטער אילושע, האט געהאלטן א שטרענג אויג אויף מיין מאראלישער דערציונג. שטענדיק, ווען ער האט געוויזן א פילם, וואס קינדער ביז זעכצן יאר טארן אים נישט קוקן, האט ער אלע מיינע חברים אריינגעלאזט צו זען דעם פארווערטן פילם, נאר נישט מיך. „דער פילם איז נישט פאר דיר! קום, ווען ס׳ווערן זעכצן!..‟ — און רעד צו דער וואנט!
פאר וואס גראד איך בין געפאלן א קרבן פון פעטער אילושעס זיטלעכע פרינציפן, איז פאר מיר געבליבן א סוד ביז היינט. און דאך האט ער זיין ווארט געהאלטן; גאר אין גיכן נאכן ווערן זעכצן, האב איך באקומען מיין פאס, ווי ס׳האט זיך געפירט אין סאוועטן־פארבאנד. שיער נישט אינעם זעלבן טאג האט מען געוויזן אין אונדזער קלוב א פילם, וואס נאך נעכטן וואלט איך אין זאל אריין נישט געטראפן. ארויסגעשטעלט דעם שפאגל־נייעם פאס פאר זיך, האב איך זיך געלאזט אטקעגן מיין גורל. פעטער אילושע האט א קוק געטאן אויף מיר מיט א פאטערלעכן בליק און געזאגט, ווי ס׳וואלט געפאסט פאר אן עכטן מוסרניק: „ברוך־הבא אין אונדזער קלוב!‟
איידער כ׳בין אריבערגעטראטן די סימבאלישע שוועל פונעם „שיבעים־קלוב‟ האב איך זיך אומגעקוקט: גלייך נאך מיר איז געשטאנען מיין געטרייע פרוי, רייע, נאך איר — אונדזערע געלונגענע צוויי זין, ארקאדי און זארי, און נאך זיי — אונדזערע שיינע שניר און אונדזערע זעקס אייניקלעך — קיין עין־הרע! ס׳איז דא, דאנקען גאט, מיט וועמען גיין צום יום־טובדיקן טיש, אבי געזונט!
איך באדאנק אלעמען, ווער ס׳האט געהאלטן פאר נייטיק מיך צו באגריסן — אייגענע, פריינד, באקאנטע, ווייניק־באקאנטע און גאר אומבאקאנטע! איך האף, אז דאס בעסטע, וואס כ׳האב געקאנט פאר אייך טאן ביז אהער, האב איך געלאזט אויף די זייטן פון מיינע 23 ביכער, אין מיינע דאקומענטאר־פילמען, אויף די שפאלטן פון „פארווערטס‟, אינעם קינדער־זשורנאל „קינד־און־קייט‟ און „יידיש בראנזשע‟.
איך נעם אייך אלע ארום,
אייער באריס סאנדלער

Share this:TwitterFacebookPrintLike this:Like Loading...

Related
 


Tagged: fasadjewsYiddish 
Post navigation


Previous Post
מיין מאלדאווישע שולמית 

Next Post
לאפססוס־קאקטוס — 30 



