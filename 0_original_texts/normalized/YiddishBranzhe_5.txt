

נאטיצן פונעם רעדאקטאר — 47 



 by באריס סאנדלער 
August 1, 2021August 1, 2021 Filed under:
באריס סאנדלער
ליטעראטור
נאטיצן פונעם רעדאקטאר 


״מיט 60 יאר צוריק איז אין מאסקווע ארויס דער ערשטער נומער פונעם יידישן ליטערארישן זשורנאל „סאוועטיש היימלאנד‟. דעם פארגאנגענעם חודש יולי האט מען אפגעמערקט די דאטע דורך א ווירטועלער טרעפונג, פארגעקומען אויף דער יערלעכער קאנפערענץ פונעם מאסקווער אקאדעמישן צענטער „ספר‟.
די זיצונג איז ארגאניזירט געווארן מיט דער שטיצע פונעם רוסישן יידישן קאנגרעס און דעם יידיש־צענטער ביים יידישן וועלט־קאנגרעס. מער ווי דריי שעה האט מען זיך געטיילט מיט זכרונות וועגן דער ארבעט אינעם זשורנאל, געהאלטן קורצע אנאליטישע רעפעראטן וועגן זיין טעטיקייט און ארומגערעדט דעם בייטראג פונעם זשורנאל אין דער יידישער קולטור (מ. קרוטיקאוו).״
איך האב אויך אנטיילגענומען אין דער וויכטיקער טרעפונג, און ווי א צוגאב צו דעם, וואס כ׳האב אין „זום‟ נישט געזאגט, וואלט איך געוואלט פארלייגן אונדזערע לייענער — צוויי קורצע דערציילונגען וועגן די צוויי שטענדיקע מחברים פון „סאוועטיש היימלאנד‟, דעם געלערנטן העברעיסט לייב ווילסקער און דעם בוקאווינער שרייבער יוסף בורג.
לייב ווילסקער
א טובה מעגלעך, די גרעסטע פראבלעם, בשעתן שרייבן דעם היסטאריש־קרימינעלן ראמאן מיינעם, פארבונדן מיט די בלוטיקע געשעענישן ארום דעם קעשענעווער פאגראם פון 1903, „ווען דער גולם האט פארמאכט די אויגן‟, — איז געווען דאס אויסגעפונען און זיך באקענען מיט די דאקומענטאלע מאטעריאלן פון סוף 19טן, אנהייב 20סטן יארהונדערט. ווו כ׳זאל זיך נישט געווען א ווארף טאן, פלעג איך זיך אנטרעפן אויף אן אפזאג. כ׳האב אין טאלק נישט גענומען: פון וועמען האט מען די אפשרעקעוודיקע שטעמפלעך „פולקום געהיים‟ — אויף די דאקומענטן, בראשורן, שווארץ־מאהקער פרעסע פון יענע ווייטע צייטן מער אויסגעבאהאלטן — פון די יידן, זיי זאלן זיך, חלילה, נישט קאנען פאררופן אויף זיי, צי פון דער אויפגעקומענער גווארדיע רוסישע פאשיסטן, זיי זאלן נישט קאנען איבערנעמען די דערפארונג פון זייערע פארגייער.
מיין קלאגן זיך האט איין מאל דערהערט יחיאל שרייבמאן.
— שרייב אן אין לענינגראד צו ווילסקערן, — האט ער, ארויסשלעפנדיק פון דער קעשענע א צעקנייטש נאז־טיכל, געקראגן פון דארט אויך זיין עצה, — ער איז א גרויסער קענער און האט א צוטריט צו דעם, וואס דו דארפסט… כ׳וועל דיר געבן זיין אדרעס.
און געדארפט האב איך א קאפיע פון די אזוי גערופענע „פראטאקאלן פון זיקני־ציון‟, ריכטיקער, אייניקע אויסצוגן פון דער אנטיסעמיטישער מאכארייקע. די דאזיקע „פראגראם‟, וויאזוי די יידן האבן פארכאפט די גאנצע וועלט, איז צום ערשטן מאל אפגעדרוקט געווארן אין דער סאנקט־פעטערבורגער צייטונג „זנאמיא‟ (די פאן), וואס ס׳האט ארויסגעלאזט דער פארברענטער שונא־ישראל פאוואלאקי קרושעוואן.
לייב ווילסקערן האב איך געזען אין דער רעדאקציע פון „סאוועטיש היימלאנד‟ פארבייגייענדיק, בשעת מיין לערנען זיך אויף די העכסטע ליטעראטור־קורסן. כ׳האב געלייענט אינעם זשורנאל זיינע אוניקאלע פארש־ארטיקלען, בפרט וועגן יהודה הלוי. אזעלכע מאטעריאלן זיינען דעמאלט בכלל געווען א זעלטנהייט נישט נאר אין סאוועטן־פארבאנד; זיינע ארטיקלען פלעגן באלד איבערגעדרוקט ווערן אין אויסלאנד. ווילסקער האט אויסגעזען אנדערש פון די אפטע אריינגייער אין רעדאקציע. ער האט שטיל, מיט ברייטע ווייכע טריט, געוואלט וואס גיכער גובר זיין דעם אפענעם געראמען אייבערשטן צימער און זיך פארלירן אין דעם לאנגן פינצטערן קארידאר, וואס האט געפירט צו די עטלעכע ביוראען פון די מיטארבעטערס; בלויז א שאקל געטאן מיטן קאפ דער סעקרעטארשע ביים טיש לעבן הויפט־רעדאקטארס טיר.
איך האב נישט געוואגט אים אפצושטעלן. ווו קום איך, מיט מיינע ערשטע נעבעכדיקע דערציילונגען, אפגעדרוקט אינעם זשורנאל, צו אט דעם העברעיסט, דעם גרויסן מומחה פון די באהאלטענע ארכיוואלע אוצרות?!
פון דעסטוועגן, האב איך ווילסקערן אנגעשריבן אין לענינגראד און דערקלערט אים מיין בקשה. ס׳האט גענומען א היפש ביסל צייט. כ׳האב שוין אנגעהויבן חרטה האבן: אזא פארנומענער מענטש, פארטיפט אין וויכטיקע אויספארשונגען, וועט ער זיך נעמען גריבלען אין דעם פארמיסטיקטן געשיכטע־שיכט, כדי צו קאפירן די עטלעכע זייטלעך, וואס איך דארף…
און פלוצעם קומט פונעם זשורנאל אן די ביטערע בשורה: דעם 19טן פעברואר איז געשטארבן לייב ווילסקער. א הארץ־אטאק. ממש מיט צוויי טעג שפעטער, געפין איך אין מיין פאסט־קעסטל א בריוו פון לענינגראד:
חבר סאנדלער, אנטשולדיקט, וואס כ׳האב פארשלעפט דעם ענטפער אויף אייער בקשה. איך שיק אייך איבער עטלעכע נעגאטיוון פון די מאטעריאלן, וואס איר האט געבעטן. ליידער, זיינען זיי ניט פון דער בעסטער קוואליטעט, אבער מע קאן זיי איבערלייענען. איך ווינטש אייך דערפאלג אין אייער ארבעט. אויב איר וועט דארפן פון מיר נאך עפעס א טובה, שעמט זיך נישט\. אייער לייב ווילסקער15/2/88
כ׳האב אריינגעקוקט אינעם אויפגעריסענעם קאנווערט, ווו עס זיינען געלעגן עטלעכע שווארצע פירעקיק אנגעשניטענע פילם־שטיקלעך….
יוסף בורג
א פריצייטיקער נעקראלאגצום ערשט מאל האב איך דערזען יוסף בורגן אין דער רעדאקציע פון „סאוועטיש היימלאנד‟. אין די טעג, ווען ס׳איז פארגעקומען די רעדאקציע־קאלעגיע, פלעגן קיין מאסקווע קומען נישט בלויז די מיטגלידער, נאר אויך אנדערע יידישע שרייבערס. ס׳איז געווען א גוטע געלעגנהייט זיך צו זען, כאפן א שמועס און צו מאל, אויב דער הויפט־רעדאקטאר איז געווען אין א גוטן געמיט, אויך פארבעטן צו ווערן אין זיין קאבינעט, זיך צו באטייליקן אין דער זיצונג.
בורגס אסקעטישער אויסזען: זיינע לאנגע ווייסע האר, פארקעמט a la פערענץ ליסט — ביזן קאלנער פונעם גרויען קאסטיום, וואס איז געזעסן אויף אים טשאקנדיק און קנאקנדיק, ווי נאר פון דער נאדל ארויס, דער שניפס צום טאן און א ווייס העמד מיט אן אנגעקראכמאליעט קעלנערל, און דאס וויכטיקסטע — די גרויסע ברילן אין א זילבערדיק רעמל אויף א האלב פנים, ווי א קאראמיסל, זיינען געבליבן הענגען אויף זיין פויגלשער נאז, — אזוי האט געזאלט אויסזען אין מיינע אויגן, אן עכטער גאליציאנער ייד פון א ייחוסדיקער אסימילירטער משפחה, נישט א זון פון א פליטנטרייבער, דערצו נאך מיט אזא פאמיליע־נאמען — בורג! — ווי א טייל פון דער באוווסטער פאמיליע גינצבורג…
באגלייטן פלעגט אים אין די באזוכן זיין פרוי, א הויכע שיינע רוסישע פרוי, אויף א קאפ העכער פונעם מאן, מיטן נאמען נינא אבאלענסקאיא. זי פלעגט זיך האלטן ביי דער זייט, מיט א מילדן שמייכל אויפן קיילעכדיקן פנים, אין די גרויע אויגן האט געצאפלט א באזונדערער דרך־ארץ צו די מענטשן, וועלכע איר מאן האט באגריסט. ס׳איז קיין סוד נישט געווען, אבער אויף א קול האט מען וועגן דעם אויך נישט גערעדט, אז בורגס פרוי שטאמט פון די רוסישע פירשטן אבאלענסקי, וואס ציען זייערע פאמיליע־צווייגן פונעם אלטן גענעאלאגישן בוים, פון די ריוריק־קיסרים.
בורג האט געהערט צו דער גרופע שרייבערס, צוגעקומען צו דער סאוועטישער יידישער שרייבער־משפחה ערב דער צווייטער וועלט־מלחמה. דער הויפט־רעדאקטאר האט זיי גערופן „מערבניקעס‟, און זיך באצויגן צו זיי מיט א געוויסן חשד. בורג האט דעם אומצוטרוי געפילט, ווי מע זאגט, מיט דער הויט. שוין זייענדיק א נאמען אויף דער פאר־מלחמהדיקער יידישער גאס אין רומעניע, איז ער אין די „גוטע צייטן‟ פונעם יידישן קולטור־טעראר אין סאוועטן־פארבאנד, אריינגעפאלן אין אזא שאפערישן הינערפלעט, אז ס׳האט ביי אים גענומען יארן, ער זאל זיך פון דעם לעטארגישן פחד ארויסדראפען.
נאך דער זעקס־טאגיקער מלחמה אין ישראל, אין סאמע ברען פון דער אנטי־ישראל־פראפאגאנדע, האט אויף יוסף בורגן זיך אנגערוקט א נייע אנשיקעניש: אויף אים האט געלייגט אן אויג א הויכגעשטעלטער פארטיי־פונקציאנער אין טשערנאוויץ. מה־רעש? דער דאזיקער פונקציאנער האט זיך אריינגעקלאפט אין קאפ, אז צווישן דעם טשערנאוויצער יוסף בורג און דעם ישראלדיקן חבר־כנסת יוסף בורג מוז זיין א לייבלעכע פארבינדונג. דער שרייבער יוסף בורג האט פלוצעם דערפילט, אז די שווארצע כמארעס פון „יענע גוטע צייטן‟ זיינען ווידער געבליבן הענגען איבער זיין קאפ. ווי גרויס דאס טיפשות פון דער שטאטישער מאכט בכלל און דעם פונקציאנער בפרט זאל נישט געווען זיין, זיינען שוין פארט געווען אנדערע צייטן…
יוסף בורג האט בשלום אויסגעלעבט זיינע 97 יאר. ער איז געשטארבן, ארומגערינגלט מיט כבוד און אנערקענונג סיי אין טשערנאוויץ און סיי אין אויסלאנד, באזונדערס אין עסטרייך און דיינטשלאנד.
פון דעסטוועגן, עטלעכע יאר פאר זיין פטירה איז אין דער רעדאקציע פון „פארווערטס‟ אנגעקומען א פאקס (קיין עלעקטראנישע בליצפאסט איז נאך דעמאלט נישט געווען אזוי פארשפרייט), אז דער שרייבער יוסף בורג איז ניפטר געווארן. צו דער טרויערדיקער בשורה איז צוגעלייגט געווארן א היפשער נעקראלאג. דער נייער צייטונגס־נומער איז שוין געהאט געווען צונויפגעשטעלט, אבער א בכבודיק ארט צו דערמאנען איינעם פון דעם לעצטן יידישן שרייבער אין דער אומאפהענגיקער אוקראינע, האט זיך פארט אפגעזוכן. האב איך זיך געזעצט איבערצוזעצן דעם צוגעשיקטן נעקראלאג. איין קלייניקייט: כ׳האב אויפן מאמענט נישט געקאנט געפינען יוסף בורגס פאטאגראפיע. פלוצעם קלינג דער טעלעפאן. כ׳נעם דאס טרייבל און הער זיך איין אינעם דין־ווייבערישן קול: „עס רעדט דער שרייבער יוסף בורג…‟
ווי עס האט זיך ארויסגעוויזן, האט עמעצער פון דער טשערנאוויצער יידישער קולטור־געזעלשאפט, אן א בייזער כוונה עפעס געהערט און עס פארטייטשט אויף זיין אייגענעם אופן. אין אייניקע רוסישע אויסגאבעס אין ישראל, איז טאקע אט דער נעקראלאג אפגעדרוקט געווארן. דער אלטער שרייבער איז געווען אזוי אויפגעבראכט, אז כ׳האב שוין מורא געהאט, ער זאל חלילה, נישט קריגן אן אפאפלעקסיע. כ׳האב אים געפרוווט צו טרייסטן:
— נעמט זיך נישט איבער, פריינד בורג, ס׳איז בפירוש א גוטער סימן, אז ס׳זיינען אייך באשערט נאך א סך געזונטע יארן… די בעסטע הכחשה וועט זיין, אויב איר וועט צושיקן אין רעדאקציע א נייע דערציילונג אייערע… — און אייליק צוגעגעבן: — יא, שיקט, ביטע, אויך צו אייער פאטאגראפיע…

Share this:TwitterFacebookPrintLike this:Like Loading...

Related
 


Tagged: fasadjewsliteraturestoryYiddish 
Post navigation


Previous Post
לייקוויל־ביטש 

Next Post
לאפסוס־קאקטוס — 48 



