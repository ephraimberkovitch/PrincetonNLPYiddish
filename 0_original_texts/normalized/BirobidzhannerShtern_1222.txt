
 דער זינגער און פילאלאג פסוי קאראלענקא האט איבערגעזעצט אויף רוסיש דאס ליד ״זשומען בינען״ , אנגעשריבן פון א פאעט א עמונאל קאזאקעוויטש. דאכט זיך, אז מיט קאראלענקא וועט דאס ליד באקומען א ניי לעבן און אפשר וועט ווערן אן אנהייב פון זיין נייעם שאפערישן פראיעקט. 
 צווישן די רייכע מאטעריאלן פונעם וועבזייטל ״דאס יידישע ליד פון דער וואך״ https://yiddishsong\. wordpress.com/2014/10/ האב איך זיך לעצטנס אנגעשטויסן אויף א ליד ״זשומען בינען״, געזונגען פון פאלקס־זינגער חיים בערמאן און רעקארדירט דורך וויקטאר ריינשטיין אין די 1970ער יארן. דאס ליד איז זייער ענטוזיאסטיש און פארמאגט א ווונדערלעכן, אפטימיסטישן רעפרען: ״מאכן האניק איז געווארן שוין א יידישע פרנסה״. 
 דעם טעקסט פונעם ליד האט אנגעשריבן א פאעט און א פראזאיקער עמונאל קאזאקעוויטש (1913 – 1962),&nbsp; איינער פון די ערשטע ביראבידזשאנער פאעטן, וועלכער האט מיט די אייגענע אויגן געזען און באשריבן דאס לעבן פונעם יידישן יישוב אויפן ווייטן מיזרח. די מוזיק צום ליד האט קאמפאנירט דער אנגעזעענער סאוועטישער קאמפאזיטאר לעוו יאמפאלסקי (1889–1973), וועלכער האט מיטגעארבעט מיטן בארימטן מאסקווער ״גאסעט״ (יידישן מלוכה־טעאטער) און פריער – מיט ״הבימה״. 
 אט דאס ליד האט מיך געבראכט צו דעם בוך ״In search of Milk and Honey״, אנגעשריבן פון דער מומחה פון דער יידישער קולטור אין ביראבידזשאן, פראפעסאר בער קאטלערמאן. דאס איז אן ערנסטע און פארכאפנדיקע פארשונג פון דער געשיכטע פונעם ביראבידזשאנער יידישן מלוכה־טעאטער. 
 БирГОСЕТ, 1936 год ביים יידישן מלוכה־טעאטער אין ביראבידזשאן, 1936 
 אינטערעסאנט, אז עמ. קאזאקעוויטש, וועלכער איז געווען דער ערשטער דירעקטאר פונעם ביראבידזשאנער יידישן מלוכה־טעאטער (״בירגאסעט״), האט אנגעשריבן דאס ליד אין 1938 פאר זיין ערשטער פיעסע – א מוזיקאלישער קאמעדיע ״מילך און האניק״, וואס ער האט זי געשאפן ספעציעל פאר אט דעם טעאטער. די פיעסע האט מען צום ערשטן מאל געשפילט פארן עולם אין 1940, ווען דער מחבר איז שוין געווען ווייט פון ביראבידזשאן: מע זאגט, אז זיין אפפארן קיין מאסקווע האט אים געראטעוועט פון גאנץ מעגלעכן ארעסט. 
 ניט געקוקט אויף דעם, וואס אין ״מילך און האניק״ האט דער יונגער פאעט ענטוזיאסטיש באזונגען די בויונג פון דער יידישער אויטאנאמער געגנט, האט די היגע 
 Файвиш Аронес в роли Лакрицы, пьеса «Молоко и мед» פייוויש אראנעס אין דער ראליע פון לאקריצא, ״מילך און האניק״, 1940 
 
 רעפערטואר־קאמיסיע אנגערופן קאזאקעוויטשן א דעזערטיר און פארבאטן די פיעסע. אבער ווען דער אקטיאר פון ״בירגאסעט״ פייוויש אראנעס האט ווונדערלעך פארגעלייענט פארן עולם די פיעסע, האט מען זי אנגענומען מיט הייסע אפלאדיסמענטן. 
 דער נאמען פון דער פיעסע שיקט אונדז אפ צו דער תורה: ״און איך האב אראפגענידערט אים מציל צו זיין פון דער האנט פון מצרים, און אים אויפצוברענגען פון יענעם לאנד אין א גוטן און א ברייטן לאנד, אין א לאנד וואס פליסט מיט מילך און האניק…״ * . די נעמען פון די הויפט־פערסאנאזשן זיינען אויך ענג פארבונדן מיט די ביבלישע מאטיוון. אזוי, ליובע פערסאניפיצירט ליבע – איינע פון די שענסטע געפילן אויף דער וועלט – און דערמאנט אונדז א העלדין פון ״שיר־השירים״: ״ מיין כלה, האניק און מילך אונטער דיין צונג זיינען״ . דער מחבר פארגלייכט ביראבידזשאן, א נייע יידישע מלוכה אויפן ווייטן מיזרח פונעם ראטן־פארבאנד,&nbsp; מיט ״א לאנד ווו עס פליסט מילך און האניק״, מיט א כלה. און ליובאס חתן, דער אגראנאם יאשא – יעקב – איז א סימבאל פון קינדער פון ישראל, פונעם יידישן פאלק. 
 דער רעזשיסיאר פון דער פיעסע, חיים העלפאנד (1912– 1989) האט אנטוויקלט דעם מחברס פארטראכט פון סאמע אנהייב פון דער פארשטעלונג: אט זיינען אויף דער בינע די פריילעכע מיידלעך מיט עמערס מילך, און אט – די יידישע בינענציכטלער וואס ״מאכן האניק״. קאזאקעוויטש האט אנגעשריבן די קאמעדיע אין ווייסע פערזן און א מאל קען מען הערן די געגראמטע רעפליקעס אויך. קען זיין, אז דאס ליד ״זשומען בינען״ האט געזונגען איינער פון די הויפט־פערסאנאזשן פון דער קאמעדיע, דער בינענציכטלער שעיה קאוואלערטשיק. 
 דאס ליד ״זשומען בינען״ קען מען געפינען אין סעם ליפצינ׳ס לידער־זאמלונג ״זינגען מיר פאר שלום״ (ניו־יארק, 1974). מע קען עס הערן אויף דער פלאטע ״Yiddish Songs from Russia״, געזונגען פון מארינא גארדאן, און ווו מע רופט עס ״האניקמאכער״ https://rsa\. fau.edu/album/39852 . ס׳קאן זיין, אז דאס ליד איז געווארן פאפולער אין אמעריקע צוליב אט דער רעקארדירונג. מארינא גארדאן (1917, מינסק – 2013, ברוקלין) איז געווען איינע פון די שענסטע נאכמלחמהדיקע זינגערין, איינע פון די ערשטע, וואס האט עפנטלעך געזונגען די יידישע לידער אין ראטן־פארבאנד גלייך נאך דער צווייטער וועלט־מלחמה. 
 איך האב געבעטן דעם זינגער און פילאלאג פסוי קאראלענקא איבערצוזעצן דאס ליד אויף רוסיש און ער האט מסכים געווען. דאכט זיך, אז מיט אים וועט דאס ליד באקומען א ניי לעבן און אפשר וועט ווערן אן אנהייב פון זיין נייעם שאפערישן פראיעקט. 
 
 * איבערזעצונג פון יהואש 
 ניקאליי באראדולין 
 
 זשומען בינען 
 ווערטער: עמנואל קאזאקעוויטש 
 מוזיק: לייב יאמפאלסקי 
 
 זשומען בינען, בינען זשומען, 
 עס קלינגט פון ווייטן א גארמאניק, 
 און ארום איז וואלד און בלומען 
 און די לופט איז זיס ווי האניק. 
 
 אוי, סארא רחבות, קיין עין־הרע, 
 ס׳איז די ערד מיט זאפט פארגאסן. 
 מאכן האניק איז געווארן 
 שוין א יידישע פרנסה. 
 
 שטייען בינשטאקן אין רייען, 
 ס׳איז די נאכט אזוי לבנהיק. 
 זאלן זיך די קינדער פרייען 
 מיטן זיסן לינדן האניק. 
 
 אוי, סארא רחבות, קיין עין־הרע, 
 ס׳איז די ערד מיט זאפט פארגאסן. 
 מאכן האניק איז געווארן 
 שוין א יידישע פרנסה. 
 
 עסט געזונט דעם האניק זיסן, 
 צווישן פעלדער, וועלדער בלויע 
 וועט געדיכטער האניק פליסן 
 עסט געזונט און האט הנאה 
 
 אוי, סארא רחבות, קיין עין־הרע, 
 ס׳איז די ערד מיט זאפט פארגאסן. 
 מאכן האניק איז געווארן 
 שוין א יידישע פרנסה. 
 
 
 
 פסוי קאראלענקא (פסעוודאנים פון פאוועל ליאן) איז א פילאלאג און זשורנאליסט, א זינגער און פערפארמאנס־קינסטלער, וואס האט געשאפן אן אוניקאלן נוסח פונעם מולטישפראכיקן מוזיקאליש־פאעטישן קאבארעט מיט די טראדיציעס פון פארשידענע זשאנערס און סטילן. 
ער האט ליב יידיש און פראפאגאנדירט די ירושה פון דער יידישער שפראך. פסוי איז איינער פון די גרינדערס און ארגאניזאטארן פונעם אינטערנאציאנאלן פעסטיוואל ״דזשעט־לאג״. ער איז אן אקטיווער אנטיילנעמער פון די פעסטיוואלן פון קלעזמער מוזיק און יידיש. ער האט געשפילט אין די פילמען, דערין וועגן דער יידישער מוזיק. מען האט אים נאמינירט מיטן קאלעקטיוו פונעם פראיעקט ״יידיש גלארי״ פאר א ״גרעמי״ און באלוינט פארן פראיעקט מיט דער פרעמיע ״פידלער אויפן דאך״ (פעדעראציע פון יידישע קהילות פון רוסלאנד)אין 2019. 
 
 
 
 
 