
 
 ס׳איז דערשינען דער 16טער באנד פונעם ליטעראריש־פובליציסטישן אלמאנאך ״ביראבידזשאן״ 
 דער אלמאנאך איז געגרינדעט געווארן אין 1946 (לכתחילה איז ער דערשינען בלויז אויף יידיש) און ווידעראויפגעשטעלט געווארן אין 2012 אלס צוויי־שפראכיקע (רוסיש־יידישע) אויסגאבע. אין פארלויף פונעם קנאפן יארצענדליק, וואס איז פארביי זינט זיין צווייטן געבורט, האט דער אלמאנאך ״ביראבידזשאן״ באוויזן ווערן א באמערקבארע דערשיינען אינעם ליטערארטור־לעבן ניט בלויז פון דער יידישער אויטאנאמער געגנט, נאר אויך פונעם רוסלענדישן ווייטן מיזרח אין גאנצן גענומען. 
 אינעם יידישן אפטייל זיינען דאס מאל פארעפנטלעכט אריגינעל געשריבענע אין יידיש לידער פון באריס קארלאוו (בלומינגטאן — ירושלים), פעליקס חיימאוויטש (מינסק) און וועלוול טשערנין (כפר־אלדד), א פאנטאסטישע דערציילונג פון יואל מאטוועיעוו (פעטערבורג), פארצייכענונגען פון ניקאליי באראדולין (ניו־יארק) און אלא אקימענקא (ביראבידזשאן). ברייט זיינען פארגעשטעלט אינעם אפטייל איבערזעצונגען פון רוסיש: דערציילונגען פון די ביראבידזשאנער מחברים אלכסנדר דראבקין, וולאדיסלאוו צאפ און פאוועל טאלסטאגוזאוו, לידער פונעם צוויי־שפראכיקן (רוסיש און קארעיש) דיכטער פון סאכאלין כע נאם יאגי (ראמאן כע) און א לירישע מיניאטור פון טאטיאנע ברעכאווע (ביראבידזשאן). 
 אינעם רוסישן אפטייל זיינען פארעפנטלעכט איבערגעזעצטע פון יידיש דורך פאוועל טאלסטאגוזאוון לידער פון ישראל עמיאט; יוסף קערלערס דערינערונגען וועגן דער יידישער אויטאנאמער געגנט אין סוף 40ער יארן אין וועלוול טשערנינס איבערזעצונג; אן איבערגעזעצטע דורך יעלענע סארשעווסקאיא פארצייכענונג פון לעאן תלמי וועגן די קארייער, וועלכע האבן געלעבט אויף דער טעריטאריע פון דער קומענדיקער יידישער אויטאנאמער געגנט אין די 20ער – 30ער יארן פונעם פאריקן יארהונדערט און וועלוול טשערנינס א דערציילונג אין איבערזעצונג פונעם מחבר. 
 דירעקט זיינען פארבונדן מיט דער יידישער קולטור אויך די פאלגדיקע פארעפנטלעכטע אויף רוסיש מאטעריאלן פונעם באנד: דער ארטיקל פון דער ישראלדיקער פארשערין חווה וואניקאוו (שמולעוויטש) וועגן רוסיש־שפראכיקע יידישע פאלקלאר־לידער, דער ראלע פון קאנטאניסטן אין זייער שאפונג און פארשפרייטונג און די סיבות פון פאפולערקייט פון סלאוויש־שפראכיקע זינגלידער אין דער חסידישער סביבה; די זכרונות פונעם געוועזענעם ביראבידזשאנער שלמה נאמן (ישראל) וועגן דעם אמאליקן רעדאקטאר פון ״ביראבידזשאנער שטערן״, דעם איבערזעצער פון יידישער ליטעראטור אין רוסיש לעאניד שקאלניק, דער ארקטיל (אן אויסצוג פון א ניט פארעפנטלעכט בוך) פונעם געוועזענעם אקטיאר פון דעם מאסקווער יידישן דראמאטישן אנסאמבל אלכסנדר טשערנאוון (ישראל) וועגן דעם ביראבידזשאנער יידישן מלוכה־טעאטער, דוב־בער קערלערס ארטיקל וועגן דער ביראבידזשאנער טעמע אין דער קורצער אנטאלאגיע פון דער היינטצייטיקער ישראלדיקער דערציילונג אויף יידיש ״הערט א מעשה״, וואס איז דערשינען פאראיארן אין דער סעריע ״ביבליאטעק פון דער היינטצייטיקער יידישער ליטעראטור״. 
 און, פארשטייט זיך, ברייט זיינען פארגעשטעלט פארשידנארטיקע און פארשידנזשאנעריקע ווערק פון היינטצייטיקע רוסיש־שפראכיקע שריפטשטעלער פון דער יידישער אויטאנאמער געגנט און פון אנדערע מקומות. 
 אינעם פאראיאריקן באנד פונעם אלמאנאך ״ביראבידזשאן״ איז פארעפנטלעכט געווארן א קורצע אנטאלאגיע פון דער רוסיש־שפראכיקער פאעזיע פון יידן פונעם 19טן — אנהייב 20טן יארהונדערט. אינעם נייעם באנד איז אויך פאראן א קורצע אנטאלאגיע. דאס מאל איז איר טעמע ״די גרויסע פאטערלענדישע מלחמה אין דער רוסיש־שפראכיקער דיכטונג פון יידן״. זי איז געווידמעט דעם 80טן יארטאג פונעם אנהייב פון דער דייטשיש־סאוועטישער מלחמה, וואס ווערט אפגעמערקט האיאר. פאר די, וואס זיינען ניט באקאנט מיט דער רוסישער דיכטונג, דארף מען אפמערקן, אז דיכטער פון דער יידישער אפשטאמונג האבן געשאפן א גאנצע ריי לידער וועגן יענער מלחמה, וועלכע זיינען באקאנט און באליבט ביים ברייטן רוסיש־שפראכיקן עולם. 
 צום שלוס איז כדאי צו דערמאנען וועגן ווירטואלער אפשפיגלונג פון דער יידישער אויטאנאמער געגנט אינעם נייעם באנד פונעם אלמאנאך. די פארצייכענונג ״ביראבידזשאן אין זיסמאנס געמעלן״ ווערט באגלייט מיט רעפראדוקציעס פונעם קינסטלער יוסף זיסמאן (1914 – 2004), וועלכער האט געארבעט אין די 30ער יארן אין ביראבידזשאן. ביראבידזשאן פון היינט איז פארגעשטעלט אינעם מאטעריאל, וואס איז באטיטלט ״פון אילוזיע צו רעאלקייט״, וואס דערציילט וועגן דעם באזוך אין ביראבידזשאן פון א גרופע ישראלדיקע פאטאגראפן אין 2019. זייערע ארבעטן געווידמעטע דער יידישער אויטאנאמיע אויפן רוסלענדישן ווייטן מיזרח זיינען דעמאנסטרירט געווארן אויף אן אויסשטעלונג אין תל־אביב. איצט איז א טייל פון זיי צוטריטלעך אויך פאר די לייענער פונעם אלמאנאך ״ביראבידזשאן״. 
 דער אלמאנאך ווערט ארויסגעגעבן בשותפות דורך דער געזעלשאפטלעכער ארגאניזאציע ״היסטארישע ירושה פון דער יידישער אויטאנאמער געגנט״, דער רעדאקציע פון ״ביראבידזשאנער שטערן״ און דעם אינסטיטוט פארן קאמפלעקס־אנאליז פון רעגיאנאלע פראבלעמען פונעם ווייט־מיזרחדיקן אפטייל פון דער רוסלענדישער וויסנשאפט־אקאדעמיע ביי פינאנסיעלער שטיצע מצד דער רעגירונג פון דער יידישער אויטאנאמער געגנט. 
 
 וו. פיריאטינסקי 
 