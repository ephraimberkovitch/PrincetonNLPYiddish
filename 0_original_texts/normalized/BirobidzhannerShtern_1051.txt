
 אין רוסלאנד איז געשאפן דער ערשטער אינעם לאנד מולטיפליקאציע־סעריאל וועגן דער יידישער קולטור 
 ״דער געהיימער צימער״ איז א משפחה־פילם, וועלכער וועט זיין צום הארצן אלעמען, ווער אינטערעסירט זיך מיט טראדיציעס פון אנדערע פעלקער. דער סעריאל איז אויסגערעכנט אויף קינדער פון פארשול־עלטער און פאראייניקט אין זיך קאמעדיע, אוואנטור און באלערנדיקע עלעמענטן. אינעם פילם ווערט אין א באצויבערנדיקער מאניר דערציילט וועגן דער יידישער קולטור און יידישע טראדיציעס — דורך סימבאלן, געשטאלטן און באגריפן. דער סעריאל באשטייט פון 26 סעריעס, וועלכע זיינען געמאכט אין 3D־טעכניק מיט 2D־פראגמענטן. 
 די געשיכטע בויט זיך ארום א משפחה מיט דריי קינדער, וועלכע האט זיך נאר וואס איבערגעקליבן אין א ניי הויז. די קינדער געפינען א כישוף־טיר, וואס דערוואקסענע קאנען זי ניט זען. אט די טיר פירט אין א געהיימען צימער מיט נאך א סך אנדערע טירן, וועלכע פירן אין פארשידענע וועלטן, ווו כלערליי נסים זיינען מעגלעך. דארטן ווערן באלעבט חפצים, וווינען אומגעוויינלעכע באשעפענישן און אין דער לופטן אנטשטייען לעבעדיקע בילדער. אבער אריינקומען אהין קאן מען נאר נאכן לייזן געוויסע אופגאבעס. 
 יעדער 6־מינוטיקער עפיזאד פונעם סעריאל פארשט דורך אוואנטורן פארשידענע סימבאלן און באגריפן פון דער יידישער קולטור, געשיכטע און דעם ארט לעבן, ווי אויך העלפט צו באזיניקן די פראבלעמען און באציונגען אין משפחה, וועלכע זיינען ענלעך ביי אלע צושויער. 
 די הויפט־העלדן פונעם סעריאל זיינען דריי קינדער: דער אנגעלייענטער און שטילער זיבן־יאריקער דאניע (דניאל), די אקטיווע דינה, וועלכע טרוימט צו ווערן א דאקטערשע,&nbsp; און דער וויסנגיריקער איין־יאריקער יאשע. זייער טאטע איז א פראגראמיסט און די מאמע איז א לערערין. די זיידע־באבע קומען צו זיי צו גאסט. ליבע און זארג הערשן אין דער משפחה, די קינדער זיינען תמיד אין צענטער פון אויפמערקזאמקייט פון די דערוואקסענע און באקומען זייער שטיצע. 
 דער געהיימער צימער איז א מעטאפארישע פארקערפערונג פון מענטשלעכן הארץ, וואס זאגט אונטער, צי דער מענטש האנדלט ריכטיק אדער ניט ריכטיק, און העלפט צו געפינען די פארבארגענע אוצרות אין זיין נשמה. 
 ״עפן דיין געהיימען צימער!״ — איז א דעוויז פונעם נייעם סעריאל. 
 אט דער פילם איז באשטימט ניט נאר פאר יענע, ווער איז פארליבט אין דער יידישער קולטור, נאר אויך פאר א ברייטן עולם, וואס אינטערעסירט זיך מיט קולטורן פון אנדערע פעלקער. 
 די פרעמיערע־סעריעס זיינען שוין צוטריטלעך אין YouTube, אויף ווידעא־פלאטפארמעס IVI&nbsp; און OKKO. אין דער נעענטסטער צייט וועט דער מולטיפליקאציע־פילם זיך באווייזן אויך אויף אנדערע ווידעא־סערוויסן און טעלעקאנאלן פאר קינדער. 
 
 יוליא נאוויקאווא 
 