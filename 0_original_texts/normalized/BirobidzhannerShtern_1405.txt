
 מיט 08 יאר צוריק איז אין ראטן־פארבאנד אנגענומען געווארן דער געזעץ, וואס פארווערט די אבארטן. דאס ״קרימינאליזירן״ אבארטן איז געווען אן היפוך־אקט צו דעם געזעץ פון 0291, וואס האט פארקערט, דערלויבט צו מאכן אבארטן אין די שפיטעלער אונטערן אויפזיכט פון א דאקטער. ארויסלאזנדיק אזא דעקרעט, איז די יונגע סאוועטישע רעפובליק געווארן די ערשטע אין דער וועלט מלוכה, וואס האט אפיציעל דערלויבט צו מאכן אבארטן. 
 אדם און חווה זיינען אינעם סאוועטישן גן־עדן געווארן גלייכע פארטנערס. איין קלייניקייט: ביי אדמען האבן זיך באוויזן צו פיל קאנקורענטן, און חווה האט באקומען די זעלבע רעכט אויסצוקלייבן, מיט וועמען צו דרייען א ליבע, און מיט וועמען נישט. דער פרייער שפרונג פון יחיד צום קהל, אנדערש געזאגט, דער נייער פרינציפ פון א סאציאל לעבן — א קאלעקטיוו, א קאמונע, א קאלכאז, א פאריין, ווו אלע זיינען גלייך — האט באשטעטיקט דעם גורל פון אן אינדיוויד, וואס טאר זיך נישט אויסטיילן און מוז שטרענג פאלגן די באשלוסן פון די חברים. 
אין יענע יארן האט די נייע עמאנסיפירטע פרוי זיך געשעמט צו זיין א פרוי, ווי איר מוטער איז געווען. דווקא אין יענע יארן האט די יידישע דיכטערין חנה לעווין געשריבן: 
 אפילו דער ציגאר, וואס ארעם מאכט אזוי 
די ווינקלען פון מיין מויל, 
איז דאך אויך דערפאר, 
וואס איך שעם מיך ענלעך זיין אויף זיך 
און אויף דער מאמעס דעקטוך. 
 שוין אין די ערשטע עטלעכע יאר איז די צאל אבארטן אזוי הויך געשטיגן, אז דאס געזונט־מיניסטעריום האט אין 4291 געמוזט ארויסלאזן א צירקולאר, וואס האט אין א געוויסער מאס באגרענעצט דאס מאכן אבארטן. לויט דער סטאטיסטיק זיינען צום יאר 4391 געבוירן געווארן 342 טויזנט קינדער ביי די דארפישע פרויען; אין דער זעלבער צייט האבן 223 טויזנט פרויען איבערגעריסן זייער טראגן. 
 ווי באוווסט, איז די ״פרייע ליבע״ אין די צייטן פון אדם און חווהען, באשטראפט געווארן זייער שטרענג. מעגלעך, ווען דער אייבערשטער וואלט דעמאלט דערלויבט אבארטן, וואלט חווה פטור געווארן פון איר בכור, קין, נאך איידער ער איז געבוירן געווארן. ווער ווייסט, אפשר וואלט זי דערמיט אויסגעמיטן די שרעקלעכע ברידערלעכע מלחמות, וואס גייען אן ביזן היינטיקן טאג. 
 די דעמאגראפישע ירידה האט אבער בכלל, און אין יענע יארן בפרט, א מער אביעקטיווע דערקלערונג. דווקא אין דעם צייט־אפשניט צווישן 0291 און 6391 זיינען אין ראטן־פארבאנד פארגעקומען בצוואנג די ריזיקע ענדערונגען ווי קאלעקטיוויזאציע, אינדוסטריאליזאציע, כלערליי מאסן-״רייניקונגען״ און ווי א רעזולטאט — ״גולאגיזאציע״ פונעם גאנצן לאנד. דער שרעקלעכער הונגער אין פארשיידענע טיילן פונעם לאנד, באזונדערס אין אוקראינע, האט אפגעשלאגן דעם חשק צו האבן קינדער, וועלכע וואלטן געקראגן ״א ליכטיקע צוקונפט״ נאר אין חלום. דערמיט דערקלערט זיך, קודם־כל, דער ריזיקער וווקס פון אבארטן. 
 דאס איינפירן דעם געזעץ פון קרימינאליזירן אבארטן אין 6391 איז געווארן נאך איין הויכפונקט פון סטאלינס טיראנישער פירערשאפט. ריכטיק, גלייך נאכן אננעמען דעם געזעץ איז די צאל אבארטן מיטאמאל געפאלן, אחוץ די אבארטן, געמאכט צוליב מעדיצינישע סיבות; און די געבורטיקייט איז געשטיגן, אבער אויף א זייער קורצן פעריאד. נאך מער: דאס פארווערן אבארטן האט געבראכט צו א כוואליע אומלעגאלע אבארטן און טראגישע טייטלעכע פאלן און קינדערמארד. 
 ווי עס האט זיך שטענדיק געפירט אין סאוועטן־פארבאנד, איז די פארטיי און דאס פאלק געווען געאייניקט און איינשטימיק. דאס האט געמיינט צו זאגן נאר איין זאך — אלע באשלוסן פון דער קאמוניסטישער פארטיי נעמט דאס פאלק אן איינשטימיק. די ״איינשטימיקייט״ פלעגט זיך בדרך־כלל אויסדרוקן דורך טויזנטער פארזאמלונגען און מיטינגען — אין שטעט און דערפער, פאבריקן און קאלווירטן, אוניווערסיטעטן און שולן, מיט איין ווארט, דאס גאנצע פאלק איז אין דעם פארטאן געווען, און די פרעסע האט עס גענוי אפגעשפיגלט אויף אירע שפאלטן. 
 דאס יידישע קול וועגן דעם געזעץ האט ארויסגעבראכט די מאסקווער יידישע צייטונג ״עמעס״, וואס האט אפגעדרוקט די מיינונגען פון די ביראבידזשאנער איינוווינערן — עכט יידישע שטימען, וועלכע האבן זיך אריינגעגאסן אינעם אל־פארבאנדישן אינטערנאציאנאלן ברודער־כאר. אט הערט זיך די שטים פון דער ארבעטארין מאניע פריבלודע: 
״מיט גרויס פרייד האב איך באטראכט דעם געזעץ־פראיעקט. איך בין צופרידן דערמיט, וואס מ׳פארווערט די אבארטן. איך שטאלציר, וואס איך בין א מוטער פון צוויי קינדער. זיי דערווארט א גליקלעך און ליכטיק לעבן״. 
 די ארבעטארין ווולפאוויטש האט געזאגט אזוי: 
״ווען איך האב געוווינט אין דער בורזשואזער ליטע, האבן די קינדער אפט געהונגערט. מיר פלעגן ארבעטן 31 שעה א מעת־לעת און ניט געהאט וואס צו געבן עסן די קינדער. די צוויי יאר, וואס מיר וווינען אין ביראבידזשאן זיינען ליכטיקע יארן אין מיין לעבן. די קינדער האבן די מעגלעכקייט צו וואקסן און צו אנטוויקלען זיך, זיינען פריידיק און גליקלעך״. 
 און אט וואס ס׳האט געזאגט די ארבעט־אויפזעערין גארליצקי, אליין א ראטמאן אין ביראבידזשאנער שטאט־ראט. זי איז געקומען אויף איינער פון די פארזאמלונגען, ווו מ׳האט דיסקוטירט דעם געזעץ־פראיעקט, מיט א קינד אויף די הענט: ״דאס איז מיין דריטע קינד, און איך בין שטאלץ דערמיט. איך בין אנציקט פון דעם געזעץ־פראיעקט״. 
 צום סוף, גיט די צייטונג צו: ״אמת, עס זיינען דא אויך קעגנערישע מיינונגען, אבער זיי שטעלן מיט זיך פאר א קליינע מינדערהייט״. 
 דער אנטי־אבארט געזעץ איז אנגעגאנגען אין סאוועטן־פארבאנד פון 6391 ביז 5591 יאר, ווען ניקיטא כרושטשאוו האט אים אפגעשטעלט. שוין אין פינף יאר ארום האבן קינסטלעך איבערגעריסן דאס פארגיין אין טראגן 6 מיליאן פרויען — א מין אייגארטיקע וועלט־רעקארד. 
 די טעמע אבארטן אין די פאראייניקטע שטאטן איז מער פארבונדן מיט די רעליגיעזע קאנאנען. זי ווערט אויך אויסגענוצט, ווי א רויטע שמאטע בעת אן אקסן־קאמף, צווישן דער דעמאקראטישער און רעפובליקאנער פארטייען, בפרט בשעת די וואלן. פארשטייט זיך, אז אין דעם היייאריקן קאנדידאטן־געיעג האט די טעמע פארנומען שיער נישט דעם אויבן אן אין די דעבאטעס. 
 אין ישראל זיינען די אבארטן אפיציעל דערלויבט. ס׳רוב סיבות פון ווענדן זיך צום גינעקאלאג איבערצורייסן דאס פארגיין אין טראגן זיינען אין די לעצטע יארן געווען אויסערהייראטלעכע באציונגען — %25. די סיבה פון כמעט %11 פאלן איז פארבונדן מיטן עלטער פון דער מאמען — יינגער פון 71 און עלטער פון 04 יאר. 
ווי עס זאל נישט זיין, וועלן די דיסקוסיעס און וויכוחים ארום אבארטן אדער פלאנירטער געבורטיקייט געפירט ווערן ביי אלע מלוכה־רעזשימען און סיסטעמען; און ווי די פארטיי־פונקציאנערן זאלן נישט פרווון מיט דעם רעגולירן אדער מאניפולירן, געפינט זיך פארט די פראגע פון געבורטיקייט אין די הענט פון פרויען — פון חווהען ביז דער פרוי, וואס ליגט אין קימפעט אט די מינוט… 
 
 באריס סאנדלער 
 