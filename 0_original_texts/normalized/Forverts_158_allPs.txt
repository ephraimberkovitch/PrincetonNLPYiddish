 חול־המועד סוכות איז א מינהג צו נעמען פריי פון דער ארבעט און גיין פארברענגען, כדי באמת צו פילן די פרייד פונעם יום־טוב. 
 שוין עטלעכע יאר לאנג פירט דער פולין־מוזיי אן מיט א יידישן שפייז־פעסטיוואל, מיטן פשוטן נאמען „טיש‟. היייאר קומט ער אבער פאר אנליין. הייסט עס, אז אין פארגלייך מיט שפייז־פעסטיוואלן פנים־אל־פנים, ווען די באטייליקטע גייען פון איין בודקע צו דער צווייטער, פארזוכנדיק כלערליי פאטראוועס, קומען פאר א ריי אקטיוויטעטן וואס דערמעגלעכן די צוקוקער זיך צו באטייליקן אינעם פעסטיוואל ביי זיך אין דער היים. 
 די טעמע פונעם היייאריקן שפייז־פעסטיוואל, וואס וועט אנגיין ביזן 26סטן סעפטעמבער, איז „שכנים‟. וועט מען דעריבער דיסקוטירן נישט בלויז די יידישע קיך, און ווי אזוי די יידישע און פוילישע פאטראוועס האבן משפיע געווען איינע אויף דער אנדערער, אבער אויך וועגן די קולינארע טראדיציעס פון אנדערע עטנישע גרופעס וואס וווינען היינט אין ווארשע. 
 צווישן די אקטיוויטעטן: די צוקוקער וועלן זיך דערוויסן וועגן דער האלענדיש־יידישער קיך; זיך לערנען ווי צו מאכן א סוכותדיקן טארט; אויסהעפטן א טישטעך לכבוד יום־טוב; פלעכטן א חלה; זיך לערנען א ביסל יידיש, זיך דערוויסן וועגן די מאכלים פון די וויעטנאמעזער וואס וווינען היינט אין ווארשע, און אפילו ווערן א מיט־מחבר פון א צוקונפטדיקער אויסשטעלונג וועגן דער יידישער קיך פראדוצירט פונעם פולין־מוזיי. 
 כדי זיך צו באטייליקן אין איינעם אדער מער פון די אקטיוויטעטן, גיט א קוועטש דא . 
