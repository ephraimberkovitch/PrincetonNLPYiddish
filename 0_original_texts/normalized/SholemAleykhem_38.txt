 
 אייזנבאן־געשיכטעס: 14: מען טאר נישט זיין קיין גוטער 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
מען טאר נישט זיין קיין גוטער!
    
― מע טאר נישט זיין קיין גוטער! — מאכט צו מיר א לייטישער
ייד מיט א גולקע אף דער נאז און נעמט בא מיר א פאפיראס אף צו
פאררייכערן. ― הערט איר, וואס איך זאג אייך? מע טאר נישט זיין
קיין גוטער! איבער מיין גוטסקייט, איבער מיין פאדלע ווייכן כאראקטער,
האב איך מיר אליין אנגעארבעט א חתונה, אויסגעהאדעוועט אן אומגליק בא זיך אין שטוב, צוויי אומגליקן! איר מעגט דאס הארכן!
    
גאט האט מיך געוואלט מזכה זיין מיט א מצווה, האט ער מיר
צוגעשיקט א יתומה מיט א יתום. דער אייבערשטער האט מיך געשטראפט, מיר נישט געגעבן קיין קינדער, האב איך מיר אליין גענומען;
גענומען פרעמדע קינדער, זיי געטאן גוטס, געמאכט פאר לייט, צאלן זיי
מיר איצטער מיט שטיינער.
    
קודם דארף מען אייך דערציילן פון דער יתומה, פון וואנען האט
זיך צו מיר גענומען א יתומה? איז אזוי די מעשה. מיין ווייב האט געהאט אמאל א שוועסטער, א יינגערע, פערל האט זי געהייסן. איז זי געווען, פערל הייסט דאס, וואס זאל איך אייך זאגן, איין פארשוין אין
דער וועלט. זיי זיינען אלע שיינע. דאס הייסט, מיין ווייב איז נאך היינט
אויך א שיינע יידענע. פאר זייער שיינקייט פלעגט מען זיי נעמען ווי זיי
שטייען און גייען, אפגילטן. בין איך אייך נישט אויסן.
    
אז זי האט חתונה געהאט, די שוועגערין מיינע, האט מען געזאגט,
אז זי האט געטראפן א שמאלץ־גרוב, א גליק, וואס טרעפט זיך איין מאל
אין הונדערט יאר, א גביריש קינד, וואס האט באדארפט ירשענען א
זיידן א גביר און א טאטן א גביר און א פעטער א „בעזדעטניק״
א גביר ― פון אלע זייטן גבירים. א גליק! בין איך אייך נישט אויסן.
איז אבער דער חסרון, וואס דער יונגערמאן אליין איז געווען א דער־רוח־ווייס־וואס. דאס הייסט, אזוי איז ער אפילו געווען א גאנץ פיינער יונגערמאן, נישט קיין נארישער און נישט קיין גראבער יונג, און א גוטער
מענטש, א צוגעלאזטער, א פריילעכער. נאר וואס דען? א שארלאטושקע!
לאז ער מיר מוחל זיין, ער איז שוין אף דער אמתער וועלט. דהיינו,
וואס הייסט א שארלאטושקע? ער האט ליב געהאט א קערטל. אבער ווי
אזוי, מיינט איר, ליב געהאט? דאס חיות מיט דער נשמה! צוליב א
קערטל וואלט ער אייך געגאנגען הונדערט מייל צו־פוס. תחילת איז געווען א „זעקס־און־זעכציק״, א יידישע „אקע״, א „סטוקלקע״, א „טערטל־מערטל״ ― צווישן אייגענע, איין מאל אין חודש, אין די לאנגע ווינטערדיקע נעכט... נאכדעם האט זיך אנגעהויבן אפטער און אפטער, מיט
יונגעלייט, מיט ווייסע־חברהניקעס, מיט ווו ערגעץ א שלאק, א פוסטעפאסניק, א ליידיקגייער. און איר זאלט וויסן זיין, אז דארט ווו א קערטל,
איז שוין אלצדינג, וואס אין דער קארט! ווער קוקט דעמאלט אף א מנחה?
ווער רעדט פון אן א היטל? פון חילול־שבת? און כדומה אזעלכע זאכן,
וואס זיינען שייך צו יידישקייט? און ווי אף־צו־להכעיס, איז פערל, מיין
שוועגערין הייסט דאס, געווען א פרום ווייבל, א כשרס, און האט מסתמא
נישט געקאנט ליידן זיינע שיינע חפציות מיט זיינע גענג. איז זי געלעגן
טאג ווי נאכט מיטן פנים אין קישן און האט געוויינט אף אירע יאר און
טעג, אזוי לאנג, ביז זי האט אנגעהויבן אונטערצוקרענקען, פריער פאוואלינקע, נאכדעם שטארקער און שטארקער. וואס טויג אייך, פערל איז
געשטארבן. בין איך אייך נישט אויסן.
    
פערל איז געשטארבן און האט געלאזט א קינד, א מיידל פון א יאר
זעקס־זיבן. דער מאן איז געווען ערגעץ אין אלדי שווארצע יאר אין
אדעס; ער האט זיך אריינגעלאזט אין דעם שפילן אזוי ווייט, אז ער האט
געמאכט א תל פון זיין געלט און פון זיין טאטנס געלט און פונעם זיידנס
ירושה ― א תל־עולם איז פון אים געווארן! ס׳איז גאר א סברה, אז
ער האט זיך אריינגעכאפט ערגעץ אין א טורמע. נאכדעם האט ער זיך
א צייט ארומגעשלייעט ערגעץ, באקומען עפעס א מאדנע קרענק און
איז געשטארבן אין פרעמדע תכריכים. אט האט איר אייך אף א מינוט
א סך־הכל פון א געזינדל און אט אזוי איז בא מיר פארבליבן זייער טעכטערל, א יתומהלע נעבעך,  ר יי ז ל  הייסט זי. איך האב זי גענומען צו זיך נאך קינדווייז, ווארעם קיין קינדער, פארשטייט איר
מיך, האב איך נישט, דער אייבערשטער האט מיך געשטראפט ― לאז
זי זיין א קינד. וואלט געווען גוט, איז אבער דער חסרון, וואס צו גוט
טויג אף כפרות! בא אן אנדער פעטער וואלט אזא מיידל א יתומה געוואקסן אין קיך, געווען א הילף אין שטוב, געשטעלט דעם סאמאוואר,
געפאלגט א גאנג און דאס גלייכן, און בא מיר איז זי געווען פאררעכנט
פאר אן אייגן קינד ― דאס אייגענע קליידל מיט די אייגענע שיך מיטן
אייגענעם עסן, וואס מיין ווייב. וואס איז שייך זאגן ― בא איין טיש
גלייך מיט אונדז. בין איך אייך נישט אויסן.
    
שפעטער, אז די דאזיקע רייזל האט אנגעהויבן אונטערוואקסן, האב
איך זי אוועקגעגעבן לערנען צו א שרייבער. און פון דעם אמת קאן מען
נישט אוועקגיין ― זי איז געווען א געראטן קינד, א שטילס, אן ערלעכס,
א גוטס און א קלוגס, און שיין ― שיין ווי די גאנצע וועלט. איך האב
זי באמת ליב געהאט, ווי מיינס אן אייגן קינד. קינדער, ווייסט איר
דאך, וואקסן, ווי פעטשעריצעס; איידער מע קוקט זיך ארום, אהא ―
מע דארף שוין קלערן מכח חתונה מאכן. און ווי אף־צו־להכעיס, איז
מיין פלימעניטשקע געוואקסן טאקע נאר ווי אף הייוון, הויך און שיין
און געזונט און אן אסאבע ― א רויז. מיין ווייב האט איר ביסלעכווייז
אפגעלייגט אביסל גרעט, „פאוועלע״, העמדער, ליילעכער, ציכלעך. איך,
פון מיין זייט, האב גאר אנדערש נישט גערעכנט, ווי צו געבן איר עטלעכע הונדערט קערבלעך נדן אויך. און מע האט איר אנגעהויבן ריידן
שידוכים. וועמען רעדט מען אזא מיידל א יתומה? אז קיין עלטערן האט
זי נישט, א טאטן האט זי געהאט, לאז ער מיר מוחל זיין, עפעס נישט
אזא פיינעם מענטשן, און קיין טויזנטערס נדן קאן איך איר נישט אנידערלייגן. באדארף מען איר געפינען איר גלייכן, א יונגנמאן אזעלכן,
וואס זאל איר קענען געבן ברויט. ווו־זשע קריגט מען אזעלכעס, אז קיין
בעל־הבתישן שידוך קאן מען נישט גרייכן, און קיין בעל־מלאכה וויל
 א י ך  נישט — זי איז דאך פארט מיינע א שטיקל אייגענע, מיין ווייבס
א שוועסטערס א מיידל? האט מיר גאט צוגעשיקט א בחורל א פריקאזטשיק פון א יאר עטלעכע און צוואנציק, וואס פ א ר ד י נ ט  שוין זייער שיין
א קערבל און ק ל יי ב ט א קערבל און ה א ט שוין א קערבל. בקיצור, איך
האב א רייד געטאן מיטן בחור ― יא, סע גייט א גאנג, ווי איך בין
א מענטש. זי איז אים דווקא געפעלן. איך האב א רייד געטאן מיט איר
― ווער? וואס? אן אייזערנע וואנט! וואס איז די מעשה? זי וויל אים
נישט און זי דארף אים נישט, און גענוג! ווער דען, זאג איך, וועט
דיך נעמען? דעם באראן הירשס אן אייניקל? ענטפערט די וואנט ―
אזוי ענטפערט זי. קוקט־אראפ און שווייגט. בין איך אייך נישט אויסן.
    
אצינד באדארף איך אייך איבעררייסן אין מיטן דער מעשה און
אייך דערציילן א נייע מעשה, וואס געהער זיך טאקע אן מיט יענער
מעשה, דאס הייסט, די מעשה און יענע מעשה זיינען טאקע איין מעשה.
    
איך האב געהאט אזוי גרויס ווי א יינגערן ברודער משה־הערשל,
האט זיך מיט אים געטראפן א מעשה ― ס׳איז בא מיר א מעשה מיט
גאלע מעשיות: ― נישט דא געדאכט, נישט פאר קיין מענטשן געדאכט,
ער איז געווען אין מרחץ פרייטיק און האט זיך געוואלט אפגיסן מיט
קאלט וואסער, האט ער געכאפט א שעפל מיט זודיק וואסער און האט
דאס איבערגעקערט אפן קאפ און האט זיך אפגעקאכט, און האט זיך
געמוטשעט א טאג אכט און איז געשטארבן, און האט איבערגעלאזט
א ווייב מיט איין קינד ― א יינגל פון א יאר זעקס, פייסי הייסט ער.
האט נישט געדויערט קיין האלב יאר און מע האט איר אנגעהויבן ריידן
שידוכים. האט דאס מיך זייער אנגענומען באם הארצן, און איך בין
אוועקגעגאנגען צו איר, צו מיין שוועגערן הייסט עס, און זאג איר:
„אויב דו ווילסט חתונה האבן, גיב מיר אפ דאס קינד״. האט זי זיך
תחילת אביסל געברעקלט, כלומרשט נישט געוואלט הערן, נישט זען.
אהער־אהין ― בקיצור, איך האב בא איר געפועלט. זי האט מיר דאס
קינד געבראכט, און אליין איז זי אוועק ערגעץ קיין פוילן, דארטן
חתונה געהאט, און מע זאגט, ס׳איז איר נישט שלעכט... מילא, בין איך
אייך נישט אויסן.
    
האט מיך שוין, הייסט דאס, גאט געבענטשט מיט א זון אויך. איך
זאג „מיט א זון״, ווייל איך האב אים טאקע צוגעשריבן צו זיך פאר
א זון, און דאס יינגל איז דווקא א געראטן יינגל, אבער טאקע וואס געראטן הייסט. ער איז דאך מיינעם א ברודערס א זון, איז דאך נישט שייך,
איך זאל אים אייך לויבן. נאר איר מעגט מיר גלייבן בנאמנות, אז נאך
אזא פייסי וועט איר נישט געפינען ― איך וועל אייך נישט זאגן אין
דער גאנצער וועלט, נאר בא אונדז אין שטאט און נאך אין עטלעכע
שטעט מיט עטלעכע גובערניעס, אז איר וועט אויספארן, געפינט איר
נישט דעם צווייטן. וואס, אשטייגער, ווילט איר? לערנען איז לערנען,
שרייבן איז שרייבן, חשבונען איז חשבונען. אפשר ווילט איר פראנצויז
― רעדט ער אייך פראנצויז. טאמער ווילט איר פידל ― שפילט ער
אייך פידל. היינט איז ער, קיין עין־הרע, א וווקס, א פארשוין, און א
פיסק, און... און... און... אז מע שמועסט א געראטענער, איז דאך נישט
שייך צו זאגן! און דערצו גיב איך אים נאך עטלעכע טויזנט קערבלעך
נדן אויך, ווארעם ער איז דאך מיין ברודערס א קינד און מיינער א
צוגעשריבענער, כמעט א זון הייסט דאס, און קיין נחות־דרגא, ברוך
השם, איז ער אויך נישט, ― קו־קו־קומט אים שוין עפעס א פיינע כלה,
הא? וואס זאגט איר? אוודאי האט מען אים גערעדט די גרעסטע, די
שענסטע שידוכים אין דער וועלט, און אוודאי האב איך איבערגעקליבן.
וואס דען? עפעס אט־אזוי־א גיט מען אוועק אזא יונגאטש? בין איך
אייך נישט אויסן.
    
הכלל, האט מען מיר אנגעשלאגן שידוכים פון דער גארער וועלט:
פון קאמעניץ, און פון יעליסאוועט, און פון האמעל, און פון לובען, און
פון מאהליוו, וואס אין דער ליטע, און פון בארדיטשעוו, און פון קאמינקע, און פון בראד. מע האט מיך אפגעשאטן מיט גאלד; צען טויזנט,
און צוועלף טויזנט, און פופצן טויזנט, און אכצן טויזנט ― איך האב
נישט געוווסט, וווהין איך זאל מיך ווארפן. האב איך מיך מיישב געווען:
וואס טויג מיר קריכן אין דער פרעמד, מי יודע וווהין און צו וועמען?
בעסער, ווי זאגט מען, א נאענטער שוסטער, איידער א ווייטער רב.
פאראן בא אונדז אין שטאט א ייד א נגיד, האט ער א מיידל א בת־יחידה מיט שיינע עטלעכע טויזנט קערבלעך נדן, און דאס מיידל אליין
איז אויך זייער א פיין מיידל, און ווילן וויל מיך יענער, ― פאר וואס
זאל דאס נישט זיין קיין שידוך? הא? ובפרט שדכנים זיינען פאראן בא
אונדז, ברוך השם, צוויי, לויפן זיי ארום הין און צוריק, פון מיר צו
יענעם און פון יענעם צו מיר, און טרייבן האלדז־און־נאקן, ס׳זאל שוין
גיכער זיין, זיי האבן קיין צייט נישט, פארשטייט איר, זיי האבן אליין
טעכטער אף חתונה מאכן, און נאך דערוואקסענע דערצו. בין איך אייך
נישט אויסן.
    
הקיצור, ס׳איז געבליבן, מיר זאלן זיך צונויפקומען אף א „ווארט״.
איז דאך אבער היינטיקע צייטן נישט דאס, וואס אמאל, אמאל האט מען
א שידוך געטאן מיט א קינד הינטער די אויגן גאר, געקומען צו גיין
אהיים, אפגעגעבן מזל־טוב און גענוג. היינט איז גאר געווארן א מאדע,
אז מע מוז פריער איבערריידן מיט די קינדער, זיי זאלן זיך פריער אנקוקן און זאגן, צי זיי זיינען זיך געפעלן, צי ניין? מע פארשפארט זיי
גאר זאגן ― זיי זעען זיך אליין... איז דאך אוודאי גוט. נעם איך מיין
בחור און טו אים א פרעג: „געפעלט דיר, א שטייגער, פייסיניו, אזעלכע
און אזעלכע?״ ווערט ער רויט אזוי ווי פייער און ענטפערט נישט דאס
צווייטע ווארט. „געשוויגן איז גערעדט״, טראכט איך מיר; „קיין תשובה
איז אויך א תשובה״. אי, וואס ער איז רויט געווארן? מסתמא האט ער
זיך פארשעמט. און ס׳איז געבליבן, הייסט דאס, אז מע קומט זיך צונויף
אויפדערנאכט, פריער, געוויינטלעך, בא דער כלה, נאכדעם וועט מען
זיין בא מיר ― נו, וואס באדארף מען נאך? באקט מען לעקעך און מע
גרייט זיך אף א וועטשערע, ווי געוויינטלעך. בין איך אייך נישט אויסן.
    
ויהי היום, איך שטיי־אויף אינדערפרי, גיט מען מיר אפ א בריוו.
פון וואנען איז א בריוו? עפעס א בעל־עגלה האט געבראכט צו פירן. איך
נעם דעם בריוו, עפן־אויף דעם בריוו, איך הייב אן לייענען דעם בריוו
― איז מיר פינצטער געווארן אין די אויגן. וואס איז דאס געווען פאר
א מין בריוו? אט וועט איר באלד הארכן. דאס שרייבט מיר מיין פייסי,
אז איך זאל נישט קיין פאראיבל האבן, וואס ער איז אוועקגעפארן מיט
רייזלען ― איר הערט ווערטער? ― אן אונדזער וויסן חתונה האבן ―
איר הערט ווערטער? אז איך זאל זיך גאר נישט פרווון, זאגט ער, אפילו
זיי זוכן, ווארעם זיי זיינען שוין ווייט־ווייט, זאגט ער, פון דאנען ―
איר הערט ווערטער? און אז זיי וועלן, אם־ירצה־השם, האבן חופה
 וקידושין, זאגט ער, וועלן זיי נאכדעם קומען צוריק... ווי געפעלט אייך
עפעס אזא מין בריוול? מילא, פון מיין ווייב שמועסט מען נישט: זי איז
 געפאלן דריי מאל חלשות, ווארעם ס׳איז דאך דורך איר דער סקאנדאל;
רייזל איז דאך איר פלימעניצע, נישט מיינע. „נא, זאג איך צו איר, האסט
אויסגעהאדעוועט א שלאנג אף דיין שויס״... און האב מיין גאנץ ביטער
הארץ אויסגעלאזט צו איר, געוויינטלעך, מכבד געווען, ווי זי איז ווערט.
בין איך אייך נישט אויסן.
    
איך באדארף אייך נישט דערציילן, איר פארשטייט אליין, ווי ווייט
דאס האט מיך געברענט און געבראטן. סטייטש, מע נעמט א פרעמד
קינד, אן ארעמע, א נאקעטע יתומה, מע האדעוועט זי אויס און מע
וויל זי גליקלעך מאכן ― גייט זי און טוט־אפ אזא זאך, פירט־ארויף
מיין ברודערס קינד אף א גליטש! איך האב געשריען, געטופעט מיט די
פיס, געריסן אף זיך די האר פונעם קאפ ― שיער נישט משוגע געווארן!
און צוריק ווידער האב איך מיך באטראכט: וואס, א שטייגער, וועט מיר
העלפן מיין כעס? וואס וועל איך מאכן מיט מיין טופען מיט די פיס?
מע באדארף עפעס אנהייבן טאן, טאמער וועל איך נאך פארכאפן און
וועל קאנען עפעס העלפן? האב איך מיך, ראשית חכמה, א ווארף געטאן
צו „נאטשאלסטווע״, אונטערגעשמירט מיט א כאבארל, און האב אויפגעגעבן, אז בא מיר איז געווען א פלימעניצע אזעלכע און אזעלכע, האט
זי מיך באגנבעט און האט איבערגערעדט מיין זון, ער איז געווען בא
מיר פארשריבן פאר א זון, און איז מיט אים אנטלאפן, איך ווייס נישט
וווהין. נאכדעם האב איך אנגעהויבן שיטן מיט געלט, צעשיקט דעפעשן
אין אלע ארבע־פינות־העולם, אין אלע שטעט און שטעטלעך פון דער
סביבה ― און גאט האט מיר געהאלפן, מע האט זיי געפאקט. ווו האט
מען זיי געפאקט? טאקע נישט ווייט פון אונדז, אין א קליין שטעטל.
מזל־טוב!
    
אז ס׳איז אנגעקומען צו מיר די גוטע ידיעה, אז מען האט זיי געפאקט, האבן מיר זיך אויפגעזעצט מיט נאטשאלסטווע און מיר זיינען
געפארן גלייך אהין, אין יענעם שטעטל אריין. מילא, איך זאל אייך דערציילן פון דער נסיעה ― איז נישט שייך צו זאגן. איך בין געווען אין
איינע פחדים. איך האב אלץ מורא געהאט, טאמער, א קשיא אף א מעשה,
מע שטעלט דארט א חופה, איז דאך פארפאלן, ווי זאגט ער, די קו מיטן
שטריקל... גאט האט מיר געהאלפן, מיר זיינען געקומען צו פארן ― זיי
האבן נאך קיין חופה נישט געשטעלט. נאר וואס דען? א נייער אומגליק:
אזוי ווי איך האב איינגעגעבן, אז מע האט מיך באגנבעט, לכן האט מען
זיי דערוויילע, ביז עפעס־וואס, איינגעזעצט. איינגעזעצט — איז דאך מיר
געווארן שלעכט, געמאכט א גוואלד, אז באגנבעט האט מיך  ז י , די פלימעניצע הייסט דאס, און ער, דער זון הייסט דאס, ער האט זיך דאך
גערעכנט פאר מיין זון, איז ריין. עס קומט צו עפעס, מע וויל אים שוין
ארויסלאזן, פייסין הייסט דאס, מאכט ער: „אויב מע האט געגנבעט,
האבן זיי, זאגט ער, ביידע געגנבעט״. איר הערט ווערטער? דאס האט
זי אים, די ימח־שמוניצע, ארויפגעפירט, ער זאל אזוי זאגן. א הולטייקע
קאן!... נו, טאר מען זיין א גוטער? באדארף מען רחמנות האבן אף אן
ארעמער יתומה? איך פרעג אייך אליין ― איז כדאי? וואס טויג אייך,
עס האט מיך געקאסט גענוג בלוט, ביז איך האב זיי ארויסגענומען,
ווארעם צוליב אים האב איך געמוזט זי אויך אפרייניקן ― און מיר
זיינען געקומען אהיים. בין איך אייך נישט אויסן.
    
געוויינטלעך, האב איך זי צו מיר אין שטוב מער נישט אריינגעלאזט.
איך האב איר אפגעדונגען א קווארטיר און קעסט טאקע בא אירן א קרוב
אין א דארף, משה־מאיר הייסט ער, א פראסטער ייד, א דארפסמאן, און
מיין פייסין האב איך גענומען אהיים, גענוג גערעדט איבער אים:
„סטייטש, איך נעם דיך און שרייב דיך צו צו מיר, ווי אן אייגענעם זון,
און וויל דיר געבן עטלעכע טויזנט קערבלעך נדן, און מאך דיך פארן
יורש מיט אלצדינג, ― גייסטו און מאכסט מיר אזא סקאנדאל!״ זאגט
ער: „וואס איז דא דער סקאנדאל? זי איז אייך א פלימעניצע, איך בין
אייך א פלימעניק ― אלץ איין ייחוס״. זאג איך: „וואס גלייכסטו זיך צו
איר? דיין טאטע איז געווען, זאג איך, מיר אן אייגענער ברודער און א
לייטישער מענטש, און איר פאטער איז געווען, זאל ער מיר מוחל זיין,
א שארלאטושקע, זאג איך, א קארטיאזשניק״... איך טו א קוק ― מיין
ווייב חלשט. א טארעראם, א געפילדער. וואס איז? זי קאן נישט הערן,
למאי מע רעדט אף איר שוועסטערס מאן. זיי זיינען שוין, זאגט זי,
ביידע אף דער אמתער וועלט, באדארף מען זיי לאזן צו־רו. איר הערט
ווערטער? „ער איז אבער פארט געווען, זאג איך, זאל ער מיר מוחל זיין,
אן אויסווורף!״ זי חלשט ווייטער ― אזא אומגליק, א גלות, מע קאן
בא זיך אין שטוב קיין ווארט נישט אויסריידן! בין איך אייך נישט
אויסן.
    
בקיצור, איך האב מיין פייסין גענומען רעכט אין די ידים אריין
און האב אנגעהויבן אכטונג געבן, קוקן אף אים מיט אויגן, ער זאל מיר
נישט מאכן נאכאמאל דאס שפיל. און גאט האט מיר געהאלפן, ער איז
אוועקגעגאנגען בדרך הישר, האט זיך געלאזט איינריידן און איז געווארן
א חתן צו מזל, נישט פון אזא אי־אי־אי, נאר פארט פון א בעל־הבתיש
ארט, מיט א מחותן, מיט א נאמען, מיט נדן, מיט... מיט... מיט... ווי
מיר שטייט־אן ― און איך בין געווען אפן זיבעטן הימל. איז דאך גוט,
איא? האט־זשע צייט, וועט איר עפעס הערן א מעשה.
    
איך קום צו גיין פון געשעפט איינמאל אהיים עסן אנבייסן, איך
וואש מיך, זעץ מיך צום טיש, מאך המוציא, איך קוק מיך ארום ―
נישטא פייסי! פליט מיר דורך א מחשבה אין קאפ: אפשר האט ער
ווידער געמאכט א ויברח? איך נעם מיך צו מיינער: ווו איז פייסי? זאגט
זי: זי ווייס נישט. אפגעגעסן, לויף איך ארויס אין שטאט, אהער, אהין
― קיינער ווייס נישט! שיק איך דאך אוועק א שליח אין דארף אריין צום
קרוב, צו משה־מאירן, געווארע ווערן, וואס מאכט עפעס רייזל? ענטפערט
ער מיר דורך א בריוול, אז זי איז נאך נעכטן אוועקגעפארן, געזאגט,
אז זי פארט אין שטאט אריין אף קבר־אבות. האב איך גענוג מסתמא
געארבעט, אויסגעלאזט מיין גאנץ ביטער הארץ צום ווייב, געוויינטלעך,
ווארעם ס׳איז דאך דורך איר אלע אומגליקן ― ס׳איז דאך איר פלימעניצע! בין איך אייך נישט אויסן.
    
איך לויף אוועק אין פאליציע, איך קלאפ אומעטום דעפעשן, צעשיק מענטשן, שיט מיט גאלד ― נישטא, ווי אין וואסער אריין! איך ארבעט, איך שריי, איך בין אויס מענטש ― עס העלפט נישט! וואס טויג
אייך ― ס׳איז אוועקגעגאנגען דריי וואכן, איך בין שיער נישט משוגע
געווארן! פלוצעם קומט מיר אן א בריוו מיט א מזל־טוב, אז זיי האבן,
ברוך־השם, חתונה געהאט אין א גוטער שעה, און האבן שוין היינט פאר
מיר קיין מורא נישט ― איר הערט ווערטער? אז מע וועט שוין איצט
נאך זיי מער נישט נאכלויפן, מע וועט שוין אף זיי קיין בילבולים נישט
אויסטראכטן ― איר הערט ווערטער? אז זיי האבן זיך ליב געהאט פון
קינדווייז אן און האבן, דאנקען גאט, דערגרייכט אלצדינג, וואס זיי האבן
געוואלט. אי, ווו וועלן זיי נעמען אף צו לעבן? זאל מען זיך פאר זיי
גארנישט זארגן: ער לערנט און גרייט זיך צום עקזאמען אריין אין אוני־ווערזיטעט שטודירן אף דאקטער, און זי לערנט זיך אף אקושארקע ―
איר הערט ווערטער? און דערווייל גיבן זיי ביידע שטונדן און פארדינען,
מיט גאטס הילף, ביז פופצן קארבן א חודש, קאסט זיי די דירה זעקס
מיט א האלבן, אכט צאלן זיי פאר עסן, און אפן איבעריקן איז גאט
א פאטער ― איר הערט ווערטער?... נו־נו, קלער איך מיר, איר וועט
אביסל פריער אונטערפגרן גוט פאר הונגער, וועט איר זיך אנהייבן בעטן
בא מיר, וועל איך אייך באווייזן, ווער עלטער איז! און צו מיין ווייב
זאג איך: „היינט זעסטו, זאג איך, וואס הייסט א ביטערער שורש? פון
אזא טאטן א שארלאטאן, א קארטיאזשניק, זאג איך, קאן דען עפעס
ארויסקומען רעכטס?״ וכדומה אזעלכע שטעכווערטער זאג איך צו איר,
און איר זאלט זאגן, זי זאל דאס מיר ענטפערן דאס אנדערע ווארט!
„פלעגסט דאך, זאג איך, אמאל חלשן, אז איך האב גערעדט אף דיין
שוואגערוק, פארוואס חלשסטו היינט נישט?״ ענטפערט די וואנט? אזוי
ענטפערט זי. „דו מיינסט, זאג איך, אז איך ווייס נישט, אז דו האלטסט
מיט זיי, אז דו ביסט מיט זיי יד־אחת, זאג איך, אז סע וואקסט אינגאנצן
פון דיר?״ זי שווייגט, ענטפערט נישט דאס אנדערע ווארט. וואס קאן
זי מיר, א שטייגער, ענטפערן, אז זי פילט, אז איך בין גערעכט? זי ווייס,
אז סע פארדריסט מיך. פאר וואס קומט מיר ― פאר מיין גוטסקייט, מע
זאל מיר אזוי צאלן? בין איך אייך נישט אויסן.
    
נאר איר מיינט אוודאי, איר זייט שוין פארטיק? הארט אויס, איר
וועט נאך הארכן שענערס.
    
בקיצור, ס׳איז אוועקגעגאנגען א יאר, בריוולעך שרייבן זיי, נאר
פון געלט דערמאנען זיי נישט א ווארט. פלוצעם קומט מיר אן א מזל־טוב
― זי האט געהאט א יינגל און מע רופט אונדז אפן ברית! רוף איך מיך
אן צו מיין ווייב: „מזל־טוב דיר מיט דיין נחת, אן אנגעלייגטער ברית,
זאג איך, און א נאמען נאך דיין שיינעם שוואגערוק״... ענטפערט זי
מיר נישט, נאר זי ווערט בלייך ווי די וואנט, טוט זיך אן און גייט אוועק
פון שטוב. קלער איך מיר: מסתמא וועט זי באלד קומען. איך ווארט
א שעה, איך ווארט צוויי, איך ווארט דריי, איך ווארט פיר, ס׳איז שוין
פארנאכט, ס׳איז שוין שטאק־נאכט ― נישטא זי! א שיינע מעשה, נאר
א קורצע! וואס טויג אייך ― זי איז אוועקגעפארן צו זיי, און פון דעמאלט אן, שוין באלד צוויי יאר, זי קומט נישט צוריק און הייבט גאר
נישט אן צו קלערן מכח קומען אהיים! האט איר געהערט אמאל אזא
מעשה? פריער האב איך געווארט, טאמער וועט זי מיר שרייבן א בריוול.
און אז איך האב געזען, זי שרייבט נישט, האב איך  א י ר  אוועקגעשריבן
א בריוול, און שרייב איר: „היתכן? וואס פאר א פנים האט דאס פאר
דער וועלט?!״ ענטפערט זי מיר, אז איר וועלט איז דארטן, בא אירע
קינדער ― איר הערט ווערטער? אז דאס אייניקל, וואס איז געבוירן
געווארן, ― ער הייסט דווקא הערשעלע, נאך מיין ברודער הערשל ―
איז בא איר טייערער פון אכצן וועלטן. ס׳איז אזא הערשעלע, זאגט זי,
וואס מע קריגט דאס נישט, מע זאל אויספארן די גאנצע וועלט פון איין
עק ביזן אנדערן. און ווינטשעוועט מיר, איך זאל זיך עלטערן אין עושר
און אין כבוד אליין אן איר ― איר הערט ווערטער?...
    
שרייב איך דאך איר נאכאמאל און נאכאמאל, און זאג איר מיטן
הארבן ווארט, אז איך וועל נישט שיקן קיין גראשן! ענטפערט זי מיר,
אז זי דארף נישט מיין געלט ― איר הערט ווערטער? שרייב איך איר
ווידער אוועק א בריוו, אז איך בין זיי אלע מעביר־נחלה און וועל אפזאגן
דאס גאנצע געלט אף עולמות! פוילט זי זיך נישט און ענטפערט מיר
אפ, אז זי האט צו מיר קיין טענות נישט ― איר הערט ווערטער? אז
זי לעבט דארטן בא די קינדער מיט כבוד, הלוואי ווייטער נישט ערגער,
ווארעם פייסי איז שוין אריין אין אוניווערזיטעט און רייזל איז שוין באלד
אן אקושארקע. זיי פארדינען שוין אזוי גרויס, ווי זיבעציק קארבן א חודש
― איר הערט ווערטער? און מכח מעביר־נחלה זיין, זאגט זי, מעג איך
מיין גאנץ פארמעגן אוועקשענקען אפילו היינטיקן טאג וועמען איך וויל,
אפילו אף א קלויסטער ― איר הערט ווערטער? און לאזט־אויס, אז איך
בין א ריינער משוגענער. די וועלט, זאגט זי, שטעקט מיך ארום מיט פעדערן פאר דער מעשה, וואס איך האב אפגעטאן. „וואס איז דא, זאגט זי,
דער אומגליק? וואס דיין ברודערס זון האט גענומען מיין שוועסטערס
טאכטער? וואס שטייט דיר דא אזוי נישט אן, דו נארישער לעקיש?״ ―
איר הערט ווערטער? „דו זאלסט, זאגט זי, זיין דא און א קוק טאן אפן
קינד, אף הערשעלען, ווי ער ווייזט מיטן פינגער אפן זיידנס פאטרעט
און מאכט „דיע־דיא״, וואלסטו זיך, זאגט זי, אליין געגעבן דריי פעטש״
― איר הערט ווערטער? אזוי שרייבט זי מיר פון דארטן. בין איך אייך
 נישט אויסן...
    
נו, באדארף מען נישט זיין שטארקער פון אייזן? ווי מיינט איר,
ברענט דאס מיך, א שטייגער, אז איך קום צו גיין אהיים און דריי מיך
ארום איינער אליין צווישן די פיר ווענט? איך הייב מיך אן בארעכענען:
וואס איז מיין לעבן, איך בעט אייך, אף דער וועלט? פאר וואס קומט מיר
אזא סוף? פאר וואס קומט מיר אזא־נ־עלטער? פאר וואס און פאר ווען?
פאר מיין גוטסקייט? פאר מיין פאדלע ווייכן כאראקטער?... האט קיין
פאראיבל נישט: אז איך הייב אן ריידן דערפון איז פאר דאסאדע שטעלן
זיך מיר טרערן, און איך קאן נישט, איך קאן נישט ריידן!
    
אוי, מע טאר נישט זיין קיין גוטער. הערט איר? מ ע ט א ר  נ י ש ט  ז יי ן 
ק יי ן  ג ו ט ע ר !
    
ענדע געשיכטע נומער פערצן.
  
געשריבן אין יאר 1903 
  
א נשרף
    
― אונדזערע יידן ― הער איך דרשענען א יידן הינטער מיינע
פלייצעס און פאסאזשירן הערן אים צו ― אונדזערע יידן, הערט איר,
ס׳איז דאך נישט שייך צו זאגן, גאט זאל נישט שטראפן פאר די רייד,
ס׳איז אן עמא פזיזא ― וואס איז די טייטש? ― מיט א יידן איז נאר גוט
קוגל עסן, דאוונען פון איין סידור, און ליגן אף איין בית־הקברות, און
א רוח אין זיי אין טאטן, און גארנישט!...
    
איר פרעגט, וואס בין איך אזוי אנגעדרודלט און וואס ליאפע איך
אזוי אף יידן? איר זאלט האבן אף זיך מיין פעקל און יידן זאלן אייך
אזוי טאן, ווי מע טוט מיר, וואלט איר אנגעכאפט מענטשן אין די גאסן,
אדער איר וואלט געשלאגן מיט א שטעקן! נאר גארנישט, איך בין אזא
ייד, וואס קאטארע איך האב פיינט קריגן זיך מיט א וועלט. איך גיי
תמיד מיט דעם גאנג: לאז מיינס איבערגיין, אדער ווי שטייט דארט:
עולם כמנהגו ― וואס איז די טייטש? ― לאז זיך מיט זיי גאט רעכענען,
און א רוח אין זיי אין טאטן, און גארנישט!...
    
הערט א מעשה: איך בין אליין, נישט פאר אייך געדאכט, א באהס־לעווער, פון א קליין שטעטל, פון באהסלעוו, א קליינס, נאר א וווילס, פון
די שטעטלעך, וואס מע זאגט אף זיי, אז מע זאל זיי געדיכט זייען און
שיטער אויפגיין; פון די שטעטלעך, וואס אז מע וויל עמעצן רעכט באשטראפן, זאל מען אים נישט פארשיקן קיין סיביר ― פע! ― צו אונדז
קיין באהסלעוו זאל מען אים פארשיקן, און מאכן אים פאר א קרעמער,
און געבן אים קרעדיט, ער זאל קאנען רעכט אנזעצן, און נאכדעם זאל
 
 