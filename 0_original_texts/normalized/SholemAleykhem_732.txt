 
 פון כתרילעווקע: שיר השירים 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
שיר־השירים
  
א יוגנט־ראמאן אין פיר טיילן
  
ערשטער טייל
  
בוזי
  
א
  
בוזי איז א נאמען, פארצויגן פון אסתר־ליבע: ליבוזי ― בוזי.
זי איז עלטער פון מיר מיט א יאר, און אפשר מיט צוויי, און ביידע
אינאיינעם זיינען מיר נישט אלט קיין צוואנציק יאר. היינט זעצט אייך
אוועק, זייט מוחל, און רעכנט אויס, וויפל בין איך אלט און וויפל זי?
נאר דאס, מיין איך, איז נישט וויכטיק. איך וועל אייך בעסער דערציילן
איר ביאגראפיע אין קורצן.
    
מיין עלטערער ברודער בעניע איז געזעסן און א דארף, געהאלטן א
מיל, געקאנט שיסן פון א ביקס, פארן רייטנדיק אף א פערד און שווימען
ווי א מזיק. איינמאל זומער האט ער זיך געבאדן אין טייך און איז דערטרונקען געווארן. אף אים איז געזאגט געווארן דער פסוק: „אלע גוטע
שווימער ווערן דערטרונקען״. נאך אים איז געבליבן א מיל, צוויי פערדלעך,
א יונגע אלמנה מיט איין קינד. די מיל האט מען אפגעלאזט, די פערדלעך
האט מען פארקויפט, די יונגע אלמנה האט חתונה געהאט און איז אוועקגעפארן ערגעץ ווייט, און דאס קינד האט מען געבראכט צו אונדז.
    
דאס איז געווען בוזי.
ב
    
אז דער טאטע האט ליב בוזין, ווי אן אייגן קינד, און אז1די מאמע
ציטערט איבער איר, ווי איבער א בת יחידה ― דאס איז גרינג צו פארשטיין. זיי האבן געפונען אין איר א טרייסט נאך דעם גרויסן בראך.
אבער איך? פארוואס אז איך קום פון חדר און טרעף נישט בוזין, קריכט
מיר נישט דאס עסן אין האלדז אריין? און אז בוזי איז געקומען,
ווערט ליכטיק אין אלע ווינקעלעך? און אז בוזי רעדט צו מיר, לאז איך
אראפ די אויגן? און אז בוזי לאכט פון מיר, וויין איך?
    
און אז בוזי...
  
ג
    
איך האב לאנג ארויסגעקוקט אף דעם ליבן גוטן יום־טוב פסח.
דעמאלט וועל איך זיין פריי. איך וועל שפילן מיט בוזין אין ניס, ארומלויפן אין דרויסן, גיין בארג־אראפ צום טייך. דארט וועל איך איר ווייזן,
ווי מע לאזט קאטשקעלעך אפן וואסער. אז איך זאג איר, גלייבט זי מיר
נישט. זי לאכט. בכלל, גלייבט מיר בוזי נישט פון דאנען אהין. דאס הייסט,
זאגן זאגט זי מיר גארנישט נישט, נאר זי לאכט. און איך האב פיינט,
אז מע לאכט פון מיר. בוזי גלייבט נישט, אז איך קאן זיך ארויפדראפען
אפן העכסטן בוים (איר זאל נאר וועלן!). בוזי גלייבט נישט, אז איך קאן
שיסן (איך זאל נאר האבן מיט וואס!). לאז נאר קומען פסח, דער ליבער
גוטער פסח, ווען מע קאן שוין זיין אינדרויסן, אף דער פרייער לופט,
נישט פאר טאטע־מאמע אין די אויגן, ― וועל איך איר באווייזן אזעלכע
קונצן, אז זי וועט ארויס פון די כלים!
  
ד
    
געקומען דער ליבער גוטער יום־טוב פסח.
    
מע האט אונדז ביידן אויסגעקליידט אף יום־טוב בגדי־מלכות. אלץ,
וואס אף אונדז איז געווען, האט געגלאנצט, געשיינט און געקנאקט. איך
קוק אף בוזין, און איך דערמאן מיך אין דעם שיר־השירים, וואס איך האב
געלערנט פאר פסח מיטן רבין אין חדר. א פסוק נאך א פסוק: ,, ה נ ך
י פ ה  ר ע י ת י ― שיין ביסטו, מיין חברטע, שיין ביסטו ביז גאר.
אייגעלעך ווי טייבעלעך, הערעלעך ווי ציגעלעך, גליטשן זיך אראפ א
בארג. ציינדעלעך ― ווייסע שעפעלעך, פון טייך ארויס, איינס און איינס,
איין מאמע האט זיי געהאט. רויטע שנירעלעך ― דיינע ליפעלעך, אז דו
רעדסט, איז צוקער־זיס״.
    
זאגט מיר, איר בעט אייך, פאר וואס אז מע קוקט אף בוזין, מוז מען
זיך דערמאנען איז דעם שיר־השירים? פאר וואס אז מע לערנט שיר־השירים, קומט אף די געדאנקען בוזי?
  
ח
  
א זעלטענער ערב־פסח. א ליכטיקער טאג. א ווארעמער אינדרויסן.
    
― גייען מיר?
    
אזוי זאגט צו מיר בוזי, און איך פיל, אז איך ברען. די מאמע האט
אונדז ניט געזשאלעוועט קיין ניס. פולע קעשענעס מיט ניס. זי האט אבער
גענומען בא אונדז דאס ווארט, אז מיר זאלן איצט, פארן סדר, נישט
דערוועגן זיך די ניס צו קנאקן. שפילן זיך איז ניס ― וויפל דאס הארץ
גלוסט. מיר לאזן זיך גיין. די ניס לאזן זיך הערן. אינדרויסן איז גוט.
אינדרויסן איז ווויל. די זון האלט שוין ווייט איז הימל, קוקט שוין אראפ
אף יענער זייט שטאט. ס׳איז ברייט און גראם און ווייך און פריי ארום
און ארום. ערטערווייז שלאגט זיך דורך פון בארג, וואס אף יענער זייט
שול, א גרעזעלע א גרינס, א פריש, א צאפלדיקס. מיט א קוויטש און מיט
א צוויץ פליט דורך איבער אונדזערע קעפ א גלייך שנירל פון קליינע
שוועלבעלעך, און ווידער דערמאן איך מיר אין דעם שיר־השירים פון
חדר. ,, ה נ צ נ י ם ― די שפראצונגען האבן זיך שוין באוויזן אף דער
ערד, די צייט פון דעם סאלאווייטשיק איז געקומען, און א קול פונעם
ערשטן זומער־פויגל האט זיך געלאזט הערן אין אונדזער לאנד״. איך
פיל מיך מאדנע גרינג. עס דאכט זיך מיר, אז איך האב פליגלען: אט הייב
איך מיך אויף און פלי.
  
ו
  
פון שטאט לאזט זיך הערן א מאדנער הילך. עס רוישט. עס קאכט,
עס זידט. ס׳איז ערב פסח! א זעלטענער ערב פסח. א ליכטיקער טאג.
א ווארעמער אינדרויסן.
    
אין מיינע אויגן באקומט אין דער מינוט די גאנצע וועלט גאר אן
אנדער פנים. אונדזער הויף איז א שלאס. אונדזער שטוב איז א פאלאץ.
איך בין א פרינץ. בוזי איז א פרינצעסן. די קלעצער, וואס ליגן אנגעווארפן בא דער שטוב, זיינען טענענבוימער און בוקסנבומער, וואס ווערן
דערמאנט אין שיר־השירים. די קאץ, וואס ליגט בא דער טיר און ווארעמט
זיך אף דער זון, איז פון די פעלד־אינדן, פון די  א י ל ו ת ־ ה ש ד ה ,
וואס ווערן דערמאנט אין שיר־השירים. דער בארג, וואס אף יענער זייט
שול ― דאס איז דער ל ב נ ו ן , וואס ווערט דערמאנט אין שיר־השירים.
די ווייבלעך און מיידלעך, וואס שטייען אינדרויסן און וואשן און פרעסן
און כשרן אף פסח ― דאס זיינען די טעכטער פון ירושלים, וואס ווערן
דערמאנט אין שיר־השירים. אלץ, אלץ איז פון שיר־השירים.
    
איך גיי, די הענט אין די קעשענעס, טרייסל מיט די ניס. די ניס
קלינגען. בוזי גייט מיט מיר טריט בא טריט. איך קאן נישט גיין פאוואליע,
עם טראגט מיך אין דער לופטן. מיר ווילט זיך פליען, שוועבן, טראגן
זיך ווי אן אדלער. איך לאז מיך לויפן. בוזי לויפט מיט מיר. איך שפרינג
אף די צונויפגעלייגטע קלעצער, פון איין קלאץ אפן אנדערן. בוזי שפרינגט
מיט מיר. איך ארויף, זי ארויף. איך אראפ, זי אראפ. ווער וועט זיך
פריער איינמידן? איך האב געטראפן.
    
― ביז וואנען איז דער שיעור?
    
אזוי זאגט צו מיר בוזי. און איך ענטפער איר מיטן לשון פון שיר־השירים:
    
― ע ד ש י פ ו ח  ה י ו ם ― ביז עס וועט א בלאז טאן דער טאג,
ו נ ס ו  ה צ ל ל י ם ― און עס וועלן אנטלויפן די שאטנס ― בא־בא־בא! דו האסט זיך איינגעמידט, און איך נישט!
  
ז
  
איך פיל מיך גליקלעך, וואס בוזי קאן נישט דאס, וואס איך. און
אין דער זעלבער צייט האב איך אף איר רחמנות. עס טוט מיר וויי דאס
הארץ. עס דאכט זיך מיר, אז זי איז פארזארגט. בוזי האט שוין אזא
טבע: פריילעך־פריילעך ― פלוצעם זאל זי זיך אוועקזעצן אין א ווינקעלע און וויינען שטילערהייט. וויפל די מאמע זאל זי דעמאלט נישט
טרייסטן, וויפל דער טאטע זאל זי דעמאלט נישט קושן ― עס העלפט
קיין זאך נישט, בוזי מוז זיך אויסוויינען. נאך וועמען? נאכן טאטן,
וואס איז אזוי פרי געשטארבן? צי נאך דער מאמע, וואס האט חתונה
געהאט, אוועקגעפארן און פארגעסן דעם זיי־געזונט? אך, איר מאמע,
איך מאמע! אז טע דערמאנט איר די מאמע, ווערט זי אלערליי קאלירן.
זי האלט נישט פון איר מאמע. זי רעדט נישט קיין שלעכט ווארט אף
דער מאמע, נאר זי האלט נישט פון איר. איך ווייס דאס פאר געוויס.
איך קאן נישט ליידן, אז בוזי זיצט פארזארגט. איך זעץ מיך אוועק
נעבן איר אף די קלעצער און וויל איר צעשלאגן די געדאנקען.
  
ח
    
איך האלט די הענט אין די קעשענעס. קלינג מיט די ניס און זאג
צו איר:
    
― טרעף, וואס איך קאן טאן, אז איך וויל?
    
― וואס קאנסטו טאן?
    
― אז איך וויל, גייען איבער אלע דיינע ניס צו מיר.
    
― וועסט זיי בא מיר אפגעווינען?
    
― ניין. מיר וועלן אפילו נישט אנהייבן שפילן.
    
― וואס זשע, וועסט זיי בא מיר אוועקנעמען מיט געוואלד?
    
― ניין. זיי גייען אליין אריבער צו מיר.
    
זי הייבט אויף אירע שיינע אויגן אף מיר. אירע שיינע בלויע שיר־השירים אויגן.
    
איך זאג צו איר:
    
― דו מיינסט, אפנים, אז איך טרייב קאטאוועס? איך האב, נארעלע, אזא שפרוך... איך זאג א פסוק...
    
זי עפנט אויף די אויגן נאך שטארקער. איך פיל מיך גרויס. איך
גיב איך צו פארשטיין, ווי א גרויסער, ווי א העלד:
    
― מיר, יינגלעך, קאנען אלצדינג. בא אונדז אין חדר אין דא
א חבר, שייקע דער בלינדער רופט מען אים (ער איז א בלינדער אף
איין אויג), ווייס ער אלצדינג. ס׳איז גאר נישטא אזא זאך אף דער
וועלט, וואס שייקע זאל נישט וויסן. אפילו קבלה. ווייסטו, וואס הייסט
קבלה?
    
ניין. פון וואנען זאל זי וויסן? איך פיל מיך אפן זיבעטן הימל,
וואס איך קאן איר געבן א לעקציע וועגן קבלה.
    
― קבלה, נארעלע, איז אזא זאך, וואס קומט צוניץ. מיט קבלה
קאן איך מאכן אזוי, אז איך זאל דיך זען, און דו מיך נישט. מיט
קבלה קאן איך צאפן וויין פון א שטיין און גאלד פון דער וואנט. מיט
קבלה קאן איך מאכן אזוי, אז מיר ביידע, אזוי ווי מיר זיצן אטא, זאלן
מיר זיך אויפהייבן ביז צו דער כמארע, און נאך העכער פון דער כמארע!...
  
ט
  
אויפהייבן אין דער הייך מיטן בוזין דורך קבלה ביז דער כמארע,
און נאך העכער פון רער כמארע, און אוועקפליען מיט איר ווייט־ווייט,
אף יענער זייט אוקינוס, ― דאס איז געווען איינער פון מיינע בעסטע
חלומות. דארט, אף יענער זייט אוקינוס, הייבט זיך דאך אן דאס לאנד
פון די קארליקעס, וואס קומען ארויס פון די גבורים פון דווד המלכס
צייטן. די קארליקער זיינען דאך בטבע זייער גוטע מענטשעלעך. לעבן
― לעבן זיי נאר פון צוקערקעס מיט מאנדל־מילך, שפילן גאנצע טעג
אף קליינע פייפעלעך און טאנצן אלע אינאיינעם א „קאראהאד״, האבן
קיין מורא נישט פאר קיין זאך און האבן ליב געסט. פון אונדז אז עס
קומט עמעצער צו פארן, גיבן זיי אים עסן און טרינקען, שענקען אים
די טייערסטע קליידער מיט אן א שיעור זילבערנע און גאלדענע כלים,
און פארן אוועקפארן שטופן זיי אים אן פולע קעשענעס מיט דימענטן
און מיט בריליאנטן, וואס וואלגערן זיך בא זיי, ווי, למשל, בא אונדז
מיסט אף דער גאס.
    
― ווי מיסט אף דער גאס? נו?
    
אזוי האט מיר א מאל א זאג געטאן בוזי, אז איך האב איר דערציילט פון די קארליקעס.
    
― דו גלייבסט נישט?
    
― און דו גלייבסט?
    
― פאר וואס נישט?
    
― ווו האסטו דאס געהערט?
    
― וואס הייסט, ווו? אין חדר.
    
― אך! ― איז חדר?...
    
נידעריקער, נידעריקער לאזט זיך אראפ די זון און באפארבט דעם
הימל מיט א רויטן פאס פון גין־גאלד. דאס גאלד שיינט אפ אין בוזיס
אויגן. זיי באדן זיך אין גאלד!
  
י
    
מיר ווילט זיך זייער, אז בוזי זאל נתפעל ווערן פון שייקעס מעטאדע
און פון די קונצן, וואס איך קאן מאכן מיט קבלה. בוזי אבער הייבט
נישט אז נתפעל צו ווערן. אדרבה, עס ווייזט זיך מיר אויס, אז זי
לאכט. וואס דען באווייזט זי מיר אלע אירע פערלדיקע ציינדלעך? עס
הייבט מיך אן פארדריסן און איך זאג צו איר:
    
― דו גלייבסט מיר אפשר נישט?
    
בוזי לאכט.
    
דו מיינסט אפשר, אז איך בארים זיך? אז איך טראכט אויס פון
קאפ ליגנס?
    
בוזי לאכט נאך שטארקער. ע! וויבאלד אזוי, דארף מען זיך מיט
איר אפרעכענען! איך ווייס שוין מיט וואס. איך זאג צו איר:
    
― דער חסרון איז, וואס דו ווייסט נישט, וואס הייסט קבלה. דו
זאלסט וויסן, וואס קבלה איז, וואלטסטו אזוי נישט געלאכט. מיט קבלה,
אז איך וויל, קאן איך אראפברענגען אהער דיין מאמע. יא־יא. און
אז דו וועסט מיך שטארק בעטן, ברענג איר דיר זי נאך היינטיקע נאכט,
רייטנדיק אף א שטעקן.
    
מיט א מאל הערט זי אויף צו לאכן. א וואלקנדל איז איבערגעלאפן
איבער איר שיין ליכטיק פנים, און עס ווייזט זיך מיר אויס, אז די זון
איז פלוצעם פארפאלן געווארן. אויס זון. אויס טאג. איך האב מורא,
אז איך האב א ביסל איבערגעכאפט די מאס. איך האב נישט באדארפט
אנרירן איר ווייטיק ― די מאמע אירע. איך האב חרטה אף דער מעשה.
מע דארף עס פארגלעטן. מע דארף זיך מיט איר איבערבעטן. איך רוק
מיך צו צו איר. זי קערט זיך אפ פון מיר. איך וויל זי נעמען בא דער האנט.
איך וויל איר זאגן מיטן לשון פון שיר־השירים: ש ו ב י , ש ו ב י  ה ש ו ל מ י ת
― קער זיך אום צו מיר, בוזי!...״ פלוצעם הערט זיך א קול פון שטוב
ארויס:
    
― שימעק! שימעק?
    
שימעק ― דאס בין איך. דאס רופט מיך מיין מאמע, איך זאל גיין
מיטן טאטן איז שול אריין.
  
יא
    
דאס גיין מיטן טאטן אין שול אריין ערב־פסח דאוונען ― וואס קאן
שוין זיין א גרעסערער פארגעניגן? וואס איז ווערט דאס אליין, וואס מען
איז אנגעטאן פון קאפ ביז פוס שפאגל־ניי, און ס׳איז דא מיט וואס צו
באווייזן זיך פאר די חברים? היינט דאס דאוונען? דער ערשטער יום־טובדיקער מעריב? דער ערשטער יום־טובדיקער ברכו? אך! וויפל תענוגים דער גוטער גאט האט אנגעגרייט פון יידישע קינדערס וועגן!
    
― שימעק! שימעק?
    
די מאמע מיינע האט קיין צייט נישט. „איך וועל גיין, איך וועל
באלד גיין, אטא גיי איך! איך וויל נאר זאגן בוזין צוויי ווערטער. מער
נישט ווי צוויי ווערטער״...
    
און איך זאג איר צוויי ווערטער. איך ביז זיך מודה פאר איר, אז
דאס וואס איר האב איר אט ערשט געזאגט, איז נישט אמת. מאכן מיט
קבלה אזוי, אז יענער זאל פליען ― דאס קאן מען נישט. אליין ― יא,
איך אליין זאל פליען ― דאס קאן איך. און דאס וועל איך איר ווייזן.
לאז נאר איבערגיין דער יום טוב, אזוי מאך איך דעם ערשטן פרווו. איך
וועל זיך אויפהייבן פאר איר אין די אויגן, אט דא אף דעם ארט, ווו די
קלעצער ליגן, און וועל אין איין מינוט זיין שוין אף יענער זייט כמארע,
פון דארט וועל איך זיך נעמען רעכטס, אהינצו־א ― זעסטו? ― דארט
ענדיקט זיך אלצדינג און עס הייבט זיך שוין אן דער ים־הקרח.
  
יב
  
בוזי הערט זיך צו מיט קאפ. די זון שיקט אירע לעצטע שטראלן,
צעקושט זיך מיט דער ערד.
    
― וואס הייסט דאס ים־הקרח? ― פרעגט מיד בוזי.
    
―. ים־הקרח ווייסטו נישט? ים־הקרח הייסט דער פארגליווערטער
ים. דאס וואסער איז געדיכט אזוי ווי לעבער און געזאלצן אזוי ווי ליאג.
קיין אקרענטן גייען נישט אף אים, און מענטשן, אז זיי כאפן זיך אהין
אריין, קאנען זיי שוין צוריק נישט קומען קיינמאל.
    
בוזי קוקט אף מיר מיט גרויסע אויגן.
    
― למאי זשע זאלסטו גיין אהין?
    
― איך גיין דען, נארעלע? איך פלי דאך. איך פלי פון אויבן, אזוי
ווי אז אדלער. אין עטלעכע מינוט בין איך דאך שוין ווידער אף דער
יבשה. דארט הייבן זיך אן די צוועלף הויכע בערג, וואס שפריצן מיט
פייער, און אפן צוועלפטן בארג, סאמע באם שפיץ, שטעל איך זיך אפ
און גיי צו־פוס זיבן מייל, ביז איך קום צו א געדיכטן וואלד. נאכדעם
גיי איך וואלד־איין, וואלד־אויס, ביז איך קום־צו א קליין וואסערל. דאס
וואסערל שווים איך אריבער און צייל אפ זיבן מאל זיבן, וואקסט אויס
פאר מיר אן אלטיטשקער מיט א לאנגן בארד און פרעגט מיך: „וואס
איז דיין באגער?״ זאג איך אים: „פיר מיך אפ צו דער בת־מלכה״.
    
― וואסער בת־מלכה?
    
אזוי זאגט צו מיר בוזי, און עס דאכט זיך מיר, אז זי איז דערשראקן.
    
― די בת־מלכה ― דאס איז די שיינע פרינצעסן, וואס מע האט
זי אויפגעכאפט פון אונטער דער חופה און מע האט זי פארכשופט און
אוועקגעפירט און אריינגעזעצט אין א קרישטאלענעם פאלאץ, שוין זיבן
יאר...
    
― וואס זשע געהער זיך עס אן מיט דיר?
    
― וואס הייסט, וואס געהער זיך עס אן מיט מיר? איך דארף
דאך זי באפרייען.
    
― דו דארפסט זי באפרייען?
    
― ווער דען?
    
― מע דארף נישט פליען אזוי ווייט. פאלג מיך, מע דארף נישט!...
  
יג
    
און בוזי נעמט מיך אן בא דער האנט, און איך פיל, ווי איר קליין
ווייס הענטל איז קאלט. איך קוק איר אין די אויגן אריין און איך זע, ווי
עס שיינט זיך אפ אין זיי די גין־גאלדענע זון, וואס געזעגנט זיך מיטן
טאג, מיטן ערשטן ליכטיקן ווארעמען ערב־פסח טאג. ביסלעכווייז שטארבט
אפ דער דאזיקער טאג. ווי א ליכט ווערט אויסגעלאשן די זון. דער הילך,
וואס איז געשטאנען דעם גאנצן טאג, ווערט פארשטארבן. מע זעט שוין
ניט כמעט קיין לעבעדיקן מענטשן אף דער גאס. אין די פענצטער פון די
הייזלעך באווייזן זיך פייערלעך פון די יום־טובדיקע בענטשליכט. א
מאדנע, א הייליקע שטילקייט רינגלט אונדז ארום, מיר מיט בוזין, און
מיר פילן זיך פעסט צענויפגעגאסן מיט דער דאזיקער יום־טובדיקער
שטילקייט.
    
― שימעק! שימעק?
  
יד
    
דאס דריטע מאל שוין, אז די מאמע רופט מיך, איך זאל גיין מיטן
טאטן אין שול אריין. ווייס איך דען אליין נישט, אז מע דארף גיין אין
שול אריין? איך וועל דא זיצן נאך א מינוט, איין מינוט, נישט מער.
דערהערט בוזי, אז מע רופט מיך , רייסט זי ארויס איר האנט, כאפט זיך
אויף און טרייבט מיר:
    
― שימעק, דיך רופט מען דאס, דיך. גיי־גיי. שוין צייט. גיי־גיי.
    
איך קלייב מיך גיין. אויסגעבלאזן האט דער טאג. אויסגעלאשן האט
די זון. פונעם גאלד איז געווארן בלוט. א ווינטעלע האט א בלאז גע־טאז, א גרינגס, א קילס. בוזי טרייבט מיך איך זאל גיין. איך ווארף אף
איר דעם לעצטן בליק. גארנישט די בוזי, וואס פריער. אן אנדער פנים
מיט אן אנדער חן באקומט זי אין מיינע אויגן אינעם דאזיקן פארכשופטן
אוונט. „די פארכשופטע פרינצעסן״ ― פליט מיר דורך א געדאנק אין
קאפ. בוזי לאזט מיך אבער נישט לאנג מיט מיינע געדאנקען. זי טרייבט
מיך, איך זאל גיין. איך לאז מיך גיין און קוק מיך אום צוריק אף דער
פארכשופטער פרינצעסן, וואס האט זיך אינגאנצן צענויפגעגאסן מיטן
דאזיקן פארכשופטן פסח־אוונט, און איך בלייב שטיין א פארכשופטער. ווייזט זי מיר אבער מיט דער האנט: איך זאל גיין! איך זאל
ניין!... און עס מאלט זיך מיר אויס, אז איך הער איר קול, ווי זי זאגט
צו מיר מיטן לשון פון שיר־השירים:
    
― ב ר ח  ד ו ד י  ― אנטלויף, מיין געליבטער!  ו ד מ י  ל ך ל צ ב י ― און
זיי געגליכן צו א הירש, אדער צו א אינד אף די בשמים־בערג!...
מיר רייסן גרינס
  
א
    
― גיכער, בוזי, גיכער! ― זאג איך צו בוזיז א טאג פאר שבועות
און נעם זי פאר א האנט, און מיר לאזן זיך האסטיק בארג ארויף. ―
דער טאג שטייט נישט, נארעלע. מיר דארפן דורכגיין אזא בארג, און
נאכן בארג האבן מיר נאך א טייכל. איבערן טייכל גייט א קלאדקע פון
ברעטער, הייסט עס „דאס בריקל״. דאס טייכל לויפט, די זשאבעס קוואקען,
די ברעטער שאקלען זיך, הוידען זיך, און ערשט דארט, אף יענער זייט
בריקל ― דארט איז ערשט דער אמתדיקער גן־עדן, בוזי! דארט ערשט
הייבן זיך אן מיינע מאיאנטקעס. ,
    
― דיינע מאיאנטקעס?
    
― מיין איך, די „לעוואדע״. א גרויס פעלד, וואס ציט זיך, ציט
זיך אן א סוף, אן א ברעג. מיט א גרינער קאלדרע איז דאס איבערגעצויגן. מיט געלינקע שפרענקעלעך איז דאס באשפרענקלט. מיט רויטינקע
צוויקעלעך איז דאס באצוויקלט. און ריחות זאלסטו הערן דארטן ― די
שענסטע בשמים פון דער וועלט! און ביימער האב איך דארטן, אן א
שיעור ביימער, הויכע, צווייגנדיקע ביימער. און א בערגל האב איך מיר
דארט, וואס איך זיץ אף דעם. וויל איך, זיץ איך מיר. וויל איך, הייב איך
מיך אויף דורכן „שם־המפורש״ און פלי מיר, ווי אן אדלער, העכער פון
דער כמארע. איבער פעלדער און וועלדער, איבער ימים און מדבריות,
ביז איך קום אף יענער זייט הרי־חושך...
― און פון דארטן ― שלאגט מיר איבער בוזי ― גייסטו צופוס
זיבן מייל, ביז דו קומסט צו א וואסערל.
    
― ניין, צו א געדיכטן וואלד... פריער גיי איך וואלד־איין, וואלד־אויס, און ערשט נאכדעם קום איך צו א וואסערל...
    
― דאס וואסערל שווימסטו אריבער און ציילסט אפ זיבן מאל זיבן...
    
― וואקסט אויס פאר מיר אן אלטיטשקער מיט א לאנגן בארד...
    
־ פרעגט ער דיך: „וואס איז דיין באגער?״
    
― זאג איר אים: „פיר מיך אפ צו דער בת־מלכה״...
    
בוזי רייסט ארויס איר האנט פון מיין האנט און לאזט זיך לויפן
בארג אראפ. איך לויף איר נאך.
    
― בוזי, וואס לויפסטו אזוי?
    
בוזי ענטפערט נישט. זי איז ברוגז. זי האט פיינט די בת־מלכה.
אלע מעשיות האט זי ליב, נאר נישט די בת־מלכה...
  
ב
  
ווער בוזי איז ― דארפט איר געדענקען. איך האב אייך שוין אמאל
דערציילט. נאר טאמער האט איר פארגעסן, חזר איך אייך איבער נאך
אמאל.
    
איך האב געהאט אן עלטערן ברודער ― בעניע. איז ער דערטרונקען
געווארן. נאך אים איז געבליבן א וואסער־מיל, א יונגע אלמנה, צוויי
פערדלעך און איין קינד. האט מען די מיל אפגעלאזט. די פערדלעך פאר־קויפט. די אלמנה האט חתונה געהאט ערגעץ ווייט. און דאס קינד האט
מען געבראכט צו אונדז.
    
דאס איז געווען בוזי.
    
כא־כא־כא! אלע מיינען, אז איך און בוזי זיינען א ברודער מיט
א שוועסטער. מיין טאטן רופט זי טאטע. מיין מאמען רופט זיך מאמע.
און מיר צווישן זיך לעבן, ווי א ברודער מיט א שוועסטער, און האבן
זיך ליב, ווי א ברודער מיט א שוועסטער.
    
ווי א ברודער מיט א שוועסטער? פאר וואס זשע שעמט זיך פאר
מיר בוזי?
    
איין מאל האט זיך געטראפן א מעשה. מיר זיינען געבליבן אליין,
אליין אין צווייען איבער דער גאנצער שטוב. פארנאכטלעך איז דאס
געווען. פינצטערלעך שוין. דער טאטע איז געגאנגען אין שול זאגן
קדיש נאך מיין ברודער בעניע, און די מאמע ― נאך שוועבעלעך. איך
און בוזי האבן זיך פארשלאגן אין א ווינקעלע און איך דערצייל איר
מעשיות. בוזי האט ליב, אז איך דערצייל אור מעשיות. שיינע מעשיות
פונעם חדר, מעשיות פון טויזנט איין נאכט. זי רוקט זיך צו צו מיר
גאנץ נאענט. איר האנט איז אין מיין האנט.
    
― דערצייל שימעק, דערצייל.
    
שטיל לאזט זיך אראפ די נאכט. פאוואליע קלעטערן אף די ווענט
די שאטנט, ציטערן, פויזשען אף דער ערד און צעקריכן זיך. קוים־קוים
וואס מיר זעען זיך. נאר איך פיל, איר הענטל ציטערט, און איך הער,
איר הערצל קלאפט, און איך זע, אירע אויגן אין דער פינצטער גלאנצן.
פלוצעם רייסט זי ארויס איר האנט פון מיין האנט. „וואס איז, בוזי?״
„מע טאר נישט״. „וואס טאר מען נישט?״ „האלטן זיך בא די הענט״.
„פאר וואס? ווער האט דיר געזאגט?״ „איך ווייס אליין.״ „מיר זיינען
דען פרעמדע? מיר זיינען דען נישט שוועסטער און ברודער?״ „ע! ווען
מיר זאלן זיין שוועסטער און ברודער!״... ציט אויס בוזי, און עס
הערט זיך מיר אין אירע ווערטער דאס לשון פון שיר־השירים: מ י י ת נ ך
כ א ח ל י ― פאר וואס ביסטו נישט מיר א ברודער!״
    
תמיד אזוי. רייד איך פון בוזין, דערמאן איך מיך אין שיר־השירים.
  
ג
  
ווו זשע האלטן מיר? ערב־שבועות. מיר לויפן בארג־אראפ. פריער
בוזי, נאכדעם איך. בוזי איז אף מיר ברוגז פאר דער בת־מלכה. אלע
מעשיות האט זי ליב, נאר נישט די בת־מלכה. בוזיס ברוגז זיין, איר
זאלט גאר קיין יסורים נישט האבן, דויערט נישט אפילו אזוי פיל, ווי איך
רייד צו אייך. אט קוקט זי שוין ווידער אף מיר מיט אירע גרויסע ליכטיקע פארטראכטע אויגן. פארווארפט די האר ארונטער און זאגט צו מיר:
    
― שימעק! אוי שימעק! טו נאר א קוק. זע א הימל. דו זעסט גאר
נישט וואס אין דרויסן טוט זיך!
    
― איך זע, נארעלע. וואס דען, איך זע נישט? איך זע א הימל,
איך פיל א ווארעם ווינטעלע, איך הער פייגעלעך פישטשען און צוויטשען
און טראגן זיך איבער אונדזערע קעפ. דאס איז אונדזער הימל, אונדזער
ווינטעלע, אונדזערע פייגעלעך ― אלצדינג איז אונדזערס, אונדזערס,
אונדזערס! גיב אהער דיין האנט, בוזי!...
    
ניין. זי גיט מיר נישט די האנט. זי שעמט זיך. למאי שעמט זיך
פאר מיר בוזי , למאי איז זי רויט געווארן?
    
― דארטן ― זאגט מיר בוזי און לויפט פארויס ― דארטן, אף
יענער זייט בריקל... און עס דאכט זיך מיר אויס, אז זי רעדט צו מיר
מיטן לשון פון שולמית, וואס אין שיר־השירים:  ל כ ו  ד ו ד י ― קום,
טייערער!! לאמיר גיין אין פעלד ארויס! לאמיר נעכטיקן אין די דערפער! לאמיר זיך פעדערן אין די וויינגערטנער! לאמיר זען, אויב דער
וויינשטאק בליט? אויב דער וויינצווייג האט זיך פונאנדערגענומען?
אויב די מילגראמען שפראצן?״...
    
און אט זיינען מיר באם בריקל.
  
ד
  
דאס טייכל לויפט, די זשאבעס קוואקען און די ברעטער שאקלען
זיך, הוידען זיך, און בוזי ציטערט...
    
― אי, ביסטו, בוזי א... וואס האסטו מורא, נארעלע? האלט
זיך אן אן מיר, אדער גיב, לאם איך דיך ארומנעמען. איך דיך און דו
מיך. זעסטו? אט אזוי. אט אזוי.
    
אויס בריקל.
און אזוי ווי מיר האבן זיך ארומגענומען, אזוי נייען מיר שוין
איז צווייען, איינע אליין איבער דעם דאזיקן גן־עדן. בוזי האלט זיך אן
מיר שטארק, זייער שטארק. זי שווייגט. נאר עם דאכט זיך מיר, אז זי
זאגט צו מיר מיטן לשון פון שיר־השירים: „א נ י  ל ד ו ד י  ו ד ו ד י  ל י ― איך
ביז דיינע און דו ביסט מיינער״...
    
די לעוואדע איז גרויס. זי ציט זיך אן א סוף, אן א ברעג. מיט א
גרינער קאלדרע איז זי איבערגעצויגן. מיט געלינקע שפרענקעלעך אין
זי באשפרענקלט. מיט רויטינקע צוויקעלעך איז זי באצוויקלט. און ריחות שמעקן דא, די שענסטע בשמים פון דער וועלט! און מיר גייען
ביידע ארומגענומען, איינע אליין, אין צווייען, אינעם דאזיקן גן־עדן.
    
― שימעק! ― זאגט צו מיר בוזי און קוקט מיר גלייך איז די
אויגן אריין און רוקט זיך צו מיר נאר נעענטער. ― ווען וועלן מיר
אנהייבן רייסן גרינס אף שבועות?
    
― דער טאג איז נאך גענוג גרויס, נארעלע! ― זאג איך צו איר
און איך ברען. איך ווייס נישט, וווהין זאל איך קוקן פריער: צי אין
דער יארמלקע פונעם בלויען הימל? צי אף דער גרינער קאלדרע פונעם
ברייטן פעלד? צי אהין, אין עק וועלט אריין, דארטן ווו דער הימל
גייט זיך צענויף מיט רער ערד? צי איז בוזיס ליכטיק פנים זאל איך
אריינקוקן,אין בוזיס שיינע גרויסע אויגן, וואס ווייזן מיר אויס טיף, ווי
דער הימל, און פארטראכט, ווי די נאכט? תמיד זיינען אירע אויגן פארטראכט. א טיפע זארג ליגט אין זיי פארבארגן. מיט א שטילן טרויער
זיינען זיי איבערגעצויגן. איך ווייס איר זארג, מיר איז באקאנט איר
טרויער. זי טראגט א גרויסן ווייטיק אין הארצן. א פארדראס אף איר מאמע, וואס האט חתונה געהאט פאר א פרעמדן טאטן און איז אוועקגעפארן פון איר אף שטענדיק, אף אייביק, גלייך ווי זי וואלט איר אנגעקערט א פרעמדע. אין שטוב טאר איר מוטערס נאמען נישט דערמאנט
ווערן, גלייך ווי זי וואלט גאר קיין מאל נישט געהאט קיין מאמע. מיין
מאמע ― דאס איז איר מאמע. מיין טאטע ― דאס איז איר טאטע. און
זיי האבן זי ליב, ווי אז אייגן קינד, ציטערן איבער איר, גיבן איר נאך,
וואס איר הארץ גלוסט, נישטא קיין צו טייערס פאר בוזין. בוזי האט געזאגט, אז זי וויל גיין מיט מיר אנרייסן גרינס אף שבועות (דאס האב
א י ך זי ארויפגעפירט דערויף), האט דער טאטע א זאג געטאן צו דער
מאמע: „ווי מיינסטו?״ און בעת מעשה האט ער אריבערגעקוקט אריבער די זילבערנע ברילן און געגלעט זיך די זילבערנע פעדעם פון זיין
זילבער־בארר. און עס גייט אוועק א שמועס צווישן טאטע־מאמע וועגן
אונדזער גיין אליין הינטער דער שטאט ארויס אנרייסן גרינס אף שבועות:
    
ד ע ר ט א ט ע : וואס זאגסטו?
    
ד י מ א מ ע :  וואס זאגסטו?
    
ד ע ר ט א ט ע :  זאל מען זיי לאזן גיין?
    
ד י מ א מ ע : פאר וואס זאל מען זיי נישט לאזן גיין?
    
ד ע ר ט א ט ע : איך זאג דען, אז ניין?
    
ד י מ א מ ע : וואס־זשע דען זאגסטו?
    
ד ע ר ט א ט ע : איך זאג נאר, צי זאלן זיי גיין?
    
ד י מ א מ ע : פאר וואס זאלן זיי נישט גיין?
    
און אזוי ווייטער. איך ווייס, וואס זיי קוועטשט. אפשר צוואנציק
מאל זאגט מיר אן דער טאטע, און נאכן טאטן אויך די מאמע, אז דארט
איז דא א בריקל, און אונטערן בריקל איז דא א וואסער ― א טייכל, א
טייכל, א טייכל...
  
ח
    
מיר, איך און בוזי, האבן שוין לאנג פארגעסן דאס בריקל מיטן
וואסער, מיטן טייכל. מיר טראגן זיך איבער דער ברייטער פרייער לעוואדע, אונטערן ברייטן פרייען הימל. מיר לויפן איבערן גרינעם פעלד,
פאלן און קאטשען זיך אינעם שמעקנדיקן גראז. מיר שטייען אויף, פאלן
און קאטשען זיך נאך א מאל און נאך א מאל, און קיין גרינס אף
שבועות הייבן מיר נאך אלץ נישט אן צו רייסן. איך פיר בוזין אין דער
לענג און אין דער ברייט איבער דער לעוואדע. איך בארים זיך פאר איר
מיט מיינע מאיאנטקעס.
    
― זעסטו אט די ביימער? זעסטו אט דעם זאמד? זעסטו אט דאס
בערגל?
    
― איז דאס אין גאנצן דיינס?
    
אזוי זאגט צו מיר בוזי, און אירע אויגן לאכן. מיר פארדריסט עס,
וואס זי לאכט. תמיד איז בא איר אזא טבע לאכן פון מיר. איך בלאז זיך
אן און קערעווע מיך אפ אף א וויילע פון בוזין. שטויסט זיך בוזי, אז
איך ביז ברוגז. פארגייט זי צו מיר פון פארנט, פארקוקט מיר אין די
אויגן אריין און נעמט מיך אן בא דער האנט און זאגט צו מיר: „שימעק!״... פליט אוועק דער רוגז און אלץ ווערט פארגעסן. און איך
נעם זי פאר דער האנט און איך פיר זי צו מיין בערגל, דארטן, ווו איך
זיץ מיר תמיד, אלע יאר. וויל איך, זיץ איך מיר. וויל איך, הייב איך
מיך אויף דורכן „שם־המפורש״ און פלי מיר, ווי אן אדלער, העכער
פון דער כמארע, איבער פעלדער און וועלדער, איבער ימים און מדבריות...
ו
    
דארטן, אפן בערגל, זיצן מיר, איך און בוזי (קיין גרינס אף
שבועות האבן מיר נאך אלץ נישט אנגעריסן), און דערציילן מעשיות.
דאס הייסט: איך דערצייל און זי הארכט. איך דערצייל איר פון דעם,
וואס וועט זיין אמאל, אמאל, אז איך וועל זיין א גרויסער און זי א
גרויסע  א ו ן  מ י ר  וו ע ל ן  ז י ך  נ ע מ ע ן ... מיר וועלן זיך באלד אויפהייבן
דורכן שם־המפורש אריבער רער כמארע און וועלן ארומרייזן די גאנצע
וועלט. פריער וועלן מיר זיין איז אלע לענדער, ווו אלעקסאנדער מוקדון
איז געוועזן. און נאכדעם וועלן מיר געבן א פאר־איבער קיין ארץ־ישראל.
דארט וועלן מיר זיין אף אלע בשמים־בערג, אין אלע וויינגערטנער, אנשטופן פולע קעשענעס מיט באקסערן, פייגן טייטלען און איילבירטן
און אוועקפליען פון דארטן נאך ווייטער און ווייטער. און אומעטום וועלן
מיר אפטאן אן אנדער שפיצל, ווארעם קיינער וועט דאך אונדז נישט זען...
    
― קיינער וועט אונדז נישט זען? ― פרעגט מיך בוזי און כאפט
מיך אן פאר די הענט.
    
― קיינער, קיינער! מיר וועלן זען אלעמען, און אונדז וועט נישט
זען קיינער!
    
― וויבאלד אזוי, שימעק, האב איך צו דיר א בקשה.
    
― א בקשה?
    
― א קליינע בקשה...
    
נאר איך ווייס פריער איר בקשה. זי וויל, אז מיר זאל זיך דורכפארן אהין, ווו איר מאמע האט חתונה געהאט. אפטאן עפעס א שפיצל
 איר שטיפטאטן...
    
― פאר וואס נישט? ― זאג איך צו איר. ― מיטן גרעסטן כבוד!
 אף מיר מעגסטו זיך שוין פארלאזן, נארעלע. איך קאן זיי אפטאן אזעל־
 כעס, אז זיי זאלן מיר האבן צו געדענקען!
    
― נישט זיי, נאר  א י ם , א י ם  א ל יי ן. ― בעט זיך בא מיר בוזי. נאר
 נישט אזוי גיך פועלט זי דאס בא מיר. מיר, אז מע צעכעסט, איז מיט
 סכנת נפשות! וואס הייבט, איך וועל איר אפשווייגן אזא מעשה?
 א פאטעפאלנעסט פון א ווייבל ― נעמען און חתונה האבן מיט אן
אנדער טאטן, פארפארן צו אלדי שווארצע יאר און אוועקווארפן א קינד,
נישט אריינשרייבן קיין בריוועלע אפילו! היתכן? ווו איז דאס געהערט געווארן אזא רציחה?!...
  
ז
  
אומזיסט האב איך מיך אזוי צעפלאקערט. איר האב חרטה, ווי
הינט עסן מיר. נאר ס׳איז שוין פארפאלן. בוזי האט פארשטעלט דאס
פנים מיט ביידע הענט. זי וויינט? איך וואלט גענומען און צעריסן זיך
אליין אף שטיקלעך! צו וואס האט מיר געטויגט אנרירן איר ווייטיק ―
די מאמע אירע? שטיל אין הארצן בא זיך רוף איך מיך אן מיט אלע
מיאוסע נעמען: „פערד! בהמה! אקס! קאלב! לעקיש! לאנגע צונג!״...
איך רוק מיך צו צו איר. איך נעם זי אן בא דער האנט: „בוזי! בוזי!״
איך וויל איר זאגן מיטן לשון פון שיר־השירים: ה ר א נ י  א ת מ ר א י ך ―
לאז מיך זען דיין פנים, ה ש מ י ע י  נ י א ת  ק ו ל ך ― לאז מיך הערן דיין
שטים״...
    
פלוצעם... פון וואנען האבן זיך גענומען אהער דער טאטע מיט
דער מאמען?
  
ח
    
דעם טאטנס זילבערנע ברילן גלאנצן פון דער ווייטן. די זילבערנע
פעדים פון זיין זילבער־בארד האבן זיך צעלאזט אפן ווינטל. און די
מאמע מאכט צו אונדז פון דער ווייטן מיט דער פאטשיילע. מיר ביידע,
איך און בוזי, זיינען געבליבן זיצן, ווי געליימט. וואס טוען דא טאטע־מאמע?
    
דאס זיינען זיי געקומען צו אונדז אהער, געווויר ווערן, וואס מיר
מאכן. צי האט זיך ניט געטראפן מיט אונדז, חס־ושלום, עפעס אן אומגליק? א קשיא אף א מעשה ― א בריקל, א וואסער, א טייכל, א
טייכל, א טייכל...
    
מאדנע טאטע־מאמע!
    
― און ווו איז אייער גרינס?
    
― וואסער גרינס?
    
― דאס גרינס, וואס איר זייט געגאנגען אנרייסן אף שבועות?...
    
מיר ביידע, איך און בוזי, קוקן זיך איבער. איך פארשטיי אירע
אויגן. איר פארשטיי איר קוק. און עם דאכט זיך מיר, אז איך הער, ווי
זי זאגט צו מיר מיטן לשון פון שיר־השירים:
    
„מ י י ת נ ך כ א ח ל י ― א, ווען דו ביסט מיר א ברודער!... פאר
וואס ביסטו מיר נישט קיין ברודער?״...
  
― ― ― ― ― ― ― ― ― ―
    
― מילא, גרינס אף שבועות וועט שוין מסתמא ווי עס איז זיין.
― זאגט דער טאטע מיט א שמייכל, און די זילבערנע פעדעם פון זיין
זילבער־בארד גלאנצן אפ איז די ליכטיקע שטראלן פון דער גינגאלדענער זון. ― אבי, געלויבט דער אייבערשטער, די קינדער זיינען געזונט
און ס׳איז חלילה קיין זאך נישט געשען.
    
― געלויבט איז גאט! ― ענטפערט אים די מאמע און ווישט
זיך מיט דער פאטשיילע דאס רויטע פארשוויצטע פנים. און ביידע
קוועלן זיי אן, ווערן ברייטער ווי לענגער.
    
מאדנע, מאדנע טאטע־מאמע!
  
― ― ― ― ― ― ― ― ― ―
    
אין דער דאזיקער נאכט
  
א
    
„הבני היקר מוהר″ר...
    
„איך שיק דיר 00 רו″ך און בעט דיר, מיין זון, זאלסט מיר טאן
צוליב און קומען צו פארן אהיים אף פסח. עס איז מיר א בזיון פאר
דער וועלט אף מיינע עלטערע יארן. מע האט איין שטיקל זון א בן־יחיד,
און מען איז ניט זוכה אים צו זען. אויך די מאמע בעט דיך רחמים,
אז דו זאלסט למען־השם קומען צו פארן אף פסח. און זיי וויסן, אז
בוזין קומט מזל־טוב. זי איז למזל א כלה געווארן. אם־ירצה־השם, שבת,
נאך שבועות איז די חתונה.
    
 ממני אביך...״
  
― ― ― ― ― ― ― ― ― ―
    
אט דאס שרייבט צו מיר מייז טאטע ― דאס ערשטע מאל אזוי שארף.
דאס ערשטע מאל פאר דער גאנצער צייט, פון זינט מיר זיינען זיך צעגאנגען. און צעגאנגען זיינען מיר זיך מיטן טאטן שטיל, נישט געקריגט זיך.
איך האב ווידערשפעניקט זיין געבאט. נישט געוואלט גיין אין זיינע וועגן.
געגאנגען מיין אייגענעם וועג ― זיך אוועקגעלאזט לערנען. פריער איז
ער געווען ברוגז, געזאגט, אז ער וועט מיר קיינמאל נישט מוחל זיין,
סיידן ער וועט ליגן אפן טויטן־בעט. דערנאך האט ער מיר מוחל געווען.
דערנאך האט ער מיר אנגעהויבן שיקן געלט: „איך שיק דיר 00 רו″ך
און עס לאזט דיר גריסן די מאמע גאר פריינטלעך״. קורצע, טרוקענע בריוו.
אויך מיינע בריוו צו אום זיינען געווען קורצע, טרוקענע בריוו: „דיין
בריוו מיט די 00 רו″ך האב איך מקבל געווען און לאז גרוסן דער מאמען
גאר פריינטלעך״.
    
קאלט, מוראדיק קאלט זיינען געווען אונדזערע ביידנס בריוולעך. ווער
האט צייט געהאט דאס צו באמערקן אין דער וועלט פון חלומות, ווו איך
האב מיך געפונען? נאר דעם טאטנס בריוו אצינד האט מיר אויפגעוועקט. נישט אזוי דעם טאטנס קלאגן זיך , וואס ס׳איז אים א בזיון פאך
דער וועלט (איר בין מיך מודה). און נישט אזוי דער מאמעס בקשה,
וואס זי בעט רחמים ― קיין זאך האט מיך אזוי נישט גענומען (איך
בין מיך מודה), ווי די עטלעכע ווערטער: „און זיי וויסן, אז בוזין
קומט מזל־טוב״...
    
בוזי ― אט די בוזי, וואס איר גלייכן איז נישטא אין ערגעץ נישט,
סיידן אין שיר־השירים. אט די בוזי, וואס איז איינגעקניפט און אויסגעבונדן מיט מיינע יונגע יארן. אט די בוזי, וואס איז אלע מאל געווען די
פארכשופטע בת־מלכה פון אלע מיינע ווונדערלעכע בבא־מעשיות, די
שענסטע פרינצעסן פון מיינע גאלדענע חלומות ― אט די בוזי איז איצט
א כלה? עמעצנס, נישט מיינע?!...
  
ב
    
ווער איז בוזי? ― אך, איר ווייסט נישט, ווער בוזי איז? איר
האט פארגעסן? איך מוז אייך נאכאמאל איבערדערציילן איר ביאגראפיע
אין קורצן, און מיט דעם אייגענעם לשון, וואס איך האב אייך דערציילט
אמאל מיט יארן צוריק.
    
איך האב געהאט אן עלטערן ברודער ― בעניע. איז ער דערטרונקען
געווארן. נאך אים איז פארבליבן א וואסער־מיל, א יונגע אלמנה, צוויי
פערדלעך און איין קינד. האט מען די מיל אפגעלאזט, די פערדלעך פארקויפט. די אלמנה האט חתונה געהאט און איז אוועקגעפארן ערגעץ ווייט.
און דאס קינד האט מען געבראכט צו אונדז אין שטוב אריין.
    
דאס איז בוזי.
    
און שיין איז בוזי, ווי די שיינע שולמית, וואס פון שיר־השירים. אלע
מאל, ווען איך האב געזען בוזין, האב איך מיך געמוזט דערמאנען אין
דער שולמית, וואס פון שיר־השירים. און אלע מאל, ווען איך האב געלערנט אין חדר דעם שיר־השירים, איז מיר געקומען אקעגן בוזי.
    
איר נאמען איז פארצויגן פון אסתר־ליבע: ליבוזי ― בוזי. מיט
מיר אינאיינעם איז זי געוואקסן. מיין טאטן רופט זי טאטע. מיין מאמען
רופט זי מאמע. אלע האבן געמיינט, אז מיר זיינען א ברודער מיט א
שוועסטער. און מיר האבן זיך ליב געהאט, ווי א ברודער מיט א שוועסטער.
    
ווי א ברודער מיט א שוועסטער פלעגן מיר זיך פארקלייבן אין א
ווינקעלע, און דארט פלעג איך איר דערציילן בבא־מעשיות פון חדר,
פון מייז חבר שייקע, וואס ווייס אלצדינג, אפילו קבלה. דורך קבלה, האב
איך איר געזאגט, קאן איך מאכן קונצן: צאפן וויין פון א שטיין און
גאלד פון דער וואנט. מיט קבלה, האב איך איר געזאגט, קאן איך מאכן
אזוי, אז מיר ביידע זאלן זיך אויפהייבן ביז דער כמארע, און נאך העכער פון דער כמארע. אך, האט זי ליב געהאט צו הארכן פון מיר מעשיות! איין מעשה נאר האט בוזי פיינט געהאט פון מיר צו הארכן: פון
א בת־מלכה, פון א פרינצעסן, וואס מע האט זי פארכשופט, אויפגעכאפט
פון אונטער דער חופה און אריינגעזעצט אין א קרישטאלענעם פאלאץ
אף זיבן יאר, און איך פלי זי אויסלייזן... אלצדינג האט בוזי ליב געהאט צו הערן, נאר ניט פון קיין פארכשופטער בת־מלכה, וואס איך זאל
דארפן פליען זי אויסלייזן. „מע דארף ניט פליען אזוי ווייט, פאלג מיך,
מע דארף נישט!״... אזוי האט געזאגט צו מיר בוזי, אוועקגעשטעלט
אף מיר אירע שיינע בלויע שיר־השירים־אויגן.
    
אט דאס איז בוזי.
    
איצט שרייבט מען מיר, אז עס קומט איר מזל־טוב. זי איז א כלה
געווארן. בוזי איז א כלה. עמעצנס א כלה. עמעצנס, ניט מיינע! האב
איר מיך אוועקגעזעצט און אפגעענטפערט דעם טאטן מיט א בריוו:
    
„לכבוד אבי היקר מוהר″ר...
    
„דיין בריוו מיט די 00 רו″ך האב איך מקבל געווען. אין עטלעכע
טעג ארום, ווי נאר איך ווער פארטיק, אזוי קום איך צו פארן. אף די
ערשטע טעג פסח, אדער אף די אנדערע ― נאר זיין וועל איך. איך לאז
גריסן דער מאמען גאר פריינטלעך. און בוזיז ― מזל־טוב. איך ווינטש
איר גליק...
    
 ממני בנך...״
ג
    
ס׳א ליגן . נישט איך האב געהאט מיט וואס פארטיק צו ווערן. נישט
איך האב געדארפט ווארטן עטלעכע טעג. דעם זעלבן טאג, וואס איך
האב באקומען פונעם טאטן דעם דאזיקן בריוו און געענטפערט מיט מיין
בריוו, האב איר מיך אויפגעזעצט און בין געפלויגן אהיים און בין געקומען צו פליען פונקט דעם טאג, וואס ערב יום־טוב. אין א ווארעמען
ליכטיקן ערב־פסחיקן טאג.
    
און האב געטראפן מיין שטעטל פונקט אזוי, ווי איך האב עס איבערגעלאזט אמאל, מיט יארן צוריק. נישט פארענדערט אף א האר, נישט
געמינערט א טראפן. די אייגענע שטאט. די אייגענע מענטשן. דער אייגענער ערב־פסחיקער אינדרויסן מיטן אייגענעם ערב־פסחיקן טארעראם.
    
איין זאך נאר האט געפעלט: דער שיר־השירים. ניין. עס איז שוין
נישט מער שיר־השירימדיק, ווי ס׳איז געווען אמאל, מיט יארן צוריק.
אונדזער הויף איז שוין נישט מער שלמה המלכס וויינגארטן, וואס אין
שיר־השירים. דאס האלץ מיט די קלעצער, מיט די ברעטער, וואס ליגן
אנגעווארפן בא אונדזער שטוב, איז שוין נישט מער טענענביימער און
 בוקסנביימער. די קאץ, וואס ליגט בא דער טיר און ווארעמט זיך אף דער
 זון, איז שוין נישט מער פון די פעלד־אינדן, וואס ברענגען זיך אין שיר־
 השירים. דער בארג, וואס אף יענער זייט שול, איז שוין ניט מער דער
 לבנון. ניט מער פון די בשמים־בערג... די ווייבלעך און מיידלעך, וואס
 שטייען אינדרויסן און וואשן און פרעסן און רייניקן און כשרן אף פסח,
 זיינען שוין ניט מער די טעכטער פון ירושלים, וואס ווערן דערמאנט
 אין שיר־השירים... ווו איז אהינגעקומען מיין אמאליקע יונגע, פרישע,
 קלארע, ליכטיקע, מיט בשמים שמעקנדיקע שיר־השירים־וועלט?...
  
ד
    
איך האב געטראפן מיין היים פונקט אזוי, ווי איך האב זי איבער־
 געלאזט מיט יארן צוריק. נישט פארענדערט א האר, נישט געמינערט א
 טראפן. דער טאטע ― ווי געווען. נאר זיין זילבער־בארד איז געווארן עט־
 וואס נאך מער געזילבערט. זיין ברייטער ווייסער געקנייטשטער שטערן
 ― נאך עטוואס מער געקנייטשט. אפנים, פון דאגות...
    
אויך די מאמע ― ווי געווען. נאר דאס רויטע פנים איז געווארן
געלבלעך. און דאכט זיך מיר, אז קלענער איז זי געווארן אין וווקס. און
אפשר ווייזט זיך מיר אויס, דערפאר ווייל זי האט זיך אביסל איינגעבויגן,
איינגעבויגן צו דער ערד? און די אויגן זיינען איר רויטלעך און מיט
קישעלעך, ווי אונטערגעשוואלן. שוין־זשע פון געוויין?...
    
אף וואס האט געוויינט מיין מאמע? אף וועמען? אף מיר, איר
בן־יחיד, וואס איך האב ניט געוואלט פאלגן דעם טאטן און האב ווידערשפעניקט זיין געבאט, נישט געוואלט גיין אין זיינע וועגן, געגאנגען
מיין אייגענעם וועג, זיך אוועקגעלאזט לערנען און אזוי לאנג אין דער
היים נישט געווען? צי אף בוזין וויינט מיין מאמע, וואס האט חתונה
שבת נאך שבועות?...
    
אך, בוזי! אויך זי האט זיך אף קיין האר ניט פארענדערט. ניט
געמינערט א טראפן. אויסגעוואקסן איז זי נאר. אויסגעוואקסן און שענער געווארן. נאך שענער, ווי ווען ס׳ניט איז אמאל. הויך און שלאנק און
רייף און מלא חן. אויגן ― די זעלבע שיינע בלויע שיר־השירים־אויגן.
נאר מער פארטראכטע, ווי אמאל פארטראכטע, פארטיפטע, פארזארגטע,
שיינע, בלויע שיר־השירים־אוינן. און א שמייכל אף די ליפן. און פריינטלעך, און ליב, און היימיש, און צוגעלאזט, און שטיל, ווי א טויב, צנועה־דיק־שטיל.
    
קוק איך אף בוזין, דערמאן איך מיך אן יענער בוזי, וואס אמאל.
דערמאן איך מיך אן אירע נאר־וואס אויפגענייטע יום־טובדיקע קליידלעך, וואס די מאמע האט איר דעמאלט אויפגענייט אף פסח. דערמאן
איך מיך אן אירע נייע קליינע יום־טובדיקע שיכלעך, וואס דער טאטע
האט איר דעמאלט געקויפט אף פסח. און דערמאן איך מיך אן יענער
בוזי, וואס אמאל, אזוי קומט מיר ניט־ווילנדיק דאס לאנג־פארגעסענע
שיר־השירים ווידער אמאל, א פסוק נאך א פסוק: „אויגעלעך ווי טייבעלעך, הערעלעך ווי ציגעלעך, גליטשן זיך בארג־אראפ... ציינדעלעך
― ווייסע שעפעלעך, נאר־וואס פון טייך ארויס, איינס און איינס. שנירעלעך ― אירע ליפן. אז זי רעדט, איז צוקער־זיס״...
    
איך קוק אצינד אף בוזין, און עס ווערט שוין אלץ ווידער שיר־השירימדיק, ווי אמאל־אמאל, מיט יארן צוריק.
ה
    
― בוזי, דיר קומט מזל־טוב?
    
זי רעדט ניט. וואס־זשע האט זי אראפגעלאזט די אויגן? וואס־זשע
זיינען רויט געווארן אירע בעקלעך? ניין. איך מוז איר אפגעבן מזל־טוב.
    
― מזל־טוב דיר, בוזי!
    
― מיט מזל זאלסטו לעבן.
    
און מער ניט. פרעגן זי ― קאן מען ניט. ריידן מיט איר ― איז
ניטא ווו. עס לאזט מיך ניט דער טאטע. עס לאזט מיך ניט די מאמע. עס
לאזן מיך ניט די קרובים, די משפחה, די שכנים, וואס קומען אריין מיך
מקבל־פנים זיין. דער אריין, דער ארויס. אלע שטייען ארום מיר. אלע
באטראכטן מיר, ווי א בער, ווי א מאדנע באשעפעניש פון אן אנדער
וועלט. אלע ווילן מיך זען און הערן, וואס איך מאך און וואס איך טו ―
אזא צייט נישט געזען זיך!
    
― דערצייל־זשע אונדז עפעס נייס: וואס האסטו געזען, וואס
האסטו געהערט?
    
און איך דערצייל זיי נייס, וואס איך האב געזען און וואס איך האב
געהערט. און איך קוק בעת מעשה אף בוזין. איך זוך אירע אויגן און באגעגן מיך מיט אירע אויגן, מיט אירע גרויסע, טיפע, פארזארגטע, שיינע
בלויע שיר־השירים־אויגן. נאר אירע אויגן זיינען שטום, ווי אירע ליפן,
ווי זי אליין. גארניט זאגן מיר אירע אויגן. גאלע גארניט. און עס קומט
מיר אקעגן, ווי אמאל, דער שיר־השירים, א פסוק נאך א פסוק: „ ג ן  נ ע ו ל
א ח ו ת י  כ ל ה ― א גארטן א פארשלאסענער איז מיין שוועסטער די כלה.
א גארטן א פארשלאסענער, א קוואל א פארזיגלטער״...
  
ו
    
און א שטורעם הייבט זיך אויף בא מיר אין קאפ, און א פייער אין
הארצן. א פייער ― ניט אף קיינעם, נאר אף זיך אליין. אף זיך און אף
יענע חלומות, נארישע, יינגלשע, גאלדענע חלומות, וואס צוליב זיי האב
איך פארלאזן טאטע־מאמע. צוליב זיי האב איך פארגעסן אן בוזין. צוליב זיי האב איך מקריב געווען א שטיק פון מיין לעבן, פארשפילט מיין
גליק, פארשפילט, פארשפילט אף אייביק!
    
פארשפילט? ניין. עס קאן ניט זיין. עס קאן ניט זיין! אט בין איך
דאך געקומען. באצייטנס געקומען... לאם מיך נאר בלייבן מיט בוזין
אליין. לאם איך נאר ריידן מיט איר א פאר ווערטער. נאר ווי קאן איך
ריידן מיט בוזיז א פאר ווערטער, אז אלע זיינען דא? אז אלע זיינען זיי
ארום מיר? אלע באטראכטן מיך, ווי א בער, ווי א באשעפעניש פון אן
אנדער וועלט. אלע ווילן מיך זען און הערן, וואס איך מאך און וואס איך
טו ― אזא צייט ניט געזען זיך!
    
מער פון אלע הערט מיך אויס דער טאטע. איבער א ספר זיצט ער,
ווי אלע מאל, און פארקנייטשט איז זיין ברייטער שטערן, ווי אלע מאל, און
קוקט אף מיר אריבער די זילבערנע ברילן און גלעט זיך די זילבערנע
פעדים פון זיין זילבער־בארד, ווי אלע מאל. און עס דאכט זיך מיר, אז
ער קוקט אף מיר ניט אזוי, ווי אלע מאל. ניין, ס׳איז ניט דער קוק, וואס
אמאל. איך פיל עס. דער מענטש איז באליידיקט. איך האב ווידערשפעניקט זיין געבאט. ניט געוואלט גיין איז זיינע וועגן. געגאנגען מיין אייגענעם וועג...
    
אויך די מאמע שטייט בא דער זייט, אוועקגעווארפן די קיך מיטן
ערב־פסח, און הערט מיך מיט טרערן אף די אויגן. מיטן שפיץ פארטעך
ווישט זי בגנבה א טרער, כאטש דאס פנים שמייכלט, און זי הערט, ווי
איך דערצייל, און זי קוקט מיר איז מויל אריין און שלינגט איטלעכס
ווארט מיינס.
    
אויך בוזי זיצט אקעגן מיר, די הענט צענויפגעלייגט אפן הארצן,
און הערט מיך אויס גלייך מיט זיי. גלייך מיט זיי קוקט זי מיר אין מויל
אריין. גלייך מיט זיי שלינגט זי איטלעכס ווארט מיינס. איך קוק אף
בוזין. און איך לייען אין אירע אויגן און קאן ניט איבערלייענען גארנישט ניט. גארנישט ניט.
    
― דערצייל־זשע, וואס ביסטו אנטשוויגן געווארן? ― מאכט צו
מיר דער טאטע.
    
― לאז אים צורו, האסטו געזען אביסל! ― טוט זיך א כאפ די
מאמע. ― דאס קינד איז מיד , דאס קינד איז הונגעריק. און ער: דערצייל און דערצייל! דערצייל און דערצייל!
ז
    
ביסלעכווייז הייבט אן דער עולם זיך צעגיין, און מיר בלייבן אליין:
דער טאטע און די מאמע, איך און בוזי. די מאמע לאזט זיך אוועק אין
קיך און קומט גיך צוריק מיט א שיינעם פסחיקן טעלער ― א באקאנטער טעלער, געמאלט מיט גרויסע גרינע פייגנבלעטער.
    
טאמער וואלטסטו עפעס גענומען אין מויל אריין, שימעק? ביזן
סדר איז נאך ווייט.
    
זאגט צו מיר מיין מאמע מיט אזוי פיל ליבשאפט, געטריישאפט
און ווארעמער איבערגעגעבנקייט, און בוזי הייבט זיך אויף מיט אירע
שטילע טריט און טראגט מיר צו א גאפל־מעסער ― באקאנטע פסחיקע
גאפל־מעסער. אלץ איז מיר באקאנט. קיין זאך האט זיך ניט געענדערט.
ניט געמינערט א טראפן. דער אייגענער טעלער מיט די גרויסע גרינע
פייגנבלעטער. די אייגענע גאפל־מעסער מיט די ווייסע ביינערנע קלעצער. דער אייגענער ריח־ניחוח פון דער פסחיקער גענזנשמאלץ. דער אייגענער טעס גן־עדן פון די ערב־פסחיקע צוגעפרישטע מצה. ניט געענדערט
א האר. ניט געמינערט א טראפן.
    
ניט מער, וואס דעמאלט ערב־פסח האבן מיר געגעסן ביידע, איך
און בוזי. פון איין טעלער, געדענק איך, האבן מיר געגעסן. טאקע אט
פון דעם באקאנטן שיינעם פסחיקן געמאלטן טעלער, וואס איז געמאלט
מיט גרינע פייגנבלעטער. און ניס האט אונדז דעמאלט געגעבן די מאמע,
געדענקט איך. פולע קעשענעס מיט ניס. און מיר האבן זיך גענומען דעמאלט פאר די הענט, געדענק איך, איך און בוזי, און מיר האבן זיך געלאזט פליען, געדענק איך, ווי די אדלערס. איך לויף ― זי לויפט מיר
נאך. איך שפרינג איבער די קלעצער ― זי שפרינגט מיר נאך. איך ארויף
― זי ארויף. איר אראפ ― זי אראפ.
    
― שימעק! ביז וואנען וועלן מיר לויפן, שימעק?
    
זאגט צו מיר בוזי. און איך ענטפער איר מיטן לשון פון שיר־השירים:  „ ע ד  ש י פ ו ח  ה י ו ם  ― ביז ס׳וועט א בלאז טאן דער טאג,  ו נ ס ו
ה צ ל ל י ם  ― און עס וועלן אנטלויפן די שאטנס״...
ח
    
דאס איז געווען אמאל, מיט יארן צוריק. היינט איז בוזי אויסגעוואקסן, געווארן א גרויסע. און איך בין אויסגעוואקסן, געווארן א גרויסער. און א כלה איז געווארן בוזי, עמעצנס א כלה, עמעצנס, ניט מיינע ... און איך וויל בלייבן מיט בוזין אליין. און איך וויל ריידן מיט איר
א פאר ווערטער. איך וויל הערן איר קול. מיטן לשון פון שיר־השירים
ווילט זיך מיר זאגן צו איר: „ ה ר א י נ י  א ת מ ר א י ך ― מאך מיר זען דיין
אויסזיכט. ה ש מ י ע י נ י  א ת  ק ו ל ך  ― מאך מיר הערן דיין שטים״... און
עס דאכט זיך מיר, אז אירע אויגן ענטפערן מיר אויך מיטן לשון פון
שיר־השירים: „ ל כ ה  ד ו ד י  ― קום טייערער,  נ צ א  ה ש ד ה ― ניט דא, נאר
אינדרויסן... אינדרויסן... דארט וועל איך דיר זאגן. דארט וועל איך
דיר דערציילן. דארטן וועלן מיר ריידן. דארטן״...
    
איך כאפ א קוק אינדרויסן ארויס דורכן פענצטער. אך, ווי שיין
דארט אין, ווי ערב־פסחיק! ווי שיר־השירימדיק! אן עבירה נאר, ס׳איז
שוין באלד אויס טאג. נידעריק־נידעדיק לאזט זיך אראפ די זון און באפארבט דעם הימל מיט גינגאלד. דאס גאלד שיינט אפ אין בוזיס אויגן.
זיי באדן זיך אין גאלד. אט באלד שטארבט דער טאג. איך וועל ניט האבן
קיין צייט אפילו מיט בוזין א ווארט צו ריידן. דער גאנצער טאג איז
אוועק אף פוסטע רייד מיטן טאטן, מיט דער מאמען, מיט דער משפחה
― וואס איך האב געהערט, וואס איך האב געזען... איך כאפ מיך אויף
און קוק דורכן פענצטער אינדרויסן ארויס און טו פארבייגייענדיק א
זאג צו בוזין:
    
― מיר וועלן זיך אביסל אפשר דורכגיין? אזא צייט אין דער היים
ניט געווען. איך וויל אנקוקן דעם הויף, איך וויל זען די שטאט...
  
ט
    
ווייסט איר ניט, וואס איז מיט בוזין? אנגעצונדן האט זיך איר
פנים, ווי א העליש פייער. ווי די זון־קוגל, וואס האלט באם אונטערגיין, איז זי רויט געווארן. זי ווארפט א בליק אפן טאטן. אפנים, זי וויל
הערן, וואס דער טאטע וועט זאגן? און דער טאטע קוקט אף דער מאמען
אריבער די זילבערנע ברילן. ער גלעט די זילבערנע פעדים פון זיין זיל־בער־בארד און זאגט אין דער וועלט אריין, צו קיינעם ניט:
    
― די זון זעצט זיך. שוין צייט זיך איבערטאן. גיין אין שול אריין
דאוונען. שוין צייט ליכט בענטשן. ווי מיינסטו?
    
ניין. איך וועל, אפנים, היינט ניט ריידן מיט בוזין א ווארט ניט?
מיר נעמען זיך איבערטאן. די מאמע איז שוין באלד אינגאנצן פסחיק.
זי האט שוין אנגעטאן אף זיך איר יום־טובדיק זיידן מלבוש. אירע
ווייסע הענט שעמערירן. קיינער האט ניט אזעלכע שיינע ווייסע הענט,
ווי מיין מאמע. אט באלד וועט זי זיך שטעלן ליכט בענטשן. מיט אירע
ווייסע הענט וועט זי פארשטעלן אירע אויגן און וויינען שטילערהייט,
ווי אמאל. דער לעצטער שטראל פון דער פארגייענדיקער זון וועט זיך
שפילן אף אירע שיינע קלארע ווייסע הענט. קיינער האט ניט אזעלכע
שיינע קלארע ווייסע הענט, ווי מיין מאמע.
    
נאר וואס איז מיט בוזין? איר פנים איז אויסגעלאשן, ווי די
זון, וואס האלט באם זעצן זיך, ווי דער טאג, וואס האלט בא אונטערגיין. נאר שיין אין זי און חנעוודיק, ווי קיינמאל נישט. און טיף־טרויעריק
זיינען אירע שיינע בלויע שיר־השירים־אויגן. און פארטראכט זיינען
אירע אויגן.
    
פון וואס טראכט איצט בוזי? פון דעם ליבן גאסט, וואס זי האט
אף אים אזוי ארויסגעקוקט און וואס איז געקומען צו פליען אזוי אומגעריכט, נאכדעם ווי ער איז אזא צייט אין דער היים ניט געווען?... אדער
פון איר מאמע, וואס האט חתונה געהאט דאס אנדערע מאל און אוועקגעפארן ערגעץ ווייט און פארגעסן, אז זי האט א טאכטער, וואס הייסט בו־זי? אדער פון איר חתן טראכט איצט בוזי, פון איר חתן, וואס טאטע־מאמע האבן איר אוודאי אנגעהאנגען קעגן איר ווילן? און פון איר
חתונה, וואס דארף זיין שבת נאך שבועות מיט א מענטשן, וואס זי
קען אים ניט און ווייס אים ניט, ווער ער איז און וואס ער איז? ...
אדער, פארקערט, אפשר האב איך אינגאנצן א טעות? אפשר ציילט זי
גאר די טעג פון פסח ביז שבועות, ביז שבת נאך שבועות? ווארעם דאס
איז איר אויסדערוויילטער, ווארעם ע ר איז איר ליב און ע ר איז איר טייער.
ע ר וועט זי פירן אונטער דער חופה, און  א י ם  וועט זי אוועקשענקען איר
הארץ און ליבע. און  מ י ר ?  מיר איז זי, אוי־וויי, ניט מער ווי א
שוועסטער. געווען א שוועסטער און געבליבן א שוועסטער ... און עס
דאכט זיך מיר, אז זי קוקט אף מיר מיט רחמנות און מיט פארדראס און
זאגט צו טיר, ווי זי האט געזאגט צו טיר אמאל, מיטן לשון פון שיר־השירים: מ י י ת נ ך כ א ח ל י ― ווען רו ביסט מיר א ברודער! אך, פאר
וואס ביסטו מיר ניט א ברודער?!׳׳... וואס זאל איך איר ענטפערן
דערויף? איך ווייס שוין, וואס איך וועל איר ענטפערן דערויף. לאם מיך
נאר ריידן מיט איר עטלעכע ווערטער. עטלעכע ווערטער.
    
ניין. איך וועל היינט ניט קאנען ריידן מיט בוזין קיין איינציק ווארט,
קיין האלב ווארט אפילו. אט הייבט זי זיך אויף, גייט מיט שטילע גרינגע
טריט צו דער שאפע, גרייט־צו פאר דער מאמען ליכט אין די זילבערנע
לייכטערס. אלטע באקאנטע, היימישע הויכע געבלאזענע זילבערנע לייכטערס. מיר זיינען מיט זיי גוט באקאנט און באפריינדעט פון אמאל. די
דאזיקע זילבערנע לייכטערס האבן דאך פארנומען אמאל א בכבוד
ארט אין מיינע גאלדענע חלומות בא דער פארכשופטער בת־מלכה אין
דעם קרישטאלענעם פאלאץ. די דאזיקע גאלדענע חלומות מיט די דאזיקע זילבערנע לייכטערס, מיט די בענטשליכט, מיט דער מאמעס שיינע
קלארע ווייסע הענט, מיט בוזיס שיינע בלויע שיר־השירים־אויגן, מיט
די לעצטע גאלדענע שטראלן פון דער פארגייענדיקער זון ― איז עס דען
נישט איינס אין דאס זעלבע, געקניפט און געבונדן?...
    
― טא! ― זאגט דער טאטע צו מיר מיט א קוק אין פענצטער
און מיט א ווונק, אז ס׳איז שוין צייט זיך איבערטאן און גיין אין שול
אריין דאוונען.
    
מיר טוען זיך איבער, איך און דער טאטע, און מיר גייען אין שול
אריין דאוונען.
  
י
    
אונדזער שול, אונדזער אלטע־אלטע שול, האט זיך אויך ניט פארענדערט, איך זאלט זאגן א האר. נישט געמינערט א טראפן. א ביסל
זיינען נאר געווארן שווארצער די ווענט. נידעריקער דער עמוד. עלטער
דער אלמעמער. און דער ארון־קודש האט פארלארן דעם גלאנץ פון זיין
נייהייט.
    
ווי א קליין בית־המקדש האט אונדזער שול אויסגעזען אין מיינע
אויגן. איצט האט זיך דאס בית־המקדש אנגעבויגן א ביסעלע אף א זייט.
אך! ווו איז אהינגעקומען די הייליקע פראכט און גלאנץ פון אונדזער
אלטער שול? ווו זיינען די מלאכים, וואס פלעגן דא שוועבן אונטער דעם
געמאלטן סופיט אלע פרייטיק צו נאכט, צו קבלת־שבת, און אלע יום־טוב אף דער נאכט, צו ברכו?
    
אויך די בעלי־הבתים פון שול האבן זיך ווייניק־וואס פארענדערט.
נאר א ביסעלע פארעלטערט זיך. שווארצע בערד זיינען ווייס געווארן.
גלייכע פלייצעס האבן זיך אויסגעבויגן. אטלעסענע קאפאטעס זיינען צעהאקט געווארן. עס זעען זיך ארויס ווייסע פעדעם, געלע פאסן. מלך דער
חזן זינגט נאך היינט אויך אזוי שיין, ווי אמאל, מיט יארן צוריק. א ביסעלע נאר איז אים פארדומפן דאס קול. עס הערט זיך איז זיין דאוונען
א נייער טאן: מער געוויינט, ווי געזונגען. מער געקלאגט זיך, ווי געבעטן. און אונדזער רב? דער אלטער רב? ― דער האט זיך גארניט
פארענדערט. געווען ווי געפאלענער שניי און געבליבן ווי געפאלענער
שניי. איין קלייניקייט נאר: די הענט ציטערן אצינד. און מיטן גאנצן גוף
ציטערט ער. פון אלטקייט אפנים. עזריאל דער שמש, א ייד אן א סימן
פון א בארד, וואלט געווען דער אייגענער, וואס אמאל, ווען נישט די ציין.
ער האט פארלארן אלע ציין און ער זעט אויס מיט זיינע איינגעפאלענע
קינבאקן מער ווי א יידענע, ווי איידער א מאנצביל. נישקשה, ער קלאפט
נאך היינט אויך מיטן פראטש איבערן שלחן, אז עס קומט צו שמונה־עשרה.
אמת, שוין נישט דער קלאפ, וואס אמאל, אמאל, מיט יארן צוריק, האט
מען געקאנט טויב ווערן פון זיין קלאפן. היינט שוין נישט. אפנים, נישטא
דער כוח, וואס אמאל. געווען א ייד א גבר.
    
אמאל, מיט יארן צוריק, איז מיר דא געווען גוט, געדענק איך, גוט
אן אן ערך אן א מאס! דא, אין דעם קליינעם בית־המקדש, האט מיין
קינדערשע נשמה אמאל, מיט יארן צוריק, געשוועבט אינאיינעם מיט די
מלאכים אונטער דעם געמאלטן סופיט. דא אין דעם קליינעם בית־המקדש,
האב איך אמאל, מיט יארן צוריק, אינאיינעם מיטן טאטן און מיט אלע
יידן געשמאק און ערנסט געדאוונט...
  
יא
    
און אט בין איך איצט ווידער א מאל אין מיין אלטער אמאליקער
שול, און איך דאוון מיט אונדזערע אלטע אמאליקע בעלי־בתים, און איך
הער דעם אייגענעם חזן, וואס אמאל, וואס זינגט מיטן אייגענעם ניגן,
וואס אמאל. און דער עולם דאוונט געשמאק און ווארעם און מיטן זעלבן
נוסח, וואס אמאל. און איך דאוון אינאיינעם מיטן עולם. נאר מיינע געדאנקען זיינען ווייט פונעם דאוונען. איך מיש א בלעטל נאך א בלעטל
אין מיין סדור און ― איך בין ניט שולדיק ― עס מישט זיך מיר אויף
שיר־השירים קאפיטל ד׳:  ה נ ך  י פ ה  ר ע י ת י  ― ווי שיין דו ביסט, חברטארן
מיינע. ה נ ך  י פ ה  ע י נ י ך  י ו נ י ם ― ווי שיין דו ביסט מיט דיינע טויבנאוי־גן״... איך וואלט וועלן דאוונען גלייך מיט אלע, גלייך ווי איך האב
אמאל געדאוונט. נאר עס דאוונט זיך ניט! איך מיש א בלעטל נאך א
בלעטל אין מיין סדור און ― איך ביז ניט שולדיק ― עס מישט זיך
אויף ווידער שיר־השירים קאפיטל ה׳:  ב א ת י  ל ג נ י  א ח ו ת י  כ ל ה ― איך
בין געקומען אין מיין וויינגארטן, מיין שוועסטער די כלה״...
    
און ווייטער: „איך האב געקליבן מיינע קרייטער, געשמעקט מיינע
בשמים, געגעסן מיין האניק, געטרונקען מיין וויין״...
    
נאר וואס רייד איך? וואס זאג איך? דער גארטן איז נישט מיינער.
איך וועל נישט קלייבן קיין קרייטער, ניט שמעקן קיין בשמים, ניט עסן
קיין האניק, ניט טרינקען קיין וויין. דער גארטן איז ניט מיין גארטן. בוזי
איז נישט מיין כלה. בוזי איז עמעצנס א כלה. עמעצנס, נישט מיינע!...
און עס קאכט אין מיר א גיהנם. נישט אף בוזין. נישט אף קיינעם. ניין.
אף מיר אליין: סטייטש, ווי האב איך געקאנט אין אזא צייט זיין אזוי
ווייט פון בוזין? ווי האב איך געקאנט דערלאזן, אז מע זאל צונעמען
פון מיר בוזין און אפגעבן זי צו אן אנדערן? האט זי מיר דען ניט געשריבן אלע מאל בריוולעך און געגעבן אנצוהערענישן, אז זי האפט אין
גיכע צייטן זיך מיט מיר צו זען?״ ... האב איך איר דען ניט אפגעלייגט אלע מאל פון איין יום־טוב אפן אנדערן, אזוי לאנג, ביז זי האט
מיר אויפגעהערט צו שרייבן?...
  
יב
    
― גוט יום־טוב. דאס איז מיין זון.
    
אזוי שטעלט מיך פאר דער טאטע נאכן דאוונען פאר די בעלי־בתים אין שול, וואס באטראכטן מיך פון אלע זייטן און גיבן מיר אפ
און נעמען צו פון מיר דעם שלום־עליכם, ווי אן אלטן חוב.
    
― דאס איז מיין זון ...
    
― דאס איז אייער זון? נא דיר אפ שלום.
    
אין דעם טאטנס ווערטער „דאס איז מייז זון״ זיינען דא אלערליי
פארבן: פרייד און גדלות און פארדראס. מע קאן לערנען דעם פשט, ווי
מע וויל: „וואס זאגט איר? דאס איז דאך מיין זון!״... אדער:
שטעלט אייך פאר.― דאס איז מיין זון!״...
    
איך פיל זיין הארץ. דער מענטש איז באליידיקט. איך האב ווידערשפעניקט זיין געבאט. איך ביז נישט געגאנגען אין זיינע וועגן. איך בין
געגאנגען איז מיין אייגענעם וועג און האב אים פארעלטערט פאר דער
צייט. ניין, ער האט מיר נאך ניט מוחל געווען. ער זאגט דאס מיר ניט.
ער פארשפארט עס מיר צו זאגן. איך פיל עס אליין. דאס זאגן מיר זיינע
אויגן, וואס קוקן מיר דורך די זילבערנע ברילן גלייך אין הארצן אריין.
דאס זאגט מיר דער שטילער זיפץ, וואס רייסט זיך ארויס פון צייט צו
צייט פון זיין אלטער שוואכער ברוסט... מיר גייען ביידע פון שול אהיים
און שווייגן. מיר גייען שפעטער פון אלעמען. די נאכט האט פארשפרייט
אירע פליגל איבערן הימל, און אראפגעלאזט האט זיך איר שאטן אף דער
ערד. א שטילע, א ווארעמע, א הייליקע פסחדיקע נאכט איז דאס. א
נאכט פול מיט סודות און רעטענישן. פול מיט ווונדער. די הייליקייט פון
דער דאזיקער נאכט פילט זיך אין דער לופט. קוקט אראפ פונעם טונקל־בלויען הימל. וועגן איר שמועסן זיך דורך שטילערהייט די שטערן.  י צ י א ת
מ צ ר י ם  לאזט זיך הערן פון דער דאזיקער נאכט...
    
מיט גיכע־גיכע טריט גיי איך אהיים אין דער דאזיקער נאכט. און
דער טאטע ― קוים וואס ער גייט מיר נאך. ווי א שאטן גייט ער מיר
נאך. „וואס יאגסטו אזוי?״ ― פרעגט מיך דער טאטע, קוים וואס
ער כאפט דעם אטעם.
    
עך, טאטע, טאטע! זעסטו דען ניט, אז איך בין געגליכן צו א הירש,
אדער צו א אינד פון די אינדן אף די בשמים־בערג?... מיר איז לאנג,
טאטע, צו לאנג די צייט. מיר איז ווייט, טאטע, צו ווייט דער וועג, דעמאלט, ווען בוזי איז א כלה. עמעצנס כלה. עמעצנס, ניט מיינע!...
איך בין געגליכן צו א הירש, אדער צו א אינד פון די אינדן אף די
בשמים־בערג.
    
אזוי ווילט זיך מיר ענטפערן מיין טאטע מיטן לשון פון שיר־השירים, און איך פיל נישט די ערד אונטער זיך. און איך גיי מיט גיכע־גיכע
טריט אהיים אין דער דאזיקער נאכט. און מיין טאטע ― קוים וואס ער
גייט מיר נאך. ווי א שאטן גייט ער מיר נאך אין דער דאזיקער נאכט.
  
יג
    
מיט דעם אייגענעם „גוט־יום־טוב״, וואס מיר פלעגן אריינקומען אין
דער דאזיקער נאכט פון שול אהיים אמאל, מיט יארן צוריק, זיינען מיר
אריינגעקומען אויך אצינד ― איך און דער טאטע.
    
מיט דעם אייגענעם „גוט־יום־טוב ― גוט־יאר״, וואס די מאמע און
בוזי פלעגן אונדז באגעגענען אין דער דאזיקער נאכט אמאל מיט יארן
צוריק, האבן זיי אונדז באגעגנט אויך אצינד.
    
די מאמע, די מלכה, אנגעטאן אין איר קעניגלעך זיידן מלבוש, און
די בת־מלכה, בוזי ― אין איר שניי־ווייס קלייד. אבער פונקט דאס אייגענע בילד, וואס אמאל, מיט יארן צוריק, ניט פארענדערט אף א האר,
נישט געמינערט א טראפן.
    
ווי מיט יארן צוריק, אזוי אויך אצינד, אין דער דאזיקער נאכט,
איז אונדזער שטוב פול מיט חן. א באזונדערע שיינקייט, א הייליקע,
יום־טובדיקע, מאיעסטעטישע שיינקייט האט אראפגענידערט אף אונדזער
שטוב. א הייליקער, יום־טובדיקער גלאנץ איז אויסגעגאסן אף אונדזער
שטוב אין דער דאזיקער נאכט. דאס ווייסע טישגעבעט ― געפאלענער
שניי. דער מאמעס בענטשליכט שיינען ארויס פון די זילבערנע לייכטערס.
עס לאזט גריסן פון די פלעשער ארויס דער ארבע־כוסות־וויין. אך, ווי
צנועהדיק־נאיוו עס קוקן ארויס פון דער קערה די אומשולדיקע מצות!
ווי ליב עס שמייכלט דער אנגעריבענער מרור־כריין, דער קאמפליצירטער
חרוסת מיטן אנגעגרייטן זאלצוואסער! פייערלעך און מיט שטאלץ שטייט
אויסגעבעט דעם מלכס שטול, דאס עסעבעט. אף דער מלכהס פנים רוט די
שכינה, ווי אלע מאל אין דער דאזיקער נאכט. און די בת־מלכה (בוזי)
איז אינגאנצן, פון אויבן ביז אראפ, שיר־השירימדיק. ניין, וואס זאג
איך? ― זי איז דער שיר־השירים אליין.
    
אן עבירה נאר, וואס מע האט דעם בן־מלך אוועקגעזעצט אזוי ווייט
פון דער בת־מלכה. אמאל זיינען זיי, געדענק איך, אנדערש געזעסן באם
סדר. אינאיינעם, איינס נעבן אנדערן זיינען זיי געזעסן. דער בן־מלך האט
געפרעגט דעם טאטן, געדענק איך, די פיר קשיות, און די בת־מלכה האט
ארויסגעגנבהט בא זיין מאיעסטעט פון אונטערן קישן דעם אפיקומן ―
און אך! וואס מיר האבן זיך דעמאלט אנגעלאכט! אמאל נאכן סדר,
געדענק איך, אז דער מלך האט שוין אראפגעצויגן דעם ווייסן קיטל, און
די מלכה ― איר קעניגלעך זיידן מלבוש, זיינען מיר געזעסן, איך און
בוזי, אינצווייען, אין א ווינקעלע, געשפילט אין ניסלעך, וואס די מאמע
האט אונדז געגעבן, אדער איך האב איר דערציילט א מעשה פון יענע
בבא־מעשיות פון חדר, פון מיין חבר שייקע וואס ווייס אלצדינג. א מעשה
מיט א פארכשופטער בת־מלכה, וואס איז געזעסן אין א פאלאץ פון קרישטאל זיבן יאר כסדר און געווארט, ביז עמעצער וועט דורכן שם־המפורש
זיך אויפהייבן אריבער דער כמארע, פליען איבער בערג און איבער טאלן,
איבער טייכן און מדבריות, און וועט זי אויסלייזן, און וועט זי באפרייען.
  
יד
    
דאס איז אבער אלץ געווען אמאל ― אמאל, מיט יארן צוריק. איצט
איז שוין די בת־מלכה אויסגעוואקסן, געווארן א גרויסע. און דער בן־מלך איז אויסגעוואקסן, געווארן א גרויסער. און באזעצט האט מען אים
אזוי אומברחמנותדיק, אז מיר קאנען זיך אפילו ניט זען איינס דאס אנדערע, ווי עס געהער צו זיין. שטעלט אייך פאר: אין דער רעכטער האנט
פון זיין מאיעסטעט דער בן־מלך, אין דער לינקער האנט פון איר מאיעסטעט די בת־מלכה!... און מיר זאגן די הגדה, איך מיטן טאטן, הויך אף
א קול, ווי אמאל, מיט יארן צוריק, און מיט א ניגן, א בלעטל נאך א
בלעטל. און די מאמע מיט בוזין זאגן אונדז נאך שטילערהייט, א בלעטל
נאך א בלעטל ― ביז מיר קומען צו שיר־השירים. זאג איך מיטן טאטן
דעם שיר־השירים, ווי אמאל, מיט יארן צוריק, מיט גאר א באזונדערן ניגן.
א פסוק נאך א פסוק. און די מאמע מיט בוזין זאגן אונדז נאך שטילערהייט
א פסוק נאך א פסוק. ביז דער מלך, אויסגעמידט פון דער יציאת־מצרים־געשיכטע און שכורלעך פון דעם ארבע־כוסות־וויין, הייבט אן ביסלעכווייז אונטערצודרעמלען, דרעמלט א וויילע און כאפט זיך אויף און
זינגט ווייטער דעם שיר־השירים, הייבט אן אף א קול: „ מ י ם  ר ב י ם ―
פיל וואסערן קאנען נישט אויסלעשן די ליבע״... און איך כאפ אים אונטער מיטן זעלבן ניגן:  ו נ ה ר ו ת  ל א  י ש ט פ ו ה ― און טייכן וועלן זי ניט
פארפלייצן״... דאס זאגן גייט בא אונדז אלע מאל שטילער און שטילער, ביז זיין מאיעסטעט ווערט צום סוף אנטשלאפן שוין טאקע אף דעם
רעכטן אמת. רירט אים אן די מלכה באם ארבל פונעם ווייסן קיטל. מיט
א ליבער זיסער איידלקייט וועקט זי אים, ער זאל גיין שלאפן, ― און
איך מיט בוזין קאנען זיך דערווייל איבערווארפן מיט א פאר ווערטער.
שטיי איך אויף פון טיש און גיי־צו צו איר נאענט, און מיר שטייען איינס
אקעגן דאס אנדערע ― דאס ערשטע מאל אזוי נאענט אין דער דאזיקער
נאכט. איך ווייז איר אן אף דער שיינער זעלטענער נאכט. „אין דער דאזיקער נאכט, זאג איר איר איז גוט שפאצירן גיין״... זי האט מיר פארשטאנען און ענטפערט מיר מיט א האלבן שמייכל, פרעגנדיק: „אין דער
דאזיקער נאכט?״... און עס מאלט זיך מיר אויס, אז זי לאכט פון
מיר. אזוי פלעגט זי לאכן פון מיר אמאל, מיט יארן צוריק. פארדריסט
דאס מיך. זאג איך צו איר: „בוזי, מיר האבן וואס צו ריידן, א סך וואס
צו ריידן״. „א סך וואס צו ריידן?״ ― חזרט זי איבער מיינע ווערטער,
און עס דאכט זיך מיר, אז זי לאכט פון מיר... פארכאפ איך מיך: „און
אפשר האב איך א טעות? אפשר האב איך מיט דיר אצינד גארניט וואס
צו ריידן?״...
    
דאס איז געזאגט געווארן מיט אזא ביטערקייט, אז בוזי הערט אויף
צו שמייכלען און ערנסט ווערט איך פנים. „מארגן ― מאכט זי צו מיר
― מארגן וועלן מיר שוין ריידן״... און ליכטיק ווערט מיר אין מיינע אויגן. ליכטיק און גוט און פריילעך. מארגן! מארגן וועלן מיר שוין
ריידן! מארגן! מארגן!... איך גיי־צו צו איר נאך נעענטער און איך
דערפיל דעם ריח פון אירע האר, דעם ריח פון אירע קליידער, דעם אמאליקן באקאנטן ריח. און עס קומען מיר אפן זינען די ווערטער פון שיר־השירים: ,, נ פ ת ת ט פ נ ה ש פ ת ו ת י ך , כ ל ה ― צוקער טוען טריפן דיינע ליפן,
כלה! האניק און מילך אונטער דיין צונג. און דער ריח פון דיינע קליידער
איז ווי דער ריח פון דעם לבנון״ ...
    
דאס ווייטערדיקע ריידן מיר שוין אזוי, אן ווערטער, מער מיט די
אויגן. מיט די אויגן...
טו
    
― בוזי, א גוטע נאכט. ― זאג איך צו איר שטיל. עס אין מיר
שווער אוועקצוגיין פון איר. איין גאט ווייס דעם אמת.
    
― א גוטע נאכט. ― ענטפערט מיר בוזי, רירט ניט פון ארט און
קוקט אף טיר טיף־פארזארגט מיט אירע שיינע בלויע שיר־השירים־אויגן.
    
איך זאג איר נאך א מאל א גוטע נאכט. קומט צו גיין די מאמע און
פירט מיך אריין אין א באזונדער שלאף־חדר. דארט נעמט מיין מאמע
און גלעט מיר אויס מיט אירע שיינע ווייסע הענט דאס ווייסע אויבער־דעק פון מיין שלאף־בעט, און אירע ליפן שעפטשען: „שלאף געזונט,
מיין קינד, שלאף געזונט״ ...
    
אין די דאזיקע עטלעכע ווערטער האט זיך אויסגעגאסן דער גאנצער ים פון ליבשאפט, וואס האט זיך צענויפגעזאמלט בא מיין מאמען
אין דער צייט, וואס איך בין אין דער היים ניט געווען. איך בין גרייט
צופאלן צו איר, אויסקושן איר די שיינע ווייסע הענט. נאר איך בין דאס
ניט ווערט. ניין, איך בין דאס ניט ווערט. איך ווייס דאס.... שטיל זאג
איך איר א גוטע נאכט, און איך בלייב איבער אליין, איינער אליין אין
דער דאזיקער נאכט.
  
טז
    
... איינער אליין אין דער דאזיקער נאכט. אין דער דאזיקער שטילער ווייכער ווארעמער פריער פרילינג־נאכט.
    
איך עפן אויף דאס פענצטער און קוק ארויס אינדרויסן ארויס, צום
טונקל־בלויען נאכט־הימל, צו די שעמערירנדיקע בריליאנטן־שטערן, און
איך פרעג בא זיך אליין: ניט שוין־זשע? ניט שוין זשע?
    
ניט שוין־זשע האב איך פארשפילט מיין גליק, פארשפילט אף אייביק?
    
ניט שוין־זשע האב איך אליין מיט מיינע אייגענע הענט גענומען
און פארברענט מיין ווונדערלעכן פאלאץ און ארויסגעלאזט די שיינע געטלעכע בת־מלכה, וואס איך האב אמאל פארכשופט?... ניט שוין־זשע?
מיט שוין־זשע? און אפשר ניין? אפשר בין איך געקומען באצייטנס?
ב א ת י  ל ג נ י , א ח ו ת י  כ ל ה ― איך בין געקומען אין מיין גארטן, מיין
שוועסטער די כלה...
    
און איך זיץ נאך לאנג באם אפענעם פענצטער אין דער דאזיקער
נאכט. און איר סודע מיך מיט דער דאזיקער שטילער ווייכער ווארעמער
פריער פרילינג־נאכט, וואס איז פול, מאדנע פול, מיט סודות און רעטענישן....
    
און אין דער דאזיקער נאכט בין איך געוואר געווארן א נייס:
    
א ז  א י ך  ה א ב  ל י ב  ב ו ז י ן .
    
אז איך האב זי ליב מיט יענער הייליקער פלאם־פייעריקער גיהנם־ליבע, וואס ווערט אזוי שיין באשריבן אין אונדזער שיר־השירים. גרויסע פייעריקע אותיות שניידן זיך אויס, איך ווייס ניט פון וואנען, און
שוועבן מיר פאר די אויגן. די אותיות זיינען פונעם נאר־וואס אפגעזאגטן שיר־השירים, אן אות נאך אן אות: „כ י  ע ז ה  כ מ ו ת  א ה ב ה ― ביטער ווי דער טויט איז די ליבע. ק ש ה  כ ש א ו ל  ק נ א ה ― שווער ווי דער
גיהנם איז די קנאה. ר ש פ י ה ר ש פ י ־ א ש  ― אירע פונקען זיינען פונקען
פייער, ש ל ה ב ת י ה ― א פלאקער פון גאט״...
    
און איך זיץ אין דער דאזיקער נאכט באם אפענעם פענצטער און
איך פרעג בא דער דאזיקער נאכט פון סודות און רעטענישן, זי זאל
מיר אנטפלעקן דעם סוד: ניט שוין־זשע? ניט שוין־זשע?...
    
נאר זי שווייגט, די דאזיקע נאכט פון סודות און רעטענישן. דער
סוד בלייבט א סוד פאר מיר ― ביז מארגן.
    
מארגן, אזוי האט דאך מיר בוזי צוגעזאגט, וועלן מיר ריידן. אך!
מארגן וועלן מיר שוין ריידן... לאז נאר אוועקגיין די נאכט. לאז נאר
פארשווינדן די דאזיקע נאכט.
    
די דאזיקע נאכט. די דאזיקע נאכט....
שבת־נאך־שבועות
    
ויהי ערב ― און ס׳איז געווען אן אוונט. ויהי בוקר ― און ס׳איז
געווען א פרימארגן.
    
א שיינער, א זעלטענער פרימארגן, ווי עס גיט זיך אויס אמאל
תחילת זומער, אין דער צייט, וואס צווישן פסח און שבועות.
    
פון די ערשטע בין איך געווען אינעם דאזיקן פרימארגן, וואס האבן
זיך געפעדערט אויפצושטיין. דער טאג האט ערשט געהאלטן בא געבוירן
צו ווערן. מיין קליין שלעפעריק שטעטל האט ערשט אנגעהויבן אויפצווואכן פונעם זיסן שלאף. די לויטערע ווארעם־גלעטנדיקע זון האט זיך
מכין געווין ארויסשפאצירן פון איר געצעלט און לאזן זיך לויפן איר
גרויסן הימלוועג אינעם דאזיקן פריצייטיקן זומער־טאג, וואס צווישן פסח
און שבועות. א גרינג, קיל נאכט־ווינטל האט זיך נאך געטראגן איבער
דער וועלט. קוים־קוים, ווי מיט מלאכים־ פליגל, בארירט די שטיל־אויפוואכנדיקע ערד.
    
אויפגעכאפט זיך פון שלאף, איז מיין ערשטער געדאנק געווען:
    
בוזי.
    
ווידער א מאל בוזי?
    
יא, ווידער א מאל בוזי. ווידער אמאל און אבער א מאל בוזי. עס
איז מיר אזוי געלעגן צו ריידן פון בוזין, אז עס וועט מיר ניט נמאס
ווערן צו דערציילן אייך פון איר נאך א מאל און אבער א מאל. נאך א
מאל און אבער א מאל איבער געבן אייך איר ביאגראפיע איז קורצן.
דער וואס האט שוין געהערט, וועט מיר מסתמא מוחל זיין. פאר דעם,
וואס האט נאך ניט געהערט, איז דאס נייטיק צו הערן: ער דארף וויסן,
ווער בוזי איז.
  
ב
    
איך האב געהאט א ברודער בעניע, איז ער דערטרונקען געווארן אין
טייך. איז געבליבן פון אים א יתומה מיטן נאמען בוזי. פארצויגן פון אסתר־ליבע: ליבוזי ― בוזי. און שיין איז זי געווען, אזוי ווי די שולמית, וואס
אין שיר־השירים. און מיר זיינען געוואקסן, ווי א ברודער מיט א שוועסטער. און מיר האבן זיך ליב געהאט, ווי א ברודער מיט א שוועסטער. אט
דאס איז די בוזי.
    
עס זיינען איבערגעלאפן יארן. איך ביז אוועק פון דער היים קעגן
ווילן פון מיין טאטע־מאמע, איך האב ווידערשפעניקט זייער געבאט, ניט
געוואלט גיין אין זייערע וועגן, אוועקגעגאנגען מיין אייגענעם וועג, זיך
אוועקגעלאזט לערנען. קומט מיר אן איינמאל פאר פסח א בריוועלע פון
מיין טאטן מיט א מזל־טוב: בוזי איז א כלה געווארן, שבת נאר שבועות
איז די חתונה, זאל איך קומען צו פארן אף פסח אהיים. האב איך אפגעענטפערט מיט א מזל־טוב און בין געקומען צו פליען אף פסח אהיים.
    
איך האב געטראפן בוזין אויסגעוואקסן און שיין, נאך שענער ווי
געווען. און עס האט אויפגעוואכט איז מיין זכרון די אמאליקע בוזי, די
שולמית פון שיר־השירים. און א שטורעם האט זיך אויפגעהויבן בא מיר
אין קאפ און א פייער האט זיך אנגעצונדן אין מיין הארצן. א פייער ―
ניט אף קיינעם, נאר אף זיך אליין. אף זיך און אף מיינע יינגלשע גאלדענע נארישע חלומות, וואס צוליב זיי האב איך פארלאזן טאטע־מאמע,
ווידערשפעניקט זייער געבאט און אוועקגעלאזט זיך לערנען, און אזוי
האב איך פארשפילט, פארשפילט מיין גליק, דערלאזט, אז בוזי זאל ווערן
 כלה, עמעצנס ― ניט מיינע! ...
    
בוזי איז פון קינדווייז אן געווען מיר ליב און טייער ― דאס איז
אמת. נאר אז איך בין געקומען צו פארן אהיים און דערזען בוזין, האב
איך ארויסגעזען:
    
א ז  א י ך  ה א ב  ל י ב  ב ו ז י ן .
    
אז איך האב זי ליב מיט יענער הייליקער פייעריקער גיהנם־ליבע,
וואס ווערט אזוי שיין באשריבן אין אונדזער שיר־השירים: „שטארק
ווי דער טויט איז די ליבע, שווער ווי דער גיהנם איז די קנאה. אירע
פונקען זיינען פונקען־פייער. א פלאקער פון גאט״.
  
ג
    
איך האב געהאט א טעות: איך בין ניט געווען דער ערשטער יענעם פרימארגן. מיין מאמע האט זיך געפעדערט נאך פריער פון מיר. זי
איז שוין אנגעטאן. זי איז שוין באשעפטיקט מיט דער טיי, מיטן אנבייסן.
    
― דער טאטע שלאפט נאך. דאס קינד שלאפט נאך (אזוי הייסט
בא איר בוזי). וואס וועסטו טרינקען, שימעק?
    
מיר איז אלץ איינס. וואס זי וועט מיר געבן, וועל איך טרינקען.
מיין מאמע גיסט מיר אן טיי און דערלאנגט מיר מיט אירע שיינע ווייסע הענט. קיינער פארמאגט ניט אזעלכע שיינע ווייסע הענט, ווי מיין
מאמע. זי זעצט זיך אוועק קעגן מיר און רעדט מיט מיר שטיל, דער
טאטע זאל ניט הערן. טאקע פונעם טאטע רעדט זי מיר. ער ווערט עלטער, ניט יינגער. ווערט עלטער און שוואכער און הוסט. הוסט, צוס
מיינסטן, אינדערפרי, אז ער שטייט אויף. און אמאל באנאכט מאכט זיך,
זאל ער זיך אויפכאפן און אוועקהוסטן א גאנצע נאכט. און אמאל באטאג אויך... רעדט זי אים איין, ער זאל זיך דורכגיין צום דאקטער ―
וויל ער ניט. אז עקשן. זיין עקשנות איז דען איבערצוטראגן? זי באקלאגט
זיך ניט, חלילה, אף אים. גאר גאר ניט. ס׳איז געקומען צו רייד, רעדט
זיך ...
    
אזוי גיט מיר איבער די מאמע שטילערהייט א ראפארט פונעם
טאטן. און אויך וועגן בוזין דערציילט מיר די מאמע שטילערהייט, און
אירע אויגן לייכטן. און זי גיסט מיר אן נאך א גלאז און פרעגט מיר, וואס
איך זאג אף בוזין? איא, אויסגעוואקסן, קיין עין־הרע, ווי א בוים?
קיין בייז אויג זאל איר נאר ניט שולט זיין! שבת נאך שבועות איז די
חתונה. אם ירצה השם, שבת נאך שבועות. א גליקלעכער שדוך, א געראטענער חתן. א שיינער ארט, א בעל־הביתיש, נגידיש הויז. א שמאלץ־גרוב...
    
― פונדעסטוועגן ― אזוי דערציילט מיר די מאמע ווייטער ―
פונדעסטוועגן, וויפל האט מען מיט איר געהארעוועט, טאקע מיט בוזין,
איידער מע האט בא איר געפועלט, זי זאל זיך לאזן אנקוקן. איצט איז
זי, דאנקען גאט, צופרידן. נאך וויאזוי צופרידן! די בריוולעך, וואס מע
שרייבט זיך! א טאג איבער א טאג. (דער מאמעס פנים שיינט. דער מאמעס אויגן לייכטן.) אשטייגער, לאז ניט זיין אזוי גיך קיין בריוו ― טוט
זיך חושך!... דאס איז איצט. אבער פריער? שיער ניט ארויס, שונאי
ציון, די נשמה, ביז מע האט דערלעבט פון איר דאס ווארט „יא״ צו
הערן... בוזי ― אויך א גוטע עקשנטע. פון אזא משפחה: זיי, אז זיי
שפארן זיך איין!... זי רעדט ניט, חלילה, קיין שלעכטס אף קיינעם. נאר
גארניט. ס׳איז געקומען צו רייד, רעדט זיך....
    
פונעם טאטנס אלקער לאזט זיך הערן א הוסטן ― און נישטא מיין
מאמע, פארשווונדן.
  
ד
    
מ י  ז א ת  ה נ ש ק פ ה כ מ ו  ש ח ר ― ווער קוקט דאס ווי דער מארגנשטערן?
י פ ה כ ל ב נ ה ― שיין ווי די לבנה?  ב ר ה  כ ח מ ה  ― לויטער ווי די זון?
    
דאס איז אריינגעקומען פון איר שלאפצימער בוזי.
    
איך קוק מיר איין אין בוזין ― איך וואלט געמעגט שווערן איינס
פון די ביידע: אדער זי האט געוויינט, אדער זי איז ניט געשלאפן די נאכט.
    
מיין מאמע איז גערעכט: ווי א בוים איז זי אויסגעוואקסן. ווי א
רויז האט זי אויפגעבליט. אירע אויגן, אירע שיינע בלויע שיר־השירים־אויגן, זיינען אין דעם פרימארגן נאך איבערגעצויגן מיט א דין רויכל.
און דאס גאנצע פנים אירס איז אין דעם פרימארגן איבערגעדעקט מיט א
דינעם פרוכת. און בוזי אינגאנצן איז א סוד פאר מיר. א שמערצלעכער
סוד. א סך זאכן וואלט איר וועלן וויסן. פאר וואס איז בוזי ניט געשלאפן
די דאזיקע נאכט? איך וואלט וועלן וויסן, וועמען האט זי געזען אין
חלום: מיר, דעם ליבן גאסט, וואס זי האט אף אים אזוי לאנג ארויסגעקוקט און וואס איז געקומען צו פליען אזוי אומגעריכט? אדער אן
אנדערן האט זי געזען אין חלום? אן אנדערן, דעם, וואס טאטע־מאמע
האבן איר אנגעהאנגען קעגן איר ווילן?... בוזי איז א סוד פאר מיר.
א שמערצלעכער סוד. ג ן  נ ע ו ל  א ח ו ת י  כ ל ה  ― א גארטן א פארשלאסענער איז מיין שוועסטער די כלה. א גארטן א פארשלאסענער, א קוואל
א פארזיגלטער....
ח
    
בוזי איז א סוד פאר מיר. א שמערצלעכער סוד. עטלעכע מאל אין
טאג בייט זיך בא איר די שטימונג. ווי דער אינדרויסן אין א זומערדיקן
וואלקן־טאג: אט איז ווארעם, אט איז קיל. אט טוט א שיין ארויס די
זון פון די וואלקנס ארויס ― און עס ווערט שיין. ביז עס רוקט זיך אן
א נייער וואלקן ― און עס ווערט ווידער טריב און טונקל.
    
נישטא דער טאג, וואס בוזי זאל ניט באקומען א בריוו פון „עמעצן״.
נישטא דער טאג, זי זאל ניט ענטפערן דעם „עמעצן״.
    
איך ווייס גאנץ גוט ווער דער „עמעצער״ איז, און איך פרעג זי
נישט. איך רייד נישט מער מיט בוזין פון „אים״. איך האלט אז „ער״
איז דא אן איבעריקער, אן אנגעווארפענער. בוזי רעדט אבער אליין פון
אים. רעדט זי ניט פון אים שוין צו־פיל? אין די געציילטע מינוטן, ווען
מיר בלייבן מיט איר אליין אינצווייען, רעדט מיט מיר בוזי פון „אים״,
און לויבט אים. לויבט אים איז טאג אריין. לויבט זי אים נישט צו פיל?
    
זי זאגט מיר:
    
― דו ווילסט וויסן וואס ער איז? (זי לאזט אראפ די אויגן.) ער
איז א פיינער ― א! זייער א פיינער. ער איז א וווילער ― א! זייער
וווילער. נאר... (זי הייבט אויף די אויגן אף מיר און לאכט) ער
קומט ניט צו דיר... ווי קומט ער צו דיר?....
    
 וואס מיינט דערמיט בוזי? זי וויל מיך פארגיטיקן? אדער זי
טרייבט מיט מיר קאטאוועס?
    
ניין. ניט זי וויל מיר פארגיטיקן, ניט זי טרייבט מיט מיר קאטאוועס.
נאר זי רעדט זיך אויס דאס הארץ...
    
דאס איז ווי צוויי מאל צוויי.
    
נאך דער טיי זיינען די מאמע און בוזי אוועק אין קיך וועגן אנבייסן, און איך מיטן טאטן האבן זיך געשטעלט דאוונען. איך האב
עס געמאכט בקיצור. נאר דער טאטע, איינגעוויקלט אין טלית און תפלין,
איז נאך געשטאנען מיטן פנים צו דער וואנט און געלויבט גאט. קומט אן
פלוצעם בוזי אויסגעקליידט, מיט א זאנטיקל אין האנט, און רופט זיך
אן צו מיר:
    
― קום.
    
― וווהין?
    
― הינטער דער שטאט ארויס. אביסל זיך דורכגיין. א שיינער טאג.
א זעלטענער טאג.
    
דער טאטע האט אויסגעדרייט צו איר דעם קאפ, קוקט אריבער די
זילבערנע ברילן. און בוזי ציט אן די הענטשקעלעך אף די הענט און
מאכט צו אים:
    
― ניט אף לאנג, טאטע, ניט אף לאנג. מיר קומען באלד צוריק. די
מאמע ווייס, אז מיר גייען. קום, שימעק, דו גייט?
    
 די בעסטע מוזיק, די שענסטע סימפאניע קאן דען אזוי שיין קלינגען, ווי די ווערטער האבן אפגעקלונגען אין מיינע אויערן? עס האט
זיך געלאזט הערן אין זיי אן אפקלאנג פון שיר־השירים:  ל כ ה ,  ד ו ד י ―
קום ליבער, נ צ א  ה ש ד ה ― לאמיר גיין אין פעלד ארויס. לאמיר נעכטיקן
אין די דערפער. לאמיר זיך פעדערן אין די וויינגערטנער. לאמיר זען,
אויב עם בליט דער וויינשטאק? אויב עס שפראצן די מילגראמען?״....
    
אויסער זיך פון התפעלות לאז איך מיך נאך בוזין און פיל נישט
די ערד אונטער זיך. וואס איז דאס מיט בוזין? דאס ערשטע מאל, זינט
איך בין אינדערהיים, טרעפט, אז בוזי זאל מיך רופן שפאצירן גיין. וואס
איז דאס מיט בוזין?...
  
י
    
בוזי איז גערעכט. ס׳איז א שיינער טאג. א זעלטענער טאג.
    
אפשאצן אזא זומער־טאג קאן מען נאר אין מיין קליין ארעם שטעטל, אז מע כאפט זיך ארויס פון דער קלעם און פון דער ענגשאפט אף
גאטס פרייער שיינער וועלט. די ערד האט זיך באקליידט מיט איר גרינעם
מאנטל, אויסגעקליידט מיטן גאנצן שמוק פון אירע פילפארביקע פעלדבלומען. ארומגעברעמט מיט א זילבערן טייכל פון איין זייט און מיט א
קליינוווקסיק נאר געדיכט וועלדל פון דער אנדערער זייט. דאס זילבערנע
טייכל זעט אויס, ווי א זילבערנע עטרה צו א נייעם טלית מיט בלויע
תכלת. דאס געדיכטע וועלדל זעט אויס, ווי א געדיכטע פאטלע געקרייזלטע האר, פון צייט צו צייט בארירט פון א ווינטל.
    
אף בוזין איז געווען א בלוי בעזשען קלייד, גרינג ווי א רויך, דורכזיכטיק ווי די לופט, ווי דער הימל. א זאנטיקל מיט שפיצלעך פון נרי־נער פארב און ווייסע אזשור־חענטשקעלעך אף די הענט. פילפארביק האט
זי אויסגעזען, פילפארביק, ווי דאס פעלד.
    
„דאס לעצטע מאל ― זאגט מיר בוזי ― האט זי זיך אויסגעבעטן
בא דער מאמע. דאס לעצטע טאל וויל זי זיך געזעגענען מיט דער שטאט,
מיט הינטער דער שטאט , מיטן „הייליקן ארט״; מיט די מילן, מיטן
טייכל, מיטן בריקל. צוליב דעם לעצטן מאל האט איר ך י מאמע צוליב
געטאן. א כלה דארף מען צוליב טאן, כא־כא... א כלה פירט אויס
אלצדינג... וואס זאגסטו, שימעק?״
    
שימעק זאגט גארנישט. שימעק הארכט. עס ווייזט זיך מיר אויס,
אז בוזי איז היינט מאדנע פריילעך. ניט נאטירלעך פריילעך. און לאכט,
ווי איבער נויט. און אפשר דאכט זיך מיר אזוי?
    
― געדענקסטו, בוזי, ווען מיר זיינען דא געווען?
    
איך דערמאן איר, ווען מיר זיינען דא געווען. שוין לאנג־לאנג. מיט
 יארן צוריק איז דאס געווען. מיר זיינען געגאנגען אהער אינצווייען
 רייסן גרינס אף שבועות, אויב זי געדענקט. דעמאלט זיינען מיר אויך
 געגאנגען מיטן זעלבן וועג, פארביי די זעלביקע מילן, איבער דעם זעל־
 ביקן טייכל, איבער דעם זעלביקן בריקל.
    
― גאר אנדערש האבן מיר דעמאלט שפאצירט, בוזי. דעמאלט זיי־
 נען מיר געלאפן, ווי יונגע הירשן, געשפרונגען, ווי די פעלדאינדן אי־
 בער די בשמים־בערג. און איצט?
    
― און איצט? ―. זאגט בוזי און בייגט זיך אן רייסן בלומען.
    
― איצט גייען ביר סטאטעטשנע, ווי עס פאסט פאר אזעלכע סטא־
 טעטשנע לייט, ווי מיר זיינען ... געדענקסטו בוזי, ווען מיר זיינען דא
 געווען דאס לעצטע מאל?
    
― ערב שבועות איז דאס געווען. ― ענטפערט מיר בוזי און
שענקט מיר א בוקעט מיט שמעקנדיקע בלומען, וואס זו האט אנגעריסן.
    
― פון מיינעטוועגן, בוזי?
    
― פון דיינעטוועגן, שימעק. ― זאגט צו מיר בוזי מיט א קוק פון
אירע שיינע בלויע שיר־השירים־אויגן. און דער קוק דרינגט אריין גלייך
 מיר אין הארצן אריין.
ח
    
מיר זיינען שוין ווייט הינטער דער שטאט. מיר זיינען שוין אפן
בריקל. דארט גיב איך איר מיין האנט. (דאס ערשטע מאל זינט איך בין
געקומען צו פארן אהיים.)
    
מיר גייען ביידע, האנט בא האנט איבערן בריקל. די ברעטער הוידען זיך. דאס וואסער לויפט אונטער אונדזערע פיס, קאטשעט זיך, שלענגלט און פאלט מיט א שטילן זשומען און מיט א גרינגן רעש בארג־אראפ,
אזוי אז איך קאן הערן דעם ,,טיק־טאק״ פון בוזיס הארץ, וואס איז אזוי
נאענט, אזוי נאענט צו מיר. (דאס ערשטע מאל זינט איך בין געקומען
צו פארן אהיים.) עס מאלט זיך מיר אויס, אז בוזי דערנענטערט זיך
צו מיר אלע מאל נעענטער און נעענטער. איך דערשפיר דעם באקאנטן
ריח פון אירע שיינע האר, איך דערפיל די איידלקייט און גלאטקייט פון
איר פרעכטיקער האנט, די ווארעמקייט פון איר לייב. און עס דוכט זיך
מיר, אז איך הער פון איר ווערטער מיטן לשון פון שיר־השירים: א נ י
ל ד ו ד י  ― איך בין מיין געליבטנס,  ו ד ו ד י  ל י ― און דער געליבטער איז
מיינער״... און די זון, און דער הימל, און דאס פעלד, און דאס טייכל,
און דער וואלד באקומען א נייעם גלאנץ, א נייעס חן אין מיינע אויגן.
אן עבירה, אז עבירה, וואס דאס בריקל איז אזוי קורץ. א מינוט ―
און מיר זיינען שוין אף יענער זייט בריקל, אף דער „לעוואדע״. א מינוט
― און בוזיס איידעלע גלאטע פרעכטיקע האנט האט זיך ארויסגעגליטשט
פון מייז האנט ― און די זון, און דער הימל, און דאס פעלד, און דאס
טייכל, און דער וואלד האבן אנגעווארן דעם פריערדיקן גלאנץ מיטן
פריערדיקן חן אין מיינע אויגן.
    
― א מאדנע זאך ― זאגט צו מיר בוזי, און אירע שיינע בלויע
שיר־השירים־אויגן זיינען אין דער מינוט טיף, ווי דער הימל, און פארטראכט, ווי די נאכט ― א מאדנע זאך: אלע מאל, ווען איך גיי אדער
איך פאר איבער א וואסער, עס מעג זיך זיין וואס פאר א וואסער עס וויל
זיך, מוז איך זען מיין טאטן, און אלע מאל....
    
איך שלאג איר איבער די רייד:
    
― דו רעדסט נארישקייטן, בוזי.
    
בוזי טראכט א וויילע, נאכדעם זאגט זי צו מיר:
    
― נארישקייטן? כא־כא, ביסט גערעכט. איך רייד נארישקייטן.
ווייל איך בין א נארעלע. א נאריש מיידל בין איך. איא, א נאריש מיידל?
זאג דעם אמת שימעק. דעם אמת זאלסטו מיר זאגן, כא־כא־כא!
    
בוזי לאכט, פארווארפט דעם קאפ און באווייזט מיר אירע חנעוודיקע פערל־ציין. איר פנים שיינט אף דער שיינענדיקער זון. און אלע פארבן
פונעם פעלד פינקלען זיך אפ אין אירע אויגן, אין אירע שיינע בלויע פארטראכטע שיר־השירים־אויגן.
  
ט
    
אומזיסט! איך קאן בא איר ניט פועלן, אן זי איז גארניט אזא נאר,
אז זי איז גאר קיין נאר ניט. זי ווייס, זאגט זי מיר, זי ווייס, אז ס׳איז
פאראן נארישערע פון איר. זי ווייס. נאר אקעגן מיר איז זי א נארעלע.
שטעלט אייך פאר ― זי גלייבט אין חלומות!
    
― איא, שימעק, דו גלייבסט ניט? און איך גלייב. אט איז מיר
ערשט נעכטן געקומען צו חלום דער טאטע פון יענער וועלט, אנגעטאן
און פריילעך, לעבעדיק, מיט א שטעקעלע אין האנט. און מאכט צו מיר
אזוי זיס, אזוי פריינטלעך, און דרייט מיטן שטעקעלע: „איך קום טאכטער, צו דיר אף דער חתונה״... נו, וואס וועסטו זאגן דערויף, שימעק?...
    
― בוזי, מען דארף ניט גלייבן אין חלומות. חלומות זיינען
דברים בטלים.
    
― דברים בטלים ― זאגסטו?
    
בוזי שטייט א וויילע פארטראכט. לאזט זיך לויפן איבערן פילפארביקן פעלד און בלייבט שטיין.
    
ווי א בלום, ווי א פילפארביקע בלום, זעט אויס בוזי אינעם דאזיקן פילפארביקן פעלד, וואס ציט זיך ארום אונדז אן א סוף און אן
א ברעג. מיט געלינקע שפרענקעלעך איז זי באשפרענקלט. מיט רויטינקע
צוויקעלעך איז זי באצוויקלט. די בלויע הימל־יארמעלקע איבער איר
קאפ. דאס זילבערנע טייכל פאר אירע פיס. פון אלע זייטן טראגן זיך
אקעגן אונדז שארף־שמעקנדיקע בשמים־און־געווירצן־ריחות. איך בין
פארכשופט. איך בין פארשכורט.
    
ווי א פארכשופטע שטייט אויך בוזי אין מיטן פילפארביקן פעלד
און קוקט אף מיר פארטראכט, פארטראכט וו דער וואלד.
    
פון וואס טראכט אצינד בוזי? וואס זאגן אירע אויגן, אירע שיינע
בלויע פארטראכטע שיר־השירים־אויגן?
    
,, א נ י  ח ב צ ל ת  ה ש ר ו ן ― איך בין א ליליע פון שרון.
ש ו ש נ ת  ה ע מ ק י ם ― די רויז פון די טאלן״...
    
אט וואס עם זאגן מיר אירע אויגן. און עס דאכט זיך מיר. אז
קיינמאל, קיינמאל איז נאך בוזי נישט געווען אזוי די אמתע שולמית
פון שיר־השירים, ווי אין דער דאזיקער מינוט.
  
י
    
ווי א בלום זעט אויס בוזי, די ליליע פון שרון. ווי א בליענדיקע
רויז זעט אויס בוזי, די רויז פון די טאלן, אין דעם דאזיקן ברייטן פילפארביקן פעלד, וואס ציט זיך ארום אונדז אן א סוף און אן א ברעג.
מיט געלינקע שפרענקעלעך איז זי באשפרענקלט. מיט רויטינקע צוויקעלעך איז זי באצוויקלט. די בלויע הימל־יארמעלקע איבער איר קאפ. דאס
זילבערנע טייכל פאר אירע פיס. פון אלע זייטן טראגן זיך אקעגן אונדז
שארף־שמעקנדיקע בשמים־און־געווירצן־ריחות. איך בין פארכשופט. איך
בין פארשכורט.
    
בוזי לאזט זיך גיין. איך ― נאך איר. גרינג און גיך גייט בוזי.
גרינג, ווי א סארנע, ווי א אינד פון די אינדן, טראגט זי זיך אין פילפארביקן פעלד, וואס ציט זיך אן א סוף און אן א ברעג. און איר פנים
שיינט אף דער שיינענדיקער זון, און אלע פארבן פונעם פעלד פינקלען
זיך אפ איז אירע אויגן, אין אירע שיינע בלויע פארטראכטע שיר־השי־רים־אוינן.
    
קיינמאל, קיינמאל איז נאך בוזי נישט געווען אזוי די אמתע שולמית
פון שיר־השירים, ווי אין דעם דאזיקן טאג.
    
― דערקענסט, בוזי, דאס דאזיקע פעלד?
    
― אמאל האט דאס געהערט צו דיר...
    
― און דאס בערגל?
    
― דיין בארג. אמאל איז דאס געווען אלצדינג דיינס. אלצדינג
דיינס...
    
זאגט מיר בוזי מיט א גרינג שמייכל אף די שיינע ליפן. נאר עס
ווייזט זיך מיר אויס, אז זי לאכט פון מיר, ווי זי פלעגט לאכן פון מיר
אמאל, מיט יארן צוריק.
    
― זיצן מיר?
    
― זיצן מיר.
    
איך זעץ מיך אוועק אפן בערגל און מאך אן ארט פאר איר. בוזי
זעצט זיך אוועק אקעגן מיר.
    
― אט דא, געדענקסטו, בוזי, האב איך דיר אמאל דערציילט
וויאזוי איך...
    
בוזי פארכאפט און ענדיקט פאר מיר:
    
― וויאזוי דו הייבסט זיך אויף מיטן „שם־המפורש״ און פליסט,
ווי אן אדלער, ביז דער כמארע, העכער פון דער כמארע, איבער פעלדער,
איבער וועלדער, איבער בערג, איבער טאלן, איבער ימים אין מדבריות,
ביז דו קומסט אף יענער זייט הרי־חושך, אין א קרישטאלענעם פאלאץ.
דארט זיצט דיין פארכשופטע בת־מלכה שוין זיבן יאר און ווארט, ביז
דו וועסט זיך דערבארעמען אף איר און וועסט קומען צו פליען מיטן
„שם־המפורש״, זי אויסלייזן, באפרייען ― כא־כא־כא!
    
ניין. בוזי איז מיר היינט מאדנע פריילעך. ניט־נאטירלעך פריילעך.
זי לאכט, ווי איבער נויט. גענוג. אף אלץ איז א צייט. שוין צייט ריידן
מיט איר אביסל ערנסט, ריינע, קלארע דבורים. שוין צייט עפענען פאר
איר מיין הארץ, אנטפלעקן פאר איר מיין נשמה... און איך לאז אויס
מיין געדאנק מיטן לשון פון שיר־השירים: ע ד ש י פ ו ח  ה י ו ם  ― איידער
עס וועט אוועק דער טאג, דער דאזיקער גליקלעכער טאג,  ו נ ס ו  ה צ ל ל י ם ―
און עס וועלן אנטלויפן די שאטנס״ ...
  
יא
    
פאר דער גאנצער צייט, וואס איך בין אין דער היים, האב איך בוזין
קיין צענט־חלק, קיין הונדערט־חלק ניט ארויסגעזאגט פון דעם, וואס עס
האט זיך אויסגעגאסן בא מיר אט דא, אין דעם דאזיקן פרימארגן. איך
האב איר אויפגעדעקט מיין הארץ, אנטפלעקט פאר איר מיין נשמה.
דערציילט דעם גאנצן אמת, וואס האט מיך אהער געבראכט...
    
ווען ניט דעם טאטנס בריוול מיטן מזל־טוב, ווען ניט די דריי ווערטער: „שבת־נאך־שבועות״ ― וואלט מיך איצט ניט געזען אט דאס
טייכל, וואס לויפט דארט בארג־אראפ, און דאס וועלדל, וואס גרינט אט
דא ניט ווייט...
    
און איך שווער איר טאקע בא אט דעם טייכל, וואס לויפט דארט
בארג־אראפ, און טאקע בא דעם וועלדל, וואס גרינט אט דא ניט ווייט,
און באם דאזיקן בלויען הימל־דעק, וואס איבער אונדזער קאפ, און בא
דער גין־גאלדענער זון, וואס פינקלט אפ אין אירע אויגן, און בא דעם
אלעם, וואס שיין און ריין און הייליק איז, ― אז איך בין געקומען אהער
נאר צוליב איר, נאר צוליב איר, ווארעם... איך האב זי ליב ― ענדלעך האט דאס ווארט זיך ארויסגעריסן.
    
― ווארעם איך האב דיך ליב, בוזי, דו הערסט, איך האב דיך ליב
מיט יענער פלאם־פייערדיקער גיהנם־ליבע, וואס ווערט באשריבן אין שיר־השירים: ש ט א ר ק וו י  ד ע ר  ט וי ט  א י ז  ד י  ל י ב ע , ש וו ע ר  וו י ד י  ג ר ו ב  א י ז  ד י
ק נ א ה .  א י ר ע  פ ו נ ק ע ן  ז יי נ ע ן  פ ו נ ק ע ן ־ פ יי ע ר . א  פ ל א ק ע ר  פ ו ן ג א ט ״ . וואס
איז מיט דיר, בוזי? דו וויינסט? גאט איז מיט דיך!...
  
יב
    
בוזי האט געוויינט.
    
בוזי האט געוויינט ― און די גאנצע וועלט האט זיך אנגעקליידט
אין טרויער. די זון האט אויפגעהערט צו שיינען. דאס טייכל ― צו
לויפן. דאס וועלדל ― צו גרינען. די פליגעלעך ― צו פליען. די פייגעלעך ― צו זינגען.
    
בוזי האט געוויינט. זי האט באהאלטן דאס פנים אין די הענט.
אירע פלייצעס האבן אויפגעציטערט. און זי האט געוויינט אלע מאל
שטארקער און שטארקער.
    
אזוי וויינט א קליין קינד, וואס דערפילט, אז עס האט פארלוירן
טאטע־מאמע.
    
אזוי וויינט א געטרייע מוטער אף איר קינד, וואס מע האט דאס
בא איר צוגענומען.
    
אזוי וויינט א יונג־פרוי, וואס באקלאגט איר געליבטן, וואס האט
זיך אפגעקערט פון איר.
    
אזוי וויינט א מענטש, וואס באקלאגט זיין אייגענע וועלט, וואס
האט זיך ארויסגעגליטשט פון אונטער זיינע פיס.
    
אומזיסט איז געווען מיין טרייסטן, וואס איך האב זי געטרייסט.
ארויסגעווארפענע אלע מיינע שיר־השירים־עפיטעטן, וואס איך האב אויסגענוצט פאר איר. בוזי וויל זיך ניט טרייסטן. בוזי וויל מיינע עפיטעטן
ניט הערן. צו שפעט, זאגט זי, צו שפעט האב איך מיך דערמאנט אן
איר... צו שפעט האב איך מיר ארומגעזען, אז עס איז דא א בוזי אף
דער וועלט. א בוזי, וואס האט א הארץ, וואס בענקט, און א נשמה, וואס
רייסט זיך פון דאנען אין אן אנדער וועלט ארויס... אפשר וואלט איך
מיך דערמאנט, זאגט זי, אן די בריוועלעך, וואס זי האט מיר אמאל געשריבן? נאר ― פארכאפט זי זיך ― ווי קום איך צו געדענקען אזעלכע נארישקייטן? פארשטייט זי דען ניט אליין, אז זי האט דאס, אייגנטלעך, באדארפט שוין לאנג פאראויסזען, ― אז אונדזערע וועגן זיינען
פארשיידענע? אז זי קאן זיך צו מיר ניט גלייכן? ווי קומט זי צו מיר?
זי, א יידישע טאכטער, א קליינשטעטלדיק מיידל, ווי קומט זי צו מיר?...
ערשט פארשטייט זי, אז ס׳איז געווען א נארישקייט פון איר, א גרויסע
נארישקייט, וואס זי פלעגט מיר דולן א קאפ מיט אירע קינדערשע בריוולעך, מיט אירע נארישע אנצוהערענישן, אז טאטע־מאמע בענקען נאך
מיר... ניין. זי האט אליין באדארפט פארשטיין, אז זי קאן זיך צו
מיר ניט גלייכן. ווי קומט זי צו מיר? א יידישע טאכטער א קליינשטעטלדיק מיידל!... זי האט אליין באדארפט ארויסזען, אז קוים האב איך
ניט געפאלגט טאטע־מאמע, ווידערשפעניקט זייער געבאט, נישט געוואלט
גיין זייערע וועגן און בין געגאנגען מיין אייגענעם וועג, וועל איך געוויס
אוועקגיין ווייט, וועל איך געוויס שטייגן הויך, אזוי ווייט און אזוי הויך,
אז איך וועל קיינעם שוין ניט ארויסזען, קיינעם ניט וועלן קענען.
    
― קיינעם ניט, אחוץ דיך, בוזי!
    
― ניין, קיינעם ניט! קיינעם ניט! קיינעם ניט! קיינעם ניט זען,
קיינעם ניט הערן, אלעמען פארגעסן...
    
― אלעמען, נאר נישט דיך, בוזי.
    
― ניין, אלעמען! אלעמען! אלעמען!
יג
    
בוזי האט אויפגעהערט צו וויינען ― און אלץ האט אויפגעלעבט.
די זון האט אנגעהויבן צו שיינען, אזוי ווי פריער. דאס טייבל ― צו לויפן.
דאס וועלדל ― צו גרינען. די פליגעלעך ― צו פליען. די פייגעלעך.―
צו זינגען.
    
בוזי האט אויפגעהערט צו וויינען, און טרוקן זיינען געווארן אירע
אויגן. אירע שיינע בלויע שיר־השירים־אויגן. און אויסגעטריקנט האבן
אירע טרערן, אזוי ווי טראפנס טוי אף דער הייסער זון.
    
און פלוצעם האט זי זיך גענומען פארענטפערן אירע טרערן. אצינד
זעט זי, ווי נאריש זי איז. וואס איז געווען דער געוויין? וואס האט זי
צום וויינען? וואס פעלט איר? א סך מיידלעך אף איר ארט וואלטן זיך
פילן גליקלעך. איבער־גליקלעך!... און א פייערל האט זיך אנגעצונדן
אין אירע אויגן. אין אירע שיינע בלויע שיר־השירים־אויגן. איך האב
נאך קיינמאל ניט געזען דאס דאזיקע פייערל אין בוזים אויגן. און רויטע
פלעקן זיינען ארויסגעטראטן אף אירע בעקלעך, אף אירע שיינע רויזן־בעקלעך. איך האב נאך קיינמאל ניט געזען בוזין אזוי פייערן, אזוי
פלאמען. ווי זי האט געפייערט און געפלאמט אין דער דאזיקער מינוט.
און איך וויל זי אננעמען פאר א האנט און איך זאג צו איר מיטן לשון
פון שיר־השירים:
    
―  ה נ ך  י פ ה  ר ע י ת י  ― ווי שיין דו ביסט, בוזי, בעת דיינע בעקלעך
פלאמען און דיינע אויגן שפריצן פייער...
    
ארויסגעווארפן! בוזי הערט ניט מיין שיר־השירים. בוזי האט איר
אייגענעם שיר־השירים. זי הערט ניט אויף צו לויבן „עמעצן״, לויבן
אים אין טאג אריין. זי זאגט צו מיר:
    
―  ד ו ד י  צ ח ו א ד ו ם ― מיין באשערטער איז פיין און שיין. ד ג ו ל
מ ר ב ב ה פיינער פון א סך א סך אנדערע. ער איז אפשר ניט אזוי געלערנט, ווי אנדערע, דערפאר איז ער אבער גוט. דערפאר איז ער מיר געטריי. דערפאר האט ער מיך ליב. זאלסט זען די בריוו, וואס ער שרייבט
צו מיר, זאלסט זען די בריוו!
    
― ל ב ב ת י נ י ― זאג איך צו איר ווייטער, גלייך ווי איך וואלט ניט
הערן וואס זי זאגט ― ל ב ב ת י נ י ,  א ח ו ת י  כ ל ה ― דו האסט מיין הארץ
אוועקגענומען, מיין שוועסטער די כלה!...
    
און זי צו מיר:
    
― ח כ ו  מ מ ת ק י ם  ו כ ו ל ו  מ ח מ ד י ם ! ― זאלסט זען די בריוו וואס ער
שרייבט מיר, זאלסט זען די בריוו!...
    
עס הערט זיך אין אירע ווערטער א מאדנער טאן. א מאדנע שטימע.
די שטימע ― אזוי ווייזט מיר אויס ― וויל אריבערשרייען אן אנדער
שטימע. אן אינעווייניקסטע שטימע.
    
דאס איז בא מיר ווי צוויי טאל צוויי.
  
יד
    
ראשיק און אומגעריכט כאפט זיך בוזי אויף פונעם שמעקנדיקן
גראז, טרייסלט זיך אפ, גלייכט זיך אויס, פארווארפט די הענט אהינטער
און בלייבט שטיין אקעגן מיר און קוקט אף מיר פון אויבן אראפ.
    
שטאלץ און שיין, גרויסארטיק שיין, נאך שענער ווי אלע מאל, זעט
זי אויס אין דער מינוט בא מיר אין די אויגן.
    
איך האב מורא צו זאגן, נאר מיר דאכט, אז ווען איך זאל זאגן, אז
בוזי ― דאס איז די אמתע שולמית, וואס אין שיר־השירים, וואלט
דאס געווען א כבוד און א שבח פאר דער אמתער שולמית, וואס אין
שיר־השירים.
    
ניט שוין־זשע האט זיך דערמיט געענדיקט אונדזער געשפרעך? איך
שטיי אויף נאך איר און גיי־צו צו איר:
    
― ש ו ב י , ש ו ב י  ה ש ו ל מ י ת  ― קער דיך אום צוריק צו מיר, בוזי! ―
זאג איך צו איר ווייטער מיט מיין שיר־השירים־שפראך און נעם זי אן
פאר א האנט. ― קער זיך אום צו מיר, בוזי, קער זיך אום צו מיר באצייטנס! נאר איין ווארט, מער ניט אז איין ווארט דארף איך דיר נאך זאגן.
    
אומזיסט... אומזיסט. בוזי וויל ניט הערן דאס איינע ווארט, וואס
איך וויל איר זאגן. גענוג, זאגט זי, זיך אנגערעדט. גענוג געזאגט איינס
דעם אנדערן ― אפשר נאך מער, ווי מע באדארף ... גענוג־גענוג. שוין
שפעט. זע, ווי שפעט עס איז! ― זאגט צו מיר בוזי און באווייזט מיר מיט
איר האנט אפן הימל, און באווייזט מיר אף דער זון, וואס באגיסט זי
פון אויבן ביז אראפ מיט אירע מילדע ווייכע גאלדענע שטראלן. און בו־זי, די ליליע פון שרון, בוזי, די רויז פון די טאלן, באקומט א נייעם קאליר, א גין־גאלדענעם קאליר, אפן פילפארביקן פעלד, וואס ציט זיך ארום
אונדז אן א סוף און אן א ברעג.
    
― אהיים־אהיים! ― זאגט צו מיר בוזי און כאפט זיך גיין און
טרייבט מיך גיין. ― אהיים־אהיים. שוין צייט, שימעק, שוין צייט. טאטע־מאמע וועלן דארטן איבערטראכטן גאט ווייס וואס. אהיים־אהיים!
    
אין אירע לעצטע ווערטער „אהיים־אהיים״ לאזט זיך מיר הערן דער
טאן פון אמאל, אמאל, מיט יארן צוריק, דער לשון פון שיר־השירים:
    
―  ב ר ח  ד ו ד י  ― אנטלויף, ליבער, און זיי געגליכן צו א הירש,
אדער צו א אינד פון די אינדן אף די בשמים־בערג.
  
טו
    
עם גייען די טעג. עס לויפן די וואכן. עס איז אנגעקומען דער ליבער יום־טוב שבועות. עם איז אנגעקומען דער שבת, וואס נאך שבועות.
עס איז אוועקגעגאנגען דער שבת, וואס נאך שבועות, און נאך א שבת,
און נאך א שבת ― און איך בין נאך אלץ א גאסט אין מיין שטעטל.
    
וואס טו איך דא? ― גארנישט. גאלע גארנישט. מיין טאטע־מאמע
רעכענען, אז איך בין געווארן א בעל־תשובה. אז איך האב חרטה אף דעם,
וואס ס׳איז געווען, וואס איך האב ווידערשפעניקט זייער געבאט, ניט
געוואלט גיין אין זייערע וועגן. און זיי זיינען צופרידן. זייער צופרידן.
    
און איך? וואס טו איך דא? וואס דארף איך דא? ― גארנישט.
גאלע גארנישט. אלע טאג גיי איך מיר ארויס איינער אליין אפן שפאציר,
הינטער דער שטאט ארויס. אהין ― אף יענער זייט מיל. אהין ― אף יענער זייט בריקל. אהין ― צו יענעם פילפארביקן פעלד, וואס ציט זיך אן
א סוף און אן א ברעג, וואס איז ארומגעברעמט מיט א זילבערן טייכל
פון איין זייט און מיט א קליינוווקסיק נאר געדיכט וועלדל פון דער אנדערער זייט. דאס זילבערנע טייכל זעט אויס, ווי א זילבערנע עטרה צו
א נייעם טלית פון בלויען תכלת. דאס געדיכטע וועלדל זעט אויס, ווי א
געדיכטע פאטלע געקרייזלטע האר, פון צייט צו צייט גערירט פון א ווינטל.
    
דארט זעץ איך מיך אוועק איינער אליין אפן בערגל. אף יענעם
בערגל, ווו מיר זיינען ערשט דא נישט לאנג געזעסן אינצווייען, איך און
בוזי, די ליליע פון שרון, די רויז פון די טאלן.
אף יענעם בערגל, ווו מיר זיינען אמאל, מיט יארן צוריק, אין צווייען,
איך און בוזי, געלאפן, ווי די יונגע הירשן, און געשפרונגען, ווי די פעלד־אינדן, אף די בשמים־בערג. דארט, אף יענעם ארט, ווו עס ליגן באהאלטן
די בעסטע זכרונות פון מיין אף־אייביק־פארלארענער יוגנט, פון מיין
אף־אייביק־פארלארענעם גליק, קאן איך מיר אוועקזעצן איינער אליין
שטונדן־לאנג און באוויינען און באקלאגן די אומפארגעסלעכע שולמית
פון מיין שיר־השירים־ראמאן.
  
טז
    
און וואס איז מיט דער שולמית פון מיין שיר־השירים־ראמאן? וואס
איז מיט בוזין? וואס איז דער שלוס? וואס איז דער סוף?
    
צווינגט מיך נישט, איך זאל אייך דערציילן דעם סוף פון מיין ראמאן.
רער סוף, ער מעג זיך זיין דער בעסטער, איז ער א טרויעריקער אקארד.
דער אנהייב, דער ערגסטער אנהייב, איז בעסער פונעם בעסטן סוף. עס
איז מיר דעריבער א סך גרינגער און א סך מער אנגענעם צו דערציילן
אייך די דאזיקע געשיכטע נאכאמאל פונעם אנהייב. נאכאמאל און נאכאמאל און נאך הונדערט מאל. און מיטן אייגענעם לשון, וואס אלע מאל:
    
איך האב געהאט א ברודער בעני. איז ער דערטרונקען געווארן אין
טייך. האט ער איבערגעלאזט א יתומהלע. האט מען זי גערופן בוזי.
פארצויגן פון אסתר־ליבע: ליבוזי ― בוזי. און שיין איז געווען די בוזי,
ווי די שולמית, וואס פון שיר־השירים. און מיר זיינען געוואקסן, איך
און בוזי, ווי א שוועסטער מיט א ברודער. און מיר האבן זיך ליב געהאט,
איך און בוזי, ווי א שוועסטער מיט א ברודער.
    
און אזוי ווייטער.
    
דער אנהייב, דעך ערגסטער אנהייב, איז בעסער פונעם שענסטן סוף.
    
דער אנהייב ― לאז זיין דער סוף, דער עפילאג פון מיין נישט־אויס־געטראכטן, נאר אמתן, שמערצלעכן ראמאן, וואס איך האב מיר דערלויבט
צו קרוינען מיטן נאמען:  ש י ר ־ ה ש י ר י ם .
    
 געשריבן אין יארן 1909―1911
א פסחדיקער ראמאן אין פיר טיילן מיט אן עפילאג
    
ערשטער טייל
  
דער מלך שדכנט זיך צו דער מלכה
  
בא הענעך דעם סטאליער אין פאדראד איז א היץ. מע באקט מצות,
דעם נגידס מצות, געוויינטלעך, אפן ערשטן אויוון. אפן ערשטן אויוון איז
בעסער און שענער און כשרער און מער כבוד, און טאקע מער מצווה אויך,
און וויבאלד ס׳איז בעסער און שענער און כשרער און מער כבוד און
מער מצווה ― קומט דאך דאס דעם נגיד... הענעך אליין, דער פאדראטשיק הייסט דאס, איז גארנישט דער הענעך, וואס תמיד. אף זיין געל
פנים האט זיך צעגאסן א מין חן, די בעקלעך פלאמען אים, און פון דער
נישט־צעקעמטער בארד איז געווארן נאך מער זשמוט ― א גאנצער
קאלטון.
    
― קינדער, לעבעדיק! לעבעדיק! ― טרייבט אונטער הענעך די
העלפערס. ― קאטשעט, רעדלט, זעצט די מצות, ס׳איז דעם נגידס
מצות!...
    
דעם נגידס ווייב, שרה־זיסל די נגידית, א יידענע מיט א גוידער און
מיט פערעלעך, ווערט גרעבער ווי לענגער. זי שטייט און קלערט, וויפל
זאל זי איבערלאזן די העלפערס: צוויי קערבלעך איז צו פיל, א קערבל
איז צו ווינציק; אכצן פארשוין, א רובל מיט אכציק ― וועט זיין אקוראט
צי גריוונעס אף א מענטשן...
 
 