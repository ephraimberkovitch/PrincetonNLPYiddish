

די וויכטיקסטע זאכן פאר א שפראך–ציבור: די היים, משפחה, פריינד, געגנט… 



 by באריס סאנדלער 
June 1, 2018June 3, 2018 Filed under:
באריס סאנדלער
פערזענלעכקייטן
שפראך 

באריס סאנדלער

אונדזער טרעפונג איז פארגעקומען ביי שיקל און געלע פישמאן אין דער היים, אין ריווערדייל (בראנקס), אין א הארבסטיקן טאג 2006. אין זייער געראמער דירה איז קיין בעסער ארט פאר אונדזער שמועס, ווי ביי די צענדליקער פאליצעס — פון דיל ביז דער סטעליע — פארשטעלט מיט ביכער אויף פארשידענע שפראכן, שווער געווען צו געפינען. שטיל און אויספירלעך האט דער באלעבאס אנגעהויבן דערציילן, אז ס׳האט זיך נישט געוואלט אים אפשטעלן, כדי „אריינצודרייען‟ אן אייגענע פראגע…

ייחוס: א גוטער נאמען גייט אן אין אלע לענדער
מיין טאטע איז געקומען קיין אמעריקע נאך אין יאר 1910. ער איז געקומען נישט צוליב דעם, ווייל אנדערש וואלט מען אים גענומען אין מיליטער; נאר צוליב דעם, וואס זיין עלטערע רשוועסטער האט געדראט ארעסטירט צו ווערן. זי האט פארשפרייט פאמפלעטן קעגן דעם רוסישן צאר. איך מיין פון „בונד‟, כ׳בין אבער נישט זיכער.
די משפחה פישמאן: די עלטערן — אהרן און סאניע, און די קינדער — שיקל און רחל. פילאדעלפיע
דער טאטע איז געקומען פון סאראקע, בעסאראביע. ער האט תמיד געהאט גוטס צו זאגן וועגן בעסאראביע. די מאמע, פארקערט: זי איז געקומען פון אסטראפאליע, אוקראינע, און זי האט קיין גוט ווארט וועגן אוקראינע קיין מאל נישט געזאגט. זי האט געהאלטן, אז זיי דארט זיינען אלע געווען גזלנים, באנדיטן, מערדער, גנבים. נישט דער טאטע האט געוואלט צוריקפארן, און אוודאי נישט די מאמע. אבער דער טאטע פלעגט זיך דערמאנען, אז מ׳איז געזעסן אויפן בארג לעבן דעם טייך נעסטער און געזען קלעצער שווימען אראפ, און אויף די קלעצער איז געשטאנען א יונגאטש און האט געהאלטן אן אויג אויף זיי; אז עס זיינען געווען גוטע פרוכטן, און ווען די מאמע פלעגט עפעס דערלאנגען צום טיש, אן ארבוז, למשל ,האט דער טאטע תמיד געזאגט: „אזא ארבוז פלעגט מען ביי אונדז ,אין סאראקע, ווארפן די חזירים. ביי אונדז איז געווען אן ארבוז, פלעגט רינען איבער דער בארד…‟
דער טאטע זיינער איז נאך פריער אוועקגעפארן קיין אמעריקע, און מע האט געזאלט ווארטן ביז ער וועט צושיקן בילעטן; אבער אזוי ווי די שוועסטער האט מען געקאנט איינזעצן אין תפיסה, האט מען געמוזט מאכן א ויברח. וועגן דער נסיעה ווייס איך נישט קיין סך. כ׳געדענק פון זיינע רייד, אז די באבע האט מיטגעבראכט אהער בלויז א גלעזעלע, זי זאל קענען טרינקען טיי און מילך. ס׳האט גענומען נישט לאנג, און מיין טאטן האט מען דא מאביליזירט אין דער ארמיי, און אין דער ארמיי האט ער זיך אויסגעלערנט זיין פראפעסיע. ער איז געווען א צאן–טעכניקער. קיין אייראפע האט מען אים נישט געשיקט. געווען אין „קעמפ מיד‟, אין מערילענד, דאכט זיך, איז עס ;און דארט איז ער געווארן א בירגער. איך האב, אייגנטלעך, א בילד פון זיינע בירגער–פאפירן. עס שטייט דארט: „פארט מיד‟. האט ער זיך דארט געטראפן מיט א סך יידישע זעלנער, צווישן זיי — מיטן באקאנטן פועלי–ציוניסט יהודה זעליטש [1].
איך בין געבוירן געווארן אין פילאדעלפיע. פאר וואס זיינען מיינע עלטערן געקומען דווקא קיין פילאדעלפיע, נישט אין ניו–יארק, הייב איך נישט אן צו וויסן. ס׳האט אויסגעזען א ביסל מאדנע: מיין טאטע האט כמעט ווי קיין משפחה נישט געהאט, און מיין מאמע האט געהאט עטלעכע מומעס און פעטערס. ס׳רוב, האבן זיי געוווינט אין ווילמינגטאן, א שטעטל אויפן וועג קיין וואשינגטאן, וואס האט באלאנגט צו דער „דופאנט‟–פירמע. מיין טאטע פלעגט זאגן: „א מומע פון דופאנטס–מדינה‟. פילאדעלפיע איז דעמאלט געווען א מאדנע שטאט. לגבי ניו–יארק — זיכער, ווייל אויב אין ניו–יארק האט מען פארדינט געלט, איז מען דארט „אומגעקומען‟; דאס מיינט, מ׳איז אריין אין א קרייז פון רייכע מענטשן ,נישט דווקא יידן. מע פלעגט זיי דארט גיכער אננעמען, און אפילו נישט געפאדערט, זיי זאלן זיך אסימילירן.
אין פילאדעלפיע איז אזוינס נישט געווען. דא טרהאט געוווינט די אלטע אמעריקאנער אריסטאקראטיע, די אלטע קאלאניסטישע משפחות, וואס צו זיי האבן באלאנגט אלע בענק, אלע גרויסע געשעפטן. קיין יידן האבן זיי נישט אריינגענומען אין זייער געזעלשאפט. די רעפובליקאנער פארטיי איז געווען זייער פארטיי. זיי האבן געהאט זייער קלוב אין צענטער שטאט אין א גרויסן בנין. כ׳האב דעמאלט געהערט, אז זיי זיצן דארט אין גרויסע פאטעלן, טרינקען וויסקי און רייכערן דיקע ציגארן. איך בין קיין מאל אפילו נישט צוגעגאנגען אהין אריינצוקוקן דורך דער טיר…
דערציונג: ווי מע וויגט עס איין, אזוי וויגט עס זיך אויס
איך ווייס נישט, ווי אזוי כ׳האב זיך אויסגעלערנט ענגליש; איך געדענק אבער נישט קיין צייט, כ׳זאל נישט קענען ענגליש. איין מאל האט מען מיך איבערגעלאזט אין שטוב מיט דער באבען. דער מאמעס מוטער האט געוווינט נישט ווייט פון אונדז, און זי האט נישט געקענט קיין ענגליש. האב איך געדארפט פארטייטשן, וואס די אויפראמערין האט ביי איר געפרעגט. וועדליק איך געדענק, בין איך נאך ארומגעגאנגען אין א בעטעלע, און אזוי, ארומגייענדיק אינעם בעטעלע, האב איך געטייטשט פאר דער באבען, וואס די פרוי פרעגט. ווי אלט האב איך דעמאלט געקאנט זיין, אז מ׳האט מיך געלאזט ארומגיין אין א בעטעלע? און איך האב שוין געקענט ענגליש. קיין טעלעוויזיע איז דעמאלט נישט געווען. א ראדיא — יא. איך געדענק, ווי מע האט אריינגעבראכט דעם ראדיא — ממש א שטיק מעבל. דעמאלט, אין די וואלן, ווען צום ערשטן מאל האט קאנדידירט רוזוועלט קעגן הוווער, איז דער רעפובליקאנער קלוב געווען אנטקעגן אונדז. הוווער איז מיר זייער נישט געפעלן געווען. איך האב געזאגט, אז ער זעט אויס, ווי א הונט. איך האב זיך זייער געפרייט, אז מ׳האט אויסגעקליבן רוזוועלטן. א סך פון אזעלכע זאכן זויגט מען איין, נישט וויסנדיק אפילו פון וואנען זיי קומען.
הכלל, די ערשטע שול, וואס איך האב ממש אנגעקוקט מיט די אויגן, איז געווען די צווייטע ארבעטער–רינג–שול אין פילאדעלפיע. און דער ערשטער לערער מיינער איז געווען ה. נאוואק [2]. שפעטער האט ער פארלאזט פילאדעלפיע און איז געווען דער פארוואלטער פון דער „ציקא‟. א בעסאראבער ייד. מיין טאטע פלעגט זאגן, אז ער דערקענט באלד א בעסאראבער, לויט זיין נאקן. אזא ברייטער נאקן. א פריילעכער, גוטמוטיקער ייד.
א פולע שול אויף יידיש איז דעמאלט נישט געווען אין אמעריקע, און ס׳איז היינט אויך נישטא. זייער א סך קינדער האבן פארשטאנען יידיש, אבער כמעט קיינער פון די קינדער האט קיין יידיש נישט גערעדט. איך האב געוווינט מיט די עלטערן אויפן צווייטן גארן איבער א שפייזקראם. פלעג איך זיך אפט אראפלאזן מיט די טרעפ און באשטעלן אין קרעמל, וואס די מאמע האט געוואלט. ווען דער קרעמער האט געזען, אז איך קום אריין, פלעגט ער באלד זאגן די יידענעס: „ש–ש–שאט!‟ — און פרעגן ביי מיר: „וואס ווילסטו, יינגעלע?‟ — האב איך אים געזאגט: „א ברויט‟, אדער „איך וויל א ברויט‟ — אויף יידיש. האבן אלע אין דער קראם זיך געקוויקט. ס׳איז געווען אין די אנהייב 1930ער און ס׳איז שוין דעמאלט געווען א זעלטענע זאך.
ישיבה־אוניווערסיטעט, ניו־יארק, 1974
מיין טאטע פלעגט גיין ווערבירן קינדער פאר די יידישע שולן. ביי אונדז האט עס געהייסן, „קענוועסן‟. יעדן זונטיק איז ער אוועק אין דער פרי און געקלאפט אין די טירן. צוגערעדט, מע זאל שיקן דאס קינד אין דער יידישער שול. האט ער מיך מיטגענומען, ווען ער האט געקענט, צו ווייזן, וואס דאס מיינט. און איך פלעג ציטירן א פאעמע, זינגען א ליד אויף יידיש. מערסטנס, האט מען געשיקט אין א יידישער שול די מיידעלעך; א יינגעלע האט מען געשיקט נישט מיט גרויס חשק — א שאד צו פארלירן א קדישל. גאנץ געשמאק האט מען געלערנט צוויי לימודים — ליטעראטור און געשיכטע. ליטעראטור איז נישט קיין לימוד אין דער פאלקשול, נאר מע האט געלייענט די כרעסטאמאטיע. מערסטנס, האט מען געלייענט רייזענען, פרצן, שלום–עליכמען — נישט די גרעסטע ווערק און אויך דאס לשון איז געווען פארלייכטערט. בעז [3] און יעפרויקין [4] האבן צונויפגעשטעלט אזעלכע כרעסטאמאטיעס יעדע עטלעכע יאר, ווייל דאס יידיש ביי די קינדער פלעגט אפגעשוואכט ווערן ,האט מען געמוזט אלץ מער ווערטער פארטייטשן.
די ארבעטער–רינג–שול איז געווען פארבונדן מיט א מיטלשול אין צענטער שטאט, וואס האט באדינט אלע שולן אין פילאדעלפיע. עס זיינען געווען אויך אין פילאדעלפיע פארבאנד–שולן און ממש לינקע שולן. אבער מיר איז קיין מאל נישט אויסגעקומען זיך צו טרעפן מיט די לערער אדער תלמידים פון יענע שולן. סיידן, איין מאל. איך בין שוין דעמאלט געווען א חתן–בחור, זיך געלערנט אין high school [5], אדער אפילו אין קאלעדזש. בין איך אוועק רעדן אין דער לינקער שול , צו נייטן די תלמידים זיי זאלן זיך אנשליסן אין אונדזער פעדעראציע פון יידישע קלובן. מיר האבן געהאט א קלוב „פרץ יונג–קלוב‟. מע פלעגט זיך טרעפן דארט פון צייט צו צייט. ס׳איז געווען זייער פיין.
איך קען נישט זאגן, אז אלע האבן בדרך–כלל גערעדט אויף יידיש, אבער ביי די פארברענגענישן האבן אלע גערעדט יידיש. אז מ׳איז אוועק צו עמעצן צו גאסט, האט מען שוין גערעדט דארט, ווי עס האט זיך געפירט ביי יענעם אין דער היים. מיינע געסט זיינען כסדר געווען די וויינרייך–קינדער און אמעק ברומבערג [6]. די וויינרייכס און אברהם ברומבערג זיינען געקומען כמעט אין איין צייט, בעת דער מלחמה. דעמאלט האט מען נישט ווייניק ארויסגעראטעוועט פון אייראפע יידן, ווי מענטשן פון „דזשוינט‟, „ארט‟, „בונד‟, אדער דעם „ארבעטער–קאמיטעט‟.
אויב איר ווילט זוכן טיפערע ווארצלען פון מיינע פערזענלעכע אינטערעסן, איז עס געווען די היים. אין דער היים האט מען כסדר גערעדט וועגן דעם, ווי אזוי פארבעסערט מען די דאליע פון יידיש. מיר האבן געהאט א שליחות. מיין טאטע פלעגט מיך פרעגן: „וואס האסטו היינט געטאן פאר יידיש?‟ — דאס איז נישט געווען קיין וויץ. איך פלעג ענטפערן קינדערישע זאכן: כ׳האב געשפילט מיט דעם און דעם, גערעדט צו אים אויף יידיש, אבער יענער האט, פארשטייט זיך, געענטפערט נישט אויף יידיש. דער טאטע האט געזאגט: „דאס איז גוט ,אזוי דארפסטו טאן, וועט ער פארשטיין, אז א יידיש קינד דארף רעדן יידיש.‟ אונדזער שטוב איז געווען, קאן מען זאגן, די „צענטראלע‟ פון די יידישיסטישע ארגאניזאציעס. אין דער היים האב איך געהערט די פאלעמיק ארום די שולן, ארום די רדיפות אין מאסקווע קעגן די יידישע שרייבער.
איך האב אנגעהויבן גיין אין דער יידישער שול אין ;1930 כ׳בין דורכגעגאנגען די עלעמענטאר–שול 5—4 — יאר די מיטל–שול — 4 יאר, און נאך דעם האט מען געגרינדעט העכערע קורסן פאר אונדז. דער לערער פישל הערשטיין [7] ,למשל, האט געלערנט מיט אונדז יידישע גראמאטיק, און ער איז געווען א גרויסער קענער. ער האט געקענט יעדע שפראך, וואס מע קען דערמאנען פאר א יידיש קינד: אלע סלאווישע שפראכן, די גערמאנישע שפראכן, העברעיש, אראמעיש, כאלדעיש און אראביש. ער איז געווען דער זעצער פארן Jewish Publication Society [8] און צוליב דער מלחמה–צייט, האט מען דעמאלט געדארפט האבן זעצערס אויף אראביש. פלעגט ער אויסזעצן די אלע פראפאגאנדע–בלעטלעך און אנדערע זאכן, וואס די רעגירונג האט געדארפט האבן. ער האט אויסגעזעצט יהואשס [9] תנ״ך. ער האט געזעצט אוריאל וויינרייכס טעקסט–בוך. נישט געווען קיין סך זעצערייען אין אמעריקע, ווו מע האט געקענט זעצן מיט די ייווא–צייכנס.
דער אלטער בנין פון ייווא־אינסטיטוט אויפן ראג פון 86סטער גאס און פינפטער עוועניו, מאנהעטן
דער ייווא–חדר: דברי–חכמים בנחת נשמעים
דער „ייווא‟ איז אריין אין מיין לעבן נאך דעם ערשטן זומער, ווען איך בין געווען אן אויפפאסער אין קעמפ „נייוועלט‟. בכלל האט דער זומער–קעמפ געשפילט אין מיין יידישער דערציונג א גרויסע ראלע. מיינע עלטערן זיינען געפארן אדער קיין „בויבעריק‟, אדער קיין „נייוועלט‟. „נייוועלט‟ איז געווען א קעמפ פון יעקב לעווין [10] — א קאלאסאל אינטערעסאנטער מענטש, וואס מ׳האט אים זייער גיך פארגעסן. אין קעמפ האט זיך געפירט, אז יעדער אויפפאסער פלעגט האבן איין טאג אין דער וואך פריי. דעמאלט פלעגט דער געהילף ווערן דער אויפפאסער. דער געהילף פלעגט גיין פון גרופע צו גרופע אין משך פון דער וואך, ווען זייער אייגענער אויפפאסער האט זיך באפרייט. דעמאלט איז ער געווען דער „בימקום‟– אויפפאסער. און מיין „בימקום‟–אויפפאסער איז געווען גאבי וויינרייך — דאס ערשטע יאר, וואס ער איז געקומען קיין אמעריקע. נאכן זומער איז ער געווען ביי מיר צו גאסט אין פילאדעלפיע, און איך בין געקומען צו גאסט צו די וויינרייכס קיין ניו–יארק. דעמאלט האט מאקס וויינרייך געכאפט א שמועס מיט מיר און האט געזאגט: „ווייסט וואס, ס׳וועט זיין א קאנפערענץ פונעם ייווא אין א חודש ארום, קום, וועסטו הנאה האבן!‟ זיך אומגעקערט אהיים, באקום איך א טשעק פון וויינרייכן, צו באצאלן פאר די הוצאות–הדרך פאר מיין קומען אויף דער קאנפערענץ.
איך האב דעם טשעק נישט איינקאסירט .פאר וואס? לכתחילה איז עס געווען בלויז צוליב דעם ,וואס עס איז מיר נישט אנגעשטאנען, אז א פרעמדער מענטש זאל דארפן צאלן פאר מיין קומען קיין ניו–יארק. מיין טאטן איז עס אויך נישט געפעלן געווארן, כאטש ער האט מיר נישט געזאגט, כ׳זאל דעם טשעק נישט איינקאסירן. כ׳האב וועגן דעם אנגעשריבן גאבין, און ער האט מיר געענטפערט, אז ער האט גארנישט צו טאן דערמיט; און אויב איך וויל, קאן איך שיקן דעם טשעק צוריק צו זיין טאטן. אבער דאס וואלט אויסגעזען נישט שיין, האב איך באשלאסן דעם טשעק נישט צוריקשיקן און אים נישט איינקאסירן. סוף–כל–סוף, ווי איר זעט אים, איז דער דאזיקער טשעק געבליבן ביי מיר, ווי אזא וויכטיקער אנדענק.
ווען איך האב דערציילט די עלטערן וועגן דעם שמועס מיט מאקס וויירייכן, האבן זיי מיר געזאגט: נו, אפשר ווילסטו אדורכקוקן די „ייווא–בלעטער‟, וואס מיר האבן אין קעלער? איך האב קיין מאל נישט געוווסט, אז ס׳איז דא דארט א זאמלונג פון „ייווא–בלעטער‟. פאר מיינע טאטע–מאמע איז עס געווען אי נישט קיין שיינע ליטעראטור, וואס מע זאל קענען הנאה האבן דערפון, אי צו קאמפליצירט בכלל. אבער זיי האבן אבאנירט די „ייווא–בלעטער‟. צו יענער צייט, אין ,1946 איז די פובליקאציע אלט געווארן פונקט 20 יאר. אזוי האב איך אנגעהויבן צו זאמלען די ביבליאטעק פון ייווא–אויסגאבעס.
מאקס וויינרייך מיט זיינע סטודענטן אין ייווא
ווען איך בין געקומען קיין ניו–יארק, האב איך געוווינט אנטקעגן דעם ייווא — דאס איינציקע ארט אין ניו–יארק, ווו איך האב זיך געפילט אין דער היים. דארט האט געארבעט חנה מלאטעק, זי האט דעמאלט געהייסן נישט מלאטעק, נאר גארדאן. איך האב זיך באקענט מיט אלע מיטארבעטער, אויסער די, וואס זיינען געווען צעקריגט מיט וויינרייכן…
אין דער הקדמה צו אייער בוך[ 11 [ Yiddish: Turning to Life שרייבט איר, אז ביי מאקס וויינרייכן איז געווען א סטרוקטור, צעטיילן אויף סעקציעס; און אז איר זאלט שטיין בראש דער פעדאגאגישער סעקציע.
אזא צוגאנג קומט נאך פון ווילנע. וויינרייך האט געמיינט, אז מע קען די זעלבע סעקציעס, מער–ווייניקער, האבן סיי דא, סיי דארט. ער האט אוודאי געוווסט, אין וועלכער סעקציע איך וועל זיך אויסטויגן. ער האט, למשל, געוואלט, אז איך זאל אויפפאסן אויף יאסל מלאטעקס פארש–ארבעט, ווייל איך האב באקומען א גוטע, קוואנטיטאטיווע בילדונג. יאסל האט געהאט אזא צוגאנג: אלץ קען מען אויספארשן דורך די אנקעטעס. ער האט אנגעהויבן דא גיין אין דער גראדויר–שול און זיך געלערנט אין דער „ניו–סקול‟. יאסל האט געהאלטן, אז דורך די אנקעטעס וועט מען אויסקלארן, וויפל מ׳האט געענטפערט אזוי, און וויפל מ׳האט געענטפערט אנדערש; און וואס איז דאס שייכות צווישן ענטפערן אזוי אויף דער פראגע נומער,10 און אויף דער פראגע נומער .13 מיר איז עס נישט געווען צום הארצן, דערצו איז יאסל געווען מיין חבר, און איך האב נישט געקענט אויפפאסן אויף אים. ער איז שוין דעמאלט געווען דער דירעקטאר פון ארבעטער–רינג, און איך — א גראדויר־סטודענט. ווי קום איך אויפצופאסן אויף אים? וויינרייך איז געווען זייער אנטוישט פון מיין אפזאגן זיך.
איר שרייבט אין אייער בוך, אז וויינרייך האט געוואלט, איר זאלט עפעס טאן אין ייווא אינעם געביט פון יידיש ,אבער איר זייט שוין געהאט געווען פארנומען אויף אנדערע פעלדער. צי קאן מען זאגן, אז אין א געוויסן מאמענט האט איר פארקערעוועט אויף אן אנדער דרך? פאר וואס איז עס געשען?
עס איז אמת, אז ס׳איז געקומען א מאמענט און די פריאריטעט איז אריבער…
וואס איז געווען דער „שטויס‟? צי האט איר פשוט געוואלט זיך ארויסרייסן פון די יידיש–דלת אמות און ארויסגיין אויף אנדערע רחבותן?
איך האב נישט געוואלט פארדינען פון יידיש, ווייל איך האב געזען, אז די פראבלעם פון יידיש איז צו פיל פארשמעלערט געווארן; זי זעט נישט אויס ווי א מער אלגעמיינע פראבלעם פון אנדערע שפראכן אין אמעריקע. איך געדענק, אז נאכן געווינען די ייווא–פרעמיע פאר א פארש–ארבעט וועגן יידיש, האט מיין לערער הערשטיין — דער זעלבער, וואס האט געקענט אראביש און אראמעיש — זיך פארווונדערט: אין אזא צייט צו ווערן א פארשער פון יידיש! האב איך אים געזאגט, אז כ׳בין זיכער, אז איך וויל ווערן א פארשער פון שפראכן. דאס איז נאך געווען פאר דער צייט פון יידיש אין די קאלעדזשן.
און דעמאלט ,פארשן וועגן יידיש האט געהייסן צו פארשן אין יידיש, צי אויף ענגליש?
איך מיין, דאס איז נאך נישט געווען די טעמע. מ׳האט דעמאלט בלויז געטראכט וועגן ארויסגעבן די ארבעט אויף יידיש פאר א יידישער אינסטיטוציע. מ׳איז נישט אזוי באקאנט געווען מיט דער קאלעדזש–וועלט, ווי מיר זיינען היינט באקאנט. הגם ער אליין, הערשטיין, האט זיך געלערנט אין קאלעדזש, אבער ער איז געבליבן, מער–ווייניקער ,אן אלטער אויטאדידאקט. אלע לשונות האט ער זיך אויסגעלערנט אליין, דורך לייענען. בכלל, איז מאקס וויינרייך געווען שטארק אומצופרידן מיט דער יידישער געזעלשאפט אין אמעריקע. ערשטנס, צוליב זייער עם–הארצות; צווייטנס, צוליב זייער זיין הילפלאז ביים פארשטיין די מעגלעכקייטן פון יידיש אין אמעריקע. אין אייניקע שטאטן האבן די עלטערן געקענט פאדערן יידישע קורסן פאר זייערע קינדער. צי האט עמעצער געוווסט וועגן דעם? צי האט כאנין [12] געוווסט וועגן דעם? מאקס וויינרייך האט געקענט כאנינען בעסער ווי די פירער פון די שלום–עליכם– אדער פארבאנד–שולן דערפאר האט ער טאקע זיינע אייגענע קינדער, גאבי און אוריאל, נישט געשיקט אין די ארבעטער–רינג–שולן. וויינרייך האט נישט געהאלטן פונעם „בונד‟–דרך; ער איז אוועק פונעם „בונד‟. דער „בונד‟ האט נישט געפירט קיין שולן אין אמעריקע.
יידישער קולטור־קאנגרעס״, באנקעט יאר 1951″. ארום טיש פון רעכטס: לייבל כהן, אדא באריישא־פאגל, חנה אפאטשינסקי־שאנקער, משה קליגסבערג, שיקל פישמאן און געלע, שיקלס קומענדיקע פרוי. שטייען: יחיאל שארנע, יאסל מלאטעק, אפילי פאגל און עמנואל פאט
ס׳וואלט געווען נישט ריכטיק צו האלטן ,אז מאקס וויינרייך האט זיך פארנומען בלויז מיט לינגוויסטיק. ער איז געווען דער גרויסער פירער פונעם גאנצן ייווא. ער פלעגט ארויסגעבן אפט ארטיקלען און ביכער, וואס האבן נישט געהאט קיין שייכות צו לינגוויסטיק. ער האט, למשל, ארויסגעגעבן א פארש–ארבעט וועגן דעם ,צי מע דארף ,אזוי ווי די אמעריקאנער רעגירונג האט עס געטאן, אויפהערן צו פרעגן אין די פארשידענע רעגירונג–בלאנקן, צי מ׳איז א ייד? זיין זון, אוריאל, האט זיך טאקע מער אפגעגעבן מיט לינגוויסטיק. עס קאן זיין, ווייל ער האט נישט געוואלט מיר שטיין אין וועג. אוריאל האט דווקא יא געהאט סאציא–לינגוויסטישע אינטערעסן, נאר ער האט זיי קיין מאל נישט אנטוויקלט. אז מע קוקט אויף זיין Languages in Contact13, איז ביים סוף דא א גאנצע אפטיילונג וועגן צוויישפראכיקייט און אינטעליגענץ. דאס איז נישט קיין לינגוויסטישע טעמע, און ס׳איז נישט קיין סאציא־לינגוויסטישע טעמע באמת. אבער ער האט געקענט עס אריינפירן אין סאציא–לינגוויסטיק.
מיר האבן צוזאמען געזאלט ארבעטן וועגן סאציא–לינגוויסטיק, אבער ער איז געווען צו אריינגעטאן אין לינגוויסטישע ענינים, און איך האב געוואלט זיך האלטן פון זיי פון דער ווייטנס, כדי נישט צו דארפן ארבעטן אויף זיין שטח.
איר האט צעטיילט די טעריטאריעס?
יא, מיר האבן זיך צעטיילט מיט דער ירושה.
איר האט גערעדט מיט אים, אפנים, וועגן דעם פראיעקט פונעם אטלאס, יא? איז דער פראיעקט געווען אייך צום הארצן?
פאר מיר איז דער פראיעקט געווען ,מער–ווייניקער, דיאלעקטאלאגיע. דיאלעקטאלאגיע איז א באזונדערער שטח, אבער ס׳איז מיר זייער געפעלן געווען דער געדאנק ,וואס ליגט אויך אין דער שיטה פון רעקאנסטרוירן פון דער ווייטנס. ער האט געהאט אנגעשריבן אן ארטיקל, צי איז מעגלעך א סאציאלע דיאלעקטאלאגיע ?איך האב דעם ארטיקל איבערגעדרוקט אין מיין ערשטער כרעסטאמאטיע Is a Social Dialectology Possible? [14] ער האט געארבעט אויף זייער א סך זאכן.
מאקס וויינרייך איז געווען זייער וויכטיק פאר אונדז, ווייל ער האט צוגעצויגן צום ייווא א גאנצע גרופע יונגע מענטשן. צוליב דעם איז ער געווען אזוי פראמינענט אויך אין אונדזערע אויגן; ער האט אונדז אי א ביסל געקעכלט, אי א ביסל געהאדעוועט, אי געווען אונדזער וועגווייזער. אוריאל איז געווען איינער פון אונדז. מאקס וויינרייך האט געוואלט אריינציען אין דעם קרייז אויך זיין יינגערן זון, גאבי.
מיט א בליק פון היינט: וואס האט זיך אין דער אמתן אנטוויקלט פון יענער צייט, און וואס איז אונטערגעגאנגען?
סטענפארד, קאליפארניע, 1964
עס איז אונטערגעגאנגען דער ייווא. דער היינטיקער „יידישער וויסנשאפטלעכער אינסטיטוט‟ איז אן אנדער מין ארגאניזאציע. מאקס וויינרייך האט געוואלט בויען און שטארקן די יידישע געזעלשאפט אין אמעריקע, דורך דער יידישער קולטור. ער האט זיך כסדר געראנגלט מיט דעם, וואס ס׳איז נישטא דא קיין סביבה פאר יידיש, אבער ער האט נישט נאכגעגעבן.
ס׳איז דעמאלט נאך נישט געווען קיין מעגלעכקייט צו באקומען רעגירונגס–געלט אויף א רעגלמעסיקן אופן, כדי צו פירן אן ארבעט אין ייווא, לויט דער אלטער שיטה. מיר פלעגן ברעכן זיך דעם קאפ, אז ביי א קאנפערענץ זאלן זיין כאטש צוויי רעפעראטן אויף יידיש. מיר האבן געזוכט מענטשן צווישן אלע אונדזערע באקאנטע, וואס קענען רעדן יידיש ביי א וויסנשאפטלעכער קאנפערענץ. היינט איז גרינגער צו געפינען מענטשן, וואס קענען עס טאן אויף יידיש, טאקע צוליב די יידיש–קורסן אין די אוניווערסיטעטן און צוליב דעם, וואס די רעגירונג גיט געלט אויף פראיעקטן אויסצופארשן יידיש–רעדנדיקע — נישט דווקא פאר יידיש, נאר יידיש–רעדנדיקע. און מענטשן, צוליב דעם, לערנען זיך אויס יידיש. נישט קיין סך, אבער מיר מוזן אומבאדינגט האבן ביי אונדזערע יידיש–קאנפערענצן, ייווא–קאנפערענצן, כאטש א צוויי, דריי רעפעראטן, געמאכט אין יידיש.
אבער נישט בלויז דער ייווא האט זיך געביטן; עס האט זיך געביטן די גאנצע געזעלשאפט. עס איז מיט אמאל איינגעפאלן דעם אלטן יידיש–רעדנדיקן דור, אז קיין נייער דור קאן שוין מער נישט זיין; און דער ייווא, וואס איז תמיד געווען אן אנקער און א בויער פון א יידישער געזעלשאפט מיט יידיש, האט זיין הויפט–פונקציע גיך אויפגעגעבן. ביי מאקס וויינרייכן וואלט דער ייווא געווען א קלענערע אינסטיטוציע, אבער ער האט געוווסט, אז מע דארף גיין אויפן וועג פון אויפהאלטן יידיש.
ווי אזוי שאצט איר אפ, אייגנטלעך, דאס איינציקע ארט איצט, ווו אויף אן אייגענעם אופן, אנטוויקלט זיך פונדעסטוועגן יידיש — די אקאדעמישע וועלט?
דאנקען גאט, וואס עס איז דא. ס׳וואלט געווען נאך ערגער אן דעם. עס קומען ארויס עטלעכע מענטשן, וואס טויגן טאקע. בדרך–כלל, זיינען זיי שוואך, אבער גוטע מענטשן, גוטע סטודענטן זיינען אומעטום זעלטן. די ערגסטע איבערלעבונג ביי מיר איז צו לייענען יעדן זמן די עקזאמענס. איך לייען זיי, און כ׳וויל זיך פשוט באהאלטן ערגעץ, ווייל זיי האבן נישט פארשטאנען, נישט געלייענט, נישט מחדש געווען. מאקס וויינרייך האט געהאט זייער א הויכן סטאנדארד. ביי אים האב איך זיך געלערנט עפעס ,וואס איז אפשר נישט בארעכטיקט: אז יעדע זאך דארף זיין אינטערעסאנט פון א טעארעטישן שטאנדפונקט. ווען מע שרייבט וועגן יידיש ,דארף זיין אויך אזוי, אז מע זאל עס אריינשטעלן אין אזא ראם פון טעארעטישע פארבינדונגען, אז די גאנצע וויסנשאפט זאל עס וועלן לייענען.
איך ווייס, אז היינט זיינען דא א סך מענטשן, וואס זיינען קעגן אזא שטאנדפונקט, ווייל זיי קענען דאס נישט טאן. מע קוקט אויף יידיש, ווי אויף א באזונדערן שטח, אפגעזונדערט פון אלע אנדערע. דעריבער באקומט זיך ביי זיי, אז אויב דו ביסט נישט פאראינטערעסירט אין יידיש, דארפסטו נישט לייענען קיין שום ארבעט וועגן דער אימיגראנטישער תקופה, אדער וועגן דער ארבעטער–באוועגונג… וואס הייסט, טעאריע? טעאריע הייסט ,אז עס זיינען דא געדאנקען הינטער דעם אלעמען, וואס שפרינגען אריבער פון איין טעמע צו דער אנדערער…
איך וואלט געוואלט נאך צוגעבן וועגן פארנייגן זיך אין אנדערע ריכטונגען, ווי בלויז אין יידיש–ארבעט. איך האב געהאט צוויי מעגלעכקייטן, עס זאל גיין פארקערט. נאר ביידע מאל האב איך זיך דערשראקן. איין מאל איז עס געווען צו גיין אויפן וועגן פון יידיש–לערעריי. איך האב עס שוין געהאט פארזוכט און פארשטאנען, אז איך וויל עס נישט.
צוליב פרנסה?
צוליב דעם מין לעבן. איך האב קיין מאל נישט געהאט קיין סך אין דער קינדהייט. דאס הויז איז געווען אן ארעמס. אבער מיר איז אין דער פאך נישט געפעלן געווארן, קודם–כל, דאס שייכות צווישן דעם לערער און דער פארוואלטונג. איך האב זיך אפט איבערצייגט, אז די פארוואלטונגס–מענטשן זיינען נישט קיין ערנסטע. ביי קיינעם פון זיי איז נישט אויסגעוואקסן א קינד עס זאל געווען רעדן יידיש.
מסתמא, ווייל זיי זיינען געווען מער פאליטיקער, ווי קולטור–מענטש?
זיי זיינען נישט געווען קיין פאליטיקער און נישט קיין קולטור–מענטשן. זיי זיינען געווען הארעפאשניקעס, וואס עפעס אין זיי האט זיי געצויגן צו דער געזעלשאפטלעכער יידישער ארבעט. דאס איז געווען דאס ערשטע מאל. דאס צווייטע מאל איז עס געשען, ווען דער קולטור–קאנגרעס איז אויפגעקומען, האט מען מיר פארגעלייגט צו זיין דער פארוואלטער פון דער יוגנט–סעקציע .איך האב דעמאלט גראד פארענדיקט מיין דאקטאראט און נישט געהאט קיין שטעלע צו דער האנט. אבער ווען מ׳האט מיר עס פארגעלייגט, האב איך זיך איבערגעשראקן.

פאר וואס?
שווער צו זיין ארנטלעך אזוי פיל, צו קענען ענטפערן אויף דער פראגע. איך מיין, אז נאר פונעם טראכטן, וואס וועט ווערן פון מיר, אויב איך וועל זיך פארוואנדלען אין אזא מין „באי‟, ווי עס זיינען געווען ביים ארבעטער–רינג, אדער ביי אן אנדער יידישער ארגאניזאציע — א מין שיק–יינגל ,פארקויפט צו עמעצן און צו עמעצן אנקומען… ביי יידן איז דאך נישטא אזא זאך, אז מע זאל דיר געבן א שטעלע, און דו זאלסט זיין דערפון א באלעבאס. דער וואס עס גיט, זאגט דיר וואס דו זאלסט טאן! צוריק גערעדט, האב איך אויך נישט געהאט קיין אוניווערסיטעט–דערפארונג. אינטויטיוו, האב איך געפרעגט ביי אוריאל וויינרייך, וואס זאל איך טאן? האט ער מיר געזאגט, אז פון זיין דערפארונג האט ער גרויס סאטיספאקציע פון געבן א רעפעראט פאר א יידישער גרופע דא און דארט ,אדער ארויסגעבן אן ארטיקל אין א זשורנאל. אבער ער פילט, אז דאס פירט אין ערגעץ נישט. אז מע קען נישט צעשפרייטן די פליגל און פארשטיין עפעס בעסער. הקיצור, איך האב די שטעלע אינעם קולטור–קאנגרעס נישט אנגענומען.
זעט איר דאך: אפשר וואלט איר שוין איצט געווען א דירעקטאר פון א יידישער שול?
איך וועל אייך זאגן דעם אמת ,אז פון דעם שטאמט מיין גאנצער חשד, אז די וויכטיקסטע זאכן, וואס שייך א שפראך–ציבור, נעמען זיך נישט פון דער שול. איך בין א גרויסער סקעפטיקער אין דער וויכטיקייט פון דער שול אין דער אנטוויקלונג פון קינדער.
וואס זשע דען איז וויכטיק? די סביבה?
…די היים, משפחה, פריינד, געגנט

[1] יהודה זעליטש (1892־1972) — יידישער שרייבער, אדוואקאט און קולטור־טוער אין פילאדעלפיע
[2] הערשל נאוואק — יידישער לערער, זשיטלאווסקי־אנהענגער
[3] חיים בעז (1904־1983) — יידישער שרייבער און פעדאגאג, לאנג־יאריקער דירעקטאר פונעם „קולטור־קאנגרעס‟
[4] זלמן יעפרוימקין (1895־1966) — יידישער לערער און שרייבער, פארזיצער פון לערער־ראט ביים „ארבעטער־רינג‟
[5] גימנאזיע
[6] אמעק (אברהם) ברומבערג — יידישער שרייבער און קולטור־טוער, רעדאקטאר פון א זשורנאל, געשטיצט פון דער אמעריקאנער רעגירונג — „Problems of Communism״
[7] פישל הערשטיין — דירעקטאר פון א יידישער שול אין קאלגארי, קאנאדע, דערנאך א יידישער לערער אין די פארבאנד־שולן אין פילאדעלפיע
[8] Jewish Publication Socieiy — געזעלשאפט, געגרינדעט אין פילאדעלפיע אין 1888 מיטן ציל ארויסצוגעבן ענגלישע ביכער אויף יידישע טעמעס
[9] יהואש — פען־נאמען פון סאלאמאן בלומגארטן (1871־1927), יידישער פאעט און באוווסטער איבערזעצער פון תנ״ך
[10] יעקב לעווין (1884־1958) — באוווסטער פעדאגאג און קולטור־טוער
[11] Joshua Fishman. Yiddish: Turning to Life, 1991
[12] נחום כאנין (1885־1965) — דערציונג־דירעקטאר פון „ארבעטער־רינג‟
[13] Uriel Weinreich. Languages in Contact, 1953
[14] Joshua Fishman, Ed. Readings in the Sociology of Language, 1968



Share this:TwitterFacebookPrintLike this:Like Loading...

Related
 


Tagged: fasadjewsresearchYiddish 
Post navigation


Previous Post
על נהרות בבֿל 

Next Post
צום 102טן יארצייט פון שלום־עליכמען 



