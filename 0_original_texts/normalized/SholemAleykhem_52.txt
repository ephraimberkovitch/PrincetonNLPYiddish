 
 דער בלוטיקער שפאס: 16: אין געפענקעניש 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס זעכצנטע קאפיטל
    
 אין געפענקעניש
    
אז מע כאפט אייך אויף אין מיטן נאכט, סאמע אין בעסטן
שלאף, און מע מאכט מיט אייך א שפאציר איבער עטלעכע פינצטערע
גאסן בארג ארויף און בארג אראפ און ווידעראמאל בארג ארויף,
און מע טיאפקעט זיך מיט אייך איבער דער אסיענדיקער בלאטע
מיט א גאנצער כאליאסטרע סאלדאטן, וואס טרייבן אייך מיט אלע
געפאנגענע האלדז און נאקן, און איר הערט זיך אן אזעלכע רייד
מיט אזעלכע קללות, וואס איר האט נאך אזעלכס ניט געהערט
קיינמאל, און מע ברענגט אייך צו פירן אין א מקום, ווו ס׳איז
אנגערויכערט און אנגעשטונקען אזוי, אז מע זעט ניט די ליכטיקע וועלט,
און מע נעמט אייך און מע זעצט אייך אריין אינאיינעם מיט שיכורים
און גנבים און גאט ווייס מיט וועמען, און איר ווילט זיך צוזעצן
און ס׳איז ניטא אויף וואס, סיידן אויף דער הוילער שמוציקער און
גליטשיקער ערד, און טאמער ווילט איר פראטעסטירן, איז ניטא צו
וועמען, סיידן צו די פיר ווענט, ― אט דאס אלעס אז איר מאכט
דורך, פארלירט איר דעם גאנצן קוראזש און פארטראכט זיך וועגן
אזעלכע זאכן, וואס איר האט ביז אהער ווינציקער פון אלץ
געטראכט.
וויפל אונדזער העלד האט זיך ניט געשטארקט, אנגענומען זיך
מיט הארץ, געשפאנט ווי א קאזאק מיטן גאנצן „אבכאד [обход : גאנג]״ צום טאקט:
איינס־צוויי, איינס־צוויי, זיך געגעבן דאס ווארט זיין שטארק ביזן
סוף, און אדרבה, זיך געפילט אין דער דאזיקער נאכט נאך מער
שטארק און מער שטאלץ ווי אלע מאל, ― דאך, אז מע האט אים
אראפגעלאזט אינעם גוטן מקום אריין, האט ער זיך געמוזט מודה
זיין, אז באשרייבן דאס לעבן אין א בוך איז א סך גרינגער, ווי
אליין דאס דורכצומאכן, און אז זיין א ייד איז, א פנים, א סך
שווערער, ווי מע קאן זיך פארשטעלן...
    
דאס, וואס ער האט זיך אנגעזען און אנגעהערט אין
געפענקעניש, און דאס, וואס ער האט פון דאנען ארויסגעטראגן אין דער
איינציקער נאכט, וואלט ער געוויס ניט ארויסגעטראגן פאר א גאנץ
יאר לעבן אויף דער פרייהייט.
    
אלע מאל האט זיך געעפנט די טיר און ס׳איז אריין א נייער
טראנספארט פון געפאנגענע, מערסטנטיילס יידן, איבערגעשראקענע
ווי די האזן, אפגעריסענע, אפגעשליסענע, פארפינצטערטע,
פארחושכטע און דערשלאגענע. און וואס אים האט אינטערעסירט ― איז
דאס, וואס די „אלט־געזעסענע״ האבן באגעגנט יעדן יידישן
טראנספארט מיט א גדולה, מיט א געלעכטער און מיט אלערליי שארפע
פיקאנטנע ווערטער, און אפטמאל אויך מיט א קללה, מיט א קריץ מוט
די ציין און מיט א סטוסאק אין זייט אריין: „זשידאווסקאיא
מארדא״, „פסיאקרעוו״ אדער „סאבאקא נעווירנאיא״, ― עס ווענדט זיך אין
דעם, ווער די זאגערס זענען געווען: אן עכטער פאניע, א פאליאק
אדער א מאלאראס...
    
און וואס אים האט אינגאנצן איבערראשט ― איז דאס, וואס די
אלע איבערגעשראקענע, אפגעריסענע, אפגעשליסענע, פארפינצטערטע,
פארחושכטע און דערשלאגענע האבן אויסגעהערט די געלעכטערן
מיט די קללות אזוי קאלט, גלייך ווי ניט זיי מיינט מען!...
    
איינער, אן אויסגעטריקנט יידל, מיט א זאק, וואס איז
כמעט צוויי מאל אזוי גרויס ווי ער אליין, האט געכאפט אן
אנצוהערעניש אין זייט אריין פון א הויכן, ברייטביינעריקן חברה־מאן,
אויך אן אפגעריסענער, אזוי אן ער האט זיך שיער איבערגעקערט
מיטן זאק דריי מאל, האט נאר א קוק געגעבן דעם ברייטביינעריקן
חברה־מאן אין פנים אריין, גלייך ווי ער וואלט חשק געהאט צו
וויסן, וואס לאזט אים דא יענער הערן?... פון דעם, וואס אלע
אנדערע יידן זענען אנגעפאלן אויפן אפגעשטויסענעם יידל מיטן
זאק און גענומען רעדן אלע מיט א מאל, האט ראבינאוויטש
פארשטאנען, אז דאס האבן אים זיינע אפערגעהאלטן, למאי ער קריכט
ניט אהין ווו מע דארף, למאי ער שלעפט זיך ארום מיט אזא
גרויסן זאק. און עס האט אים שטארק געווונדערט, פארוואס אייגענע
ברידער נעמען זיך ניט אן פאר אן אייגענעם. ווו איז זייער
געוויסע „סאלידארנאסט״? ― האט ער זיך געטראכט. ― ווו איז זייער
קהל, זייער „קאגאל״ וואס ער האט געלייענט וועגן דעם וויפל
מאל אין דער „נאוואיע וורעמיא״ און אין אנדערע צייטונגען, וואס
רופן זיך „רעכטע,״?...
    
― וואס איז דאס פאר א פאלק? ― האט ער זיך אליין געפרעגט,
נאכדעם ווי ער האט זיך אוועקגעזעצט אויף אן עק באנק, וואס
איינער, אן אלט־געזעסענער, מיט אן אונטערגעשלאגן אויג, האט
אים אפגעטראטן. ― וואס איז דאס פאר א מין פאלק, וואס קאן
לעבן אונטער אזעלכע אומשטענדן, עסן, טרינקען און שלאפן,
האנדלען און וואנדלען, לערנען, חזרן, גיין אין טעאטער און אויף
קאנצערטן, טאנצן און פרייען זיך, אין דער צייט ווען מע קאן
קומען צו אייך אין מיטן האלבע נאכט, מאכן אויף אייך אן
„אבלאווע״, ווי מע מאכט אויף אמת,ע גנבים, אדער אויף ווילדע היות,
און באגיין זיך מיט אייך קעגן אלע מענטשלעכע און געטלעכע
געזעצן? ווו ליגט באהאלטן דער דאזיקער ווונדערלעכער סוד? און פון
וואנען נעמט זיך אזא שינאה פון אלעמען צו איינעם? עס מוז דאך
האבן עפעס א גרונט, א שורש! עס איז דאך ניט מעגלעך, אז אלע
זאלן זיך נעמען אויף איינעם גאר אומזיסט־אומנישט, גאר אן א שום
טעם און אן א שום סיבה! מסתמא מוזן דאך עפעס די יידן
האבן אין זיך אזעלכס... אזעלכס, וואס שטויסט אפ פון זיי די
גאנצע וועלט...
    
אין דער מינוט האט זיך געעפנט די טיר און עס איז
אריינגעפירט געווארן א נייער טראנספארט „געפאנגענע״. דאס זענען
געווען ווידער מערסטנטיילס יידן, וואס האבן גערעדט אלע
אינאיינעם און אזוי הויך, אז איינער פון די ארעסטאנטן האט זיך גענומען
איבערקרימען זיי: „גער־גער־גער״. און דער עולם האט אויסגעשאסן
א לעבעדיקן געלעכטער.
    
דאס האט געצווונגען די יידן, זיי זאלן אנהייבן רעדן א
ביסל שטילער. איז דאס אבער ניט געפעלן געווארן יענעם נפש,
וואס מיטן אונטערגעשלאגענעם אויג, און ער איז אנגעפאלן אויף די
יידן מיט א טענה, למאי זיי שעפטשן זיך, פירן סודות,
שאכער־מאכער ― און אויסגעלאזט האט ער מיט א הארב ווארט און מיט א
קללה, וואס איז זייער פאפולער צווישן דער דאזיקער חברה, וואס
די געזעלשאפט האט געשטעמפלט מיטן נאמען „כוליגאנעס״.
    
― ניט אומזיסט שלאגט מען זיי! ― רופט זיך אן איינער, וואס
איבערן רויך קאן מען ניט זען זיין פנים.
    
― שלאגן אליין איז ווינציק, ― כאפט אים אונטער נאך איינער,
ווייזט אויס נאך דער שפראך אן אינטעליגענט. ― דאס גוטס דארף מען
ביי זיי עקספראפריירן און זיי אליין דארף מען אויסקוילען ווי
די שאף.
    
אונדזער העלד האט זיך אזש אויפגעהויבן. אים האט זיך זייער
געוואלט אנקוקן דעם פנים פון דעם דאזיקן אינטעליגענט. ער האט
אבער באלד פארגעסן, צוליב וואס ער איז אויפגעשטאנען, ווארעם
ער האט זיך באגעגנט מיט א פאר באקאנטע אויגן, וועלכע האבן
אים אויך באלד דערקענט.
    
 דאס זיבעצנטע קאפיטל
    
 א באגעגעניש
    
די אויגן ― דאס איז געווען דער פינסקער בחור מיטן
פרישטשעוואטן פנים און מיטן ווייסן זומערדיקן קאסטיום, איינער פון
די דרייצן מעדאליסטן, וואס האבן זיך אונטערגעשריבן אויף
דער געוויסער טעלעגראמע צום מיניסטער.
    
― שלום־עליכם! אזוי האט אים באגריסט דער פינסקער בחור
אויף יידיש און מיט א ניגון, אויסגעצויגן צו ראבינאוויטשן א האנט.
ער האט זיך אבער באלד פארכאפט און אנגעהויבן רעדן אויף
רוסיש. ― בא! איך האב גאר פארגעסן, אז איר זענט יענער
פענאמען, וואס פארשטייט אלע שפראכן חוץ אייער אייגענעם לשון,
אייער מוטער־שפראך. ניט שוין־זשע גיט עס ניט קיין
פראוואזשיטעלסטווע, פאניע ראבינאוויטש?...
    
― אייך ליגט נאך אין זינען צו וויצלען זיך?― זאגט צו אים
ראבינאוויטש ― ווי קומט איר אהער?
    
― ווי קום איך אהער? כא־כא, דורך די אייגענע זכות־אבות,
וואס איר... א נאכט פון אבלאוועס... איך לאך אבער פון זייער
באבע, הערט זיך איין, וואס וועט מען מיר טאן? מע וועט מיר
אנשרייבן מיט רויטן און הייסן פארן אהיים קיין פינסק? וועל איך
פארן קיין פינסק. פכע! כאטש זיי זאלן אזוי האבן די נאז, ווי
איך האב מיט וואס צו פארן!... זעט איר, פאר וועמען עס ארט,
מיך? פאר מיין שוועסטער. ווייל מע האט מיך געפאקט ביי מיין
שוועסטער, קאן מען צונעמען ביי איר די פראוואזשיטעלסטווע. איר
מאן איז א בעל־מלאכה, אן איינבינדער. נו, און אייך ווו האט
מען געפאקט?...
 
 