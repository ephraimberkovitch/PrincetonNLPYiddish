

דער גורל פונעם קיעווער ארכיוו ביים אינסטיטוט פון יידישער פראלעטארישער קולטור (סוף) 



 by באריס סאנדלער 
October 1, 2018November 7, 2018 Filed under:
ארכיוו
געשיכטע
עסייען 

יעפים מלמד
סוף [זע דעם אנהייב אין אויגוסט־נומער, 2018 פון „יידיש־בראנזשע‟]
אן אויסצוג פון א טראנסקריבירטן טעקסט. אונטן א שטעמפל: ״קאנטראלירט. באפולמעכטיקטער פאר צענזור״
געפינסן פונעם קיעווער ארכיוו
דער פאגראם פונעם אינסטיטוט, רעפרעסיעס קעגן די מיטארבעטער האבן געוויס זיך אפגערופן אויפן צושטאנד און גאנצקייט פונעם ארכיוו. מ׳האט אים נישט איין מאל צעטיילט; און ווידער, האט דערפון געליטן, קודם־כל, די „לענינגראדער קאלעקציע‟. לויטן באפעל פונעם אוקראינישן קאמוניסטישן צענטראל־קאמיטעט פון 22סטן יוני 1936, האט די „לעניגראדער קאלעקציע‟ געזאלט איבערגעגעבן ווערן אינעם רשות פון דער צענטראלער וויסנשאפטלעכער ביבליאטעק ביי דער אוקראינישער וויסנשאפטלעכער אקאדעמיע.
עס זיינען אבער געווען צווייפלונגען, צי דער באפעל איז טאקע אויסגעפירט געווארן אין פולער מאס; דאס הייסט, נישט בלויז וואס שייך ביכער און פעריאדישע אויסגאבעס, נאר אויך כתב־ידן. צי האט זיי נישט געירשנט דער „קאבינעט פון יידישער קולטור‟. אבער די דאזיקע צווייפלונגען האט געלייזט דער באקאנטער אוקראינישער ארכיוויסט ניקאליי געפענער. אנהייב 1937 האט ער אינעם זשורנאל פון דער וויסנשאפטלעכער אקאדעמיע פארגעשטעלט די זעלטנהייטן פון זיין אפטייל, ווו עס ווערט דערמאנט וועגן „דער אויסשליסלעך־ווערטפולער קאלעקציע פון מיטלעלטערלעכע און נייע יידישע מאנוסקריפטן, וועלכע די אפטיילונג האט באקומען אין די לעצטע חדשים פונעם געוועזענעם אינסטיטוט פאר יידישער פראלעטארישער קולטור‟.
א חוץ אט דער פובליקאציע, האבן זיך געפונען אויך אנדערע וויכטיקע אנווייזונגען וועגן דער „לעניגראדער קאלעקציע‟. און דאך האבן די ידיעות נישט געגעבן קיין ענטפער אויף דער פראגע: ווו זשע זיינען די אוצרות געווען בעת דער צווייטער וועלט־מלחמה?
פראגמענט פון מיכל לעוויטאנס אריינפיר־ארטיקל צו דעם מאנוסקריפט פון שעווטשענקאס געזאמלטע ווערק אין דער יידישער איבערזעצונג
אין שייכות דערמיט זיינען געווען פארשידענע מיינונגען און השערות: אז די נאציס האבן געוואלט די אוצרות איבערפעקלען קיין בערלין, ס׳האט זיי אבער געשטערט דער וועטער און די שלעכטע וועגן; אז די קאלעקציעס זיינען עוואקוירט געווארן, צוזאמען מיט אנדערע ווערטפולע זאכן, אין דער שטאט אופא (באשקיריע), וווהין עס זיינען אויך אריבערגעפארן אלע אקאדעמישע אנשטאלטן פון אוקראינע. עס זיינען געווען מיינונגען, אז די קאלעקציעס זיינען געבאהאלטן געווען ערגעץ אין א מקום־מיקלט, וואס די דייטשן האבן עס נישט אנטדעקט…
אז זיי האבן געקאנטן עוואקוירט ווערן קיין באשקיריע, אין דעם האט זיך ווייניק געגלייבט. אין יענער שווערער צייט, ווען ס׳פלעגן אויספעלן טראנספארט־מיטלעך, מענטשן און צייט, איז דער קאפ נישט געלעגן צו „יידישע קאלעקציעס‟ פון ביכער און מאנוסקריפטן. צו קאנטראלירן די עוואקואציע־ און רעעוואקואציע־רשימות איז קיין מעגלעכקייט נישט געווען.
פון דעסטוועגן, האבן די לעצטע זוכונגען געוויזן, אז אלץ איז געשען נישט אין גאנצן אזוי ווי מ׳האט געמיינט. אמת, קיין פינקטלעכע און ארומנעמיקע אנווייזונגען וועגן דעם, וואס איז יא געווען אפגעשיקט קיין אופא און דערנאך אומגעקערט געווארן צוריק קיין קיעוו, זיינען טאקע נישטא, נאר ס׳האט זיך איינגעגעבן אויסצוזוכן דעם שריפטלעכן „באריכט וועגן דער ארבעט פון קאנטראלירן די ביבליאטעק־פאנדן ביי דער אוקראינישער וויסנשאפטלעכער אקאדעמיע, וועלכע האבן זיך אומגעקערט פון אופא… (פון 14טן אויגוסט ביזן 15טן נאוועמבער 1941)‟. פון אט דעם באריכט איז קלאר געווארן, אז צווישן אנדערע קאסטנס זיינען געווען אויך 10 קאסטנס, אנגעוויזן ווי „יידישע פאנדן‟…
א צעטעלע, צוגעלייגט צום קאסטן נומ. 138 פונעם ״יידישע פאנדן״, מיט מאנוסקריפטן פון הארקאוויס און פירקאוויטשס ארכיוון
מער פרטימדיק, וואס עס געפינט זיך אין די „יידישע פאנדן‟, איז באשריבן אין אן אנדער דאקומענט, וועלכער איז געמאכט געווארן שוין נאכן אומקערן זיך אין קיעוו, אין די יארן 1945־1947. ער ווערט גערופן: „קאסטנס־ליסטע פון רעעוואקוירטע מאנוסקריפטן, אויפגעעפנטע, קאנטראלירטע און געשטעלטע אויפן ארט‟. אין דעם פאל טראגן די אנאטאציעס, גרופירט לויט די חדשים, א מער גענויעם כאראקטער.
אין זיי פיגורירן אי די עטנאגראפישע, אי פאלקלאר־מאטעריאלן, צונויפגעזאמלט בעת ש. אנ־סקיס עקספעדיציע, ווי אויך מאטעריאלן וועגן דער געשיכטע פון יידן, בפרט אין דער צייט פון דער ערשטער וועלט־מלחמה; א קאלעקציע פינקסים און מאנוסקריפטן פון די ארכיוון, וועלכע האבן געהערט צו פירקאוויטשן און הארקאווי.
דאס אלץ זיינען טיילן פון דער „לענינגראדער קאלעקציע‟. איצט ווייסן מיר נאך איין עפיזאד פון זייער אנגעפלאגטער געשיכטע, ווייסן, אז אפילו אין די שווערע יארן האט מען זיי אפגעהיט, פונקט ווי אנדערע אנטיקלען. היינט רופט עס, מעגלעך, ארויס א חידוש, ווייל מיר קוקן אויף דעם דורך א פריזמע פון די ווייטערדיקע טראגישע געשעענישן.
אן אפצוג פון משה בערעגאווסקיס צווייטן באנד ״יידישער מוזיק־פאלקלאר״
אן אנדער שליסל־פראגע איז, וועלכע ארכיוון האט אוועקגעפירט מיט זיך קיין אופא דער קאבינעט פון יידישער קולטור און צי איז צווישן די זאכן געווען די פאנאטעק, קודם־כל, די גראוויר־קלעצלעך מיט מוסטערן פון יידישן פאלקלאר פון פארשיידענע קאלעקציעס, געירשנט פונעם קאבינעט.
וואס האט מען געוווסט ביז אהער? עדא, די טאכטער פונעם אנפירער פון פאלקלאר־אפטייל ביים קאבינעט משה בערעגאווסקי, האט געשריבן, אז די גראוויר־קלעצלעך האבן בעת דער אקופאציע פון קיעוו, ארויסגעפירט די אקופאנטן קיין דייטשלאנד. נאך דער מלחמה האבן די סאוועטישע סאלדאטן זיי געפונען און אומגעקערט צוריק. צווישן די דאקומענט־אנווייזונגען, וועלכע האבן כלומרש באשטעטיקט איר דערציילונג, זיינען געווען באמערקונגען אויף יידיש: „צעבראכן בעת עוואקואציע‟. זיי זיינען געמאכט געווען נאכן קאנטראלירן דעם קלאנג־ארכיוו און איבערגעלאזט געווארן לעבן די נומערן פון די גראוויר־קלעצלעך, וועלכע האבן אויסגעפעלט.
דווקא אט די באמערקונגען האבן ביי מיר ארויסגערופן גרויסע ספקות (ווייל דאס ווארט „עוואקואציע‟ האט זיך נישט געפארט מיטן „ראבעווען‟ קולטור־אוצרות). אויף דער טעמע האב איך אפט דיסקוטירט מיט מ. שאלאכאוו, וועלכע האט געשטיצט מיינע זוכונגען אין ייווא. איז אט: אינעם אפגעזוכטן באריכט פון עלי ספיוואק, דעם דירעקטאר פונעם קאבינעט, פארן 11טן נאוועמבער 1943 אונטער דער רובריק „וועגן די ארויסגעפירטע מאטעריאלן‟, האט ער צווישן אנדערש דערמאנט „1250 גראוויר־קלעצלעך […]. דאס זיינען די פאלקלאר־מאטעריאלן פון די קאבינעט־עקספעדיציעס אין אוקראינע און ווייסרוסלאנד, ווי אויך די קלאנג־גראווירונגען פון א צאל עטנאגראפן און קאמפאזיטארן (פון 1912), באקומען פונעם קאבינעט אין א געוויסער צייט‟.
נאך דעם איז קלאר געווארן, אז די פארשער זיינען ניט־וועלנדיק פארפירט געווארן מצד בערעגאווסקיס טאכטער; און די באמערקונגען, וועגן וועלכע כ׳האב פריער דערמאנט, זאגן עדות וועגן דעם היזק, וואס איז געבראכט געווארן דער קאלעקציע בשעתן איבערפירן זי נישט קיין דייטשלאנד, נאר קיין אופא.
דאס זיינען די קורצע סך־הכלען נאך א לאנג־יאריקער ארבעט פון זוכונגען, וועלכע דערקלערן אייניקע סיבות, ווי אזוי דער ארכעוו איז פון דעם אמאל גאנצן און וויכטיקן וויסנשאפטלעכן קאמפלעקס געווארן צעזייט און צעשפרייט איבער זעקס ארכיוון אין דריי לענדער. די אויפגאבע פון היינט איז צו פאראייניקן זיי אין איין גאנצן ארכיוו.
צום גרויסן באדויערן, זיינען קיין אויסזיכטן צונויפנעמען יענע פראגמענטן, וועלכע געפינען זיך איצט אין אוקראינע, רוסלאנד און אמעריקע, אונטער איין דאך — נישטא; זע איך נאר איין וועג צו לייזן די פראבלעם, אויסמיידנדיק אלע שטערונגען, בתוכם די יורידישע פראצעדור — צו שאפן א ווירטועלע באזע פון אלע טעקסטן, וואס זאל זיין צוטריטלעך פאר די פארשערס אין דער וועלט.

Share this:TwitterFacebookPrintLike this:Like Loading...

Related
 


Tagged: historyjewsresearchYiddish 
Post navigation


Previous Post
יידישע ליטעראטור און פרעסע אויף פויליש צווישן ביידע וועלט־מלחמות 

Next Post
דער אקטיאר באריס קרייטשמאן אין „גאסעט‟ 



