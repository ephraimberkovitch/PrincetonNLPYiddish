
 זומער־צייט איז אין מידבר־יהודה זייער הייס. זאגן אזא זאך הייסט זאגן א באנאלקייט. נאר איך חזר עס פארעקשנט איבער, ווייל איך וווין אין מידבר־יהודה. וועט איר אוודאי פרעגן, פארוואס וווין איך דא. — און ווו זאל וווינען א ייד, אויב ניט אין מידבר־יהודה? אין תל־אביב? אין תל־אביב איז זומער־צייט אויך זייער הייס, אבער דערצו נאך דארט איז א הויכע פייכקייט. ממש א שוויצבאד. בעסער איז שוין דער מידבר. ביי אונדז איז כאטשבי טרוקן. אז ס׳איז טרוקן, איז גרינגער אויסצוהאלטן די היץ. און פארט זומער־צייט איז טאקע ביי אונדז זייער הייס. דאס איז א פאקט. 

ווי לעבט מען אין אזא היץ? — נו, ערשטנס, ווערט מען צוגעוווינט. צווייטנס, שפאצירן גייט מען שוין אויפדערנאכט. ניט בייטאג, חלילה. דריטנס, זיינען פאראן קאנדיציאנערן אין שטוב און אין אויטא. און מע דארף אוודאי טרינקען א סך וואסער. אניט — וועט דער קאפ טאן וויי. דאס ווייסן אלע. לכל־הפחות אלע די, וואס וווינען אין מידבר־יהודה.

איך ווייס עס אוודאי אויך. אבער צומאל איז דאס אלץ ניט גענוג. צומאל הענגט די אכזריותידקע היץ טעג נאך טעג, און זי מאכט מיך בהדרגהדיק משוגע, אזוי, אז עס ווילט זיך ממש וואיען אינעם פארבלענדנדיקן ווייסלעכן הימל אריין. עס דאכט זיך, אז די מוחות ווערן אינעם שארבן אויפגעזאטן. אבער איך וווין אינעם מידבר־יהודה, און איך האב א כוונה צו וווינען דא ווייטער. די אכזריותדיקע זומערדיקע היץ וועט מיך ניט פארטרייבן פון דאנען און וועט ניט מאכן מיך משוגע. בשום־אופן ניט. איך האב קעגן

איר אן אויסגעפרוווטע סגולה. איך האב אזא בילד, פינקטלעכער — א בילדל. עס איז ניט גרויס, ערגעץ 04 סאנטימעטער אויף 52. אבער עס העלפט בייקומען די זומערדיקע היץ פון מידבר־יהודה.

אויפן בילד איז אנגעמאלט א פארשנייטע לאנקע, אפשר א פעלד — ס׳איז ניט צו פארשטיין, ס׳איז פארשנייט דאך און גיי ווייס, צי מע אקערט דא אום פרילינג און אום הארבסט. הקיצור א מין פליין, אבער א געבערגלטער א קאפעלע. ממש קוים־קוים. ווייטער איז צו זען דריי שווארצע איזבעס מיט פארשנייטע דעכער. זיי שטייען גאנץ ווייט איינע פון דער צווייטער. פון קוימענס פון די ווייטערע צוויי איזבעס הייבט זיך אויף א ווייסער רויך. ער הייבט זיך אויף גראד. עס פילט זיך, אז קיין ווינט איז ניטא. אין א זייט איז א ברונעם־צעברענע אונטער א דעכל, ווי ס׳איז פארפירט אין דערפער אויפן צפון. הינטער די איזבעס ציט זיך ווי א וואנט א געמישטער וואלד — יאלדעס — זיי איז צו דערקענען לויט כאראקטעריסטישע סילועטן פון די קרוינען, וועלכע זעען זיך אויפן הינטערפאן פונעם קוים באלויכטענעם הימל; און נאך עפעס. ס׳איז ניט צו דערזען, וואס פארא ביימער זיינען דאס. ס׳איז דאך א נאכט. אינעם טונקל־בלויען, כמעט שווארצן הימל זילבערט זיך א גרויסע לבנה און ארום איר — מיליאסן שטערן. ס׳איז גענוג כדי פאנאנדערצוקוקן דעם פארשנייטן פליין, די איזבעס מיט די קוימענס און מיט רויך, דעם ברונעם־צעברענע אונטער א דעכל, די סילועטן פון ביימער־קרוינען. ס׳איז געונג כדי צו פארשטיין, אז דער וואלד איז א געמישטער. אבער ס׳איז ניט גענוג כדי צו באשטימען איינדייטיק, אז אין דעם וואלד וואקסן אזעלכע און אזעלכע מינים ביימער, חוץ די יאדלעס.

ווען די היץ דערגייט מיר ממש די יארן, און לעבן מיר איז ניטא קיינעם, מיט וועמען כ׳וואלט געקאנט כאפן א שמועס, וואס זאל מיך א ביסל אפקילן, קוק איך אויף דער נעענטסטער איזבע, אויף איר פארשנייטן הויף, וואס איז ארומגערינגלט מיט א שלאבעריקן קרומלעכן פלויט, אויף אן איינגעבויגענער אונטער דער שניי־משׂא נאקעטער בערעזע ביים אריינגאנג. בעסער איז דערביי זיך שטעלן אויף א שטול, כאטש מע קען זיך באגיין אן א שטול. פון א שטול איז פשוט באקוועמער צו טאן א שפאן אויפן פארשנייטן גאנעק. געוויינלעך פארהאלט איך זיך ניט אויפן גאנעק, ווייל איך בין דאך אין פאנטאפל. איך שטופ די טיר — זי איז ניט פארשלאסן — און שמוגל זיך גלייך אריין אינעם פארצימער. פון רעכטס פונעם אריינגאנג שטייען וואלענע שטיוול מיט קאלאשן. איך טו זיי אן. דאס איז די ערשטע זאך. אין דער איזבע הערשט א חושך, נאר איך בין שוין צוגעוווינט, און איך געפין די וואלענע שטיוול בלינדערהייט.

 

(סוף קומט)

וועלוול טשערנין 