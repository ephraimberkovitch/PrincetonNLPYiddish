 
 דער בלוטיקער שפאס: 35: איין מענטש אליין 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס פינף־און־דרייסיקסטע קאפיטל
    
  א יי ן  מ ע נ ט ש  א ל יי ן
    
שרה שאפירא איז טאקע ניט קיין רביצין און איז ניט גלייך צו
איר שוויגערין טויבע פאמיליאנט, וואס אז עס קומט ערב־פסח, טוט
זי אן, זאגט מען, דער קאץ זעקלעך אויף די לאפקעס, זי זאל ניט
פארטראגן קיין חמץ אין פסח אריין. פונדעסטוועגן ווערט שרה אויך
איין אנדער מענטש, אז עס קומט דער ערב־פסח. אז קיין דינסט,
ברוך־השם, האלט זי ניט, איז זי נעבעך אומעטום אליין, פון די
מצות ביזן פסחיקן בארשט, איין מענטש אליין: אליין רייניקן, אליין
כשרן, שייערן, וואשן, שמירן, טרייסלען, קלאפן, מיט איינעם
ווארט ― דעם חמץ א ר וי ס פ י ר ן , דעם פסח א ר יי נ פ י ר ן ―
נו, איז שוין א חידוש, אן מע ווערט אויפגערעגט און בייז מיט
סכנות־נפשות, נישט צוצוטרעטן, קיין ווארט ניט זאגן?
    
דעם טאג פון ערב־פסח איז שרה געקומען פון מארק מיט די
פיש און מיטן פלייש, מיטן פסחיקן געפעס און מיט די
„שאר־ירקות״, א צעקאכטע, א צעטראגענע, א פארשוויצטע, א פארברענטע. די
אויגן האבן איר אזש ארויסגעזעצט פון קאפ. אפגערוט זיך א
וויילע, מער ניט נאר איבערגעכאפט דעם אטעם, איז זי געבליבן
שטיין אין מיטן שטוב, באטראכט דאס נאך ניט צונויפגעלייגטע
חמציקע געפעס און דאס נאך ניט צעפאקעוועטע פסחיקע געפעס,
מיטן איבערגעדעקטן דייזשקעלע בארשט, וואס אין ווינקעלע, מיט
די קרענצלעך ציבעלעס, וואס אויף די ווענט, מיט די בוריקלעך,
מיט די קארטאפליעס, מיטן כריין, מיט דעם נייעם ריבאייזן און מיט
די „שאר־ירקות״, און זי פארברעכט מיט די הענט און זאגט צו זיך
אליין:
    
― וויי איז מיר! ווען וועל איך קומען צו גאט? ווען וועל
איך פארטיק ווערן מיטן דאזיקן הקדש, אז די האר ברענען אויפן
קאפ?!...
    
קודם־כל האט זי זיך גענומען משלח זיין איר מאן, דודן,
ער זאל גיין, מחילה, אויף דער „סלוזשבע״, נישט געלאזט אים
אפילו מבער־חמץ זיין, ווי עס קער צו זיין, אזוי אז ער האט
געמוזט אפכאפן דעם „כל חמירא וחמיא״ אין איין אטעם,
אריינווארפן דעם חמציקן לעפל מיטן פלעדערוויש אין אויוון אריין און
אנטלויפן פון דער היים, ווי פון א גיהנום, אן אנבייסן.
    
― וווהין פליסט דו, קוריערסקי־פאיעזד? ― האט אים שרה
נאכגעשריגן (עס האט איר וויי געטאן דאס הארץ ― פארט א
ווייב!) נעם בייס עפעס איבער! טרינק כאטש אויס א גלעזל טיי,
צי וואס?
    
― מוחל! מוהל! ― זאגט איר דוד און רוקט אן דאס
היטל שוין איר אויף להכעיס, לאז זי וויסן, ווי צו זיין א
צלמניצע, אז עס קומט ערב פסח!...
    
― ווען קומסט דו אפעסן דעם חמציקן אנבייסן? ― שרייט זי
אים שוין אויף די טרעפ אראפ.
    
― אין דער געוויינטלעכער צייט! ― ענטפערט ער איר, וויל
אפילו ארויף צו איר קיין קוק ניט טאן.
    
― פארגעס ניט, אז דו דארפסט נאך זיין אין באד, גיין נאך
ארבע כוסות, אנרייבן חרוסת...
    
― מע ווייסט, מע ווייסט! ― בורקעט ער איר אונטער דער
נאז, טוט א קלאפ מיט דער טיר און ווערט פארשווונדן.
    
נאך מיט מער אימפעט האט שרה ארויסבאגלייט דאס זונדל
אין גימנאזיע אריין. אים האט זי אויפגעכאפט נעבעך אין בעסטן
שלאף.
    
― סיאמקע! סיאמעניו! סיאמעטשקע! שטיי אויף, זיסער! שטיי
אויף, טרייסט מיינער! שטיי אויף, קדיש מיינער טייערער! מיר זאל
זיין פאר ריינע ביינדעלעך! נו, שטיי שוין אויף! א שלאף אויף
אים!
    
נאר סיאמקע הערט ניט. ער ליגט זיך טאנץ גוט איינגענורעט
אין קישן ווי א קנויל. דאס שווארצע קעפל פארווארפן ארויף,
איין בעקל איז פארצוויקלט, איין אויערל ברענט. אויפן מויל
שוועבט א שמייכעלע. דער גוטער מלאך שעפטשעט אים, א פנים,
גאלדענע חלומות ― פון וואס? מסתמא וועגן זיינע זאכן: גימנאזיע...
דער לערער האט אים ארויסגערופן ביים פולן נאמען:
„ש־א־פ־י־ר־א ש־ל־י־א־מ־ק־א!״ אין קלאס איז א געלעכטער ― א קלייניקייט
„שליאמקא?״ ער הערט זיי אבער אלע מיטן קאטער. וואס גייט אים אן
זייער געלעכטער, אז ער ווייס דעם אוראק ווי א וואסער?... און ער
שטייט אויף און קנאקט־קנאקט ווי א סאלאוויי:
    
„פאסליע סמייטי אלעקסאנדכא געווסקאווא סנאווא פאשלי
מעזשדו קניאזיאמי סמוטי, ספאכי אי כאספכי זא וועליקאיע קניאזשעניע...
שלא באכבא זא פכעסטאל...״
[После смерти Александра Невского снова пошли между князьями смуты, споры и
распри за великое княжение. Шла борьба за престол: נאכן טויט פון אלעקסאנדער נעווסקי
האבן זיך נאך א מאל אנגעהויבן געראנגל, קאנפליקטן, און שינאה צווישן די בני־מלך
לכבוד דער גרויסער הערשאפט.]
    
„דאוואלנא [довольно: גענוג]!״ ― זאגט אים דער לערער. ער הערט ניט און
קנאקט ווייטער:
    
„גאכאד מאסקווא ביל אסנאוואן וודוויענאדצאטאם וויקע נא
אקכאיניע סוזדאלסקאי זעמלי...״
[город Москва был основан в двенадцатом веке на
окраине суздальской земли: די שטאט מאסקווע האט מען געגרינדעט אינעם צוועלפטן יארהונדערט
אויף דע גרענעצן פונעם לאנד פון די סוזדאלער]
.........
    
„סאדיטיסע [садиться: זעצט זיך אוועק]!״ זאגט אים דער לערער. ער הערט ניט און
קנאקט ווייטער...
    
„איוואן קאליטא ביל קניאז אטשען כאסטשאטליווי, כיטכי,
בעכעזשליווי [Иван Калито был князь очень хвастливый, хитрый, бережливый: איוואן איז געווען א בן־מלך זייער קלוג, אנגעבלאזט, און קארג]״...
..................
    
די חברים האבן שוין לאנג אויפגעהערט צו לאכן. זיי הייבן
זיך אזש פון די ערטער און קוקן זיך איבער איינס מיט דאס
אנדערע: „וואט זשידאווסקאיע זוברילא [вот жидовское зубрило: אט איז א ייד א זוברעווער]!״... עס פארדריסט זיי, וואס
סיאמקע האט געכאפט א פינף. צוויי פינפן. דריי פינפן. א סך
פינפן. אן א שיעור פינפן! ... די מאמע וויל אבער דערפון ניט
וויסן.. ס׳איז ערב־פסח. טארעט זי אים און טרייסלט אים:
    
― נו זשע! וועסט אמאל אויפשטיין, צי ניין? א טויטער שלאף
אויף מיינע שונאים!
    
סיאמקע ציט זיך אויס, ווי לאנג ער איז, אונטער דער
קאלדרע, פארווארפט די הענטלעך איבערן קאפ, עפנט פאוואלינקע די
אויגלעך, מאכט א לאנג פנים, קוקט מיט שרעק אויף דער מוטער.
עס האט זיך אים נאר־וואס געפלאנטעט א נייער חלום: אז ער און
וואלאדקע זענען אין דרויסן.. שפילן אין מיאטש... האט סיאמקע
פארווארפן דעם מיאטש אויפן דאך, אומגערן... האט וואלאדקע
אראפגעריסן דערפאר ביי אים דאס היטל אויף א געלעכטער... בעט
זיך ביי אים סיאמקע: „וואלאדי! דאי שאפקו [дай шапку: גיב מיר א הוט], וואלאדי!״...
    
― וואס באלעבעטשעט ער! ― זאגט שרה און קוקט זיך ארום. ―
וואסער וואלאדי? וואלאדקע גייט אים שוין גאר צו חלום! לאז ער
זיין ווייט אפגעשיידט ― טפו! טפו! טפו!...
    
סיאמקע צעלאכט זיך פון זיך אליין און פרעגט ביי דער מוטער:
    
― וואס איז, מאמע?...
    
― וואס איז ― פרעגט ער? האסט פארגעסן? היינט עסט מען
פרי דעם חמציקן ווארעמעס, דארפסט נאך גיין מיטן טאטן אין
באד, אפשערן זיך. ערב־פסח. נו, גיך! גיך!
    
סיאמקעס בעקלעך בליען און זיינע אויגלעך גלאנצן.
    
― א? פסח? מצה? קניידלעך? יא זנאיו [я знаю: איך קען] פיר קשיות נא פאט
ספליוסאם [на пять с плюсом: פלוס פינף]...
    
― נו, גוט־גוט. שפעטער וועסט דו מיר דערציילן מעשיות
אויף „רישעות״. אנדערש קאן ער מיט מיר ניט רעדן, נאר אויף
„רישעות״. איינגעזונקען זאלן מיינע שונאים ווערן! נו, שטיי שוין
אויף אמאל! טו זיך אן! וועסט זיך אמאל אנטאן, צי ניין? צי איך
וועל דא איבער דיר פסח האלטן, צו אלדי שווארצע יאר?
    
סיאמקע, וואס האט זיך אויפגעכאפט אזוי פריילעך, אז עס ווילט
זיך אים ארומנעמען ניט גאר די מאמע זיינע, די גאנצע וועלט וואלט
ער איצט ארומגעכאפט קושן, פארשטייט ניט, וואס טוט זיך עס
אייגנטלעך מיט דער מאמע? וואס אין זי אזוי בייז? וואס שטופט זי
אים אזוי אין די הייזלעך אריין? וואס האט זי אזוי קיין צייט ניט?
אט נאך איין מינוט איז ער שוין פארטיק. נאר ווי אויף צו להכעיס,
האט זיך איין שטיוועלע איינגעשפארט און וויל ניט ארויף אויפן פוס,
כאטש גיב זיי א קרענק ביידן ― דעם שטיוועלע מיטן פוס!
    
― וואס איז היינט פאר אן אנשיקעניש אויף מיר? ― זאגט שרה
וויינענדיק און דרייט אים דאס פיסל אויף אלע זייטן. ― צי דאס
שטיוועלע איז איינגעדארט געווארן? צי דאס פיסל
איז דיר, חלילה, אנגעשוואלן? צי וועלכע שווארצע יאר?
    
אז ס׳איז יא אזוי, טא לאז זי וויסן! ― טראכט זיך סיאמקע
און בייגט אויס דאס פיסל אקוראט אזוי, אז דאס שטיוועלע זאל
אפילו זיין דריי מאל אזוי גרויס און די מאמע זאל עס שטופן דריי
יאר דורכאנאנד, בייטאג און ביינאכט, וועט דאס אויך ניט ארויף
אויפן פוס.
    
די דאזיקע ארבעט געדויערט אבער נישט לאנג. ווארעם די
מוטער טוט א קוק אויף אים ערנסט, און ער אויף איר אויך גאנץ
ערנסט, און זי לאזט אים אראפ א פליאסק מיט דער רעכטער האנט
אין דער לינקער באק ― עס טוט אזש א קלונג.
    
― אט היינט וועסט דו שוין וויסן! - זאגט אים שרה און איר
הארץ ווערט איר באלד, תוך כדי דיבור, שיער ניט צעגאסן פאר
רחמנות אויפן קינד. איינס פון די צוויי: זי וואלט אדער ז י ך
צעריסן אויף שטיקלעך, אדער ארומגעכאפט דאס קינד קושן... טאר מען
אבער ניט באווייזן קיין וועג. א קינד איז א חזיר. א קינד דארף
וויסן דרך־ארץ. והראיה? אט האט ער געוואלט, איז דער שטיוול
― ארויף ווי אויף בוימל. אי ער וויינט? וועט ער אזוי לאנג וויינען,
ביז ער וועט אויפהערן. ס׳איז נאר אן עבירה ― צו א גרויסער פאטש.
ס׳זאל אים, חלילה, ניט אויפלויפן דאס בעקל - מיר זאל זיין פאר
זיין קעפל!
    
― נו? וועסט זיך אמאל וואשן? צי ניין? גיב אהער, וועל
איך דיר העלפן וואשן זיך, האלט די הענט. אט אזוי. דאס פנים
וואש אליין. און גיב אהער, וועל איך דיך אויסווישן.
    
און מיט ווייכע, צארטע, מוטערלעכע הענט ווישט אים שרה
דאס ליכטיקע פנים מיט די שיינע אויגלעך, וואס זענען גיך
אויסגעטריקנט געווארן פון טרערן, און עס גלוסט זיך איר א קוש טאן
אים אין בעקל, ווו עס שטייען נאך סימנים פון אירע פינגער,
נאר זי טוט עס ניט: א קינד איז א חזיר. א קינד דארף וויסן
דרך־ארץ... און זי שטעלט אים אוועק דאוונען.
    
― וועסט נאך צייט האבן ניט דאוונען... וועסט ניט
פארשפעטיקן!... נו, דאוון־דאוון! נו, גיך־גיך!
    
גיך דארף מען אים ניט בעטן. ער קאן איר צוליב טאן
און אפדאוונען אזוי גיך, אז איידער זי וועט אים זאגן דאוונען,
האט ער שוין אפגעדאווענט. והראיה? אט האט זי זיך אפגעקערט
אן א זייט ― אהא! ער איז שוין פארטיק.
    
― שוין? אזוי גיך? נו־נו! א דאוון! נישט מער זאל דער
יידישער גלות געדויערן! ― זאגט שרה און האט גאר פארגעסן, אז זי
אליין האט אים נאר־וואס געשלאגן האלדז און נאקן: „גיך־גיך״...
זי גיט אים דעם אנבייסן אין קעשענע אריין ― גיי!
    
ארויסגעפטרט דאס זונדל, דארף מען זיך נעמען צו דער
טאכטער. א בארישניע פון זיבעטן קלאס... אין גיכן, אם־ירצה שם,
א כלה ― ווי אזוי וועקט מען זי?... וואלט זי כאטש ניט זיין אזא
עזות־פנים!... א! זי שטייט שוין אויף אליין...
    
― בעטי! בעטי?...
    
― וואס איז שוין דארטן? ―― דערהערט זיך א זילבערן קולכל
פון צווייטן חדרל.
    
― וואס פאר א לשון? וואס פאר א שפראך? אט אזוי רעדט מען
מיט א מאמע?
    
― ווי אזוי דען רעדט מען מיט א מאמע?
    
― בעטי! איך האב קיין צייט ניט מיט דיר לאנג צו שמועסן.
דער טאג שטייט ניט. ס׳איז ערב־פסח!
    
― איז וואס־זשע ווילסט דו?
    
― וואס־זשע ווילסט דו? ― עפעס רעדסט דו מיט מיר ווי מיט
ווייס איך וועמען!...
    
― ווי אזוי דען האסט דו געוואלט, זאל איך מיט דיר רעדן?
    
ביז אהער איז געגאנגען דער געשפרעך צווישן דער מוטער מיט
דער טאכטער פארשטעלט, הינטער די אויגן. נאר אט באווייזט זיך
די דאזיקע בעטי אויף דער טיר פון איר צימערל, א ליכטיקע, א
שיינענדיקע, א האלב־נאקעטע, די האר צעווארפן, אויף די
ווייס־מארמארענע פראכטפולע פלייצעס א ריין האנטיכל איבערגעווארפן, די
ברוסט שעמעוודיק פארשטעלט מיט ביידע הענט... און ווי נאר דאס
מיידל האט זיך באוויזן, אזוי איז ליכטיק געווארן דאס גאנצע
שטיבל, מיטן גאנצן הקדש. ליכטיק און ווארעם אין אלע ווינקעלעך.
עס האט זיך אויסגעוויזן, אז אינאיינעם מיט איר האבן פון ערגעץ
אראפגענידערט און אריינגעטראטן אהערצו מלאכים א גאנצע כיתה,
און זיי זינגען שירה צו דער דאזיקער געטין פון שיינהייט אויף דער
יידישער גאס. און פונעם קליינעם שטיבל מיטן גרויסן הקדש איז
געווארן א גן־עדן־ווינקל... אזוי ווייט, אז אפילו איר אייגענע
מוטער האט זיך פארקוקט אויף איר. „אזא יאר אויף מיר! אזא שטיק
גאלד!...״ טראכט זיך שרה, קוקנדיק אויף דער טאכטער, וואס
פארשיינט איר שטוב. נאר ווייל ס׳איז דאך ערב־פסח און עס שטייט
פאר, קיין עין־הרע, אזוי פיל ארבעט, קאן זי שוין ניט זען, ווי
די טאכטער שטייט א נאקעטע און ניט קיין פארקעמטע און דערצו
נאך קוקט זי אויף איר גלייך און שמייכלט, ווי א גוטער עזות־פנים.
    
― איך וואלט וועלן וויסן, בעטי, דאס שמייכלען, וואס דו
שמייכלסט?
    
― כא־כא! וואס־זשע האסט דו געוואלט? איך זאל וויינען?
    
― חלילה! ווער זאגט דען? אדרבה, לאכן דארף מען, אז די
מאמע שלאגט זיך קאפ אן וואנט, איין מענטש אליין אויף, קיין
עין־הרע, אזא שטוב!
    
― ווער הייסט דיר? אט טו איך מיך אן, וועל איך דיר העלפן.
    
― מע בעט דיך ניט! איך דארף ניט, זאלסט מיר העלפן! דו
טו זיך בעסער אן, בעטי, און מאך מיר פריי דאס צימער, ס׳איז נאך
דא גענוג ארבעט אן דיר!
    
― טרייבסט דו מיך, הייסט עס, מאמע, צוליב ערב־פסח ארויס
פון דער היים? ווילסט פון מיר פטור ווערן?
    
― פארשטייט זיך. איך האב דאך א סך טעכטער!
    
― איין טאכטער פארמאגסט די, איז זי דיר אויך איבעריק!...
    
― איין טאכטער... איינע נאר א גוטע.
    
― ניין, א שלעכטע?
    
― ווער זאגט דען א שלעכטע? א גוטע.
    
בעטי לאשטשעט זיך צו דער מוטער ווי א קעצעלע:
    
― ניין, מאמע, איך וויל טאקע וויסן ― אקוראט: א גוטע, צי א
שלעכטע?
    
― דו וועסט אמאל אויפהערן, צי ניין? איך האב קיין צייט
ניט מיט דיר טרייבן קאטאוועס! טו זיך אן און גיי געזונט!
    
― וווהין, א שטייגער, זאל איך גיין? אויף אלע פיר זייטן?
    
שרה קאן שוין מער ניט אריבערטראגן. אויף איר ברענען
די האר. קוים וואס זי האלט זיך. יעדע מינוט איז א שעה. יעדע
שעה איז א טאג. און זי שטייט זיך אט א דא און טרייבט
קאטאוועס! און די מוטער הייבט אויף א קול אויף דער גאנץ הויכער
אקטאווע:
    
― בעטי! בע־טי!! ברענג מיך ניט ארויס פון די כלים! ברענג
מיך ניט אריין אין כעס!!
    
עהע! בעטי זעט, אז די מאמע אין טאקע רעכט אין כעס,
שטייט זי א וויילע אויף דער טיר, זינגט זיך שטילערהייט און ווערט
פארשווונדן צוריק צו זיך אין איר חדרל. און אינאיינעם מיט
איר ווערט פארשווונדן אויך א שטיק ליכטיקייט און א שטיק
ווארעמקייט, און פונעם גן־עדן־ווינקל, ווו מלאכים האבן נאר־וואס
געשוועבט און געזונגען שירה צו דער געטין פון שיינהייט אויף דער
יידישער גאס, ווערט פארוואנדלט צוריק אין א הקדש... און עס טוט
איר וויי דאס הארץ, דער ארעמער מוטער: וואס האט זי,
אייגנטלעך, צו דער טאכטער? אזא יאר אויף איר! אזא שטיק גאלד!...
און עס גלוסט זיך איר א שפיי טאן אויף אלע ארבעט און
אריינקומען צו איר ליבער טאכטער און זאגן איר: „קינד, וואס דו ביסט!
דארפסט ניט זיין ברוגז אויף דער מאמע. מאכט זיך אמאל א מאמע
ווערט משוגע״... דערמאנט זי זיך אבער, אז ס׳איז ערב־פסח, אזוי
פיל ארבעט, איין מענטש אליין אויף, קיין עין־הרע, אזא שטוב,
ווערט איר צוריק פארשטיינערט דאס הארץ און זי וויל אפילו ניט
וויסן, צי די טאכטער וועט היינט טרינקען טיי, צי ניין, און זי
וויל אפילו ניט זען, ווי זי האט זיך אנגעטאן, גענומען אויף זיך
דאס היטעלע מיטן זאנטיקל און געבליבן שטיין א וויילע ביי דער
טיר, געווארט, טאמער וועט איר די מאמע עפעס זאגן. אזאס! ניט
דערהערן וועלן דאס אירע שונאים, אז זי, שרה שאפירא, זאל
פריער זיך ווענדן צו דער טאכטער, נאכדעם ווי זי האט איר
אפגעענטפערט, ווי אן עזות־פנים, מיט א געזאנג!...
    
שוין אז בעטי איז געווען אויף יענער זייט טיר, האט זיך שרה
א וויילע אפגעשטעלט, צוגעהערט צו אירע טריט, א פנים געוואלט
איר עפעס זאגן, האט זיך דערהערט א הוסט פונעם זייטיקן צימער.
    
― אהא! שוין ער אויך אויפגעשטאנען?... א רעשטל צו די צרות,
טאמער איז קארג... עס זאל כאטש וועלן אים אוועקטראגן צו
אלדי גוטע יאר!...
    
יענעם, וועמען שרה שאפירא האט אנגערופן מיטן נאמען „א
רעשטל צו די צרות״, האט זיך ניט געלאזט לאנג ווארטן אויף זיך,
און איז גיך ארויסגעקומען פון זיין רו, א פרישער, א געזונטער,
אן אויסגעשלאפענער, מיט א געדיכטע שווארצע פאטלע האר, און
אויף א געדיכטער באריטאן־שטימע האט ער אפגעגעבן דער
בעל־הביתטע דעם גוט־מארגן און א פרעג געגעבן ביי איר, כלומרשט גאנץ
קאלטבלוטיק, פארבייגייענדיק: „ווו איז בערטא דאווידאוונא?״
    
― גייט זוכט זי! ― האט אים שרה עפעס גאר ניט פריינדלעך
אפגעענטפערט און א פרעג געגעבן ביי אים:
    
― איר גייט באלד? אדער עס דארף נאך נעמען עטלעכע
מינוט ביז...
    
דער קווארטיראנט, אדער ער האט ניט געהערט, אדער ער
האט זיך געמאכט, אז ער הערט ניט, האט איר דערויף גארניט
געענטפערט. ער האט נאר באטראכט דעם הקדש, וואס אין שטוב, און
כאפנדיק אין איינוועגס א קוק אהין, אין יענער טיר, פון וואנען
עס איז ניט לאנג ארויס די שיינע בעטי, האט ער נאך א מאל א פרעג
געגעבן ביי זיין בעל־הביתטע:
    
― שוין אויפגעשטאנען בערטא דאווידאוונא?
    
― אויפגעשטאנען. שוין לאנג אויפגעשטאנען און שוין לאנג
אוועקגעגאנגען.
    
― אוועקגעגאנגען? וווהין האט אזוי פרי געקאנט גיין בערטא
דאווידאוונא?
    
― וואס האט איר זיך צוגעטשעפעט צו מיר? ― האט זיך שרה
צעשריגן אויפן קווארטיראנט. ― איר זעט, אז איך האב קיין צייט
גיט, די האר פון קאפ ברענען אויף מיר, ס׳איז ערב־יום־טוב. איין
מענטש אליין אויף, קיין עין־הרע, אזא שטוב, און ער.. בערטא
דאווידאוונא! און בערטא דאווידאוונא!
    
מיט גוטע שמייכלענדיקע אויגן האט דער קווארטיראנט א קוק
געגעבן זיין בעל־הביתטע אין פנים אריין, האט זיך אויסגעדרייט,
אוועק צו זיך אין צימער, געכאפט אויף זיך דעם פאלטא, מיטן
היטל, מיטן שטעקן און, אויספייפנדיק א רוסיש לידל: ,וודאל
פא אוליציע שיראקאי [вдоль по улице широкой: אויף דער ברייטער גאס]״, האט ער זיך אראפגעלאזט פון אלע טרעפ און
פאשאל!
    
„ער זאל זיך כאטש ניט געפינען באליידיקט, ― האט זיך שרה
א טראכט געגעבן ― וויי איז מיר! ער איז דאך עפעס ניט קיין
יינגעלע... א סטודענט און א מעדאליסט און א מיליאנער דערצו... און
מיט גאטס הילף נאך א חתן אויך... און אפשר נאך אין גיכן?... אוי,
הלוואי, רבונו־של־עולם, ווי דערלעבט מען דאס שוין! ווי דערלעבט מען
דאס שוין!...״
    
און פון אלע ארבעט, צעטריבן די גאנצע שטוב, זעצט זיך
שרה אוועק אין א ווינקעלע, איין מענטש אליין, שפארט צו דעם קאפ
אויף דער האנט, און זיפצנדיק און שאקלענדיק זיך, ווי ביים
דאוונען, פארטיפט זי זיך אין אירע מחשבות, געדאנקען, זארגן, דאגות,
ערגערנישן, מיט צרות, מיט צרות, מיט צרות!...
    
 דאס זעקס־און־דרייסיקסטע קאפיטל
    
  מ ע נ ש ן ־ פ ל י ג ן
    
ארויסגעכאפט זיך פון דער היים, אדער פונעם „הקדש״, ווי שרה
שאפירא האט דאס אנגערופן, האט ראבינאוויטש גענומען א איזוואזטשיק
און געהייסן זיך פירן ארויף, אנגערופן די גאס און נומער פונעם
הויז און, פארנדיק, האט ער נישט אויפגעהערט צו פייפן אלץ דאס
אייגענעם ניגון:
    
 וודאל פא אוליציע שיראקא
    
 מאלאדאי קוזניץ אידיאט.
    
 אך אידיאט ― אידיאט ―
    
 פיעסניו ס׳פריסוויסטאם פאיאט...
    
 [Вдоль по улице широкой
    
 Молодой кузнец идет;
    
 Ох! идет кузнец, идет,
    
 Песни с посвистом поет.
    
 ― Петр Ершов (1815־1869)
    
 אויף דער ברייטער גאס
    
 גייט א יונגער שמיד
    
 ער גייט און גייט
    
 און זינגט דאס ליד מיט א פייף.]
    
קענטיק, אז ער איז געווען גאנץ אויפגעלייגט און צופרידן מיט
זיך, מיט דעם שיינעם ווארעמען ערב־פסחדיקן פרימארגן און מיט
דער גאנצער וועלט ארום און ארום.
    
און ער האט געהאט מיט וואס צו זיין צופרידן. און ניט נאר
צופרידן, נאר טאקע גליקלעך, וואס גליקלעך הייסט: א קלייניקייט,
בעטי, די שיינע, די רייצנדע בעטי, איז זיינע ― ער ווייס עס פאר
געוויס, אזוי ווי צוויי מאל צוויי איז פיר!
    
די שווארצע קאץ, וואס איז געהאט דורכגעלאפן צווישן זיי
נאך זייער באגעגעניש אין טעאטער, איז שוין לאנג פארביי. די
וואלקנס, וואס האבן געהאט זיך אנגערוקט נאכדעם אויף זייער הימל,
זענען שוין לאנג צעזייט געווארן, און צו די יונגע־לייט האט ווידער
אראפגעקוקט און געשמייכלט די זון, יענע ליכטיקע גאלדענע זון,
וואס באלייכט, וואס דערווארעמט און דערפרישט נישט נאר דעם גוף,
 
 