 
 פונעם יאריד: דער פעטער ניסל און די מומע האדל 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
דער פעטער ניסל און די מומע האדל
  
דער פעטער ניסל „הוליעט״. ― א חשוב בא „נאטשאלסטווע״. ― א ווייב א צרה. ―
    
זיך פארשטעלט פאר א טשינאווניק, אנגעארבעט א חתונה, אוועק קיין
    
 אמעריקע. ― א ניצוץ פון א פאעט
    
אויב די צוויי עלטערע ברידער, נחום און פיניע וועוויקס, זיינען געווען חסידים, איז דער דריטער, דער יינגסטער ברודער, ניסל וועוויקס,
אדער ווי ער האט זיך שוין די לעצטע צייט גערופן בא זיין פאמיליע־נא־מען, ניסל ראבינאוויטש, געווען שוין גאר א וועלטלעכער, געטראגן זיך
ווי א שטשאגל: הינטן אין דער קאפאטע א שפאלט, ― דאס האט געהייסן יענע יארן מעשה פראנט, אדער מעשה דייטש ― לאקירטע שטי־וועלעטן מיט שפראנציקעס און שטארק־שטארק אונטערגעבויגענע פאות.
און געהאלטן האט ער זיך דעמאקראטיש. דהיינו: אין בית־המדרש האט ער
געהאט, ווי אלע פארנעמסטע בעלי־בתים, אן ארט אין מזרח, נאר געזעסן
איז ער אף דער לעזשאנקע אין פאליש, געהאלטן א חומש מיטן „ביאור״
און דערציילט, דווקא פארן פראסטן עולם, מעשיות פון רב משהלע וויינשטיין, פון מאנטעפיארען און פון רויטשילדן אויך. דערצו האט ער געהאט א באסאווע שטימע, געקאנט שיין זינגען, ליב געהאט א סך לאכן
און געקאנט מאכן לאכנדיק יענעם. מיינסטנס האבן פון אים געלאכט
ווייבער און מיידלעך ― די זיינען ממש צעגאנגען פאר געלעכטער, אז ער
האט נאר געוואלט. מיט וואס ער האט זיי גענומען ― איז שווער צו וויסן.
נאר ס׳איז געווען גענוג, ער זאל זיי זאגן איין ווארט ― און די געלעכטערן זיינען שוין געגאנגען ביזן הימל.
    
היינט וואס פאר א „הוליאק״ איז דאס געווען! אן אים א חתונה איז
געווען א לוויה, ניט קיין חתונה. ניסל וועוויקס, אדער ניסל ראבינאוויטש,
האט געקאנט מחיה־מתים זיין, א גאנצע וועלט מאכן רעדעוודיק, לאכנדיק
און טאנצנדיק. דער חילוק צווישן אים און צווישן פעטער פיניע איז געווען, וואס דער פעטער פיניע האט געקאנט טאנצן, און דער פעטער ניסל
האט געקאנט מאכן טאנצן אנדערע. אלע און אלע האבן מיט אים אף א
שמחה מיטגעטרונקען, מיטגעזונגען און מיטגעטאנצט. דער ערשטער איז
געווען דער סטאנאוואי פריסטאוו. מיט אים האט ער זיך געביטן מיט די
היטלען ― און ס׳איז געווען ליהודים.
    
בכלל איז ניסל ראבינאוויטש געווען מיט נאטשאלסטווע אויסגעבונדן,
און האט געפירט דאס שטעטל ביד רמה, גלייך ווי ער וואלט אליין געווען
א נאטשאלניק, א טשינאווניק. דערצו האט ער געהאט א פה־קדוש, גערעדט רוסיש, ווי אן עכטער פאניע: „מעזשדו פראטשים, וואשא מילאסט,
פאזוואלטי וואם פאקוריט נא נאש שטשאט אי טשטאבי ניע בילא ניקאקיך
קאקאוו!״... (זייט־זשע מוחל, אין איינוועגס פאררייכערט אונדזערן א פאפיראס, און אן א שום תירוץ!). נישט נאר יידן ― גויים האבן פאר אים
געהאט דרך־ארץ: „כאדים דא מיסעליא; ווין אי דילא סקאזשע, אי
טשארקא הורילקא בודע״. (לאמיר גיין צו ניסלען: אי עסק וועט ער אונדז
זאגן, אי א גלעזל בראנפן וועט זיין).
    
קהלן זיך האט ער נאך מער ליב געהאט, ווי דער פעטער פיניע.
שטענדיק האט ער זיך מיט עמעצן, אדער פאר עמעצן, געלאדן, און אים
האט זיך אויסגעמאלט, אז ער ווייס אלע זאקאנעס. א קלייניקייט ― א ייד
רעדט אזוי גוט רוסיש, אז ס׳איז גארנישט צו דערקענען, אז דאס רעדט
א ייד, און דערצו איז ער אזוי אויסגעבונדן מיט נאטשאלסטווע, פאטשט
דעם סטאראסטא, ווי א הונט, שכורט מיטן סטארשינא א גאנצע נאכט
טאקע בא זיך אין שענק, און מיטן סטאנאוואי פריסטאוו קושט ער זיך,
ווי מיט א ברודער!...
    
נאר אף וויפל דער פעטער ניסל איז געווען א חשוב אין שטאט, אף
אזויפיל איז ער געווען ניט קיין חשוב בא זיין אייגן ווייב, בא דער מומע
האדל (אלע גרויסע מענטשן זיינען בא זייערע ווייבער גארנישט!). די
מומע האדל איז געווען א ווייבעלע א קליינס און א שווארצס, נאר דאס
דאזיקע קליינע ווייבעלע האט געהאלטן איר גרויסן מאן אין דער מורא ―
אימת מות!
    
עס איז געווען צו באווונדערן, ווי אט דער גרויסער הויכער פעטער
ניסל, דער חשוב בא נאטשאלסטווע, וואס רעדט אזוי גוט רוסיש, און דער
שטענדיק פריילעכער און אויסגעפוצטער קאוואליער און אנגעלייגטער
גאסט בא ווייבער, איז א בעלן געווען צו כאפן פון זיין אייגן קליינגעוואקסן
ווייבעלע אדער מיט א קישעלע איבערן קאפ, אדער מיט א נאסן בעזעם
איבער דער אויסגעפוצטער קאפאטע! צום מיינסטן האט זי ליב געהאט
אים בעזעמען דווקא יום־טוב, און דווקא שמחת־תורה, און דווקא פארן
גאנצן עולם אין די אויגן: ,, ל א ז  מ ע ן  וו י ס ן  וו א ס פ א ר
א מ א ן ז יי ן וו יי ב ה א ט!״... ער האט אבער דאס אנגענומען
פאר א קאטאוועס, זיך פארשלאסן מיט אלע יידן אין זאל, אויפגעעפנט
פלעשער מיט בראנפן, אויפגעשלאגן אלע פעסלעך מיט געזייערטע אוגערקעס אין קעלער, ארויסגענומען אלע טעפ און טעפלעך פונעם אויוון ―
געמאכט א חורבן, א פאגראם אין שטוב, און אפגעקרענקט נאכדעם דערפאר פון דער מומע האדל דריי וואכן כסדר. ס׳איז אבער געווען כדאי ―
מע האט זיך גוט אנגעהוליעט!
    
שענער פון אלצדינג איז געווען דאס, וואס דער פעטער ניסל האט אן
דער מומע האדל נישט געטאן פון דאנען אהין. ער האט זי געהאלטן
פאר א גרויסן בר־דעת; נישט מער, פלעגט ער אויף איר מלמד־זכות זיין,
זי איז פון קארסון, א שטאט אזעלכע אין קיעווער גובערניע, און די
קארסונער זיינען אלע „ספילשליווע״... צו דערצו איז דא נאר איין רפואה
― האט ער געזאגט: ― פערל. אז גאט זאל אים העלפן, ער זאל איר קאנען קויפן גרויסע פערל, וואלט איר כאראקטער, זאגט ער, זיך אינגאנצן
איבערגעביטן. „איך ווייס נאך א בעסערע רפואה״, ― האט אים דער עלטערער ברודער נחום געפרוווט עפענען די אויגן און האט אים אריינגערוימט א סוד אפן אויער, פון וועלכן דער פעטער ניסל איז געווארן אן
אויפגעציטערטער:
    
― זאל גאט היטן! זאל דער אייבערשטער שומר ומציל זיין!
    
― פאלג מיך, ניסל! טו ווי איך זאג דיר, וועט דיר זיין אז גוט און אז
ווויל!...
    
אין וואס די דאזיקע עצה איז באשטאנען, האט זיך ארויסגעוויזן
ערשט העט־העט שפעטער, אין א צייט ארום. דעם דאזיקן סוד האט די מומע
האדל אליין צעפויקט איבער דער גאנצער שטאט דערמיט, וואס זי האט
געטאדלט און געשימפט, געשמירט און געשאלטן די גאנצע משפחה פון
איר מאן: „די משפחתערע״ ― קיין אנדער נאמען האבן בא איר די ראבינאוויטשעס ניט געהאט. „שלאגן א ווייב איז בא זיי א וואכעדיקער גאנג...
נאר ס׳וועט זיי פריער אפדארן די האנט, איידער זיי וועלן זיך צורירן״...
    
דאס גאנצע שטעטל האט געוווסט פונעם סוד, אז ניסל ראבינאוויטש
האט נעבעך אפגעשניטענע יארן פון זיין ווייב, כאטש אפילו בא דער
וועלט איז ער א תקיף און בא נאטשאלסטווע א גאנצער קאכלעפל. הלוואי
וואלט ער ניט געווען אזא תקיף! ווארעם דאס, וואס ער איז געווען א תקיף,
האט אים, אייגנטלעך, אפגעקוילעט און סוף־כל־סוף גליקלעך געמאכט אים
מיט די קינדער און קינדס־קינדער אף אייביקע יארן. וועגן דעם ווערט
דערציילט א מעשה, וואס שמעקט אויסגעטראכט צו זיין, נאר איך גיב זי
איבער, ווי איך האב זי געהערט.
    
אין א קליין שטעטל, ניט ווייט פון וואראנקא, דאכט זיך, אין בערעזאן, האבן גויים געמאכט א פריגאוואר אף א יידן, אז מע זאל אים
ארויסטרייבן. וואס טוט מען? איז מען געקומען צו לויפן צו ניסל וועוויקס,
אדער צו ניסל ראבינאוויטש: סטייטש, אזא חשוב בא נאטשאלסטווע, וואס
רעדט אזוי גוט רוסיש און קושט זיך מיטן סטאנאוואי פריסטאוו!... דער
פעטער ניסל האט זיך א ווארף געגעבן צום פריסטאוו ― ער קאן דא
גארניט העלפן: דאס ווענדט זיך נאר אינעם „ספראווניק״. און דער
ספראווניק איז, ערשטנס, א נייער מענטש און, צווייטנס, א גרויסער
המן! וואס־זשע טוט מען ווייטער? ווי לאזט מען דאס „ראזארען״ א יידן
און מאכן א תל פון א גאנצער משפחה? „ווארט נאר אויס אביסל, בודיעט
דיעלא וושליאפע ― ס׳וועט זיין רעכט!״ ― אזוי האט געזאגט דער פעטער
ניסל און האט אפגעטאן גאר א קלייניקייט: ער האט געקריגן די גאנצע
אוניפארם, וואס א טשינאווניק טראגט, האט זיך פארשטעלט פאר א
„ספראווניק״, געכאפט א פאטשט און איז אריינגעפארן אין דארף אריין
מיט א גלאק, און האט געשיקט רופן צו זיך דעם סטארשינא מיט דער
גאנצער „הראמאדע״, און האט זיך צעשריען אף זיי: „קאק ווי סמעיעטיע,
טאקיע־סיאקיע?!״ און געטופעט מיטן פוס, ווי אן אמתער ספראווניק, אז
ס׳איז נישט „פא־זאקאנו״, און האט צעריסן דעם פריגאוואר אף שטיק־שטיקלעך און אנגעזאגט זיי, אז טאמער דערוועגן זיי זיך קלאגן אף אים
צום גובערנאטאר, זאלן זיי וויסן, אז ער, דער נייער ספראווניק הייסט עס,
איז טאקע דעם גובערנאטארס אן אייגענער פעטער, פון דער מאמעס צד,
און זיין ווייב געהער זיך אן א שטיקל קרובה מיטן „מיניסטער אוונוט־רעניך אי ווניעשניך דיעל״!...
    
ווער עס האט געמסרט ― ווייס מען ניט. נאר די געשיכטע מיטן צעריסענעם פריגאוואר און די מעשיות מיטן גובערנאטאר און מיטן „מיניסטער אוונוטרעניך אי ווניעשניך דיעל״, זיינען ארויף, ווי בוימל אפן
וואסער, און ס׳איז געווארן א „דיעלא״, און מע האט אים מחילה איינגעזעצט און געמשפט, און דער שפיץ איז געווען, אז דער בראווער פעטער
ניסל האט נעבעך געמוזט ווערן א בורח, פשוט, הייסט עס, נעמען און אנטלויפן. עס האט זיך אים איינגעגעבן ― ער איז אנטלאפן, האט זיך פריער
אפגעוואלגערט א שטיקל צייט אין אדעס, זיך געמאכט א נייעם פאס מיט
א נייעם נאמען און איז אוועק קיין אמעריקע, אזש קיין קאנאדע, די ערשטע צייט גוט אויסגעריסן געווארן, נאר אין א פאר יאר ארום האבן אנגעהויבן גיין פון אים „לעטערס״, אז ער „מאכט א לעבן״. שפעטער האט
ער אריבערגעצויגן אהין זיין גאנצע משפחה, וועלכע האט אויך געשריבן
בריוו, אז זיי „מאכן א לעבן״. נאכדעם זיינען אנגעקומען פון זיי אלעמען
זייער שיינע „פיקטשורס״ ― גראפן, אמתדיקע שררות! נאר ווי אזוי מע
„מאכט א לעבן״ און ווי אזוי איז בכלל דאס לעבן אין אמעריקע ― דאס
האט מען נישט געקאנט פון זיי ארויסבאקומען בשום אופן.
    
ערשט העט־העט, אין א יאר עטלעכע און דרייסיק ארום, אינעם יאר
6־1905, אין דער צייט, ווען דער וואס שרייבט די דאזיקע ביאגראפיע האט
אליין באדארפט אריבערוואנדערן איבערן ים און איז געקומען בשלום קיין
אמעריקע, האט ער זיך אינטערעסירט צו באקומען גענויע ידיעות וועגן
זיין פעטער. איז ער געוווירע געווארן, אז דער פעטער ניסל איז שוין א
שוכן־עפר, נאר ער האט איבערגעלאזט א שיינעם נאמען און א שיין פארמעגן. זיינע קינדער און זיינע אייניקלעך זיינען דאס, וואס מע רופט אין
אמעריקע: א ל ר יי ט.
    
דאס בילד פונעם פעטער ניסל וואלט אבער ניט געווען אינגאנצן, ווען
מיר זאלן דורכלאזן נאך איין שטריך: אין דעם דאזיקן מענטשן איז אפשר
פארלוירן געגאנגען א פאעט; ער האט ליב געהאט זינגען יידישע לידער,
אייגענע. אין דער צייט, וואס ער איז געזעסן אין תפיסה, האט ער באשאפן
א ליד אף זיך אליין, אין יידיש, נאכן אל″ף־בי″ת, און א שיינע מעלאדיע
דערצו ― א מעלאדיע, וואס איז זיך צעגאנגען אין אלע איברים. וויפל טאלאנטן זיינען בא אונדז אט אזוי פארלוירן געגאנגען, וואס מע ווייס פון
זיי גארנישט!...
  
18
  
פיניעלע שיטעלעס פארט קיין אדעס
  
שימעלע רעדט מער אף גוייש. ― דערציילט גרויסקייט פון אפרתן. ― קלייבט זיך
    
אריבער קיין אדעס ― זיין זון פיניעלע האט אן אפעראציע ― אן ארבעסל אין
    
 אויער ― דער אפשייד־ווארעמעס
    
 דעם העלד פון דער דאזיקער ביאגראפיע האט זיך אויסגעוויזן, ווי עס
 ווייזט זיך אויס מסתמא יעדן יידישן יינגל, אז זיין שטעטל ― דאס איז
 דער מיטלפונקט פון דער וועלט, דער סאמע נאפל פון דער ערד, און זיינע
 יידן ― דאס זיינען די אויסדערוויילטע בא גאט, וואס צוליב זיי איז
 באשאפן געווארן די דאזיקע וועלט, און, פארשטייט זיך, אז אין דער שפיץ
 פון די אויסדערוויילטע שטייען וועוויקס קינדער, די ראבינאוויטשעס, און
 דער ראש וראשון און דער סאמע שפיגל, דער סאמע צימעס פון די ראבי־
 נאוויטשעס ― דאס איז געוויס זיין טאטע, נחום וועוויקס. ווארעם ווער
 זיצט אין בית־המדרש אויבנאן אין מזרח־וואנט, דער צווייטער פונעם רב,
 באם סאמע ארון־קודש? צו וועמען קומט מען צום אלעם ערשטן גוט יום־
 טוב בעטן? און צו וועמען קלייבט מען זיך צונויף אלע שבת־צו־נאכטס
 אף מלווה־מלכה און מע טרינקט און מע זינגט און מע טאנצט און מע
 הוליעט ביזן ווייסן טאג אריין? ניין, נישטא קיין שענערס פון זיין
 משפחה. נישטא קיין רייכערס פון זייער שטוב. נישטא קיין גרעסערער
 פון זיין טאטן. נישטא קיין פרומערער פון זיין פעטער פיניע. נישטא קיין
 פריילעכערער פון זיין פעטער ניסל. און קוקנדיק אף זיין הויכן טאטן, נחום
 וועוויקס, אונטער א שבת אדער א יום־טוב, אין דער שיינער זיידענער קא־
 
 