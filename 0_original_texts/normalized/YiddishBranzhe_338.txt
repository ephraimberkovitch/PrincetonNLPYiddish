

נאטיצן פונעם רעדאקטאר — 16 



 by באריס סאנדלער 
January 1, 2019January 2, 2019 Filed under:
מוזיק
נאטיצן פונעם רעדאקטאר
פערזענלעכקייטן 


רות רובין און אירע יורשים
דאס קאלענדאר־יאר איז כמעט אויסגעגאנגען. ווי א מין סך־הכל צו די יערלעכע אונטערנעמונגען אין ייווא, איז דארט דעם 23סטן דעצעמבער פארגעקומען א זעלטענע קאנצערט־פראגראם, געווידמעט רות רובין, דער פארשערין און זאמלערין פון יידישע פאלקסלידער.
א געבוירענע אינעם שטעטל כאטין, בעסאראביע, אין 1906, האבן זי די עלטערן ביי צוויי יאר געבראכט קיין קאנאדע. די משפחה האט זיך באזעצט אין מאנטרעאל, אבער דער טעם פונעם בעסאראבער יידיש־לשון, גענאשט פון איר מאמען, איז ביי רות פארבליבן אויפן גאנצן לעבן.
ביי אירע קנאפע ניין יאר האט רות געהאט דאס מזל צו זען און הערן דעם גרויסן שלום־עליכם, וואס איז אויפגעטראטן אין מאנטרעאל פאר א גרויסן עולם, אפשר דאס לעצטע מאל אין זיין לעבן. דער איינדרוק פון דער טרעפונג איז געווען אזוי גרויס, אז דאס מיידעלע האט אליין אנגעהויבן שרייבן יידישע לידער. שפעטער, שוין אין ניו־יארק, וווהין רות איז אריבערגעפארן צו וווינען, איז אין 1929 דערשינען איר לידער־זאמלונג „לידער‟, אונטער איר מיידלשן פאמיליע־נאמען רבקה רויזענבלאט.
אבער איר אמתער בארוף איז געווען נישט אזוי פאעזיע, ווי דאס פאעטישע געזאנג, געשאפן פונעם פאלק. מעגלעך, אז די טרעפונג מיט חיים זשיטלאווסקין און שפעטער מיט מאקס וויינרייכן האבן באשטימט איר וועג אין לעבן. זי הייבט אן זאמלען יידישע פאלקס־לידער, ווי אויך עטנאגראפישע מאטעריאלן, פארבונדן מיט זיי. ווי א פועל־יוצא פון איר ארבעט, האט רות רובין (זי האט חתונה געהאט אין 1932) פארטיידיקט איר דאקטאר־דיסערטאציע אויף דער טעמע — „פאלקס־געזאנג ביי יידישע פרויען‟. דעם פארנעם פון איר זאמלארבעט איז נישט איבערצושאצן — ביי די צוויי טויזנט לידער, בתוכם ארבעטער־לידער און יידישע שטאט־לידער (ראמאנסן).
דער אוצר איז געווארן א יסוד פאר דער גרעסטער קאלעקציע פון יידישע פאלקס־לידער, ווען עס איז צונויפגעזאמלט.
רות רובין האט נישט נאר געזאמלט יידישע לידער; זי האט געהאט אן אוניקאלן אויער און שטים, שוין אפגערעדט וועגן דעם פענאמענאלן זכרון, — אליין אויסצופירן די געהערטע לידער. דערביי האט זי מייסטעריש פארהיט אין איר זינגען אלע „קנייטשן‟ און „קוועטשן‟ פונעם ליד — סיי שפראכלעכע און סיי אויטענטיש־זינגערישע.
 
 
This slideshow requires JavaScript.
זי האט ארויסגעלאזט צענדליקער פלאטן מיט איר זינגען, וואס האט זיך אויסגעטיילט נישט אזוי מיט נאכמאכן דעם אריגינאל, ווי מיטן צוגעבן דעם ליד איר אייגענע אינטערפרעטאציע. ווי א רעזולטאט פון איר לאנג־יאריקער פארשערישער ארבעט, האט רות רובין ארויסגעלאזט אויף ענגליש א ריי מאנומענטאלע ווערק: „דער אוצר פון יידישן געזאנג‟ (1950); „די שטים פון פאלק: געשיכטע פון יידישן פאלקסליד‟ (1963). שוין נאך איר טויט אין יאר 2000, איז ארויס די גרויסע מאנאגראפיע „יידישע פאלקסלידער פון רות רובינס ארכיוו‟.
טאקע פון רות רובינס לידער־אוצר האבן אלע באטייליקטע אינעם ייווא־אוונט געשעפט זייער באגייסטערונג און אנגעשטעקט מיט איר יעדן איינעם אין דעם פול־געפאקטן זאל. בלויז 26 לידער פון דעם אומאויסשעפלעכן אוצר, געזאמלט פון רות רובין, האבן פארגעשטעלט די 22 באטייליקטע; ווי זאגט מען אויף יידיש — א טראפן אין ים. ס׳איז אבער פון דעם מין טראפנס, וואס פרישט אפ און היילט די אויסגעבענקטע נשמה.
דער אוונט איז אויך געווידמעט געווען דעם נייעם וועב־פארטאל: „רות רובינס ירושה־אויסשטעלונג‟, צוגעגרייט פון לארין סקלאמבערג און עלענאר ביזונסקי.
פינאנציעל האבן די קאנצערט־פראגראם געשטיצט: „דער צענטער פאר טראדיציאנעלער מוזיק און טאנץ‟ און דער פעסטיוואל „יידיש ניו־יארק‟.
פאר די וואס ווילן זיך ברייטער און טיפער באקענען מיט דער פענאמענאלער פערזענלעכקייט רות רובין, גיט א קוועטש אויפן עלעקטראנישן אדרעס:
exhibitions\. yivo.org/RuthRubin
דעצעמבער 2018, ברוקלין, ניו־יארק
פארן אנהייב פון דער אונטערנעמונג אין ייווא האב איך געבעטן ד״ר איציק גאטעסמאן, וואס האט זיך אין דעם אוונט באטייליקט, צו געבן פאר דער „יידיש־בראנזשע‟ א בליץ־אינטערוויו:


Share this:TwitterFacebookPrintLike this:Like Loading...

Related
 


Tagged: fasadjewsmusicresearchYiddish 
Post navigation


Previous Post
די געשיכטע פון יידן אין בעמען און מערן (היינט — טשעכיע) 

Next Post
לאפסוס־קאקטוס — 17 



