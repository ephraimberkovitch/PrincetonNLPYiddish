 דייוו קאש, דער יידישער זינגער, קאמיקער און אייגנטימער פון א יידישן קאבארעט אין פאריז, האט געשריבן א צאל הומאריסטישע לידער וועגן די אקטועלע געשעענישן פון די 1950ער און 1960ער יארן. איינס פון זיינע בעסטע איז געווידמעט א שפילכל, וואס איז געווארן שטארק פאפולער אין 1958 — דער „הולאהופ״. 
 אזוי ווי דער יא־יא, איז דער דאזיקער פלאסטישער רייף א נייער גילגול פון אן אלטן פארוויילונג־מיטל, וואס איז געווארן א נייע מאדע (fad בלע״ז) נאך דעם וואס א צאצקע־פירמע האט אים אנגעהויבן פארקויפן מאסנווייז. אזוי ווי די פאקעמאן־קארטלעך און ביני־בייביס אין די 1990ער יארן, האבן א סך מענטשן געקוקט מיט ביטול אויף דער פלוצלעמדיקער פאפולאריטעט פון די הולאהופס. אינעם ליד מאכט קאש חוזק סיי פון די הולאהופיסטן, סיי פון זייערע קריטיקער. אזא מין ליד דעראמט זיך שטארק אין די ווערק פונעם סאטיריקער און הומאריסט, טאם לערער . עס האט אבער איין יידישער קנייטש: קאש באמערקט אז די משוגעת מיט דער נייער צאצקע איז געגאנגען אזוי ווייט, אז אפילו זיין שוויגער מיט א מויל אויף שטרויפן שווייגט איצט, ווייל זי קאנצענטרירט זיך אזוי שטארק אויפן דרייען דעם הולאהופ. 
 דער יידישער זינגער דייוו קאש איז אויפגעוואקסן אין לעמבעריק, ווו ער האט געהייסן לודוויק סלאמניקער. א קאבארעט־שטערן אין פוילן פאר דער מלחמה, איז עס אים און זיין פרוי, די טענצערין און זינגערין, יאדוויגא פאדצאלסקא, געלונגען צו אנטלויפן קיין רוסלאנד הארט פאר דער דייטשישער אינוואזיע. נאך א יאר אין חיפה איז דאס פארל געפארן קיין פאריז, ווו זיי האבן אין 1960 געקויפט א נאכטלאקאל און אים פארוואנדלט אין א קאבארעט מיטן וואזשנעם נאמען Chez Dave Cash, ווו ער האט געלייגט דעם טראפ אויף יידישע לידער און קאמעדיעס. א ראדיא־פראגראם וועגן קאש און זיין קאבארעט אויף פראנצייזיש פונעם „אייראפעישן אינסטיטוט פאר יידישער מוזיק״ קען מען הערן דא . 
