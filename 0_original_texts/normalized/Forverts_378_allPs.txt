 די יידישע ליטעראטור האט א רייכע און אלטע טראדיציע פון איבערזעצונגען, סיי אויף יידיש און סיי פון יידיש אויף אנדערע שפראכן. 
 היינט פאראינטערעסירן זיך א סך מענטשן אין לערנען יידיש טאקע נאכן האבן איבערגעלייענט א יידיש ווערק איבערגעזעצט אויף זייער שפראך. מען לייענט שלום־עליכמס אדער באשעוויסעס א דערציילונג אויף ענגליש, פויליש אדער רוסיש, און דאס וועקט אויף דעם חשק צו שטודירן די אריגינעלע קולטור און שפראך פונעם ווערק. 
 יעדע פרעמדע שפראך פארמאגט אן אייגענעם סטיליסטישן נוסח פאר איבערטייטשן דעם יידישן מקור. די טעאריע און פראקטיק פון איבערזעצונג פארנעמט א חשוב ארט אין דער היינטיקער ליטעראטור־פארשונג, און יידיש איז ניט קיין אויסנאם. 
 דאס נייע זאמלבוך, „יידיש און דאס פעלד פון איבערזעצונג אגענטן, קאנצעפטן און דיסקורסן איבער צייט און רוים״ , רעדאקטירט פון ד״ר אלאף טערפיץ, נעמט אריין די רעפעראטן, וואס מען האט געהאלטן אויף דער אקאדעמישער קאנפערענץ וועגן איבערזעצונג אינעם ווינער אוניווערסיטעט אין 2017. די רעפערענטן באהאנדלען איבערזעצונגען פון יידיש אויף ענגליש, פויליש, אוקראיניש, העברעיש, רומעניש און שפאניש, ווי אויך פארשידענע שעפערישע אדאפטאציעס פון יידישע מאטעריאלן אויף אנדערע שפראכן אין פארשידענע קולטור־סביבות. 
 טאמאס סאקסבערגער (ווין) דערציילט וועגן דעם חשובן לאנדאנער יידישן קולטור־טוער יוסף לעפטוויטש (1892־1983), דעם פארפאסער פון וויכטיקע אנטאלאגיעס פון דער יידישער ליטעראטור. זיין אנטאלאגיע פון דער יידישער פאעזיע, „די גאלדענע פאווע״, וואס נעמט אריין לידער פון 236 דיכטער, איז ארויס צו ערשט אין 1939 און האט דערנאך געהאט נאך צוויי אויפלאגעס. די זאמלונג פון יידישע עסייען, „אונדזער געדאנקענגאנג,״ (1969) באקענט דעם ענגליש־לייענער מיט די ווערק פון 81 יידישע מחברים, וואס רעפרעזענטירן דעם ברייטן ספעקטער פון מאדערנעם יידישן געדאנק. בשעתו איז לעפטוויטש געווען א צענטראלע פיגור אין דער לאנדאנער יידישער סביבה, ווו מען האט אים גערופן „דער אמבאסאדאר פון יידישלאנד״. אבער היינט איז זיין אויפטו, צום באדויערן, פארגעסן געווארן. 
 אין ארגענטינע האט אן ענלעכע וויכטיקע ראלע געשפילט סאלאמאן רעזניק (1894־1946). אין 1933 האט רעזניק געשאפן די צייטשריפט „יודאיקא״, וואס האט זיך באמיט, ווי עס דערקלערט מאריוש קאלטשעוואק (פאטסדאם), „צונויפצוברענגען די ארגענטינער מאדערניטעט מיט דער יידישער קולטור און צו אנטוויקלען א הומאניסטישן קולטורעלן דיאלאג מיט דער ברייטערער וועלט, און בפרט מיט לאטיין־אמעריקע.״ ביז די 1940ער יארן איז יידיש פארבליבן די הויפטשפראך פונעם יידישן עפנטלעכן לעבן אין ארגענטינע, אבער דער יונגער שטאטישער דור, וואס איז אויפגעהאדעוועט געווארן אין בוענאס־איירעס, האט זיך גיך אסימילירט אין דער ארגענטינער קולטור און האט ניט געהאט קיין סך דרך־ארץ פאר מאמע־לשון. רעזניקס ציל איז געווען צו באקענען דעם דאזיקן עולם מיט די בעסטע ווערק פון יידישער ליטעראטור און קולטור דורך שפאנישע איבערזעצונגען, ספעציעל שלום אש, יוסף אפאטאשו און דוד בערגעלסאן. די דריי שרייבער האט ער גערופן „דער גרעסטער טריפטיך פון דער יידישער פראזע״. וויכטיק פאר רעזניק איז אויך געווען צו באקענען דעם יונגן דור ארגענטינער יידן מיט דער יידישער געשיכטע. צוליב דעם האט ער אויך איבערגעזעצט שמעון דובנאווס היסטארישע ווערק. 
 פאר זיין מקור האט רעזניק גענוצט נחום שטיפס יידישע איבערזעצונג פון דובנאווס רוסישער „נייסטער געשיכטע פון יידישן פאלק״. ווי עס דערקלערט האלגער נאט (רעגענסבורג) אין זיין רעפעראט, איז די איבערזעצונג פון דובנאווס געשיכטע געווען א טייל פון שטיפס גרעסערן פראיעקט איבערצוזעצן די וויכטיקע ווערק פון יידישע היסטאריקער פון רוסיש און דייטשיש. שטיף אליין האט אזוי באשריבן זיין צוגאנג צו איבערזעצונג „איך האב געטאן אזוי, ווי דער מחבר זאל דענקען און לכתחילה שרייבן אויף יידיש, אין דער יידישער שפראך זאל ניט בלייבן קיין ביינדלעך און שטעכלקעס פון דער פרעמדער שפראך.״ 
 שטיף האט געהאלטן זיינע איבערזעצונגען פאר א וויכטיקן בייטראג אינעם שאפן פון דער מאדערנער יידישער שפראך. דובנאוו, להיפוך, איז גאר ניט געווען צופרידן מיט שטיפס איבערזעצונג פון זיין ווערק. דובנאווס צוגאנג צו דער שפראך איז געווען מער קאנסערוואטיוו. ער האט געשריבן „שטיף איז געווען א גרויסער קענער פון יידיש און אויך א פארשער פון דער געשיכטע פון יידישן לשון. ביים איבערזעצן האט ער אבער זיך דערלויבט אריינצופירן נעאלאגיזמען און סינטאקטישע פרייקייטן. איך האב נישט געוואלט, אז אויף דער איבערזעצונג פון מיין ווערק זאל מען מאכן נאוואטארישע עקספערימענטן איבער יידיש.״ פון שטיפס איבערזעצונג האט דובנאוו ארויסגעווארפן די „צו געוואגטע נאוואטארישקייטן״. דאס האט גורם געווען א קאנפליקט צווישן דעם מחבר און דעם איבערזעצער. 
 ווי געטריי דעם אריגינאל דארף דער איבערזעצער בלייבן? דאס איז די פראגע, וואס יעדער איבערזעצער דארף לייזן אויף זיין אחריות. דער זינגער און דיכטער, דניאל קאהן, וואס איז גוט באקאנט צוליב זיינע שעפערישע איבערטייטשונגען פון יידישע לידער אויף ענגליש און דייטשיש, האלט, אז עס איז דא א גרויסער אונטערשיד צווישן איבערזעצן א ליד פארן זינגען ווי פארן לייענען „עס איז מער שעדלעך צו האבן אן איבערזעצונג, וואס איז געטריי דעם אריגינאל אבער האט ניט קיין טעם״. אזעלכע איבערזעצונגען, וואס מען געפינט זיי צו מאל אין די זאמלביכער פון יידישע לידער, קלינגען ווי „הילצערנע פערזן״ ווען מען פרוווט זיי צו זינגען. 
 ווען עס קומט צו דעם ענין פון געטריישאפט צום אריגינאל, האט די פוילישע פארשערין פון דער יידישער ליטעראטור, מאניקא אדאמטשיק־גארבאווסקא, א סך טענות צו די ענגלישע איבערזעצער פון באשעוויסן. זי ברענגט א צאל ביישפילן פון דעם, ווי די איבערזעצער האבן באזייטיקט אדער געענדערט וויכטיקע פרטים, צו מאל בכיוון, צו מאל ווייל זיי האבן זיי פשוט ניט פארשטאנען. די פראגע איז, ווי ווייט איז דאס געווען די כוונה פון באשעוויסן אליין, וואס האט געוואלט מאכן זיינע ווערק מער צוטריטלעך פארן ענגלישן לייענער. 
 אין משך פון עטלעכע יארהונדערט האט יידיש געלעבט אין מיטן פארשיידענע קולטורעלע און לינגוויסטישע סביבות, וואס האבן באווירקט די אנטוויקלונג פון דער יידישער קולטור. אין יעדער סביבה איז אויפגעקומען אן אייגענער שטייגער פון איבערזעצן פון יידיש און אויף יידיש. יעדער איבערזעצונג־שטייגער האט זיין אייגן פנים. דער ווייטערדיקער קיום פון יידיש ווי א וועלטשפראך איז אפהענגיק פון דעם כמות און איכות פון איבערזעצונגען אויף פארשידענע שפראכן. דערפאר איז די טעמע, יידיש און דאס געביט פון איבערזעצונק, אזא וויכטיקע. 
