 
 קליינע מענטשעלעך מיט קליינע השגות: א פארשטערטע חתונה 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
ווי אזוי זאל זיך נח צעלניקער נישט פרייען אז גאט האט אים געהאלפן, ער גיט אויס דאס לעצטע קינד, ער מאכט חתונה די יינגסטע
טאכטער?
    
פאר וועמען?
    
למאי נפקא־מינה ― צי פאר ברוכן, צי פאר זרחן, צי פאר פייטלען,
צי פאר טרייטלען? ― אויסגעגעבן, חתונה געמאכט ― און אן עק!
    
מיינט איר דאך, אז נח צעלניקער איז אזא פאטער וואס פטרט אראפ
א טאכטער, א הארב פון די פלייצעס, גלאט אזוי, אבי פטור געווארן?
האט איר א טעות!
    
אזא פאטער, ווי נח האט איר נישט דעם צווייטן אין דער וועלט.
    
דאס גאנצע לעבן זיינס האט ער מקריב געווען פון די קינדערס וועגן:
געהארעוועט, אויסגעריסן געווארן. גאנצע טעג אף דער היץ, גאנצע נעכט
אפן פראסט, זיך געשלעפט אין רעגנס און אין בלאטעס, שוין געלעגן וויפל
מאל אונטערן וואגן אויך, א פאר מאל ווינטער אין א פאלאנקע, זיך צוגעקילט די לונג, באקומען א מאדנע הוסט ― איר פרעגט, ווי אזוי מע ווערט
פארשווארצט? אנו פרוווט אויסהאלטן א ווייב מיט קינדער פון א צעלניק־קראם, א „גאלאנטעריי־געשעפט״, אין כתרילעווקע!
    
אז די קינדער זיינען געווען קלייניטשקע, פלעגט זיך נח אליין שלאגן
מיט זיי קאפ אן וואנט: וויקלען, האדעווען, צוואגן ― אלצדינג.
    
וועט איר דאך פרעגן: ווו איז געווען די מאמע זייערע?
    
די מאמע זייערע, זעלדע, איז געווען פארנומען אין געשעפט, מער
צווישן פריצים; ער ― אין שטאט, זי ― אין דער סביבה.
    
פארוואס עפעס זי, נישט ער? זי פארשטייט די שפראך, קען ריידן
מיט א פריץ, א בריה אף אפזעצן א שטיקל סחורה אין דער פרעמד.
    
מיט דער שטאט קאן זעלדע נישט האנדלען. אנקוקן קאן זי נישט
די כתרילעווקער קונים ― זיי זיינען צו קלוג! פריצים ― די זיינען
גאר אנדערע מענטשן. א פריץ, אז מע זאגט אים „יאק באגא קאכאם״
― גלייבט ער, און א כתרילעווקער ייד, איר זאלט פאר אים, שונאי־ציון,
כאפן די ערד, וועט ער אייך ענטפערן מיט א שמייכעלע:
    
― למאי זאלט איר זיך שווערן? איר זייט בא מיר באגלייבט אן
א שבועה!...
    
נדן גיט נח צעלניקער דער יינגסטער טאכטער זיינער פינף און זיבעציק; דאס הייסט, צוזאגן האט ער צוגעזאגט ק″ן, פינף און זיבעציק
בשעת תנאים, און פינף און זיבעציק שפעטער, „לכשירחיב״...
    
איז אבער דער „לכשירחיב״ נאך נישט געקומען.
    
אף דעם „לכשירחיב״ קוקט ארויס גאנץ כתרילעווקע שוין א שאק
מיט יארן, און נישטא אים.
    
ער וועט אמאל קומען, צי ניין? עס קאן זיין! מיט וואס איז ער
ערגער פון משיחן? ווארטן דען נישט יידן אף משיחן?...
    
קיצור־הדבר, זייט זיכער, דער שידוך וועט זיך איבער נדן נישט
צעגיין. ווארעם ס׳איז א היימישע זאך: די מחותנים קענען זיך און
האבן זיך ליב; די מחותנתטעס קענען זיך און האבן זיך ליב; חתן־כלה
קענען זיך און האבן זיך ליב...
    
איך האב מיך שיער נישט ארויסגעכאפט מיט א ווארט! אז איר
וועט מיר צוזאגן, אז עס וועט זיין בסוד, וועל איך אייך עפעס דערציילן.
    
נאך איידער ס׳איז איינגעפאלן רב שלום־שכנא דעם שדכן, ער זאל
ריידן דעם דאזיקן שידוך, האבן זיך חתן־כלה שוין לאנג געקענט און
געשריבן בריוולעך, וואס זיי אליין טאקע האבן זיך איינס דאס אנדערע
איבערגעגעבן.
    
ער האט געלערנט אין חדר, און זי איז געשטאנען אין קלייט.
    
איינמאל גייט ער פארביי מיטן תפילין־זעקל אין בית־מדרש אריין,
ראש־חודש איז דאס געווען, דערזעט ער זי שטיין בא דער טיר אין א
רויט סיצן קליידל, וואס זי אליין טאקע האט דאס אויפגענייט, מיט א
ווייס געשטיקט שאלעכל אפן קאפ, אויך איר אייגענע ארבעט, און אירע
שיינע שווארצע גרויסע אויגן קוקן גלייך אף אים און שמייכלען.
    
האט זיך אים אויסגעדאכט, אז דאס קוקט זי אף אים. די זון האט
געסמאליעט, און א ווארעם ווינטל האט זיך פארגנבעט, א גלעט געטאן
די פאה, און ער האט א מורקע געטאן: „פריידל ― א היפשע נקבה!״...
    
האט ער נאכדעם נישט געקאנט דאוונען ― זי איז אים געשטאנען
פאר די אויגן.
    
סאמע צו הלל, צו „מן־המצר״, דערמאנט ער זיך אן דעם צעלניקערס
טאכטער און אן אירע שיינע שווארצע גרויסע אויגן, צעשאקלט ער זיך
און שרייט דעם „מן־המצר״ אף א קול, טאמער וועט ער פארגעסן.
    
ער גייט פון בית־המדרש אהיים און קוקט אהין, טאמער וועט ער דערזען פריידלען.
    
ער קומט אין חדר אריין, נעמט זיך צו דער גמרא, קוקט אריין אין
תוספות ― דערזעט ער פריידלען.
    
באנאכט אין חלום זעט ער פריידלען ― אומעטום פריידל!
    
רב שלום־שכנא דער שדכן איז געפאלן אף א גלייכער זאך. ער איז
געקומען צו נח צעלניקער אין קלייט אריין אים פארלייגן דעם שידוך פאר
זיין יינגסטער טאכטער מיט ברוך בן־ציונס יינגל דוד, און האט ארויסגענומען דאס פושקעלע טאבעקע און אנגעהויבן אויסרעכענען, וואס פאר
אן אנטיק ער האט אים געבראכט צו טראגן פאר זיין טאכטער. האט זיך
פריידל געמוזט אפקערן אן א זייט, מע זאל נישט זען, ווי זי איז רויט
געווארן.
    
בא איר אפן ווייסן האלדז, פארשטייט איר מיך, איז געהאנגען א
בענדל, און אפן בענדל איז געהאנגען א קניפל, און אין דעם קניפל האט
זיך געפונען א בריוול, און אין בריוול איז געשטאנען געשריבן אף יידיש
מיט זייער א שיינער האנטשריפט, מיט ציקלעך און מיט קוועטשלעך
און מיט דריידלעך, די דאזיקע ווערטער:
    
 „טייערסטע און ליבסטע נשמה! מיין פריינט און מיין
    
 קרוין, מיין חיות און מיין לעבן! פריידל. געזונט זאלסטו
    
 זיין! ווען אונדזער טייך זאל זיין פון גאלע טינט, און דער
    
 וואלד זאל זיין גאלע פענעס, און די גאנצע וועלט זאל
    
 זיין פאפיר, און איך זאל שרייבן צו דיר גאנצע טעג מיט
    
 גאנצע נעכט, וואלט איך דיר נישט געקאנט ארויסשרייבן
    
 קיין צענטויזנט־חלק אפילו פון דעם, וואס מיין הארץ טוט
    
 פילן צו דיר פון דער ערשטער מינוט אן, וואס איך האב
    
 דערזען דיין ליכטיק פנים, וואס איז שענער פון דער זון,
    
 און דערהערט דיין זיס קול, וואס איז זיסער פונעם זיסטן
    
 וויין...״
 און אזוי ווייטער.
    
דאס פארל האט לאנג־לאנג ארויסגעקוקט אף רב שלום־שכנא דעם
שדכן, ער זאל פאלן אפן שידוך. און אז דער שידוך איז געווארן א שידוך,
האט דער חתן געשיקט דער כלה א פאר גאלדענע אוירינגלעך פאר פופצן קארבן, און די כלה האט אויסגענייט דעם חתן מיט זילבער אף
סאמעט א ניי תפילין־זעקל, א מגן־דוד מיט צוויי לייבן און מיט א קרוין
פון אויבן, וואס מע האט דאס באדארפט אנקוקן אף חידושים!
    
קיין גלייכן איז נישט געווען צו דעם פארל אף דער וועלט. שטיל,
אן ווערטער, האבן זיי געציילט די וואכן, די טעג, די שעות, די מינוטן
צו דער חופה ― אף שבת־נחמו איז אפגעשטעלט געווארן די חתונה ―
און די גליקלעכע צייט איז געקומען, אין א גוטער שעה, א מזלדיקער
שעה.
    
ווער עס האט נישט געזען זעלדע די צעלניקערן אינעם טאג פון איר
פריידלס חופה ארומלויפן מיטן זיידענעם טיכל, פארבונדן פון יענער
זייט האלדז מיט צוויי שפיצן, און שרייען מיט א הייזעריק קול: „ווו
איז ערגעץ נח, וויסט איז מיר?״ ― דער האט קיין שיינס נישט געזען
און דער פארשטייט נישט, וואס הייסט „פארטארעראמט!״
    
― חתן־כלה פאסטן, ― האט זי געשריגן מיט א קוויטש ― און
אים האט דער גוטער יאר! נח, ווו ביסטו ערגעץ? געוואלד, נח, איך
וועל דאס נישט אויסהאלטן, נח!
    
― ווו איז דער מחותן? ― האבן איר געהאלפן שרייען חתנס צד.
― שוין צייט באזעצן די כלה! ווו איז דער מחותן?
    
און דער „מחותן״ איז געזעסן אין א ווינקעלע; ער האט זיך פארקליבן אהין מיט א גוטן ברודער, רב משה־יוסי דעם רבס איידעם, און
דערציילט אים אויס זיין ביטער הארץ, וואס פאר א פארשטערטע חתונה
ער האט.
    
אלע טעכטער, קיין עין־הרע, חתונה געמאכט, ווי עס געהער צו זיין;
אלע מאל אראפגעבראכט די יעהופעצער כלי־זמר; געקומען צו דער מיזינקע ― נישטא קיין כלי־זמר! א כאפנדיקע חתונה! א פארשטערטע
חתונה!
    
 משה־יוסי דעם רבס איידעם גלעט זיך דאס בערדל, קוקט מיט
שמייכלדיקע אייגעלעך אף דעם נארישן מחותן און זאגט צו אים:
    
― אט האט איר דאך כלי־זמר. די היגע כלי־זמר זיינען דען קיין
כלי־זמר נישט?
    
― אויך מיר כלי־זמר! ― מאכט צו אים נח. ― א חתונה אן
יעהופעצער כלי־זמר!
    
ווען נח ווייס דאס פריער, אז די יעהופעצער כלי־זמר וועלן נישט
קאנען זיין, לייגט ער אפ די חתונה אף חצי אלול.
    
שפעטער, נאך דער חופה, האט ער ווידער נישט געסטייעט.
    
― ווו איז נח? ― שרייט כלהס צד.
    
― ווו איז דער מחותן? ― שרייט חתנס צד.
    
― דער מחותן? דער מחותן?
    
זעלדע געפינט אים און גיט אים א רעכטן פסק, טוט א פלעסק
בשעת מעשה מיט די הענט:
    
― שיין מאכסטו חתונה די מיזינקע, וויי איז מיר!
    
― אן די יעהופעצער כלי־זמר ― מאכט נח ― איז דאס בא מיר א
לוויה, נישט קיין חתונה, א פארשטערטע חתונה!
    
― גאט איז מיט דיר, נח, וואס רעדסטו, נח? ― זאגט צו אים
זעלדע מיט פייער. ― כתרילעווקער כלי־זמר זיינען קיין יידן נישט?
כתרילעווקער כלי־זמר האבן קיין קינדער נישט? כתרילעווקער כלי־זמר
באדארפן נישט עסן? אי־פע ― שעמען מעגסטו זיך, שעמען אין דיין
ווייטן האלדז אריין!... רב יהושע־העשל, א פריילעכס!
    
און רב יהושע־העשל דער כלי־זמר, אן עלטערער ייד מיט א וואטאווער קאפאטע, מיט גראבע פאות און מיט א לאנגן טלית־קטן, טוט א
קלאפ מיטן סמיטשיק איבערן פידל, און א ווונק צו דער חברה ― און
כתרילעווקער כלי־זמר באווייזן, אז זיי זיינען אויך נישט קיין „יאלדן״;
זיי שפילן א פריילעכס, ארבעטן אף אלע כלים, רייסן די סטרונעס, ברומען אפן באס, בלאזן אין די טרומייטן, פייפן אף די פלייטן, קלאפן אין
די טאצן. דער עולם פלעסקעט צו מיט די הענט, צעשפרייט זיך, מאכט
די ראד גרעסער און גרעסער. די מחותנים מיט די מחותנתטעס פון ביידע
צדדים נעמען זיך פאר די הענט און מע גייט א פריילעכס.
  
געשריבן אין יאר 1902.
    
זיידל רב שעיהס איז א יונגערמאן, וואס זיצט אף קעסט, טוט נישט
קיין האנט אין קאלט וואסער, זיצט און לערנט, כאטש ער האט שוין
עטלעכע קינדער. נאר וואס האט ער צו דאגהן, אז ער איז א בן יחיד,
און רב שעיה איז א ייד א נגיד ― איבער הונדערט און צוואנציק יאר
איז דאס אינגאנצן זיינס.
    
רב שעיה איז כל־ימיו געווען א ייד א בעל־הלוואה. זיין „קאפיטאל״
איז געווען צעווארפן איבער דער גאנצער שטאט. ס׳איז נישט געווען איין
כתרילעווקער, וואס זאל נישט זיין שולדיק רב שעיהן קיין געלט. און
דערפאר האט בא אים אין שטוב תמיד געקאכט, ווי אין א קעסעל: דער
אריין, דער ארויס, דארט גענומען, דא געגעבן.
    
ס׳איז בא אים געווען, להבדיל, א „קאנטאר״, א „באנק״ ― א באנק,
נאר אן געפארבטע טישן און טישלעך, אן מענטשן א סך מיט ווייסע
מאנישקעס, מיט פארדרייטע וואנצעס און מיט לאנגע נעגל, אן פענצטערלעך מיט גראטעס, אן אייזערנע שאפעס און אן מוראדיקע קאנטאביכער
און גראסביכער, וואס מע קאן מיט זיי הרגענען א מענטשן.
    
בא רב שעיהן אין שטוב איז געשטאנען נאר איין טישל, אפן טישל
איז געשטאנען א „טינטערל״ מיט א „זעמדערל״, און איטלעכס מאל,
וואס מע האט באדארפט פארשרייבן, פלעגט מען מוזן אנשפייען אין
„טינטערל״, ווארעם אנדערש האט דאס נישט געוואלט געבן קיין טינט.
און ווייטער איז געווען אין טישל א טישקעסטל מיט צוויי רינגלעך מיט
א גרויסן שלאס. דארט, אין טישקעסטל, איז געווען דאס „קאנטאבוך״
מיט אלע חשבונות, וואס רב שעיה אליין טאקע האט זיי געפירט על־פי
זיין אייגענער בוכהאלטעריע. היינו, ווי אזוי?
    
דאס ביכל איז באשטאנען פון צוויי און פופציק בלעטלעך, אף יעדן
 
 