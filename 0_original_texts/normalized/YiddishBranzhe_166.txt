

די פארווינדלונג פון א דענקמאל אין סינסינאטי 



 by באריס סאנדלער 
May 1, 2020May 1, 2020 Filed under:
ליטעראטור
פראזע 

מישע שאפירא
די פארווינדלונג פון א דענקמאל אין סינסינאטי
ווען איך האב געארבעט אין קאלומבוס ביים אהייא־סטייט אוניווערסיטעט אין די 1990ער יארן, איז געווען אן אויסשטעלונג פון ראבערט מאפלטארפס פאטאגראפיעס. מאפלטארפ איז זייער אן אינטערעסאנטער פאטאגראף. גיט א קוק אויף זיינע בילדער פון בלומען. צי זיינען זיי סעקסועל אדער נאר סענסועל? מע קען באלד זען, אז ער איז טאקע א בקי אין ליכט און שאטן. ער איז אין דעם א קלאסיציסט. ער האט אויך פאטאגראפירט די סעקסועלע פחדנים פון מיטלדיקער אמעריקע. ער האט זיי פאטאגראפירט אי גענוי, אי מיטן זעלביקן קלאסיציסטישן אויג. אט איז א בילד פון א שווארצן מענטש מיט א גרויסן (שוין איין מאל גרויס!) אבר, וואס האלט א קליינע ווייסע באלעט־טענצערין, וועלכע שטייט „ענ־פוינט‟. עס איז פאראן דא א רעטעניש: פאר וואס האט די קאטוילישע קירך נישט ליב געהאט די אויסשטעלונג? ווייל מע קען עס נישט זען, אבער עס איז דא א קאנדאם אויף דער פויסט.
סינסינאטי איז א טייל פון די דרומדיקע שטאטן און זייער א קאנסערוואטיווע געגנט. פארשטייט זיך, אז ס׳איז געווארן א גרויסער טומל. דער פראקוראר האט געלאזט אין גאנג קרימינעלע באשולדיקונגען קעגן דעם מוזיי און האט געפרוווט צו קאנפיסקירן אלע בילדער פונעם פאטאגראף. א סך מענטשן האבן דעמאנסטרירט קעגן דער אויסשטעלונג.
דער מוזיי האט זיך געפונען לעבן דעם פאנטאן־פלאץ. אז מע האט געוואלט דעמאנסטרירן קעגן דעם מוזיי, האט מען געמוזט פארבייגיין דעם הונדערטצוואנציק־יאריקן פאנטאן מיט א נאקעט קינד און א פרוי מיט שיינע אנטבלויזטע בריסט. דאס איז אפשר דער סימבאל פון סינסינאטי. און דא איז מיר איינגעפאלן א געדאנק: איך מוז פארווינדלען דאס קינד און אנטאן די פרוי אין א „ביקיני‟.
אוודאי האב איך מורא געהאט. מע קען דאך מיך ארעסטירן. איך האב געזאגט צו זיך אליין: „שאפירא, אז דו ווייסט וואס צו טאן און וועסט עס נישט טאן נאר ווייל דו האסט מורא, וועסטו אויף אייביק פארלירן די רעכט זיך צו באקלאגן.‟ דאס איז געווען אין גאנצן נישט צום דערלאזן!
איך האב געמאכט א ווינדל. איך האב געמאכט א „ביקיני‟. און איך האב אנגעטאן סינסינאטי!
מע האט מיך טאקע ארעסטירט. איך בין געזעסן אין דעם פאליציי־אויטא אין האנט־קייטלעך, און די פאליציי־לייט האבן געפרעגט איינער דעם אנדערן, וואס וועט זיין דער גענויער אנקלאג. אוודאי, בין איך געווען שולדיק, אבער אין וואס?
סוף־כל-סוף, האט מען מיך ארויסגעלאזט אויף נאמנות. איך בין פארבייגעגאנגען דעם פאנטאן. פון דער פרוי און קינד האט מען אראפגענומען „מיין שטיקל ארבעט‟, און איך האב געטראכט: „איצט וועט שוין וועגן דעם קיינער קיינמאל נישט וויסן, אבער איך האב עס פארט געטאן!‟
פונקט דעמאלט, ווען איך בין צוריק געקומען אהיים אין קאלומבוס, האט אנגעקלונגען דער טעלעפאן. עס איז געווען א רעפארטער פון סינסינאטי. מסתמא, איז ער געגאנגען אין דער פאליציי־סטאנציע און געטענהט: „וואס זאגט איר? איר האט ארעסטירט א פראפעסאר פון מאטעמאטיק, וואס האט פארווינדלט א נאקעטע סטאטוע?!‟
א קיצור, די מעשה איז ארויס איבערן נייעס־טיקער. איך האב שפעטער געהערט פון מענטשן פון פארשיידענע ערטער אין אמעריקע און אויך פון א קאלעגע, וואס האט געהערט וועגן דעם אויף דער פוילישער טעלעוויזיע.
דעם וואס מע האט נישט דערציילט
איך בין געווען א „רויט־געוויקלט‟ עופעלע, דאס הייסט, א קינד פון קאמוניסטן. ווען טאטע־מאמע זיינען געווען יונגע מענטשן, האבן זיי געוווינט אין ניו־יארק אויפן אונטערשטן איסט־סייד און אנטייל גענומען אין די לינקע פאליטישע, קינסטלערישע און טעאטער־קרייזן. מיינע קינדער־יארן זיינען אויסגעפאלן אויף דער מאקארטי־תקופה. מ׳האט באהאלטן די „רויטע‟ ביכער אויפן בוידעם, געמאכט פלענער אנטלויפן קיין קאנאדע, אויב מאקארטי וואלט אנגערופן זייערע נעמען און מע האט מער נישט גערעדט פון די אמאליקע צייטן.
ווען כ׳האב געוווינט אין אויסטראליע, האב איך דארט געטראפן א מאריאנעטן־מאכערין. כ׳האב זייער א סך געטראכט וועגן מאריאנעטן, און איך האב באשלאסן, אז עס איז נישט צוליב שפראך, וואס מיר זיינען מענטשן. עס קען זיין, אז אויך חיות האבן שפראך. מיר זיינען מענטשן, ווייל מיר האבן מאריאנעטן. א חיה, וואס מאכט און מאניפולירט אן אימאזש פון זיך אליין, איז א מענטש.
איך האב דעמאלט אנגעשריבן א קורצע פיעסע וועגן א פאר מאריאנעטן, וואס שטאמען פון פאלעאליטישע צייטן. זינט דעמאלט האבן זיי געפרוווט צו אוואנסירן געשיכטע. עס איז אפשר געווען די שווערסטע זאך וואס איך האב געשריבן. האלב פון מיין דאקטאראט איז באשטאנען פון א הונדערט האנט־געשריבענע זייטלעך אלגעברע. דאס קליינע פיעסעלע איז געווען פונקט אזוי שווער צו שרייבן.
איך האב דערציילט א קליינע מעשה ווי א הינטער־געשיכטע צו דער פיעסע. מיר זיינען אלע געזעסן אין א הייל ארום דעם פייער. דער שאמאן האט גענומען א פעל אין איין האנט און א פאר פעדערן אין דער אנדערער האנט, און אז די פעל איז געווארן א חיה, זיינען די פעדערן געווארן א פויגל, און אז די פעדערן זיינען געווארן א גייסט, איז די פעל געווארן א שד. און אין דעם מאמענט האט זיך אלץ אנגעהויבן, ווייל ס׳איז געווען צום ערשטן מאל, אז עפעס אויף דער ערד איז געווען נישט נאר אט דאס וואס עס איז געווען.
מיר האבן געשפילט די פיעסע אין א קליינעם טעאטער „אף בראדוויי‟ אדער אפשר „אף אף בראדוויי‟. מערי קערינס האט געשפילט די ראלע פון טיירישיע, און איך —פון טאליסמאן. עס איז געווען א רירנדיקע איבערלעבונג.
מיט א צענדליק יאר שפעטער בין איך געווויר געווארן וועגן דעם אמאליקן „מאדיקוט־טעאטער‟, א לינקער יידישער מאריאנעטן־טעאטער אויף דער איסט־סייד אין די צוואנציקער און דרייסיקער יארן. איך דערלאז, אז טאטע־מאמע זיינען געווען אין אט דעם טעאטער און האבן אים שטארק ליב געהאט. איך בין זיכער, אז זיי האבן קיינמאל נישט דערציילט וועגן דעם. נאך אין א פאר יאר ארום האב איך אויפגעעפנט משה־לייב האלפערנס „די גאלדענע פאווע‟ און געפונען דארט די פאלגנדיקע צייכענונג פון יאסל קוטלערן (דער „קוט‟ פון „מאדיקוט‟). אט איז דער שאמאן פאר דעם פייער פאר די היילמענטשן.
איך גלייב נישט זייער שטארק אין פרוידן אדער אין יונגן, אבער וואס קען מען טאן? ראיות זיינען ראיות.

ערשטע פובליקאציע אין „יידיש־בראנזשע‟
מישע שאפירא איז א געבוירענער אין אמעריקע. נאכן אויספרווון עטלעכע פראפעסיעס האט ער סוף־כל־סוף פארשטאנען, אז זיין בארוף ליגט אין תחום פון מאטעמאטיק. איצט וווינט ער אין לאנדאן, ווו ער פארנעמט זיך מיט ביאאינפארמאטיק. .


Share this:TwitterFacebookPrintLike this:Like Loading...

Related
 


Tagged: fasadliteraturestoryYiddish 
Post navigation


Previous Post
מיין יידישע מאמע 

Next Post
נאטיצן פונעם רעדאקטאר — 32 



