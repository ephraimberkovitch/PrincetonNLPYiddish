

אויטאגראף — משה לעמסטער 



 by borisbud 
January 16, 2018February 3, 2020 Filed under:
ווידעא 


טייערער באריע!
אט האלט איך אין די הענט דיין ערשטלינג, דאס ביכל „טרעפלעך ארויף צו א נס‟. דו שרייבסט: „…דער לייטער שטייט שוין ביי דער וואנט. די לייטער־טרעפלעך פירן ארויף, צום בוידעם און איך דארף נאר ארויפקריכן, א שפאר טאן דאס טירל, וועט זיך עס באלד… אויפמאכן‟. און ווייטער: „איך שטיי אויף א בענקעלע און זע פון אט דעם פענצטערל א גרויס שטיקל הימל…‟ איצט, באריע, שוין אין ניו־יארק, צווישן די הויכע הימלקראצערס איז אויסגעוואקסן דיין אייגענע הויכע געביידע, וואס הייסט „70 יאר‟. אויף דיין לייטער פונעם לעבן האסטו פאוואליטשקע אויפגעהויבן זיך צו דער הייך פון 70 יאר! און ווי א מאל אין די ווייטע קינדער־יארן וועסטו פון דער הייך זען א ניי גרויס שטיקל הימל, א ניי גרויס שטיקל וועלט. דא אויף דער 70־יעריקער הייך וועלן זיך ווידער א מאל איבערקרייצן דיין צוקונפט מיט דיין פארגאנגענהייט און סע וועלן געשען נייע נסים; און די נייע נסים וועלן דיר העלפן צו באזיגן נייע הייכן סיי אין לעבן סיי אין ליטעראטור. 
דיין לייטער פונעם לעבן באשטייט פון ווונדערלעכע טרעפלעך! און די טרעפלעך זענען דיינע ביכער. נאר אויך דיין יעדער ביכל איז א טרעפל אין דיין שאפונג. דו שטייסט ניט אויפן ארט. דו אין דיינע דערציילונגען, ראמאנען עפענען פארן לייענער אלץ נייע זייטן, נייע ווינקעלעך פון דער ארומיקער וועלט, און פון דעם מענטשן גופא, פון זיין הארץ און נשמה. 
א מאל אין שטעטעלע בעלץ האסטו געטרוימט צו באזיגן די גרויסע וועלט. און דיין טרוים, מיין איך, האט זיך אויסגעפילט. איצט, ווען דו געפינסט זיך אין דער שטאט ניו־יארק, מע קאן זאגן, אויפן דאך פון דער וועלט, האסטו, פארשטייט זיך, נייע טרוימען, קוקסטו, ווי א מאל אין די קינדער־יארן, ווייטער, און עס עפענען זיך פאר דיר נייע האריזאנטן, נייע הימלען און איך בין זיכער, אז אויך זיי, אט די נייע הייכן, וועסטו אוודאי באזיגן. ווייל דו ביסט לויט דיין שטייגער א באזיגער! ווייל דו פארמאגסט אן אומאויסשעפלעכן שעפערישן כוח און שעפערישע צילגעווענדקייט! 
נאר מיר פארגעסן ניט, אז דו ביסט אויך א פראפעסיאנעלער פידלער. איצט וועסטו זיין א פידלער אויפן דאך פון דיין זיבעציקיעריקייט. 
אויפן דאך פון דיינע זיבעציק יאר
וועסטו שפילן ווייטער באגייסטערט
מיטן סמיטשיק — יידיש ווארט
אויף די סטרונעס — פאפירענע זייטלעך.
אלץ העכער — א טרעפ נאך א טרעפל,
דיין שפיל ווירטואז איז און זיכער!
און עס גיסט זיך די מוזיק פון לעבן
פון דיינע סטראדיווארי־ביכער.
טייערער באריע! כ׳דערמאן זיך, אז אונדזער לערער: דיינער און מיינער, דער יידישער שרייבער יחיאל שרייבמאן, ווען ער איז אלט געווארן 83 יאר האט מיר געזאגט: „83 יאר איז די עלטער פון דער צווייטער בער־מיצבה‟, מיינענדיק, אז 70 יאר איז דער נייער אנהייב פונעם לעבן. איז הייסט עס, דו הייבסט אן דיין לעבן פון ס׳ניי, פון נול! דו ווערסט געבוירן פון ס׳ניי. ווינטש איך דיר אויף דעם נייעם וועג געזונט און נאך א מאל געזונט! שעפערישע דערפאלגן, געראטענע ביכער, וואס וועלן זיין טרעפלעך אויף דיין לייטער פון לעבן ארויף, צו נייע, שיינע נסים!
פארשטייט זיך, אז כ׳מוז דערמאנען די ליד וועגן דיין שטעטעלע בעלץ, נאר מיט נייע ווערטער:
בעלץ, באריע סאנדלערס בעלץ,
ווו ער האט א מאל
זיינע קינדערשע יארן פארבראכט.
זענט איר א מאל געווען אין בעלץ,
אין באריעס שטעטעלע בעלץ
אויף יענעם בוידעם און דאך,
ווו ער האט געהאט
שיינע חלומות א סך?
טייערער באריע! כ׳ווינטש דיר נייע, פרישע חלומות, נסים נייע און — לחיים!

Share this:TwitterFacebookPrintLike this:Like Loading...

Related
 


Tagged: video 
Post navigation


Previous Post
אויטאגראף — מאטל דידנער 

Next Post
„א גוט מארגן!‟ — Good Morning! 



