 
 פונעם יאריד: די משפחה 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
אנדערן געהער זיך ניט אן: איר מיידלשער נאמען „פייגעלע־אשמדאי״
איז איר פארבליבן אף אייביק. וועגן דעם האבן שוין געזארגט נחום וועוויקס קונדסים, און מער פון אלע ― דער מיטלסטער און דער גרעסטער
קונדס, דער שרייבער פון די דאזיקע געשיכטעס.
    
16
  
ד י מ ש פ ח ה
    
דריי ברידער ― דריי פארשיידענע טיפן ― א „דיעלא״ מיט „קאזנא״. ―
    
 דער פעטער פיניע טאנצט אף לייכטער.
    
דער פאטער פונעם העלד פון די דאזיקע באשרייבונגען, נחום וועוויקס, האט געהאט נאך צוויי ברידער: פיניע וועוויקס און ניסל וועוויקס
― דער וואס איז אויבן דערמאנט. און אן אנטיק איז דאס, וואס יעדער
פון די דריי ברידער איז זיך געווען א טיפ פאר זיך און קיין ברעקל נישט
געראטן איינס אין דאס אנדערע. דער עלטערער, נחום וועוויקס, איז געווען, ווי מיר ווייסן שוין, א מישמאש פון א חסיד און א משכיל, א פילאזאף און א שיינער דאווענער, א למדן און א חקרן, און בטבע א מענטש
א שטילער, א פארבארגענער און א גרויסער בעל־מרה־שחורה. דער אנדערער, פיניע וועוויקס, ― דער איז געווען שוין גאר א גרויסער ירא־שמים, מיט גאר א לאנגן טלית־קטן, א שיינער ייד, איך מיין טאקע א
שיינער אפן פנים, מיט א שיינער בארד, שיינע, שמייכלענדיקע אויגן,
און בטבע זייער א לעבעדיקער, א מענטש, וואס קהלט זיך, א קאכלעפל, א
בריה א מוהל, חלילה נישט צוליב געלט, נאר פשוט לשם מצווה. מיט איינעם ווארט, דאס איז געווען א ייד פון הו־הא, שטענדיק פארטראגן אין
פרעמדע געשעפטן, לאדענישן, דולענישן, פארלאזענישן, אויסגלייכענישן,
אלמנות, יתומים און גלאט ארעמעלייט. היינט ווו איז עפעס גבאות אין
בית־המדרש, אין קלויז, אין חברה־קדישא, אין חברה־משניות און חברה־תהלים? איך האב מורא, אז דאס איז בא אים געווען טייערער פון אן אייגענעם מארק אדער א יאריד. רבי־געלט האט דאס אים אויך געקאסט גענוג.
נאר וויבאלד ס׳איז א מצווה, וואס מאכט דאס אויס? אדרבה, וואס מער
עס קאסט רבי־געלט, אלץ גרעסער איז די מצווה, און באקלאגן זיך דערויף טאר מען נישט, ווארעם דעמאלט איז שוין די מצווה אויס מצווה.
    
למשל, עס געדענקט זיך א מעשה: איינמאל האט געזאלט זיין „טארגעס״ אף דער „פאטשט״. בכדי מע זאל זיך ניט שמייסן אין די מקחים און
מע זאל צו דער פאטשט ניט דערלייגן קיין געלט, זיינען יידן געפאלן אף
א המצאה, אז דער וואס וויל נעמען די פאטשט, זאל צעטיילן צווישן די
קאנקורענטן א געוויסע סומע געלט, וועט מען אים נישט קאליע מאכן די
מקחים. נאר די קאנקורענטן אליין וועט מען דאך ניט גלייבן, לייגט מען
איין דאס געלט אין א זיכערן ארט און מע גייט אף די טארגעס. און וואס
קאן זיין נאך א מער זיכערער ארט, ווי בא פיניע וועוויקס? האט מען איינגעלייגט בא אים דאס געלט און מע איז אוועק אף טארגעס, און דער וואס
האט דאס געלט איינגעלייגט האט אפגעטאן א שפיצל, זיך כלומרשט פון די
טארגעס ארויסגעגליטשט, דאס געלט אפגענומען און ערשט דערנאך ארויסגעשטעלט אלעמען א שיינע פייג. אוודאי האבן די קאנקורענטן געמסרט
ווו מען דארף, און מע האט צום ערשטן א נעם געגעבן זיך צו יענעם
פארשוין, וואס האט דאס געלט געגעבן, און דערנאך צום צווייטן פארשוין, וואס דאס געלט איז געווען בא אים איינגעלייגט: רב ייד, זייט־זשע
מוחל, וואס איז דא געווען פאר א מעשה? האט זיי נעבעך פיניע וועוויקס דערציילט די מעשה, ווי דער אמת איז. האט מען אים געמשפט פאר
באגנבהנען „קאזנא״, און דאס גליק איז געווען, וואס אפן ארט פון
טורמע האט מען אים אפגעמשפט נאר מיט געלט־שטראף.
    
מיינט איר אוודאי, אז דאס האט אים אנגעלערנט? האט איר א
טעות. יענעמס געשעפטן, דארט ווו סע שמעקט מיט קהל און מיט א טובה
פאר א יידן, זיינען בילכער פון אייגענע געשעפטן. אוועקווארפן, למשל, א
מארק אדער א יאריד און לויפן אף א ברית ― פון דעם שמועסט מען
ניט. דערויף איז מען דאך עפעס א מוהל בא יידן. אדער חתונה מאכן אן
ארעמע יתומה און טאנצן מיט די ארעמע מחותנים א גאנצע נאכט ―
דאס איז דאך אוודאי א גרויסע מצווה, וואס ניט אפט קומט עס צו דער
האנט.
    
ריידנדיק פון טאנצן, איז שווער זיך איינצוהאלטן און נישט באווונדערן, פון וואנען האט זיך גענומען צו אט אזא יידן א ירא־שמים, ער זאל
קאנען טאנצן, און נאך אזוי שיין טאנצן? ווו האט ער זיך דאס אזוי
געלערנט, למשל? און ווער איז געווען זיין רבי יענע יארן? טאנצן א
„חסיד״, א „קאזאק״ און א „פאניע״ ― פון דעם איז אפגערעדט.
    
― שטיל זאל זיין! רב פיניע וועוויקס וועט טאנצן א חסיד!
    
― צערוקט זיך, עולם! רב פיניע וועוויקס וועט גיין א קאזאק!
    
אדער:
    
― ווייבער, אף א זייט! רב פיניע וועוויקס וועט אונדז ווייזן א
פאניע!
    
און דער גאנצער עולם צערוקט זיך, מאכט א ווארע. און דער פעטער פיניע „טאנצט א חסיד״, „גייט א קאזאק״, אדער ער „ווייזט א פאניע״,
און דער עולם שטייט אף קעפ. עין לא ראתה!
    
וואס ארעמער ס׳איז געווען די חתונה, אלץ גרעסער איז געווען די
שמחה. דאס הייסט, וואס די מחותנים זיינען געווען גרעסערע ארעמעלייט,
אלץ מער האט דארט דער פעטער פיניע געטאנצט און באוויזן אזעלכע
קונצן, וואס טאקע עין לא ראתה ― און טאקע נאר לשם מצווה, בכדי צו
משמח זיין חתן־כלה. מע האט באדארפט אף חידושים גיין זען פיניע
וועוויקס, ווי ער טאנצט „אף לייכטער״ מיט ברענענדיקע ליכט, אדער
„אף א שפיגל״, און אזוי גרינג, אזוי גראציעז, ווי דער גרעסטער פון די
היינטיקע טענצער פון דער וועלט. אזא מין טאנצן וואלט מען היינטיקע
צייטן געקאנט ווייזן אף בילעטן און מאכן א סך געלט. די קאפאטע אראפגעווארפן, דעם טלית־קטן ארויסגעצויגן, די ארבל פארקאטשעט, די הויזן
במילא אריינגעשטעקט אין די שטיוול, און די פיס קוים־קוים וואס זיי
בארירן די ערד, און דער קאפ איז פארווארפן ארויף, די אויגן צו, אפן
פנים זעט מען התפעלות מיט התרוממות, ווי בשעת דאוונען און די כלי־זמר שפילן א יידישע זאך, און דער עולם פליעסקעט, און די ראד ווערט
אלע מאל גרעסער און גרעסער, און דער טענצער, אויסמיידנדיק די לייכטער מיט די ברענענדיקע ליכט, גייט־אריין וואס ווייטער אין אלץ מער
התפעלות און אין אלץ מער התרוממות הנפש ― ניין, דאס איז ניט געווען קיין טאנצן! איך וואלט געזאגט, אז דאס איז געווען גיכער א מין
עבודת־הבורא, א ריינע גאטעס־דינסט. און איך שטעל זיך אפ און פרעג
נאך א מאל די אייגענע קשיה: פון וואנען האט זיך גענומען צו אט־ אזא
יידן א ירא־שמים, ער זאל דערגרייכן אזוי ווייט אין דער קונסט פון
טאנצן? ווו האט ער זיך עס אויסגעלערנט? און ווער האט געקאנט זיין
דער רבי זיינער?
    
פאררעדט זיך וועגן טענץ, האבן מיר דערווייל פארגעסן דעם דריטן
ברודער, ניסל וועוויקס, פון וועלכן מיר וועלן זאגן עטלעכע ווערטער אינעם
ווייטערדיקן קאפיטל.
דער פעטער ניסל און די מומע האדל
  
דער פעטער ניסל „הוליעט״. ― א חשוב בא „נאטשאלסטווע״. ― א ווייב א צרה. ―
    
זיך פארשטעלט פאר א טשינאווניק, אנגעארבעט א חתונה, אוועק קיין
    
 אמעריקע. ― א ניצוץ פון א פאעט
    
אויב די צוויי עלטערע ברידער, נחום און פיניע וועוויקס, זיינען געווען חסידים, איז דער דריטער, דער יינגסטער ברודער, ניסל וועוויקס,
אדער ווי ער האט זיך שוין די לעצטע צייט גערופן בא זיין פאמיליע־נא־מען, ניסל ראבינאוויטש, געווען שוין גאר א וועלטלעכער, געטראגן זיך
ווי א שטשאגל: הינטן אין דער קאפאטע א שפאלט, ― דאס האט געהייסן יענע יארן מעשה פראנט, אדער מעשה דייטש ― לאקירטע שטי־וועלעטן מיט שפראנציקעס און שטארק־שטארק אונטערגעבויגענע פאות.
און געהאלטן האט ער זיך דעמאקראטיש. דהיינו: אין בית־המדרש האט ער
געהאט, ווי אלע פארנעמסטע בעלי־בתים, אן ארט אין מזרח, נאר געזעסן
איז ער אף דער לעזשאנקע אין פאליש, געהאלטן א חומש מיטן „ביאור״
און דערציילט, דווקא פארן פראסטן עולם, מעשיות פון רב משהלע וויינשטיין, פון מאנטעפיארען און פון רויטשילדן אויך. דערצו האט ער געהאט א באסאווע שטימע, געקאנט שיין זינגען, ליב געהאט א סך לאכן
און געקאנט מאכן לאכנדיק יענעם. מיינסטנס האבן פון אים געלאכט
ווייבער און מיידלעך ― די זיינען ממש צעגאנגען פאר געלעכטער, אז ער
האט נאר געוואלט. מיט וואס ער האט זיי גענומען ― איז שווער צו וויסן.
נאר ס׳איז געווען גענוג, ער זאל זיי זאגן איין ווארט ― און די געלעכטערן זיינען שוין געגאנגען ביזן הימל.
    
היינט וואס פאר א „הוליאק״ איז דאס געווען! אן אים א חתונה איז
געווען א לוויה, ניט קיין חתונה. ניסל וועוויקס, אדער ניסל ראבינאוויטש,
האט געקאנט מחיה־מתים זיין, א גאנצע וועלט מאכן רעדעוודיק, לאכנדיק
און טאנצנדיק. דער חילוק צווישן אים און צווישן פעטער פיניע איז געווען, וואס דער פעטער פיניע האט געקאנט טאנצן, און דער פעטער ניסל
האט געקאנט מאכן טאנצן אנדערע. אלע און אלע האבן מיט אים אף א
שמחה מיטגעטרונקען, מיטגעזונגען און מיטגעטאנצט. דער ערשטער איז
געווען דער סטאנאוואי פריסטאוו. מיט אים האט ער זיך געביטן מיט די
היטלען ― און ס׳איז געווען ליהודים.
    
בכלל איז ניסל ראבינאוויטש געווען מיט נאטשאלסטווע אויסגעבונדן,
און האט געפירט דאס שטעטל ביד רמה, גלייך ווי ער וואלט אליין געווען
א נאטשאלניק, א טשינאווניק. דערצו האט ער געהאט א פה־קדוש, גע־
 
 