 
 לכבוד יום־טוב: די ערשטע נאכט פסח אויף דער מילחמה 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
דארט, אפן גרויסן ברייטן ווייסן פעלד פונעם גרויסן ברייטן אלטן
לאנד, וואס מע רופט מ א נ ד ז ש ו ר י ע ,  ציט זיך א לאנגע שמאלע
סטענגע פון צוויי דינע שווארצע שנירלעך ― דאס איז די גרויסע סיבי־רער אייזנבאן, וואס לויפט בארג־אראפ איבער דעם ברייטן ווילדן אזיען,
העט־ווייט, צום ים, אזש קיין קוואנדון, ביז דער שטאט פארט־ארטור.
    
די באן ציט זיך, און אף איר לויפן טאג ווי נאכט לאקאמאטיוון.
איינס נאך דאס אנדערע לויפן זיי און לאזן זיך הערן מיט א פייפן און
מיט א טראסקען, שלעפן גאנצע שורות וואגאנעס מיט מענטשן, פערד,
געווער און עסנווארג פאר די מענטשן און פאר די פערד.
    
ס׳איז נאכט. די ערשטע נאכט פון פסח.
    
מיר קוקן־אריין אין איינעם פון די וואגאנעס. ער איז פול אנגעשטויסן מיט סאלדאטן. אויסגעמוטשעט פון דער לאנגער נסיעה און איינגעמידט פונעם טאג, זיינען די סאלדאטן שטיל, ווער סע זיצט אף די
קארטעטשקעס אף דער בריק און פארציט זיך מיט א שטיקל פאפיר,
מיינט, אז ער רויכערט א „ציגארקע״, און ווער עס ליגט אויסגעצויגן אף
דער באנק מיטן פנים ארויף און פייפט שטילערהייט, און פונעם פייפן
לאזט זיך הערן אן אומעט, א טרויער, א גרוס צו דער ווייטער־ווייטער
היים, צו דעם ווייטן־ווייטן דארף, ווו די ערד איז שוין געוויס לאנג אפגערייניקט פונעם שניי, און סע שמעקט שוין דארט געוויס מיט גרינס,
און א געזאנג הערט זיך דארטן פון דער ווייטן; דאס זינגען מסתמא די
שיקסעס זייערע שיינע ליבע זיסע לידער, רייסן זיך די גארגלען. און עס
דאכט זיך אים, אז ער הערט גאנץ גוט זייער געזאנג, און ער פייפט זיי
נאך.
    
 באזונדער, אן א זייט, אף דער באנק, נאענט צו דער לאנטערן, זיצן
צוויי סאלדאטן. איינער אן עלטערער, מיט אן אונטערגעגאלטער שווארצער
בארד, דער אנדערער א יינגערער, מיט א קליין געל בערדל. און כאטש זיי
טראגן ביידע הויכע גרויסע סיבירסקע שמויסענע היטלען, דאך דערקענט
מען אין זייערע בלייכע פנימער, אין זייערע ווייסע הענט און שווארצע
אויגן, אז זיי זיינען פון  א ו נ ד ז ע ר ע ,  פון אחינו בני־ישראל.
    
זיי זיצן ביידע איבער איין סידורל, קוקן שטארק אריין, און שאקלען
זיך, און זאגן עפעס שטילערהייט, נאר מיט א ניגון. זיי זאגן און זאגן, און
שטעלן זיך אפ אלע מאל און רעדן צווישן זיך שטילערהייט, און הייבן
ווידער אן צו זאגן מיט א ניגון.
    
דאס זאגן זיי די הגדה, דאס ריכטן זיי אפ דעם סדר דא אין וואגאן,
זינגען מיט א ניגון, מיט יענעם באקאנטן ניגון, וואס דארט, אין דער
היים, נאר שטיל, קוים־קוים וואס מע הערט: „מצה זו שאנו אוכלין על
שום מה־ה־ה? ...״
    
― ס׳זאל כאטש זיין דא בא אונדז א שטיקל מצה! ― רופט זיך
אן איינער, דער יינגערער, מיט א זיפץ, און דער עלטערער ענטפערט אים
האלב אף רוסיש:
    
― דוראק*! אין א מלחמה איז מען סוואבאדנע**, פטור, פטור פון
אלץ.
    
― וואס זשע זאגן מיר די הגדה?
    
― דליא וואספאמינאניא***, אז ס׳איז פסח דארטן... בא אונדז...
אינדערהיים...
    
דער יינגערער פארטראכט זיך. די ליבע זיסע ווערטער: „פסח״...
„דארטן״... „בא אונדז״... „אינדערהיים״... גיסן זיך אריין צו אים, ווי
א שטראם, גלייך אין הארצן אריין, און פון דארטן צעגיסן זיי זיך איבערן
גאנצן לייב, איבער אלע אברים, און פילן אים אן מיט א נייעם אומעט
און מיט א שרעקלעך בענקען אהיים, נאך מער ווי פריער. און זיין נשמה
רייסט זיך ארויס אף א מינוט בא אים פונעם גוף און פליט זיך דורך
אהין, אין א קליין שטעטעלע פון בעסאראביע. דאס שטעטל איז גרויס, ווי
    
*) נאר; **) פריי
 ***) פאר א זכר
א גענעץ, און מע רופט דאס האלאנעשטי, און א בלאטע איז דארט אצינד
ביזן גארטל, און ארעמעלייט זיינען דארטן פאראן, אוי ארעמעלייט! און
אן ענגשאפט איז דארט, מיט אן עיפוש, מיט א דערשטיקעניש ― זאל גאט
שומר ומציל זיין! נאר ווי ליב און ווי טייער איז דאס בא אים! און דווקא
אט דאס דאזיקע קליינע, ארעמע, בלאטיקע, ענגע, פארעיפושטע האלא־נעשטי! אויב ס׳איז דא ערגעץ א גן־עדן, טראכט ער זיך, א גן־עדן
התחתון אף דער וועלט, איז דאס געוויס האלאנעשטי!
    
און וואס איז דאס חידוש? ער איז דארטן געבוירן, אויפגעצויגן און
אויסגעוואקסן. דארטן האט ער איבערגעלאזט טאטע־מאמע, שוועסטער און
ברידער, פריינט און גוטע פריינט. וואס טוען זיי אצינד? זיי ריכטן
אוודאי אפ דעם סדר און טראכטן איצטער אוודאי וועגן אים. געוויס וועגן
אים. זיי קלערן זיך: „אוי־וויי! גאט ווייס, ווו איז אצינד אונדזער ארעמער לייבקע נעבעך!״...
    
― פאשאל דאלשע*! פאר וואס זאגסטו נישט, מאלאקאסאס**?...
― מונטערט אים דער עלטערער מיט א שטורך אין זייט אריין און זינגט
שטילערהייט מיטן זעלבן ניגון: „מרור זה שאנו אוכלין על שום מה־ה־ה?״
    
― כאטש מרור א ביסל זאל דא זיין! ― רופט זיך אן לייבקע מיט
א ביטער שמייכל און ווארפט א קוק אף זיין עלטערן חבר, וואס מע רופט
אים ירחמיאל. און ירחמיאל ענטפערט אים העכער האלב אף רוסיש, ווי
זיין שטייגער איז:
    
― טשעפוכא! זאטשעם טיביע מרור***? ― און ער האקט די הגדה
ווייטער: „על שום שמררו המצרים את חיי אבותינו במצר־י־י־ם!״
    
און ירחמיאלס קאפ איז איצטער נישט אין מצרים, נאר אינדערהיים,
ערגעץ אין מאלאראסיע, אין מאלאפערעשטשעפענע, בא זיין ווייב און
קינדער. און עס שטעלט זיך אים פאר דאס געזעגענען זיך מיט זיי פאר
זיין אוועקפארן, ווי אזוי ער האט אלעמען געוואלט בארויקן, איינרעדן, אז
זיי זיינען „טרוסן״, אז א מלחמה איז גארנישט אזוי מסוכן, ווארעם
פונקט אזוי ווי איך קאן געהרגעט ווערן פון יענעם, אזוי קאן יענער געהרגעט ווערן פון מיר. דאס איז נומער איינס. והשנית, בין איך דאך
―
  
*) גיי ווייטער
**) שנעק
***) נארישקייטן! אף וואס טויג דיר מרור?
עפעס, זאגט ער, א סאלדאט, וואס האט געדינט דעם קיסר פינף יאר
וויעראיו אי פראוודאיו*, איז וויבאלד, זאגט ער, דער שונא איז אנגעפאלן אף אונדזער לאנד, טאר איך נישט קוקן אף קיין זאך און באדארף,
זאגט ער, גיין שלאגן זיך „דא פאסליעדניי קאפלי קראווי!**)
    
אזוי לאזט־אויס אף רוסיש ירחמיאל, וואס האט אין די פינף יאר
פון דער דינסט זיך אויסגעלערנט רעדן העכער האלב אף רוסיש. נאר
אז ס׳איז געקומען צו „דער לעצטער קאמעדיע״, אז ער האט זיך גענומען קושן מיט די קינדערלעך, און די קינדערלעך האבן זיך צעוויינט
אף א קול, און דאס קלייניטשקע איציקל האט אים ארומגעכאפט, ווי א
שלענגל, און האט זיך צעשריגן: „טאטע! ניטע גיי מלחמה!״, און דאס
ווייב איז געפאלן חלשות, ― האט ירחמיאל שוין מער נישט געקאנט
איינהאלטן זיך און האט זיך קוים א לעבעדיקער ארויסגעריסן פון זייערע הענט און איז אנטלאפן. און קוים איז ער אריין אין וואגאן אריין
מיט די איבעריקע סאלדאטן, אזוי האט ער אראפגעווארפן פונעם קאפ
די היים מיטן ווייב מיט די קינדער, ווארעם ער גייט אין דער מלחמה
אריין פארן קיסר און פארן לאנד ― „זא צאריא אי אטיעטשעסטווא!״
    
אזוי לאזט־אויס ירחמיאל מיט גדלות, און די שווארצע גלאנצנדיקע
אויגן זיינע צינדן זיך אן בשעת מעשה מיט א מאדנע פייערל, וואס זיין
חבר לייבקע האט דאס ליב צו זען. עס געפעלט אים, נאר ער פארשטייט
דאס נישט. ירחמיאל איז א געניטער, אן אויסגעדינטער סאלדאט, און ער,
לייבקע פון האלאנעשטי, איז א נאר־וואס אפגעגעבענער, א „נאוואברא־נעץ״, וואס מע האט אים געבראכט אהער שוין לאנג מיט א גאנצער
פארטיע „נאוואבראנצעס״. איז ער אפן וועג פארשלאפט געווארן, אפגעלעגן כמעט א חודש אין שפיטאל; און אז ער איז געזונט געווארן, האט
מען אים אריינגעזעצט אהער, אין דעם וואגאן, און דא האבן זיך די
צוויי יידן גיך באקענט, געווארן חבר, אויסדערציילט זיך איינער דעם
אנדערן זייערע ביטערע הערצער, געווארן נפש אחת. לייבקע בארימט זיך
פאר ירחמיאלן, אז מע האט אים מיטגעגעבן פון דער היים א סידורל
מיט א פאר תפילין, קליינע תפילימלעך. און ירחמיאל באטראכט דאס
___________
  
*) מיט גלויבן און מיטן אמת
**) ביזן לעצטן טראפן בלוט
סידורל מיט די קליינע תפילימלעך און זאגט, אז דאס סידורל וועט צונוץ
קומען באלד אף פסח, ס׳איז פאראן אין דעם די הגדה; און אף די תפי־לימלעך, זאגט ירחמיאל, איז ער אים מקנא, ווארעם טאמער שיסט מען
אים, וועט ער כאטש קומען צו קבר־ישראל... און אים, ירחמיאלן, האט
מען מיטגעגעבן אלצדינג ― מלבושים, גרעט, ווארעמע וואלינקעס, נאר
ד א ס נישט. ער איז אים מקנא אף די תפילימלעך!
    
לייבקעס בלייכער פנים ווערט נאך בלייכער און זיינע גרויסע אויגן
ווערן נאך גרעסער, און ער פרעגט בא זיין עלטערן געניטן חבר ירחמיאל:
    
― ווא־וואס הייסט, ער וועט קו־קומען צו ק־קבר ־ ישראל?
    
און זיין עלטערער געניטער חבר ירחמיאל גיט אים צו פארשטיין, אז
בשעת מלחמה באהאלט מען הונדערטער געהרגעטע אין איין גרוב, און
אלע מיטן אנטאן, איז וויבאלד א ייד האט מיט זיך א פאר תפילין,
הייסט דאס שוין גלייך ווי געקומען צו קבר־ישראל.
    
לייבקע קוקט אף זיין עלטערן געניטן חבר, אף ירחמיאלן, און
ווונדערט זיך אף זיין קאלטבלוטיקייט, ווי ער רעדט פונעם טויט! לייבקע,
א פראסטער ארעמער בחור, א בעל־מלאכה, פארשטייט נישט זיין חבר
ירחמיאלן, וואס ער גייט מיט אזא שימחה אף דער מלחמה. ירחמיאל
פרוווט זיך אים געבן צו פארשטיין מיטן שכל, נאר לייבקעס קאפ קאן
דאס נישט משיג זיין. זיין מוח קאן נישט איבערקאכן איין זאך:
    
― מילא ― זאגט צו אים לייבקע ― דאס, וואס דו זאגסט מיר,
ס׳איז א חוב אף יעדן מענטשן ― דאס פארשטיי איך נאך; אבער פרייען
זיך וואס דארף מען? וואס איז, א שטייגער, די גדולה?
    
― בהמה! ― זאגט אים ירחמיאל און פרוווט זיך אים געבן צו
פארשטיין, אז ער איז צופרידן שוין דערמיט אליין, וואס ער, א ייד
ירחמיאל, איז דעם קיסרס א מענטש, וואס ער, א ייד ירחמיאל, קאן
ארויסבאווייזן פאר דער גאנצער וועלט זיין געטריישאפט. לאזן זיי זען, די
שונאים, אז א ייד קאן אויך דינען פיין און ערלעך, אז א ייד קאן אויך
טראגן זיין קאפ לכבוד דעם לאנד, ווו זיינע עלטער־עלטערנס ביינער ליגן
אין די קברים און ווו זיינע אייגענע ביינער וועלן אויך אמאל ליגן אין
קבר...
    
לייבקע קוקט אף זיין חבר מיט גרויסע אויגן און טראכט זיך:
„וואס פאר מאדנע מענטשן די מאלאראסער יידן זיינען!״... און אויך די
איבעריקע סאלדאטלעך אין וואגאן קוקן אף די יידן און חידושן זיך,
אף וואס פאר א מאדנע לשון די יידן רעדן!...
    
בא די אלע איבעריקע סאלדאטלעך אין וואגאן הייסן זיי „נאשי
זשידקי״*, נאר לעבן לעבט מען מיט זיי דווקא גוט; מע שלאפט אינאיינעם מע עסט אינאיינעם און מע רייכערט אלע אינאיינעם „ציגארקעס״,
ווי אמתע חברים.
    
אפשר האט זיך דערפון גענומען די חברשאפט, וואס אינעם גאנצן
וואגאן איז פאראן סך־הכל איינער א „גראמאטנער״, וואס פארשטייט אין
די קליינע אותיות.
    
און דער איינער איז ירחמיאל.
    
ירחמיאל האט מיט זיך א בלאט „נאוואסטי״, וואס דארט איז באשריבן די איצטיקע מלחמה, און דארט איז אויסגעמאלט גאנץ מאנד־זשוריע, מיט פארט־ארטור, מיט „אונדזער״ פלאט, מיטן לאנד קארעא און
מיטן לאנד פונעם שונא ― אויך מיר א לאנד, מישטיינס געזאגט! אינעם
דאזיקן לאנד אריין רייסן זיך דאס די אלע סאלדאטלעך, וואלטן שוין
גערן קומען אהין וואס גיכער זיך אפרעכענען מיטן שונא, און ער,
ירחמיאל, אויך בתוכם. ירחמיאל לייענט פארן גאנצן עולם דאס בלאט
און באווייזט זיי מיטן גראבן פינגער אף דער קארטע און אפן לאנד
פונעם שונא, אף יאפאניע. ― „אויך מיר א לאנד! יאפאשקא! ― זאגן די
סאלדאטלעך. ― מיט איין שפיי קאן מען אזא לאנד אייננעמען, צעקוועטשן, ווי א פליג, ווי א וואנץ!״
    
פונעם לייענען איז דאס בלאט שוין צעהאקט און צעריבן. עס
וואלט צו ניץ געקומען אף „ציגארקעס״, נאר ס׳איז אן עבירה: ירחמיאל
לייענט פון דארטן אזעלכע אינטערעסאנטע זאכן, אזעלכע שיינע מעשיות
פון רוסישע סאלדאטלעך פון אמאל, אמאל, פון דער סעוואסטאפאלער
מלחמה נאך, ווי אזוי „אונדזערע״ האבן זיך אמאל געשלאגן, געקראכן
גלייך אין פייער אריין. זיי וועלן זיך איצט מיט יאפאניע אויך אזוי
שלאגן, אויך קריכן גלייך אין פייער אריין, און ער, ירחמיאל, אויך
בתוכם...
_____________
  
*) אונדזערע יידלעך
און נאך לייענט זיי פונעם בלאט ירחמיאל א מעשה פון א בארג
אזעלכן, וואס מע רופט אים „מאלאכאוו קורגאן״. דאס איז א בארג פון
צענדליקער טויזנטער געפאלענע רוסישע סאלדאטן.
    
― אלע אינאיינעם, איינס אף דאס אנדערע! ― גיט זיי צו פארשטיין ירחמיאל שוין פון זיך אליין. ― אלע אין איין טאפ: פעלדפעבלס
מיט יעפרייטערס מיט פראסטע סאלדאטן.
    
― און יידן? ― טוט א פרעג לייבקע מיט אן איבערגעשראקענעם
קוק.
    
― און יידן אויך. אלע גלייך! ― זאגט ירחמיאל גאנץ פעסט, ווי א
מענטש, וואס ווייס אלצדינג.
    
― ווריאש*! ― כאפט זיך ארויס איינער א סאלדאטל מיט א פרישטשעוואטן פנים.
    
― ניעט! יעפטא פראוודא**! ― שטעלן זיך איין פאר ירחמיאלן
עטלעכע סאלדאטן מיט א מאל און בעטן אים, ער זאל זיי לייענען ווייטער.
    
― ראסקאזיוואי, בראטיעץ***!
    
ירחמיאל האט זיך אבער צעהיצט; עס האט זיך אין אים צערעדט
דער ייד, און ער האט יענעם פרישטשעוואטן סאלדאטל נישט געוואלט
ארויסלאזן פון די הענט.
    
― באלוואן! ― זאגט צו אים ירחמיאל מיט פייער. ― דו פארשטייסט נישט פון דאנען אהין! נאכן טויט און אף דער מלחמה זיינען
אלע גלייך! באם מלאך־המוות איז נישטא קיין יידן, נישט־יידן. בא גאט
זיינען אלע ― מענטשן!...
    
― ווריאש! ― זאגט צו אים נאך א מאל דאס פרישטשעוואטע
סאלדאטל. ― איך האב געהערט לייענען פון א ביכל, אז אנטיקריסט
וועט קומען, וועלן אלע געצלמטע אויפשטיין תחית־המתים, און איר וועט
פארפוילט ווערן, ווי די הינט.
    
― כאם! נארישער קאפ! ― שרייט ירחמיאל שוין מיט כעס. ―
וואס רעדסטו? דו ווייסט וואס דו רעדסט?
    
דאס סאלדאטל מיטן אומריינעם פנים וויל אויפהייבן אף אים די
_________
  
*) לייגסט!
**) ניין, ס׳איז אמת!
***) דערצייל, ברודערל! ...
האנט, שטעלט זיך איין דער איבעריקער עולם פארן יידן, לאזט נישט, מע
זאל באליידיקן ירחמיאלן. און ירחמיאל וויל זיך נישט בארויקן. ער שיט
מיט רייד און שוויצט אזש:
    
― אזא כאם, און רעדט נאך! ער ווייס נישט, דער דאזיקער אפגעריסענער נאר, אז פאר גאט און פארן קיסר זיינען אלע מענטשן גלייך,
אז מיר ביידע, אי ער, אי איך, גייען זיך שלאגן ביידע מיט איין שונא,
אז די קויל קלייבט נישט איבער: וועמען זי טרעפט, דער לייגט דעם קאפ.
אז די קויל פונעם שונא וועט טרעפן מיך, וועל איך וויסן, אז איך בין
געפאלן פאר דעם אייגענעם קיסר, וואס דו, און פאר דעם אייגענעם לאנד,
וואס דו!
    
וכדומה אזעלכע ווארעמע דיבורים רעדט ירחמיאל פון מאלאפע־רעשטשעפענע, און שטענדיק מיט היץ, מיט פייער. און דער גאנצער
עולם האט אפשיי פאר דעם דאזיקן יידן, באקומט ליב ירחמיאלן פאר
זיינע קלוגע רייד, און צוליב אים לייגט מען כבוד אויך אף זיין חבר,
אף לייבקען, וואס מע האט אים נישט ליב פאר זיין איבערגעשראקענעם
קוק, ווי בא א האז. צוליב ירחמיאלן לאזט מען זיי זיצן ביידע בא דער
לאנטערן דא אף דער באנק אינצווייען, זיך זאגן דארטן וואס זיי דארפן.
    
― וואס שאקלען זיך די יידן? ― פרעגט איין סאלדאט באם
אנדערן.
    
― לאזן זיי זיך שאקלען. ― ענטפערט אים דער אנדערער. ―
ס׳איז בא זיי היינט א יום־טוב.
    
― „שאבאש״?
    
― ניין, נישט שבת, נאר יום־טוב.
    
― וואס פאר א יום־טוב?
    
― שא, לאמיר א פרעג טאן רחמיאלן אליין. רחמיאל!
    
― טשעפעט אים נישט. ― רופן זיך אן די איבעריקע סאלדאטן. ―
די יידן דאוונען, לאזן זיי דאוונען!
    
און ירחמיאל מיט לייבקען שאקלען זיך וואס ווייטער אלץ שטארקער. זיי האלטן שוין בא „הלל״, און זיי זינגען מיט א ניגון: „הללויה,
הללו עבדי ה׳ הללו את שם ה׳״. און אז עס קומט צום סוף קאפיטל,
ווערט איינער פון זיי א חזן, ירחמיאל געוויינטלעך, און לאזט־אויס מיט
א ניגון און ציקלט זיך: „מושיבי עקרת ה־ב־י־י־ת אם הבנים שמחה
הללו־ו־יה!״
    
און ביידע, ירחמיאל מיט לייבקען, טראגן זיך אוועק מיט זייערע
געדאנקען ווייט, ווייט פון דאנען. איינער קיין האלאנעשטי, צו טאטע־מאמע, שוועסטער און ברידער, און אפשר גאר צו א כלה, א מיידל מיט
שווארצע צעפ און מיט רויטע באקן און מיט ווייסע ציין; און דער אנדערער קיין מאלא־פערעשטשעפענע, צו ווייב און קינדערלעך. „אין האלא־נעשטי ― טראכט זיך לייבקע ― זיצט מען אויך אצינד באם סדר, נאר
מע זיצט אלע באם טיש, אפן טיש ליגן מצות, עס שטייען כוסות מיט
ראזינקעס־וויין, אדער מיט פסחדיקן מעד, און מרור שטייט גרייט מיט
חרוסת, און פיש וועט מען באלד דערלאנגען פרישע, געפעפערטע פיש,
מחיה נפשות!״ ― און לייבקע צעלאזט די נאזלעכער, עס דאכט זיך אים,
אז ער הערט א ריח פון פרישע געפעפערטע פיש...
    
אויך ירחמיאלס געדאנקען זיינען דארט אינדערהיים, אין מאלא־פערעשטשעפענע, בא זיין יונגער שיינער פייגע, וואס זיצט אצינד מסתמא
באם סדר בא אירע פאטער און מוטער. מע רעדט איר אויס דאס הארץ,
מע טרייסט זי, אז ירחמיאל איז איצטער ווייט, נאר ער וועט, אם ירצה
השם, קומען גיך צוריק, לאז נאר ווערן שלום... אזוי זאגן איר פאטער
און מוטער. ווילן זי איינרעדן, אז מע שמועסט פון שלום. נאר זיין
פייגע וויל נישט הערן. זי וויל זיך נישט טרייסטן. איבער די קינדער,
און איבערהויפט איבער דעם קליינעם איציקל, וואס אז מע פרעגט אים:
„איציקל, ווו איז דער טאטע?״ באווייזט ער מיטן קליינעם הענטל אזש
אהין, ווייט־ווייט, און זאגט בשעת מעשה: „טאטע אן־אן־אן!״...
    
און ירחמיאל, דער העלד פון קליין־פערעשטשעפענע, בייגט זיך אן
אויסשנייצן די נאז און ווישט־אויס א טרער, אזוי אז דער חבר לייבקע פון
האלאנעשטי זאל נישט זען.
    
 געשריבן אין יאר 1904
    
 א ק ד מ ו ת
    
 א געזאנג לכבוד שבועות
    
― א ק ד מ ו ת  מ ל י ן ― איי איך הייב אן צו רעדן,  ו ש ר י ו ת
ש ו ת א ― און באגער צו שפרעכן!... ― אזוי זינגט זיך גאנץ געשמאק
א קליין אויסגעדארט יידל, וואס שטייט מיט א געלן טלית איבערן קאפ
ביזן שפיץ יארמעלקע אין בית־המדרש צווישן מיזרח־וואנט און צווישן
שפיגל־באנק, נעבן א סטענדער, אויפגעהויבן ביידע הענט, די אויגן פארגלאצט ארויף, שאקלט זיך מיטן גאנצן גוף, אלע מאל מיט א שפרונג־אונטער און מיט א טענצל, און דאס געלע פארמעט־פנים בעת מעשה
לויכט אים אקעגן דער זון, וואס קוקט־אריין מיטן איין שטראל דורכן
אפענעם פענצטער פונעם בית־המדרש, און דאס איינציקע אקאציע־ביי־מעלע אף דער שולגאס, וואס האלט אין רעכטן בליען, שיקט־אריין א
געשמאקן זיסן ריח גלייך צו די יידן אין נאז אריין, ווי איינער רעדט:
„שמעקט יידישע קינדער, איר אויך, פון מיינע בשמים און האט אויך
הנאה פון גאטס וועלטל״...
    
איר ווייסט, ווער איז אט דאס יידל, וואס זינגט דעם „אקדמות״ מיט
אזא חדווה, מיט אזא התלהבות? ס׳איז יהושע העשל. איר קענט אים, איר
קענט אים זייער גוט. דאס איז פון די יידן, וואס איר באגעגנט זיי נאר
לויפנדיק, וואס האבן קיינמאל קיין צייט נישט, תמיד זיינען זיי פארהאוועט אין פרנסה. און זייער פרנסה איז דאך, מישטיינס געזאגט, ווינט. מע
לעבט פונעם ווינט. פאר אזעלכע מענטשלעך איז די וועלט א יריד, און
זיי זיינען געקומען אהער אפן יריד שמעקן, אויסשמעקן, טאמער וועט מען
עפעס קאנען כ א פ ן ... אזעלכע מינים סוחרים ווייסן אליין נישט,
וואס טוען זיי דא אפן יריד? זיי ווארפן זיך אף אלצדינג וואס סע קומט
 
 