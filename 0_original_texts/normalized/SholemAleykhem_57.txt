 
 דער בלוטיקער שפאס: 22: אין טעאטער 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס צוויי־און־צוואנציקסטע קאפיטל
    
  א י ן  ט ע א ט ע ר
    
געקומען אין טעאטער אריין, האט מען זיך אויסגעטאן אין דער
גארדעראבע, און בעטי האט אראפגעווארפן פון זיך דעם ווייסן
ווארעמען קאפאר און געבליבן אין איר שווארץ איינפאך קאשעמירן
קלייד מיט שווארצן סטעקליארוס [стеклярус: פאטשערקע, קרעל], וואס האט זיך אפגעפינקלט אויף
אירע פראכטפול־אויסגעקיילעכיקטע פארמען, און אירע
איינפאך־פארקעמטע האר, וואס האבן ארומגעברעמט איר קלאר מאטעוון פנים,
האבן איר צוגעגעבן אזוי פיל חן, אז מע האט זי גיך באמערקט
אין טעאטער צווישן א סך אנדערע שיינהייטן אינעם דאזיקן אוונט,
און א סך־א סך אויגן האבן אויף איר געקוקט. א סך לארנעטן און
בינאקלען האבן זיך אנגעשטעלט אהין, ווו דאס פארל האט זיך
באזעצט. דאס האבן זיי געזען ביידע, און ביידע האבן
פארשטאנען, אז די לארנעטן מיט די בינאקלען זענען אנגעשטעלט אלע אויף
דעם דאזיקן שיינעם מיידל מיט איר יונגען באגלייטער, וואס קאן
זיין אדער אירער א ברודער, אדער א חתן, אדער אזוי א באקאנטער
קאוואליר... דאס האט געפירט דערצו, אז בעטיס בליענדע
בעקלעך מיט אירע כאראקטער־הן־גריבעלעך זאלן זיך נאך מער
פאררויטלען, ווי רעכטע צייטיקע פערשקעס, ביזן ווייסן האלדז אריין,
און זי זאל ווערן נאך מער רייצנד און נאך מער ציען אויף זיך
די אויגן פון פובליקום, וואס האט צוליב שאליאפינען אנגעפילט דעם
פארטער, די לאזשן מיט דער גאלעריע פון אויבן ביז אראפ, אזוי
אז ס׳איז ניט געווען אן עפל דורכצוווארפן.
    
ערשט דעמאלט האבן די לארנעטן מיט די בינאקלען
אויפגעהערט צו קוקן אויף דער אריינגעקומענער בעטי, אז עס האט זיך
אויפגעהויבן דער פארהאנג און אלע אויגן האבן זיך געקערט צו
דער סצענע צו, געזוכט דעם בארימטן וועלט־קומיר [кумир: געץ], דעם
באליבטן אפגאט שאליאפין, וועמענס נאמען עס האט אנגעפילט דאס
טעאטער אינעם דאזיקן אוונט.
    
אויך בעטי איז געקומען צוליב דעם דאזיקן קומיר, צוליב
שאליאפינען, אין טעאטער אריין, און גיך האט זי זיך אינגאנצן,
מיט אלע אירע חושים, אריבערגעטראגן אהין אויף דער סצענע,
גלייך מיט א סך אנדערע. בעטי איז געקומען אהער ניט נאר פון יוצא
וועגן, אונטערהאלטן די מאדע פון גיין אין טעאטער אריין, נאר
טאקע אויסגעגאנגען מיט לייב און לעבן הערן אזא בארימטן
זינגער און שפילער, ווי אט דער שאליאפין.
    
נאר אויב בעטיס נשמה איז געווען דארטן אויף דער סצענע,
איז איר באגלייטער ראבינאוויטש געווען דא, אין פארטער, נעבן
איר, נעבן בעטין, צוליב וועלכער ער האט אייגנטלעך פארפירט
דעם גאנצן ענין שאליאפין. אים איז אט דער זינגער ווינציקער פון
אלץ געלעגן אין זינען. ער איז געקומען אהער מיט בעטין נאר
צוליב דעם, ער זאל קאנען בלייבן מיט איר אליין און אנטדעקן
איר סוף־כל־סוף דאס, וואס ער האט זיך געקליבן איר צו
אנטדעקן דעמאלט נאך, אויף מארגן נאך דער אבלאווע... און אויב עס
אין געווען אן אפהאלט ביז אהער, איז דאס נאר דערפאר, וואס ער
איז נאך מיט זיך אליין ניט געווען אינגאנצן פארטיק. ער האט נאך
נישט געוווסט, אויף וויפל זיינע געפילן צו איר זענען טאקע
אזוי ערנסט... ערשט אין דער לעצטער צייט האט ער זיך אינגאנצן
איבערצייגט, אז ער קאן אן איר ניט לעבן, און אז זיין גאנצע
קאמעדיע, דער גאנצער שפאס, וואס ער האט זיך געביטן מיט זיין
חבר מיט די נעמען, איז געווען פון אים נישט מער ווי א
באשערטע זאך, א פאטאלער שריט, אויף צו באגעגענען זיך מיטן דאזיקן
מיידל, צו פארליבן זיך אין איר ביז צום שטארבן און צו
פארבינדן זיך מיט איר אויף אייביק!...
    
אמת, ער האט געוווסט גאנץ גוט, אז עס שטייט אים פאר
נאך גענוג אפהאלטענישן און דערנער אויף זיין וועג. ער האט
געוווסט גאנץ גוט, וואס פאר א מלחמה ער וועט דערפאר אויסשטיין
אין דער היים מיט זיין קאפריזנעם פאטער און נאך מער מיט זייער
גאנצע עכט־רוסישע פאמיליע, וואס וועט געוויס ניט אנשטיין, אז
ער, גרישא פאפאוו, זאל חתונה האבן מיט א מיידל, וואס קומט
ארויס פון יידן!... ער האט דאס אלצדינג גאנץ גוט געוווסט, גענוג
מאל זיך איבערגעלייגט, טויזנט מאל איבערגעטראכט אויף אלע זייטן
און אויף אלע פאלן, און געפונען, אז עט! ס׳איז נישטא זיך וואס
צו שרעקן, ער וועט אלצדינג איבערקומען בשלום. דער פאטער וועט
אים מוחל זיין. די פאמיליע וועט פארגעסן. ער איז ניט דער
ערשטער, ער איז ניט דער לעצטער... האבן מיר דען ניט געהאט א
מיניסטער ביי אונדז אין אונדזער לאנד, און א געהויבענעם מיניסטער,
וועלכער האט א ווייב, וואס קומט ארויס פון יידן?...
    
איין זאך נאר איז ביי אים געווען שווערלעך: פון וואס זאל
ער אצינד מיט איר אנהייבן פריער? צי זאל ער איר פריער
אויפדעקן, וואס ער איז? אדער ער זאל ביי איר געוווירע ווערן,
וואס וואלט זי געטאן, ווען זי זאל זיך פארליבן אין א קריסט און
זי זאל צוליב דעם דארפן איבערבייטן דעם גלויבן?...
    
מן־הצד האט ער איינמאל געהאט שוין ווי פארגעלייגט איר
אזא מין פראבלעם, האט זי אים גאנץ ערנסט געענטפערט, אז דאס
איז איבערהויפט קיין פראבלעם, ווייל ס׳איז א זאך, וואס עס קאן
ניט זיין.
    
― פארוואס קאן עס ניט זיין? ― האט ער זי איבערגעפרעגט און
געווארן א ביסל אומרויק.
    
― אזוי. עס קאן ניט זיין דער פאל, ― האט זי אים
געענטפערט ― אז ביי איצטיקע שארפע אומשטענדן אין אונדזער לאנד און
ביי איצטיקע נאציאנאלע רייבונגען אין דער וועלט בכלל זאל א קריסט
קאנען פארליבן זיך ערנסט אין א יידיש קינד...
    
און נישט מער?... איז די משמעות, א פנים, אז אינגאנצן
ווענדט זיך נאר אין דעם, אויף וויפל דער קריסט זאל זיך האבן
ערנסט פארליבט?... אויב אזוי, איז דאנקען גאט, ווארעם ווי קאן
מען שוין זיין מער ערנסט פארליבט, ווי ער אין פארליבט אין
בעטין?...
    
און אז בעטי איז פארליבט אין אים ― דאס אין דאך געוויס
אן א שום ספק. דאס זעט דאך א מינדסט קינד. אפילו די מוטער
אירע ווייס עס, און אז די מוטער ווייס, ווייס דאך, מסתמא, דער
פאטער אויך, און דאכט זיך, אז זיי האבן גארנישט אקעגן?...
נישמער, זיי ווייסן ניט, ווער ער איז און פון וואנען ער שטאמט? ―
איז דאס אויך פון די קלייניקייטן. אדרבה, לאזן זיי נאר געוווירע
ווערן,  וו ע ר  זיין פאטער איז?
    
און עס שטעלן זיך אים פאר פארשידענע בילדער און
לעבעדיקע סצענעס. איינע פריילעכער פון דער אנדערער. פריער, ווי אזוי
דוד שאפירא וועט דאס ווערן איבערראשט, אז ער וועט דערהערן
דעם נאמען מיטן טשין פון זיין פאטער, מיטן טיטל „יעווא
פרעוואסכאדיטעלסטווא [єво превосходительство: זיין עקצעלעץ]״, און מיט דער צייט אפשר „יעווא
וויסאקא־פדעוואסכאדיטעלסטווא [єво високо превосходительство: זיין הויכע עקצעלענץ]״, ― כא־כא־כא!... און שרה? אך! וואס וועט זאגן
שרה שאפירא, אן אויסער טשינעס און אויסער טיטלס, איז פאראן
ביי זיין פאטער אייגענע דערפער, פעלדער און וועלדער אין ט־ווער
גובערניע, וואס טרעפן אן א סך מער ווי א מיליאן, פון וועלכן זי
איז אזוי נתפעל געווארן, כא־כא־כא!
    
פון בעטין שמועסט מען ניט, אז זי וועט זיין גליקלעכער פון
גליקלעך, אז זי וועט געוווירע ווייען,  וו ע ר  א י ז  א ט  ד ע ר ,  וו א ס
א י ר ה א ר ץ ה א ט  א וי ס ד ע ר וו יי ל ט !...
    
און ער שטעלט זיך שוין פאר באצייטנס, ווי איר פנים וועט
דאס שיינען פון גדלות און ווי אירע אויגן וועלן דאס לייכטן
פון גליק... און נאכדעם, ווי זיי זעצן זיך אויף ביידע און פארן
צו אים אהיים, אין ט־ווער גובערניע... און ווי אזוי דערנאך, ער
וועט קומען מיט איר פאר זיין פאטער... וואס דער פאטער וועט
אים זאגן, און וואס ער וועט זאגן דעם פאטער... און רעד
פאטער זיינער איז דאך אפילו א קאפריזנער, אבער באמת א גוטער, א
ווייכער מענטש; ער וועט נאר א קוק געבן אויף זיין אויסדערוויילטע
און רעדן מיט איר צוויי ווערטער, וועט ער איר גלייך מוחל זיין
איר שטאם, וואס קיינער קאן זיך אזוי ניט האלטן ווי בעטי.
זי פארדינט באמת איינצושטיין, ווי איר מוטער שרה שאפירא זאגט,
„,אין קייזערלעכע פאלאצן״...
    
און ער ווארפט אן אויג אויף זיין אויסדערוויילטע, וואס
זיצט אט דא מיט אים אצינד אין טעאטער, און זי חלומט אפילו
ניט פון אזא גליק, וואס ווארט אויף איר אין דער וועלט....
  
. . . . . . . . . . . . . .
. . . . . . . . . . . . . .
    
נאר אט האט זיך געענדיקט דער ערשטער אקט, און אונדזער
גליקלעך פאר הייבן זיך אויף פון זייערע ערטער און גייען גלייך
מיט אלע ארויס פון פארטער אין וועסטיבול א ביסל שפאצירן הין
און צוריק. דארט וועט ער מיט איר קאנען רעדן פריי. דארט וועט
ער איר היינט אויפדעקן סוף־כל־סוף דעם הייליקן סוד, וואס ער
טראגט אויפן הארצן, דעם גרויסן שפאס, ווי אזוי ער איז פון א
פאפאוו פארוואנדלט געווארן אויף א יאר צייט אין א ראבינאוויטש,
און צוליב וואס דאס אין געטאן געווארן, און וואס איז דערפון
ארויס... אן עק. היינט דארף דאס געשען.
    
 דאס דריי־און־צוואנציקסטע קאפיטל
    
  צ וו יי  ב א ג ע נ ע נ י ש ן
    
ווי נאר אונדזערע יונגע לייט זענען ארויס פון פארטער און
אריינגעטראטן אין וועסטיבול, דארט ווו עס שפאצירט ארום דער
עולם, אזוי האבן זיי גלייך באמערקט א באקאנטע הויכע פיגור, מיט
ברייטע פלייצעס, רויטלעכע אויגן און גראבע תאווהדיקע ליפן. דער
פארשוין איז געשטאנען די הענט פארלייגט אהינטער און דורכגענומען
זיי מיט די אויגן.
    
זיי האבן ביידע גלייך דערקענט אין אים יענעם פארשוין
פון דער נאכט־אבלאווע, וואס האט געהאט אפגעפירט ראבינאוויטשן
אין געפענקעניש. נישמער דעמאלט איז ער געגאנגען אנגעטאן ווי א
טשינאווניק; איצט איז ער געווען איינגעצויגן אין א לאנגן
שווארצן ראק, געשטאנען אויף איין אט, ווי אויף דער וואכט, און נאר
געווארפן מיט די אויגן רעכטס און לינקס אויפן פובליקום, וואס
האט שפאצירט אהין און אהער.
    
ראבינאוויטשן מיט בעטין האט ער באגלייט מיט א באזונדערן
שארפן קוק פון זיינע רויטלעכע אויגן. בעטי האט געפילט אויף
זיך דעם דאזיקן קוק, וואס האט זי דורכגעברענט ווי אן
עלעקטרישער שטראם...
    
― ס׳איז ער?... ― האט זי א פרעג געגעבן ביי איר
קאוואליר, אליין ניט וויסנדיק, פארוואס עס קלאפט איר אזוי דאס
הארץ, און זי האט זיך אינסטינקטיוו צוגעטוליעט צו זיין האנט, וואס
ער האט איר אונטערגעשטעלט.
    
― נו איז וואס, אז ס׳איז ער? ― האט איר ראבינאוויטש
געענטפערט, געוואלט זי בארויקן, און אליין האט ער אין הארצן
אפגעשיקט דעם דאזיקן נפש צו אלדי שווארצע יאר! ער איז
 
 