 
 פונעם יאריד: דער רב אין גן־עדן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
געלעגער!״ ― באווייזט זיך דיר א בעטל פון עלפנביין, מיט גאלד באפוצט, מיט אן איבערבעט ― ווייך ווי פוטער, און מיט זיידענע קישעלעך
צוקאפנס, און מיט אן אטלעסענע קאלדרע איבערגעדעקט. ציסטו זיך
אויס און ווערסט אנטשלאפן, און עס חלומען זיך דיר מלאכים מיט
כרובים, מיט שרפים, מיטן גן־עדן העליון, מיטן גן־עדן התחתון... אדער,
אז ניט, טוסטו א רייב מיטן שטיינדעלע, הייבסטו דיך גאר אויף אין דער
הייך ביז דער כמארע, און אריבער דער כמארע, און דו פילסט זיך, ווי
אן אדלער, הויך־הויך! ווייט־ווייט!...
    
צי האט אט דער ארעמער יתום מיט זיינע ווונדערלעכע מעשיות זיך
ווען אפגערופן נאכדעם אין די שרייבעכצן פון זיין חבר שלום, בעת שלום
נחום וועוויקס איז געווארן א „שלום־עליכם״ ― דאס איז שווער צו זאגן.
איין זאך איז געוויס: זיין פאנטאזיע האט ער געמאכט ,רייכער, זיין השגה
ברייטער, און שמואליקס חלומות און שמואליקס טרוימען וועגן אוצרות,
ווונדערשטיינער און נאך אזעלכע גוטע זאכן טראגט ער בא זיך טיף אין
הארצן נאך עד־היום. אפשר אין אן אנדער פארעם, אפשר אין אנדערע
געשטאלטן ― נאר ער טראגט זיי, ער טראגט זיי ביז צו היינטיקן טאג.
  
6
  
דער רב אין גן־עדן
  
די פריינדשאפט פון דוויד מיט יהונתן. ― דער לויתן מיטן שור־הבר. ― ווי
    
 זעען אויס די צדיקים אף יענער וועלט.
    
די שיינע, ווונדערלעכע מעשיות פון שמואליק דעם יתום האבן זיין
יונגן חבר אינגאנצן פארכשופט און געבראכט דערצו, אז די פרינצן מיט
די פרינצעסינס זיינען אים געגאנגען צו חלום, געוועקט, געשלעפט בא
די ארבל: „שטיי־אויף, שלום, טו דיך אן און קום מיט אונדז!״... און
נישט נאר אין חלום ― אויך אף דער וואר האט ער זיך געפונען כמעט
שטענדיק צווישן פרינצן און פרינצעסינס, ערגעץ אין א קרישטאלענעם
פאלאץ, אדער אפן פארגליווערטן ים, אדער אף א וויספע, ווו עס געוועלטיקן ווילדע מענטשן, אדער גאר אין גן־עדן התחתון, ווו עס געפינען זיך
צוועלף ברונעמס מיט קוועקזילבער און דרייצן גערטנער פון זאפרען, און
גאלד און זילבער וואלגערט זיך, אזוי ווי מיסט; אדער ער הייבט זיך אויף,
מיטן שטיינדעלע „ישפה״, גאר אין דער הייך, אף יענער זייט כמארעס...
עס איז דערגאנגען אזוי ווייט, אז ער האט אנגעהויבן אנרופן די אלע זאכן
באם נאמען און זעען זיך מיט זיי אף יעדן טריט און שריט.
    
עטלעכע צונויפגעלייגטע באלקנס אין הויף איינס אף דאס אנדערע
זיינען שוין געווען גענוג פאר אים, ער זאל זיך ארויפכאפן אף זיי גאנץ
הויך און זיך פארשטעלן, אז דאס איז א „וויספע״, און ער איז דער
פרינץ, און די גענדז מיט די קאטשקעס, וואס שפאצירן־ארום אין הויף,
― דאס זיינען די ווילדע מענטשנפרעסער, און ער איז איבער זיי דער
מלך, וואס קאן זיי טרייבן וווהין ער וויל און קאן טאן מיט זיי וואס ער
וויל, ווארעם זיי זיינען דאך זיינע אונטערטעניקע... עס איז גענוג געווען א שטיקל גלאז טאמער האט ער געפונען, זאל עס ווערן בא אים פארוואנדלט אין א טייערן ווונדערשטיין, א מין „כדכד״... א שטיינדעלע, א
פראסט, פון דער ערד אויפגעהויבן ― קאן עס זיין אפשר דאס שטיינדעלע „ישפה״ ― ווער ווייס? פוילט ער זיך ניט, נעמט און טוט דאס א
רייב, אז קיינער זעט ניט, אין דער רעכטער לאץ און א זאג, ווי שמוליק
זאגט: „ס׳זאל מיר ארויסגיין און ארויסגיין...״
    
מער פון אלץ אבער האבן זיך איינגעווארצלט אין אים שמואליקס
מעשיות וועגן „אוצרות״. ער איז געווען מער ווי זיכער, אז ניט היינט
איז מארגן, נאר אן אוצר מוז זיך אים אנטפלעקן. דאס גאנצע גאלד וועט
ער, געוויינלעך, אוועקגעבן דעם טאטן מיט דער מאמען. דער טאטע וועט
שוין נישט דארפן זיין אזוי פארזארגט און פארטראגן אין די געשעפטן.
די מאמע וועט פארשפארן פרירן גאנצע טעג אין קלייט. מיט דעם כח
פונעם שטיין „ישפה״ וועט ער זיי אויסבויען א פאלאץ פון קרישטאל,
ארומגערינגלט מיט א גארטן פון סאמע זאפרען. און אין מיטן גארטן
וועט זיך געפינען א ברונעם פון קוועקזילבער. א פלעגהונט וועט היטן
דעם אריינגאנג, און פיפערנאטערס, שרעטעלעך מיט ווילדע קעץ וועלן
זיך דראפען אף די ביימער. און ער, דער פרינץ אליין, וועט אויסטיילן פון
זיין ברייטער האנט די וואראנקאווער ארעמעלייט נדבות, גרויסע נדבות
און קליינע נדבות, איטלעכן אזא נדבה, ווי ער פארדינט.
    
עס איז געווען שווער זיך פארצושטעלן, אז די צוויי געליבטע חברים,
שלום נחום וועוויקס און שמואליק דער יתום, זאלן ווען אמאל זיך דארפן
צעשיידן אף אייביק און אייביק. ערשטנס, גלאט למאי זאלן זיך חברים
שיידן? און אויסער דעם, האבן זיי זיך געשווארן ביידע בא גאט און איבערגעשלאגן מיט א ציצה, אז איינער אן דעם צווייטן זאל נישט אוועקפארן קיינמאל ניט אין ערגעץ ניט, און אז וואס ס׳זאל זיך מיט זיי ניט
טרעפן און ווו זיי זאלן ניט מגולגל ווערן, זאלן זיי תמיד זיין איין נפש,
איין נשמה. דאס איז געווען א ליבשאפט, ווי צווישן דוויד מיט יהונתן.
נייט ריכט זיך אף אזא מעשה, אז דער רב, וואס איז טאקע געווען אפילו
א ייד א זקן, איך האב מורא, אויב ניט א בן־שבעים, וועט נעמען און
 וועט זיך פלוצעם אינמיטן דערינען אוועקלייגן גאר און וועט מאכן א
שטארב, און דער יתום שמואליק וועט אוועקפארן מיט דעם רבס אלמנה
ערגעץ אין א קליין שטעטל, ווייס איך וווהין, ערגעץ אין כערסאנער גובערניע, און אז שמואליק זאל פארשווונדן ווערן, גלייך ווי ס׳איז גאר
קיינמאל קיין שמואליק אף דעך וועלט נישט געווען!
    
מאלט אייך, ניט אזוי גיך טוט זיך עס, ווי עס רעדט זיך. ניט אזוי
גרינג לייגט זיך אוועק א רב און שטארבט־אוועק. דער רב, וואס איז געווען תמיד א „חלוש״, א קראנקער מענטש פון פאסטן תעניתים און פון
גלאט ניט עסן, האט זיך אף דער עלטער אוועקגעלייגט אין בעט, אפגעלעגן א געליימטער העכער א יאר, אן עסן, אן טרינקען, און נאר געלערנט
און נאר געדאוונט, און געראנגלט זיך מיטן מלאך־המוות. שמואליק האט
דערציילט פאר זיין חבר און געשווארן מיט כל השבועות, אז אלע פארנאכט, בין מנחה למעריב, פליט־אריין דורך א שפארונקעלע פון א פענצטער דער „בעל־דבר״, שטעלט זיך אוועק באס רב צוקאפנס און ווארט,
טאמער וועט ער אויפהערן „זאגן״, וועט ער אים מאכן „כיק״... איז אבער
דער רב קליגער פון אים: ער הערט ניט אויף צו „זאגן״ אפילו אף א רגע
כמימרא; אדער ער לערנט, אדער ער דאוונט.
    
― ווי אזוי זעט ער אויס?
    
― ווער?
    
― דער „בעל־דבר״.
    
― פון וואנען זאל איך וויסן?
    
― דו זאגסט, אז ער קומט, האסטו מסתמא אים געזען.
    
― נארעלע! ווער עס זעט דעם „בעל־דבר״, דער קאן נישט לעבן
מער. היינט ווי אזוי האב איך אים געקאנט זען?
    
― פון וואנען־זשע ווייסטו, אז ער קומט?
    
― ניין! וואס דען וועט ער טאן? ער וועט ווארטן אף כבוד?...
    
און אז דער רב איז געשטארבן, איז פאר די צוויי חברים געווען
א יום־טוב. דער רב האט געהאט אזא שיינע לוויה, ווי עס קאן זיך פארגינען צו האבן נאר א רב אין א קליין שטעטל. די קלייטן האט מען געשלאסן און די חדרים האט מען צעלאזט, און די גאנצע „שטאט״ איז
אים געגאנגען באגלייטן.
    
אף צוריקוועגס זיינען די פארליבטע חברים „דוויד ויהונתן״, געווען
די לעצטע שבלעצטע. מע האט זיך גענומען פאר די הענט און מע איז
געגאנגען פאוואליע, בכדי מע זאל זיך קאנען גוט אנריידן. און ריידן איז
געווען פון וואס. פונעם רבס טויט און פון זיין קומען אף יענער וועלט,
ווי אזוי מע וועט אים דארטן באגעגענען בא די טויערן פון גן־עדן,
און ווי אזוי מע וועט אים אויפנעמען, און ווער וועלן זיין די, וואס וועלן
אים מקבל־פנים זיין.
    
אלצדינג האט שמואליק געוווסט, אפילו וואס ד א ר ט ן  טוט זיך.
און פון אלצדינג האט ער גערעדט אזוי, גלייך ווי ער וואלט געווען דערביי.
עס איז אויסגעקומען אזוי, אז דער רב איז גארנישט געשטארבן. ער האט
זיך נאר איבערגעטראגן אין אן אנדער וועלט, אין א בעסערער וועלט, ווו
מע האט געווארט אף אים מיטן לויתן און מיטן שור־הבר און מיטן
יין־המשומר און מיט אלע גוטע זאכן פון גן־עדן. א, דארט וועט ער
ערשט אנהייבן צו וויסן פון א לעבן, א ניי לעבן, א גליקלעך לעבן, אין א
פראכטפולן גן־עדן, אינאיינעם מיט אזעלכע מאגנאטן, ווי אברהם, יצחק
און יעקב, און יוסף הצדיק, און משה מיט אהרונען, און דוויד המלך, און
שלמה המלך, און אליהו הנביא, און דער רמב″ם, און דער בעל־שם־טוב,
און דער ריזשינער ― ווי לעבעדיקע האט זיי שמואליק אפגעמאלט, און
ווי לעבעדיקע זיינען זיי געשטאנען פאר די אויגן, יעדער מיט זיין געשטאלט און מיט זיין פנים און מיט זיין אויסזען: אברהם אבינו ― א
זקן מיט א ווייסער בארד, יצחק ― א לאנגער און א דארער, יעקב אבינו
― א קראנקער און א סוטולעוואטער, יוסף ― א „קראסאוועץ״, משה
רבינו ― א נידעריקער וווקס, נאר א ברייטער שטערן, אהרון הכהן ―
דווקא א הויכער מיט א לאנגן יאמשאוון שטעקן, דוויד המלך ― מיט א
פידל, שלמה המלך ― מיט א גאלדענער קרוין, אליהו הנביא ― אן ארעם
יידל, דער רמב″ם ― אן אויסגעפוצטער מיט א קיילעכיקער בארד, דער
בעל־שם־טוב ― א פראסטער ייד מיט א פראסטן שטעקן, דער ריזשינער
― א שיינער ייד אין א זיידענער זשופיצע...
    
עס האט אזש אנגענומען א חשק צו זען זיך מיט די דאזיקע אלע
לייט; עס האט זיך פשוט געגלוסט זיין מיט זיי דארטן אין גן־עדן, פארזוכן כאטש א שטיקל פונעם לויתן מיטן שור־הבר, כאטש א טראפן פונעם
יין־המשומר. עס איז געווען באמת מקנא צו זיין דעם רב, ווי ער לעבט
דאס איצט דארטן א גוטן טאג, גאר פארגעסן, אז מע האט אים נאר־וואס
אראפגעלאזט אין אן ענגן פינצטערן קבר, און אז מע האט אים פארשאטן מיט קלעפיקער שווארצער ערד און צוגעקלאפט מיט הילצערנע
לאפעטעס, און אז שמואליק אליין טאקע האט געזאגט נאך אים קדיש.
ווארעם דער רב איז געשטארבן אן קינדער ― ניט פאר אייך געדאכט,
ניט פאר קיין שום יידן געדאכט.
שמואליק ווערט פארשווונדן
  
דוויד מיט יהונתן צעשיידן זיך אף אייביק ― דער סוד פונעם אוצר. ―
    
 פארלוירן א חבר.
    
די גאנצע וואך, וואס די רביצין איז געזעסן שבעה נאכן רב, האט
שמואליק דער יתום ארומגעבלאנקעט איינער אליין איבער דער שטאט, ווי
אן אמתער יתום, וואס איז נאך מער פאריתומט געווארן. זיין גאנצער
ארויסקוק איז געווען אף דעם פארנאכט, ווען מען צעלאזט די קינדער פון
די חדרים ― דעמאלט וועט ער זיך קאנען זען מיט זיין חבר, שלום נחום
וועוויקס, וואס איז צו אים נאך מער צוגעבונדן געווארן זינט דער רב איז
געשטארבן. עס האט זיך געפילט אינסטינקטיוו, אז די צוויי געליבטע
חברים, „דוויד ויהונתן״, באדארפן זיך באלד צעשיידן. ווי אזוי דאס
וועט געשען ― האבן זיי נאך אליין ניט געוווסט און נישט געוואלט
וויסן. זיי האבן דעריבער אויסגענוצט יעדן פארנאכט אף צו פארברענגען
אינאיינעם, זיין וואס נענטער איינס נעבן דאס אנדערע.
    
א גליק, וואס ס׳איז זומער, און זומער לערנט מען נישט באנאכט
אין חדר. קאן מען דעריבער זיך פארקלייבן אינצווייען בא נחום וועוויקס
אין גארטן, און דארטן, אונטער א בארנבוים, אפזיצן א שעה און צוויי
און דריי און שמועסן; אדער אז ניט, קאן מען זיך דורכגיין פון דער
שטאט ארויס, העט־ווייט אף יענער זייט מיל, אבי שקצים זאלן נאר ניט
באפאלן און ניט אנרייצן די הינט אף די „פארשאלטענע זשידיוהעס״.
    
דארט, פון יענער זייט מילן, האבן די צוויי חברים, שמואליק דער
יתום און שלום נחום וועוויקס, געקאנט זיך אנריידן וויפל זייער הארץ
גלוסט. און ריידן איז געווען פון וואס. איין זאך האט זיי אינטערעסירט
ביידן: וו א ס  וו ע ט  ז יי ן וו יי ט ע ר? וואס וועט זיין, טאמער
פארט שמואליק אוועק? ווארעם געהערט האט שמואליק זאגן, אז די רביצין
קלייבט זיך ערגעץ ווייט, אין כערסאנער גובערניע. זי האט דארט א
שוועסטער, שרייבט איר די שוועסטער, זי זאל קומען צו פארן. איז
וויבאלד די רביצין פארט ― פארט שמואליק אויך. וואס וועט ער דא טאן
איינער אליין? ער האט דאך אפילו ניט ווו דעם קאפ אנצושפארן!...
    
פארשטייט זיך, אז ער פארט נישט אף לאנג, און יעדנפאלס ― ניט
אף שטענדיק. לאז ער נאר קומען אהין, אזוי זעצט ער זיך באלד לערנען
„קבלה״, און ווי נאר ער דערגייט דעם „סוד״, אזוי קומט ער צו פארן
צוריק אהער, קיין וואראנקא, און נעמט זיך צו דער ארבעט.― אויפ־
 
 