 
 דער בלוטיקער שפאס: 46: „פעקלעך״ 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס זעקס־און־פערציקסטע קאפיטל
    
 ״פ ע ק ל ע ך״.
    
טאמער איז קארג, וואס יעדער ייד האט זיך זיין אייגן
פעקל: דאגות־פרנסה, פראוואזשיטעלסטווע, פראצענט־נארמע ביי קינדער
לערנען וכדומה נאך אזעלכע הנחות און פריווילעגיעס, וואס נאר א ייד
קאן דערצו זוכה זיין, האט גאט ברוך־הוא באוויליקט די יידן פון
דער געבענטשטער שטאט, ווו עס קומט פאר אונדזער
אויסערגעוויינלעכע געשיכטע, מיט גאר א באזונדער פעקל, א מין כל־ישראל־פעקל,
מיטן נאמען שטשיגירינסקי.
    
די יידן, וואס זענען שוין געוווינט געווארן צו צרות און
געפרוווט געווארן ניט דאס ערשטע מאל אין אזעלכע בילבולים נאך
פון פארצייטן, און דערצו איז מען נאך שטענדיק פארטראגן און
פארהאוועט אין בילכערע נעענטערע דאגות, האבן דאס אלצדינג
אויסגעהערט און צוגעזען און פון איין טאג צום אנדערן ווי פארגעסן.
    
ערשט אז ס׳איז געקומען פסח, דער ליבער גוטער יום־טוב פסח, און
יידן האבן ארויסגעטראגן דעם חמץ, אראפגעווארפן פון זיך די
שווערע וואכעדיקע ווינטערדיקע מלבושים, אנגעטאן זיך אלע ניי און
אלע יום־טובדיק, און צונויפגענומען זיך אלע אין שול אריין, האט
מען זיך דארט אנגעהערט נייעס פונעם „פעקל״, אזוי פיל נייעס אז
ס׳איז אלעמען פארקילט געווארן אינווייניק און ס׳איז זיי פארשטערט
געווארן דער יום־טוב.
    
דאס הייסט, געקומען איז מען אין שול אריין נישט הערן
נייעס, נאר דאוונען, און עס קאן זייער געמאלט זיין, אז תיכף נאכן
דאוונען וואלט מען זיך ווי אלע מאל געווונטשן איינער דעם אנדערן
א גוט יום־טוב און ווי אלע מאל זיך צעגאנגען אהיים, איטלעכער צו
זיין ווייב און קינדער, און געזעצט זיך אפריכטן דעם סדר. האט זיך
אבער געטראפן א מעשה, אז תיכף ווי מע האט נאר אפגעדאוונט
און די יתומים האבן אפגעזאגט, כאפנדיק און שרייענדיק איינער
העכער פונעם אנדערן, דעם לעצטן „יתגדל ויתקדש״, האבן די שמשים
אין אלע שולן פונעם אלמעמער מיט א הילכיקן פאטש איבערן טיש,
ווי דער שטייגער איז, אויסגערופן האלב אויף לשון־קודש, האלב אויף
רוסיש בזה־הלשון:
    
― מען איז מכריז ומודיע אינעם נאמען פון גובערנאטאר און פון
גאנץ נאטשאלסטווע, אז דער עולם זאל זיך ניט בעזפאקאיען [беспокоиться: דאגהן] און ניט
ראספראסטראניאיען [распространять: דערשפרייטן] קיין לאזשנע סלוכן [ложные слухи: פאלשע פליאטקעס], ווארעם עס זענען
פרעדפרינימאיעט [предпринимать: אונטערגענומען] געווארן אלע מיערעס [меры: מיטלען], אז ס׳זאל ניט זיין קיין פאגראם...
    
ווי נאר דער שמש האט אויסגעלאזט די דאזיקע ווערטער אויף
זיין מאדנע געמישט לשון, אזוי איז געווארן אין שול א הו־הא.
וויפל מענטשן עס זענען געווען אין שול, אזוי פיל האבן גערעדט,
ניט מער און ניט ווינציקער, און א בריה, וואלט געווען דער, וואס
וואלט זיך קאנען בארימען, אז שטייענדיק ביי א זייט, האט ער
פארשטאנען אדער געהערט, וואס מע רעדט, אויסער סיידן געציילטע
ווערטער, וואס האבן זיך ווי געטראגן אין דער לופטן. „ריטואל...
טשארנעסאטני [Черносотенцы: שווארצע הונדערטער]... פאגראם:״ דאס איבעריקע אין געווען אוממעגלעך צו
כאפן מיטן אויער.
    
ערשט אז מע איז ארויסגעגאנגען פון די שולן, האבן יידן,
מלכים בני מלכים, אין דער דאזיקער ערשטער נאכט פון פסח, ניט
געאיילט זיך צו גיין אהיים, ווי אלע מאל אין דער צייט; נאר מע
האט זיך צעשלאגן אויף רעדלעך און גרופעסווייז האט מען זיך
אוועקגעשטעלט זיך איבער א נייעס א שמועס געבן, וואס הערט זיך
עפעס נייעס אין שטאט וועגן „פעקל״?... וואסער„פעקל״ ― האט
קיינער נישט באדארפט צו פרעגן. אלע האבן שוין געוווסט, ארום
וואס פאר א „פעקל״ דא האנדלט זיך אצינד. און נייעס איז געווען
פון דעם „פעקל״ צו דערציילן זייער א סך. ווארעם חוץ דעם, וואס
מע שרייבט וועגן דעם טאג־טעגלעך אין די גאזעטן, זענען פאראן
ברוך־השם יידן, וואס ווייסן א סך מער (גאזעטן שרייבן דען
אלצדינג, וואס מע דארף? און דאס, וואס זיי שרייבן, איז דען ניט
אפטמאל שקר־וכזב?) למשל, איינער דערציילט, אז ער ווייס פאר
געוויס, אז ערשט היינט איז געווען א פאניכידא [панихида: הזכרה] אין סאבאר און עפעס
איינער א סטודענט האט געדרשענט און דווקא אין דרויסן און דווקא
פאר א גרויסן עולם, וואס איז אזוי צעהיצט געווארן פון דער
שיינער דרשה, או מע איז גרייט געווען שוין אין דער רגע זיך לאזן
איבער דער שטאט און אפרעכענען זיך מיט די יידן, אזוי ווי גאט
האט געבאטן. א גליק, וואס פאליציע האט אנגעשמעקט און
באצייטנס צוגעשיקט עטלעכע קאזאקלעך רייטנדיק אויף די פערדלעך און
מיט די קאנטשיקלעך אין די הענט צעטרייבן דעם ערב־רב, נעבעך
פארשטערט זיי די שימחה...
    
― לעבן זאלן די קאזאקלעך מיט זייערע געבענטשטע
קאנטשיקלעך, ― רופט זיך אפ א קול, מע ווייסט ניט פון וועמען, ווייל דער
עולם איז גרויס, ― זייט זיכער, אז וויבאלד ס׳וועט ניט זיין קיין
כמארע, וועט ניט גיין קיין רעגן.
    
― מיר האבן א גרויסן גאט! ― כאפט אונטער נאך א גרעסערער
אפטימיסט ― א סימן האט איר, אט דער גוי דער שיכור, וויבאלד מע
האט אים איינגעזעצט, אזוי האט ער גענומען דרייען מיט דער צונג
אהער און אהין און ס׳איז א סברה, אז עס האלט שוין אויף
א שטיקל דרך. מע דארף נאר געוווירע ווערן, ווער זענען די
שטיגוטערעס, די כלי־זמר הייסט עס, וואס פירן דאס גאנצע רעדל...
    
― מע וועט געוווירע ווערן, האט קיין מורא ניט, מע וועט
אלצדינג געוווירע ווערן, ווארעם הימל און ערד האבן
געשווארן, אז קיין פארבארגענע זאך זאל ניט זיין אויף דער וועלט און אז
דער אמת מוז ארויף ווי בוימל אויפן וואסער.
    
― מע באדארף נאר בעטן גאט, הייסט עס, ― כאפט אונטער נאך
אייענער, שוין א פעסימיסט, ווייזט אויס, ― מע באדארף גאט בעטן און
תפילה טאן, אז דער בוימל זאל ארויף וואס גיכער, ווארעם עס גייט
צו זיין יום־טוב, פארשטייט איר מיך, קאן ארויסשפרינגען א
פאגראמשטשיקל, און איצט, אז ס׳וועט זיין א פאגראם, וועט זיין א
פאגראם, אשר לא פאגראמו אבותינו ...
    
― בייסט אייך אפ די צונג! ― מישט זיך אריין דוד שאפירא,
וואס איז געשטאנען, די גאנצע צייט אין א זייט, זיך צוגעהערט מיט
קאפ צו די אלע שמועסן, ― דאכט זיך, איר האט גאנץ גוט געהערט,
וואס דער שמש האט נאר־וואס אויסגערופן? למאי זאלן יידן
האבן א טבע אלצדינג אויסלייגן צום שלעכטן און אליין אנרופן אויף
זיך כל־הצרות?
    
― ייד איינער! איך זאג דען, אז עס וועט זיין א פאגראם? ―
פארענטפערט זיך דער פעסימיסט, ― איך זאג נאר, אז אויב עס וועט
זיין א פאגראם, וועט...
    
דוד שאפירא אבער וויל ניט הערן מער. אין כעס טרעט ער
אפ פון דעם רעדל און גייט צו פון דארט צו א צווייטן רעדל
און הערט זיך צו פון דער ווייטן מיט איין אויער, וועגן וואס רעדט
דער עולם. לאזט זיך אויס, אן דא איז אויך דאס אייגענע. נישט
מער דא רעדט מען ניט פון „אונדזער פעקל״, נאר מען דערציילט
מעשיות מיט געשיכטן פון אנדערע שטעט, וואס האבן אויף זיך
זיידע „פעקלעך״.
    
― וואס ווייסט איר, וואס עס טוט זיך היינט אפ אויף דער
וועלט פאר קאמעדיעס? ― דערציילט א יונגער מאן א קרעמער פון
באקאליי מיט אן אלט פנים, און די אויגן ביי אים לאכן, גלייך ווי
ער קלייבט זיך דערציילן אזעלכס, וואס מע דארף דערפון פלאצן
פון געלעכטער, ― רעדט א שיינס, וואס האט זיך געטראפן היינטיקן
פאר־פסח אין הייסין, איך בין א הייסינער און האב א ברודער מיט א
שוועסטער אין הייסין, האט מען געפונען דארט ביי א קריסט, אן
אטסטאוונאי [отставной: פענסיאנירטער] סאלדאט, נישט מער ווי פיר הרוגים, זיין ווייב מיט
זיינע דריי קינדער געקוילעטע. נאר ווי אזוי מיינט איר געקוילעט?
ווי מען קוילעט א הון אדער איין אקס? פע! די הענט מיט די פיס
אפגעהאקט, די אויערן אפגעשניטן, די אויגן ארויסגענומען, די
בייכער אויפגעטרענט...
    
― נו, גענוג אייך שוין אנאטאמיע ― סע שלאגט צו דער גאל! ―
הערן זיך קולות פון יידן מפונקים, וואס שפייען אויס אין א זייט
און הערן ווייטער.
    
― איז דאך געווארן א גוואלד: ווער האט דאס געקאנט
צעבראקן פיר נפשות אקוראט ערב־פסח, אז ניט אחינו בני־ישראל? האט
מען זיך מסתמא געגעבן א נעם צו איינעם א יידן, יענקל קורצע
פאה רופט מען אים. וואס עפעס צו יענקל קורצע פאה? ווארעם אט
דער יענקל קורצע פאה איז, פארשטייט איר מיך, ק ייד א קרעמער,
און דער דאזיקער קריסט פלעגט נעמען ביי אים אויף בארג. און ניט
אזוי דער קריסט ווי זיין ווייב. מיט א טאג פריער איז געווען אט
דער דאזיקער יענקל ביי דעם קריסט מאנען געלט, ס׳איז ערב־פסח,
און שכנים, אויך קריסטן, האבן אים געזען פארנאכטלעך זיך
דרייען ביי זיין שטוב ― בקיצור אלע סימנים. האט מען דעם יענקל
קורצע פאה מסתמא באלד אפגעפירט אין חדר אריין, א שענערן לייגט
מען אין דער ערד: „זאג, יענקל, ווער זענען געווען די
שטיגוטערעס, וואס האבן מיט דיר אינאיינעם אפגעטאן אט דאס שטיקל
ארבעט? און וווהין האט איר אהינגעטאן אזוי פיל בלוט?״ ענטפערט
די וואנט? אז יענקל איז גאר א טויטער! און וואס אין שטאט האט
זיך געטאן צווישן יידן, באדארף איך אייך ניט דערציילן. אהין
אהער, איך וויל אייך לאנג נישט האלטן ― עס איז אראפגעקומען א
סלידאוואטעל פא וואזשנים דיעלאם [по важным делам: אויף וויכטיקע ענינים], ווייזט אויס ניט קיין פראמאך,
א קוק געגעבן אויף די פיר צעשניטענע אבדירקעס און אויף דעם
יענקלען, און אויסגעהערט די טענות פון דעם אומגליקלעכן מאן, וואס
מע האט אים אוועקגעקוילעט ווייב און קינדער, האט דער
סלידאוואטעל א דריי געגעבן מיט דער נאז און א נעם געגעבן דעם
בעל־דבר אליין הייסט עס, דעם מאן פון דער געקוילעטער גויע און דעם
פאטער פון די צעשניטענע עופעלעך. „אנו, טו דיך נאר אויס, שיינער
בחור, אויף א מינוט, לאמיר דיך אקארשט באטראכטן: און זיי זיך
מטריח אין איין וועגס מיט אונדז צו דיר אויפן בוידעם, אפשר וועלן
מיר עפעס געפינען?״ בע, מע, ניטא קיין ווערטער! אהין אהער ― איך
וויל אייך לאנג ניט האלטן, אויפן העמד האט מען ביי אים
דערזען עפעס רויטע פלעקן, אויפן בוידעם האט מען געפונען אלע
כלים, א האק און א מעסער און וואס איר ווילט, און אלצדינג
ברוך־השם אין בלוט, און אליין האט ער זיך אויך מודה געווען, אז באשר
ער האט א געליבטע, און געוואלט מיט איר כאסלירע האבן, און א
גט איז ביי זיי א ביסל שווערלעך, האט ער געפונען א גרינגערן וועג
אויף פטור צו ווערן פון א ווייב א צרה. אי די קשיא: וואס האט ער
געהאט צו די קינדער נעבעך? איז טאקע א קשיא. נאר אז א מענטש
האלט אין שניידן, שניידט ער... בלייבט איבער נאר איין זאך: צו
וואס האט אים נאך געטויגט, ווי זאגט איר, אנאטאמיע? איז דער
תירוץ: עבדים היינו ― ערב־פסח!...
    
אויסגעהערט די הייסינער מעשה ביזן סוף, קוועלט דער עולם
און קראצט זיך אזש פאר גרויס הנאה, איבערגעבנדיק איינער דעם
אנדערן מיט די הענט, וואס ער פילט און וואס ער טראכט און וואס
ער ווייסט. נאר איין דוד שאפירא איז ניט צופרידן „פון וואס
יידן לעקן די פינגער״ ― טראכט ער זיך און טרעט אפ פון דעם
רעדל צו איין אנדער רעדל ― אויך די אייגענע דיבורים מיט די
אייגענע אינטערעסן: „סאיוזניקעס [союзники: שותפים]... ריטואל: זאמיסלאווסקי...
[וולאדימיר] פורישקעוויטש... פעקלעך און מעשיות און געשיכטן: א מעשה פון א קליין
שטעטל אין וואלינער גובערניע מיט א רוסישע דינסט, וואס איז
פארפאלן געווארן אויף עטלעכע שעה און ס׳איז שיער ארויסגעקומען
דורך דעם אן אומגליק... א געשיכטע פון א דארף אין טשערניגאווער
גובערניע מיט א קליין שיקסעלע, וואס איז געגאנגען גראבן ליים און
איז פארשיט געווארן, האבן זיך צונויפגעקליבן די גויים פון דארף,
געטרונקען בראנפן און געוואלט מאכן א חתונה, האט גאט געטאן א
נס, דאס שיקסעלע האט מען אויסגעגראבן טאקע א טויטע, נאך אן
א שום סימן פון בלוט. א פעקל אין בעסאראביע... ― א פעקל אין
פוילן... א פעקל אזש אין ניזשני־נאווגאראד ― טפו זאל דאס ווערן!״...
    
דוד שפייט אויס און וויל גיין אהיים ― איז ניטא דער
קליינער! פארפאלן געווארן זיין גימנאזיסטל סיאמקע. ווו קאן ער
זיין א שטייגער, אזא ווייס־חברהניק? און ביי וועמען פרעגט מען, אז
אלע זענען פארטארעראמט מיטן „ריטואל״, צו אלדי שווארצע יאר?
סיידן א פרעג טאן ביים שמש פון שול? נאר ווו נעמט מען דעם
שמש? ― שא, אט איז ער, דער שמש פון זיין שול, צווישן צוויי
רעדלעך, א קליין ציקאווע יידל מיט מאדנע לאנגע הענט, די אויגן
האלט ער צו און מיט ביידע אויערן הערט ער זיך איין, וואס
בעלי־בתים רעדן. איין אויער הערט ביי אים, וואס איין רעדל רעדט,
און דאס אנדערע אויער דאס אנדערע רעדל. פארדריסט עס דודן.
    
― איר דארפט אויך הערן, וואס מע פלאפלט?
    
― פארוואס ניט? איך בין קיין ייד ניט? ― ענטפערט אים דער
שמש האלב מיט עזות און האלב מיט אונטערטעניקייט און האט מורא
צונעמען די אויערן, טאמער וועט ער עפעס דורכלאזן פון דעם, וואס
בעלי־בתים רעדן.
    
― ווייסט איר ניט, ווו איז ערגעץ מיין זונדל?
    
― אייער זונדל? ― פרעגט איבער דער שמש און קוקט זיך
ארום אויף אלע זייטן און מוז נעבעך אוועקווארפן די רעדלעך מיט
די בעלי־בתים סאמע אין רעכטן שמועסן ― די וויסטע פרנסה, וואס
זאל מען טאן?
    
א טעות וועט אבער זיין פון דעם, וואס מיינט, אז דער שמש
וועט צוליב א בעל־הבית ווי שאפירא, ער מעג זיך זיין פון די אמתע,
פון די סלאוויטער שאפיראס, אוועקווארפן אלצדינג און גיין זוכן זיין
פאניטשל. וואס קאן ער ניט באשטיין, אז די דאזיקע ארבעט זאל
נעמען אויף זיך דער „אונטער־שמש״? און דער שמש טוט זיך א דריי
אהין אהער, אפגעזוכט דעם אונטער־שמש, וואס האט אויך א נשמה, און
וויל אויך הערן וואס מע רעדט, און רופט זיך אן צו אים שטרענג,
ווי אן אפיציר צו א סאלדאט:
    
― הער נאר, דו, גיי זוך זיי אפ אט דא זייער זונדל, א
פאניטשל, א גימנאזיסטל. אבער גיך, אויף איין פוס! ― און אליין
האט זיך דער שמש אומגעקערט צו זיינע רעדלעך, ווי א מענטש, וואס
האט זיין זאך אפגעטאן בשלימות און ווייטער לאז זיך זיין וואס סע
וויל זיך.
    
דער אונטער־שמש, וועמען דער אויבער־שמש האט געזאגט „דו״,
איז אויך ניט קיין יינגעלע, ווי מען קאן זיך פארשטעלן, נאר דווקא
א ייד אין די יארן, וואס דער אויבער־שמש, און א בארד טראגט ער
א סך א גרעסערע, ווי דער אויבער־שמש, נאר פיס האט אים גאט
געגעבן אזעלכע, וואס גייען ניט אליין. מע באדארף זיי שלעפן. אט
מיט די דאזיקע געבענטשטע פיס האט ער זיך אוועקגעלאזט זוכן
שאפיראס זונדל דאס גימנאזיסטל צווישן קליינווארג. לאזט זיך אויס,
אז צווישן קליינווארג איז סיאמקע נישטא. סיאמקע וויל בעסער
הארכן, פון וואס רעדט עס דער עולם אזוי געשמאק? האט ער זיך
אוועקגעשטעלט נעבן א רעדל אלטע יידן, צונויפגעלייגט די
הענטלעך אויפן הארצן, א ביסל איינגעבויגן דעם קאפ אויף א זייט, ווי
אן אלטער, און זיך צוגעהארכט צו אלע מעשיות מיט אלע רייד מיט
אלע מימרות, אריינגעקוקט בעת מעשה איטלעכן אין די אויגן אריין,
נישט דורכגעלאזט קיין ווארט, גאר פארגעסן, אז ס׳איז היינט פסח,
און אז מע דארף גיין אהיים זיך זעצן צום סדר, און אז ער דארף
היינט פרעגן דעם טאטן די פיר קשיות. אנשטאט די פיר קשיות,
וואס ער קען זיי אויף אויסווייניק, האט סיאמקע צו פרעגן זיינע
אייגענע פיר קשיות: די ערשטע קשיא ― פארוואס אייגנטלעך האט
מען אים היינט געשלאגן אין גימנאזיע?... די צווייטע קשיא ―
פארוואס אלע יאר און נאר אז סע קומט פסח האבן יידן מורא פאר
א פאגראם?... די דריטע קשיא ― פארוואס עפעס אומעטום נאר גויים
מאכן פאגראמען?... די פערטע קשיא -... נאר דא קומט אן דער
טאטע. דערזעענדיק סיאמקען אין אזא פאזע, פארקלעמט דודן ביים
הארצן: „נעבעך א קינד און דארף הערן אזעלכע מעשיות...״
    
אזא וועווריק ווי דו באדארפסט אויך הערן, וואס מע רעדט?
א, ניט געדאכט זאלסטו ווערן!
    
און נישט קוקנדיק, וואס סיאמקע איז א „פאניטשל״ און טראגט
א מונדירל מיט זילבערנע קנעפ, נעמט אים דוד אן מיט כעס פאר
א הענטל און לאזט זיך גיין מיט אים אהיים מיט גיכע טריט, ווי
זיין שטייגער איז.
    
דאס זיבן־און־פערציקסטע קאפיטל
    
 ביים סדר
    
פון שול אהיים איז דוד שאפירא אריינגעקומען בהרחבה, ווי
אלע יאר אין דער צייט, און מיטן אייגענעם ברייטן גוט־יום־טוב
וואס אלע יאר אין דער צייט און, ווי אלע יאר אין דער צייט,
אוועקגעזעצט זיך אויפן טראן, ווי אן אמתער בן־חורין, ווי אן
עכטער אריסטאקראט, וואס ציילט זיין ייחוס א סך ― א סך דורות פון
„מלכים בני מלכים״, און גענומען אפריכטן דעם סדר מיט
דערזעלבער פייערלעכקייט וואס אלע יאר און מיט דעם אלטן באקאנטן
ניגון, וואס גייט ביי אונדז בירושה פון דור צו דור. אמת, אויף זיין
פנים איז געווען איבערגעצויגן נישט קיין געוויינלעך וואלקנדל,
פון די אויגן האט ארויסגעקוקט א פארבארגענער טרויער און אין קול
האט זיך געלאזט הערן א מינארנער טאן, אן אפקלאנג פון דעם
כל־ישראל פעקל, וואס הייסט „שטשיגירינסקי״; דאס אלץ האט אבער
געקאנט באמערקן נאר איין שרה, וועלכע איז געזעסן איצט ביי
זיין רעכטע האנט אנגעטאן און צוגעקליבן ווי א קעניגין און
אויסגעזען ווי אן אמתע קעניגין ― קיינער וואלט זיך גאר ניט געגלויבט,
אז דאס איז די אייגענע שרה, וואס האט אליין מיט אירע הענט
ארויסגעטראגן דעם חמץ, אדער, ווי זי רופט עס אן, דעם „הקדש״ פון
דער דאזיקער שטוב און אליין, איין מענטש אליין, אריינגעשלעפט אהער
דעם פסח. איצט זענען די דאזיקע הענט ווייס און זויבער און א פאר
דימענטלעך בלישטשען ארויס פון די אלטע פינגערלעך, וואס זי האט
אנגעטאן לכבוד יום־טוב. די זעלבע דימענטלעך בלישטשען ארויס פון
אירע אלטע אויערינגלעך, וואס זי טוט אן פון יום־טוב צו יום־טוב.
נאר מער פון אלעס בלישטשעט און שיינט איר נאך גאר יונג שיין
 
 