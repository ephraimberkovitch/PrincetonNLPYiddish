 
 זומער־לעבן: מאריענבאד 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
מאריענבאד
  
נישט קיין ראמאן, נאר א פארפלאנטעניש צווישן צוויי שטעט: ווארשע און מאריענבאד,
דורך 36 בריוולעך, 14 ליבעצעטעלעך און 46 דעפעשן.
  
1.
  
(בעלצע קורלענדער פון בערלין צו איר מאן שלמה קורלענדער אף די נאלעווקיס
אין ווארשע )
  
לבעלי היקר מוהר״ר שלמה נ״י.
    
איך קום דיר צו מעלדן, אז דערווייל בין איך נאך אין בערלין און
וועל ערשט קאנען ארויספארן קיין מאריענבאד הלוואי נאך שבת. איך
דארף מיך פאר דיר נישט פארענטפערן, נאר דו קאנסט מיר גלייבן, אז
איך בין כלל נישט שולדיק, וואס ס׳האט זיך אזוי געמאכט, אז איך זאל
מיך פארהאלטן אין בערלין א גאנצע וואך צייט. אז דו וועסט אויסהערן
ביזן סוף אלצדינג, וואס איך האב דא איבערגעטראגן, וועסטו אליין זאגן,
אז מע קאן נישט אויסרעכענען א זאך אף צופריער. „א מענטש טראכט
און גאט לאכט״. אזוי איז די מעשה:
    
איך האב גערעכנט צו פארברענגען אין בערלין מער נישט, אז איין
טאג, העכסטנס ― צוויי. ווארעם וואס דארף געדויערן זיין באם פראפעסאר? וואלט געווען גוט, ווען איך ברענג אראפ דעם פראפעסאר צו זיך.
האב איך מיר אבער איבערגעלייגט: צו וואס זאל איך דיר אויסברענגען
איבעריקע דרייסיק מארק, וואס קאנען צונוץ קומען אף עפעס אנדערש?
איך הער אזוי אויך אפטמאל פון דיר, אז עס גייט אוועק א סך געלט, און
די צייט, זאגסטו, איז איצט אויך נישט אין בעסטן, און נאך כדומה
אזעלכע אנצוהערענישן הער איך פון דיר... און מחמת דעריבער האב איך
שוין נישט געוואלט פארפארן אין יענעם האטעל אף דער פרידריכשטרא־סע, וואס מיין קרובה חווהלע האט מיר געהאט אויפגעשריבן. ווי קאן איך
מיך גלייכן צו חווהלע טשאפניק? חווהלע מעג אויסברענגען וויפל זי וויל,
וועט איר קיינער נישט זאגן, ווארום חווהלע איז נישט דאס צווייטע ווייב
בא איר מאן, אזוי ווי איך, און איר מאן האט נישט קיין קינדער פונעם
ערשטן ווייב, אזוי ווי מיין מאן, און בערל טשאפניק ציטערט נישט אזוי
איבערן גראשן, ווי דו, און האט נישט מורא בלייבן אן ארעמאן אף דער
עלטער, ווי דו האסט מורא. איך מיין נישט, חלילה, קיין זאך, איך זאג עס
גאנץ ערנסט, אז איך וויל דיר נישט אויסברענגען קיין איבעריקס, און
מחמת דעריבער האב איך מיך אפגעשטעלט דארט, ווו אלע אונדזערע נא־לעווקער שטעלן זיך אפ, בא דער פערעלצווייג. דאס איז א יידענע אן
אלמנה, זייער א וווילע בעל־הביתטע און אן ערלעכע, קאכט אויסגעצייכנט
און נעמט נישט טייער, און ס׳איז נישט ווייט פון אומעטום. פאר צען
פעניג ביסטו אף דער לייפציגער שטראסע, בא ווערטהיימערן. און ווי איז
דאס מעגלעך זיין אין בערלין און נישט אריינגיין אף א מינוט צו ווערט־היימערן? דו זאלסט זיין איין מאל בא ווערטהיימערן, וואלסטו אליין געזאגט, אז ס׳איז אוממעגלעך. דעם נאמען ווערטהיימער האב איך געהערט
נאך אין ווארשע. נאר כ׳האב מיר קיינמאל ניט פארגעשטעלט, אז ס׳קאן
זיין אף דער וועלט אזא מין געוועלב. וואס זאל איך דיר זאגן, בעלי היקר?
עס לאזט זיך גארנישט באשרייבן! וואס אן אויג קאן זען און וואס א
מויל קאן ריידן! און מענטשן ― א שפילקע נישט דורכצוווארפן! און
אלצדינג בזיל־הזול, פונקט די העלפט קעגן די מקחים, וואס בא אונדז אף
די נאלעווקעס. שטעל דיר פאר: צוויי מארק א טוץ נאזטיכלעך! אדער פאר
אכט און ניינציק פעניג א פאר זאקן זיידענע, וואס דו וועסט זיי נישט
קויפן בא אונדז פאר קיין רובל מיט צוואנציק. צי, אשטייגער, פאר אכט
און זעכציק פעניג א וואנטזייגער ― נו, קאן מען לעבן? איך רעכן, אז
גאט וועט העלפן, איך וועל פארן צוריק אהיים געזונטערהייט, זאל איך
פארן ווידער איבער בערלין, נישט איבער ווין, ― ווין איז, זאגט מען, א
העק, א פוסטקע אקעגן בערלין ― און ערשט דעמאלט זיך אריינכאפן
צו ווערטהיימערן און מיט א ריינעם קאפ זיך א נעם טאן איינקויפן אין
בעל־הבתישקייט אריין אלצדינג, וואס מע דארף: אביסל גלאזווארג און
א ביסל פאיאנס און אנדערע שטוב־זאכן. היינט זיידנשטאף און מעבל
און פערפומען. פאר דער גרענעץ זאלסטו קיין יסורים נישט האבן. איך
וועל מיר שוין מסתמא אן עצה געבן. חווהלע טשאפניק פירט אריבער
אלע יאר גאנצע קאסטנס. דערווייל האב איך מיר נאך כמעט גארנישט
געקויפט, אויסער א ביסל וועש, א פאר זומערדיקע שיך, נאך א היטעלע,
און א שלאפראק פון הוילע סטענגעס, א האלב טוץ אונטערשטע קליידלעך,
א גרינעם זיידן־שירם, הענטשקעלעך, שפיצלעך און פריזלעך מיט נאך
אזעלכע זאכן, וואס איך מוז עס האבן קיין מאריענבאד. און ווייל
איך בין שוין געווען בא ווערטהיימערן, האב איך מיך נישט געקאנט
איינהאלטן און געהייסן אין איינוועגס אריינפאקן א האלב טוץ טישטעכער מיט צוויי טוץ סערוועטלעך מיט א מאשינדל אף צו שלאגן
פוטער. איך האב חרטה, ווי הינט עסן מיך, וואס איך האב דיר נישט געפאלגט און נישט מיטגענומען נאך א פאר הונדערטער. א גרויסע נארישקייט פון מיר, וואס איך האב מיך געוואלט אויספיינען פאר דיר, אז
איך בין נישט אזא גרויסע אויסברענגערן, ווי דו מיינסט. א סך מער
מצווה געווען אין ווערטהיימערן, איידער אינעם דאקטער, אויסקרענקען
זאל ער דאס! נאך אין בערלין האט מיר געפעלט א דאקטער! קארג
האבן מיר דאקטוירים אין ווארשע! מאל דיך, די בערלינער דאקטוירים
וואלטן שוין געמעגט ווארטן, ביז איך וועל זיי שיקן רופן. איז אבער
באשערט אן אומגליק, וועסטו הערן.
    
איך בין נאר געקומען צו פארן אף דער סטאנציע, וואס איך זאג
דיר, בא דער פערעלצווייג, נאך נישט צייט געהאט זיך ארומצווואשן
און אנטאן, ווי עס געהער צו זיין, האט מען מיך שוין א נעם געגעבן:
וואס פאר א דאקטער איך וועל מיר הייסן ברענגען? זאג איך: „ערשטנס,
ווער האט אייך געזאגט, אז איך דארף א דאקטער? זע איך דען אויס אזוי
שלעכט, וואס מע דערקענט עס אפן פנים? און צווייטנס, זאג איך, האב
איך פון דער היים אן אדרעס צום פראפעסאר״. רופט זיך אן צו מיר
איינער עפעס אן אלטער בחור מיט א נאז, וואס סע וואקסט אף איר
וויימפערלעך: ,,האט קיין פאראיבל נישט, זאגט ער, מאדאם, וואס איך
וועל אייך זאגן. אט ווייל, זאגט ער, איר האט אן אדרעס צום פראפעסאר, מוזט איר זיך פריער זען, זאגט ער, מיטן דאקטער. ווארעם ס׳איז
א גרויסע נפקא־מינה, זאגט ער, פון דעם וואס איר וועט זאגן דעם
פראפעסאר, ביז, זאגט ער, דער דאקטער וועט אים, זאגט ער, זאגן אף
זיין דאקטער־לשון״. לאזט זיך אויס, אז אט דער אלטער בחור מיט דער
רויטער נאז וווינט טאקע בא אט דער אלמנה פערעלצווייג, וואס איך
זאג דיר, און ער איז א קאמיסיאנער פון דאקטוירים, דאס הייסט, ער
פארנעמט זיך דערמיט, וואס ער ברענגט־אראפ א דאקטער, אז מע דארף,
און דער דאקטער ברענגט שוין אראפ דעם פראפעסאר, אדער ער פירט
שוין אפ צום פראפעסאר אהיים. גיב איך זיי אנצוהערעניש, אז מיך
פירט מען נישט „איך בין נאך, זאג איך, גאט זיי דאנק, אף אזוי פיל
קרעפטיק, אז איך קאן נאך גיין א מייל צו פוס״. רופט זיך אן צו מיר
דער קאמיסיאנער מיט די וויימפערלעך: „מאדאם! בא מיר האט איר,
זאגט ער, געפועלט, אז איר קאנט גיין דריי מייל צו פוס. נאר איך
דארף אייך זאגן פריער, אז ס׳איז ארויסגעווארפן, זאגט ער, אייער
טרחה. א בערלינער פראפעסאר, זאגט ער, אז איר קומט צו אים אליין
אן א דאקטער, האלט ער אייך נישט מער, זאגט ער, ווי א האלבע מינוט,
פי־פו־פא, א קלאפ מיטן פינגער, איינס־צוויי־דריי, און ― אראפ פון
מארק. פארטיק. און אז איר קומט, זאגט ער, מיט אייער דאקטער, איז
גאר אנדערע ווערטער. א דאקטער קאן ער נישט אפזאגן. א דאקטער
מוז ער אויסהערן. האט איר שוין, זאגט ער, פארשטאנען, צי נאך
נישט?״...
    
אזוי לאנג, אזוי ברייט, ער האט מיר אראפגעבראכט דעם דאקטער. איז מיר דער דאקטער אפילו באלד נישט געפעלן אין שלייער. ער
קוקט נישט אין די אויגן אריין, האט קיין צייט נישט, און רעדט מיט
א קוויטש. האסט עפעס ליב א דאקטער, וואס קוקט נישט אין די אויגן
אריין און רעדט מיט א קוויטש?
    
אויסגעפרעגט זיך בא מיר, ווער און וואס און ווען, און גוט באטראכט מיך פון אלע זייטן, איז ער א בעלן געווען, דער קלוגער דאקטער, מיך אוועקלייגן אין בעט, איך זאל אים ליגן ביז מארגן. מארגן
וועט ער מיך, זאגט ער, נאך א מאל באטראכטן. און ערשט דעמאלט
וועט ער מיר, הייסט עס, זאגן, צו וואס פאר א פראפעסאר ער זאל מיך
מעלדן. דערהערט, אז ער וויל מיך אוועקלייגן, האב איך אים אויפגעקלערט, אז פון אוועקלייגן מיך זאל ער פארגעסן. איך בין נישט געקומען, זאג איך, קיין בערלין ליגן. איך דארף זיין, זאג איך, בא ווערט־היימערן, און דארף זיין בא טיטצן, און וויל, זאג איך, זיין אומעטום.
אויב ער וויל, זאג איך, קומען מארגן, מעג ער קומען, נאר מיך אוועקלייגן אין בעט ― דאס, זאג איך, וועט נישט גיין!... ער האט געמיינט,
אז ער האט אנגעטראפן אף א יאכנע פון די נאלעווקיס און וועט בא
איר ציען מארקן! איך האב באלד ארויסגעזען, אז ס׳איז נישט קיין
דאקטער, נאר א פיאווקע. והא־ראיה, אט וועסטו הערן, וואס א בלוט צא־פער קאן! די האר שטעלן זיך קאפויר!
    
אף אין דער פרי, איך קום מיט אים צום פראפעסאר, לאזט זיך
אויס, אז ס׳איז גארנישט דער פראפעסאר, וואס חווהלע טשאפניק האט
מיר פארשריבן. ס׳איז גאר אן אנדער פראפעסאר אף גאר אנדערע
שלאפקייטן. דאס בין איך געוואר געווארן ערשט נאכדעם, אז מע האט
מיך גוט אנגעמוטשעט, און מיר זיינען ארויסגעגאנגען פון דארטן און
געזעצט זיך פארן. האב איך געמיינט, מיר פארן אהיים; צום סוף לאזט
זיך אויס, אז מיר פארן צו נאך א פראפעסאר, און ווידער נישט צו
דעם פראפעסאר, וואס איך מיין. צו א פראפעסאר אן אקושער האט ער
מיך גאר געבראכט צו פירן! ווער איך דאך מסתמא רעכט אויפגעבראכט
און הייב אן צו גוואלדעווען. ענטפערט מיר דער דאקטער מיט זיין קוויטשיק קולכל, אז איך בין נישט אין ווארשע אף די נאלעווקיס, איך בין
אין בערלין, און אז איך זאל נישט מאכן קיין לאנגע טענות, און אז
ער האט קיין צייט נישט, און אז ער ווייס בעסער, צו וואס פאר א
פראפעסאר איך דארף! האסטו עפעס צו אים? און אט אזוי, ווי איך
זאג דיר, זיינען מיר אויסגעווען, לאז זיך דיר דאכטן, בא דריי פראפעסארן, און אלע דריי פראפעסארן, גלייך ווי זיי וואלטן זיך אויפגערעדט, האבן געזאגט אלע אין איין קול: „מאריענבאד!״ ― ווי באלד
אזוי, צו וואסער א כפרה האב איך באדארפט די פראפעסארן, און
נאך דריי דערצו? מאריענבאד האב איך דאך געהערט נאך אין ווארשע. קורץ, שולדיק געווען דעם רוח א גאנג ― פארפאלן.
    
געקומען אהיים בין איך געווען אזוי אויסגעמאטערט, אז איך
האב מיך קוים געהאלטן אף די פיס, און איך האב מיך שוין, נישט
ווילנדיק, געמוזט אריינלייגן אין בעט אריין. מיינסטו דאך, אז לאנג
בין איך געלעגן? נישט מער זאל דער דאקטער לעבן אף דער וועלט.
עס האט מיך אין דער גיך געגעבן א טראג־אויף פון בעט, גלייך ווי א
דונער וואלט מיך דערשלאגן. שטעל דיר פאר א חשבון פון א פעלד־גזלן: איך זאל אים באצאלן, זאגט ער, אכציק מארק! פאר וואס אכציק מארק? „א פראסטער חשבון, זאגט ער: צוויי וויזיטן צו צען ― איז
צוואנציק. דריי קאנסוליומס בא דריי פראפעסארן צו צוואנציק ― איז
זעכציק. און זעכציק מיט צוואנציק איז, זאגט ער, אלע מאל און אומעטום אכציק״. האב איך אויפגעהויבן מסתמא אזא סקאנדאל, אז מע
איז זיך צונויפגעלאפן אלע: די בעל־הביתטע די אלמנה, דער אלטער
בחור דער שלים־מזל און אלע איבעריקע געסט. „ווו זיינען מיר? ―
האב איך מיך צושריען אף זיי, ― אין בערלין, צי אין סדום? עס איז
בא אייך ערגער, זאג איך, טויזנט מאל, ווי בא אונדז אין רוסלאנד!
נישט קיין דאקטוירים זיינען בא אייך, זאג איך, נאר כוליגאנעס! פאגראמשטשיקעס!״ מיט איינעם ווארט, וואס מיר איז געקומען אפן מויל,
דאס האב איך זיי געזאגט. און לאז זיך דיר דאכטן, עס האבן זיך
אריינגעלייגט מענטשן, און מע האט אונדז קוים מיט צרות אויסגעגלייכט פאר פינף און פופציק מארק. פינף און פופציק מכות זאלן זיך
אים זעצן, דעם שיינעם דאקטער, אפן פנים! ביסטו שוין פארטיק? האב
צייט. ס׳איז נאך פאראן אן אלטער בחור מיט א רויטער נאז מיט וויימפערלעך, הייסט ער זיך א חוץ באצאלן פופצן מארק. וואס איז דאס?
דאס איז, זאגט ער, זיין קאמיסיאן פארן דאקטער, וואס ער האט מיר,
זאגט ער, רעקאמענדירט. וואס זאגסטו צו אזא פרא־אדם? עס האט מיך
אזוי פארקאכט באם הארצן, אז עס האט זיך מיר אפגערופן מיין אומגליק, און איך בין געבליבן ליגן מיט א מיגרען ביזן אנדערן טאג. א
קלייניקייט ― אזוי פיל געלט ארויסצוווארפן, און פרעג ― אף וואס?
אף ווען? וואלט נישט גלייכער געווען צען טויזנט מאל דאס איבערלאזן
בעסער בא ווערטהיימערן? איך עס מיך אויף א לעבעדיקע, וואס איך
בין נישט געקומען אהער מיט איין וואך פריער, וואלט איך געטראפן
דא מיין חווהלע ― פארט א קרובה, און וואלט נישט אריינגעפאלן צו
אט די פיאווקעס אין די הענט אריין. א שטיקל גליק, וואס בערלין איז
א שטאט, וואס איז פאראן וואס צו זען; אנישט, וואלט איך קראנק
געווארן פאר דאסאדע. און צו זען איז דא אין בערלין אין איין טאג
אזוי פיל, וואס דו וועסט דאס נישט זען בא אונדז אין ווארשע אין דרייסיק יאר אפילו. א חוץ ווערטהיימערן און טיטץ און נאך אזעלכע גע־
    
וועלבן, איז פאראן אין בערלין א „ווינטער־גארטן״ מיט אן „אפאלא־טעאטער״, מיט א צירק „שומאן״ און מיט א צירק „בוש״. היינט איז
דא, זאגט מען, א „לבנה־פארק״ ― איז דאס גארנישט צו באשרייבן.
איך קלייב מיך ערשט גיין אהינצו, אם־ירצה־השם, מארגן, וועל איך
דיר שוין מארגן באשרייבן. דערוויילע זיי געזונט און זאג שבע־רחלען, זי זאל אכטונג געבן נישט בלויז אין קיך, נאר אף דער גאנצער
שטוב זאל זי אכטונג געבן. איך האב פארן אוועקפאר פארגעסן פארשרייבן א קעלנערל מיט צוויי ציכעלעך אין קויטיקן גרעט. און א
סלוי איינגעמאכטס האב איך אנגעהויבן א טאג פארן אוועקפאר, איז
פון אים זאל זי נוצן אין קיך אריין און נישט אנרירן מער פון די
איינגעמאכטסן, וואס אפן באלקאן אונטערן קאסטן. און בריוו זאלסטו
מיר שרייבן, למען השם, קיין מאריענבאד פאסט רעסטאנט, ווי מיר
האבן אפגעשמועסט.
    
 פון מיר דיין פרוי בעלצע קורלענדער.
  
2.
  
(שלמה קורלענדער פון די נאלעווקיס אין ווארשע צו זיין פריינט חיים סאראקער
אין מאריענבאד.)
  
ליבער פריינט חיים.
    
איך האב צו דיר, ידידי, א קליינע בקשה, דאס הייסט, נישט קיין
קליינע, נאר טאקע א גרויסע בקשה. א גאנץ גרויסע! עס האט מיך געטראפן, ליבער פריינט, אן אומגליק: מיין בעלצע פארט קיין מאריענבאד. וואס עפעס פלוצעם קיין מאריענבאד? פרעג מיך עפעס גרינגערס.
זי זאגט, אז זי איז נישט געזונט און מוז האבן מאריענבאד. און דער
דאקטער זאגט אויך, אז זי איז נישט געזונט און מוז האבן מאריענבאד.
און אז צוויי זאגן שכור, דארף דער דריטער גיין שלאפן... נאר בסוד
וועל איך דיר איבערגעבן ― און איך בעט דיך, אז צווישן אונדז זאל
עס טאקע בלייבן, ― איך פארשטיי דעם שכל פון מאריענבאד. אז די
מאדאם טשאפניק פארט קיין מאריענבאד, היינט פאר וואס זאל די
מאדאם קורלענדער אויך נישט פארן קיין מאריענבאד? זי גלייכט מיך
צו בערל טשאפניק! זי ווייס נישט, אפנים, אז דאס, וואס טשאפניק קאן
― קאן נישט איך, נישט דו, נישט קיינער. טשאפניק קאן אפזיצן א
קיילעכיק יאר אין דער שענסטער דירה, ווי א מאנארך, און גאר פארגעסן, אז פאר א דירה דארף מען צאלן דירה־געלט. נישט היינט געדאכט, אז טשאפניק איז בא מיר געזעסן אין שכנות, האב איך געמיינט,
אז איך וועל פון אים באקומען די טשאכאטקע. אלע טאג פלעגט ער זיך
הייסן מאכן רעמאנט, און מיט מיר פלעגט ער זיך שאפן, ווי מיט א
סטרוזש. אן אנדערן וואלט איך ארויסגעווארפן אף דריי שפענדלעך,
און מיט אים האב איך געמוזט אננעמען א פולן מויל מיט וואסער און
מאכן א שווייג ― צוליב בעלצען. באשר וואס? באשר ווייל זיין חווהלע
געהער זיך אן מיט מיין בעלצען גליד־געשוועסטערקינדער, דעם פערדס
בייטש־שטעקעלעס־א־פאדקעווע! וואס איך האב מיך אין דעם יאר אנגעזען אף דעם בערל טשאפניק, איז דאס אף א וואך צו דערציילן. צו
בערל טשאפניק, אז עס קומט דער קצב מאנען פאר פלייש, עפנט ער אים
מיטן קאפ די טיר: א העזה פון א קצב ― גאר מאנען פאר פלייש! און
צו דער מאדאם טשאפניק, אז מע קומט מיט א חשבון פון געוועלב,
גייט מען אזוי לאנג, ביז מע צערייסט צוויי פאר שיך און מע הערט
אויף צו גיין. פון שניידערס און פון שוסטערס רעדט מען נישט; מע
ווייס שוין, אז צו טשאפניקן נאך געלט גייט מען נישט, ווארעם מע וועט
ניט נתנען. וואס דארפסטו מער? אט איז דא נישט לאנג געווען בא זיי א
וועטשערינקע. די מאדאם טשאפניק איז געווען אן אימעניניצע, סאמע
פארן אפפארן קיין מאריענבאד, ― האסטו געדארפט זען, וואס דארט
האט זיך אפגעטאן! איך בין נישט געווען, נאר מיין בעלצע דערציילט,
אז מיט אזא קאלאציע וואלט מען שוין געקאנט חתונה מאכן צוויי
טעכטער. דאס עסן האט מען באשטעלט בא העקסעלמאנען אין רעסטאראן, און וועטשערע איז געווען כיד המלך: פיש, און פלייש, און געבראטנס, און וויין, און ביר, און וואס דו ווילסט. די פלעשלעך האבן
געקנאקט, משרתים האבן באדינט, ס׳איז געווען „ליהודים״, און, ווי
געוויינטלעך, האט מען פארלייגט א „בענקל״, און דער באנקיר איז געווען טאקע טשאפניק, און געווונען האט ווידער טשאפניק ― ער
קאן די מלאכה! גאנצע הונדערטערס, זאגט בעלצע, זיינען געווען אין
    
באנק. פונדעסטוועגן, אז העקסעלמאן איז געקומען אף מארגן מיט א
רעכענונג, האט מען פון אים געמאכט אזא געלעכטער, אז ער שעמט
זיך שוין גאר אויסצוזאגן... נאר איך האב מיך פאררעדט פון טשאפניקן
און כמעט פארגעסן אן מיין בקשה.
    
מיין בקשה איז אט וואס: אזוי ווי מיין בעלצע פארט, הייסט עס,
קיין אויסלאנד דאס ערשטע מאל אף איר לעבן, זי ווייס נישט, ווו א טיר
עפנט זיך און קען נישט די שפראך, לכן זאלסטו זיין אזוי פריינטלעך
איר קומען צו הילף, רעקאמענדירן א רעכטע סטאנציע, א גוטן דאקטער,
א כשרן רעסטאראן, ― מיט איינעם ווארט, זאלסט זיין פאר איר וואס
מע רופט א וועגווייזער. אגב, וועל איך דיך בעטן, זאלסט נאכקוקן,
מיט וועמען זי באגעגנט זיך דארט, און מיט וועמען זי קומט זיך צונויף.
איך וויל, פארשטייסטו מיך, זי זאל זיין אביסל ווייט אפגעשיידט פון
דער מאדאם טשאפניק. וואס האב איך, אייגנטלעך, צו דער מאדאם
טשאפניק? זי האט מיר קיין געשעפט נישט קאליע געמאכט; נאר איך
וויל נישט, מיין בעלצע זאל זיין קנעפל שבקנעפל מיט דער מאדאם
טשאפניק, כאטש זיי זיינען גליד־געשוועסטערקינדער. איך וויל נישט, אז
זי זאל זיין איר אפיטרופס, אז וואס די מאדאם טשאפניק זאגט ― איז
גוט, און וואס די מאדאם טשאפינק טוט אן ― איז שיין, און וואס זי
דערזעט אף דער מאדאם טשאפניק ― דאס ווילט זיך איר. גלייב מיר,
ליבער פריינט, עס גייט מיר נישט אין געלט. דו ווייסט, אז איך בין,
חלילה, נישט אזא קמצן, און מיין בעלצע פירט בא מיך אויס, ווי מע
זאגט, דאס טעלערל פונעם הימל.― פארט דאס צווייטע ווייב. דאס
צווייטע ווייב, זאגט מען, און א בת־יחידה פירן אויס אלצדינג. נאר וואס
דען? איך וויל נישט, אז ווו צוויי זאל מיין ווייב זיין א דריטע... וואס
קומט מיר דערפאר? איך האב אזוי אויך גענוג שונאים אף די נאלעווקיס, וואס וואלטן מיך דערטרונקען אין א לעפל וואסער. און ווער
שמועסט, זינט איך האב חתונה געהאט פאר בעלצע, וואלטן זיי זיך
וועלן נוקם זיין אן מיר, איך ווייס נישט פאר וואס, גלייך ווי איך וואלט
עמעצן אנגערירט אין כבוד אדער אין פרנסה. באשר, זאגן זיי, זי וואלט
געקאנט זיין מיינע א שנור. טאמער ווייסטו, וואס גייט זיך עס אן מיט
זיי? עס זיינען שוין געווען שטיגוטערעס, וואס האבן זיך געפרוווט מאכן
צווישן אונדז א בייז לעבן. פרעג, וואס האב איך זיי געטאן? דער גאנצער
גוואלד, למאי זי איז א שיינע! א רוח זיי אין פאטער און מוטער אריין
― און אז איך זאל געווען חתונה האבן דאס אנדערע מאל און נעמען
א מיאוסניצע, וואלט זיי שוין געווען בעסער?
    
הכלל, ליבער פריינט, קיין סך דארף איך מיט דיר נישט שמועסן.
איך מיין, אז דו פארשטייסט שוין דעם מיין, וואס איך מיין... איך וויל,
אז דו זאלסט זי האלטן אפן אויג און זאלסט מיר אריינשרייבן אמאל
א בריוול פון דיין מאכן, וואס דו מאכסט, און פון מיין בעלצען, וואס
זי מאכט. און אז זי וועט זיך ווענדן צו דיר נאך געלט, ― איך האב
איר געגעבן דיין אדרעס ― זאלסטו איר ארויסגעבן אף מיין רעכענונג וויפל זי וויל, געוויינטלעך, נישט אף א מאל, נאר ביסלעכווייז, ווייל
בא איר געלט ― צווישן אונדז זאל עס בלייבן ― האט גאר קיין
ממשות נישט. איך האב געוווסט פריער, אז ווען איך זאל איר מיטגעבן, למשל, פון דאנען איך ווייס אליין נישט וויפל, איז אזוי ווי זי
פארט איבער בערלין, וועט דאס דארט מסתמא אוועקגיין בא איר מיטן
ווינט און מיטן רויך. און כך הווה, אזוי ווי דאס הארץ האט מיר געזאגט. איך האב שוין באקומען פון איר א בריוול פון בערלין (פארנדיק
קיין מאריענבאד, האט זי זיך אראפגעכאפט קיין בערלין), שרייבט זי
מיר א גרוס, מיין בעלצע הייסט עס, פון עפעס איינעם מיטן נאמען
ווערטהיימער, וואס מע געפינט, זאגט זי, בא אים פון פויגלמילך. איז זי
שוין געווען דארט, שרייבט זי מיר, מיט א וויזיט, און וועדליק איך פארשטיי, האט זיך דער ווערטהיימער פון איר נישט גענארט. זי גלייכט זיך
צו דער מאדאם טשאפניק. בערל טשאפניק בארימט זיך, אז ער האט
געהאט מיטגעגעבן זיין חווהלען קיין אויסלאנד א ת״קער אף דער נסיעה.
און אז זי איז געקומען קיין בערלין, האט זי שוין געשריבן, מע זאל איר
שיקן נאך געלט, האט ער איר געמוזט אף דער צווייטער וואך ארויסשיקן נאך א ת׳קער. ער ווארפט זיך עס מיט ת׳קערס, אט דער טשאפניק!
טאמער ווייסטו די געשעפטן, וואס ער טרייבט? א מענטש זיצט אין
ווארשע שוין אפשר צוואנציק יאר, און לאז מיר עמעצער זאגן, מיט
וואס האנדלט בערל טשאפניק? עס איז זיך אן אפגעפוצט יידל, מיט א
שיין בייכל, מיט א פיינעם חתוך־הדבור, און עס רעדט נישט אן איבעריק ווארט; איין אייגל קוקט בא אים כלומרשט קיין צפון־זייט, און דאס
    
אנדערע טראכט, ווי אזוי מע צעשפיליעט דיך און מע באקומט בא דיר
ארויס א גמילות־חסד אף צו פארפאלן...
    
הקיצור, ער איז גארנישט ווערט, אט דער טשאפניק, מיר זאלן פון
אים אזוי פיל ריידן. איך בעט דיך נאך א מאל, חיים, דו ווייסט, ווי
מיין בעלצע איז בא מיר טייער. איך האב גרויס עגמת־נפש, וואס זי
פארט אליין. איך וואלט אויך מיטגעפארן ― נאר ווי קאן איך אוועקווארפן דאס געשעפט? ס׳איז בא מיר סאמע סעזאן. איך האלט אין
בויען, און צו גאט א האפענונג: א יאר וועל איך, דאכט מיר, האבן גאר
נישט קיין שלעכטס. וועדליק עס ווייזט זיך, דארף זיך מיט דירות אוועקשטעלן, מיטן אייבערשטנס הילף, א סך העכער ווי פאראיארן. נאר פאר
מיין בעלצען איז נישט נייטיק, זי זאל עס וויסן. אדרבה, אויב עס וועט
דיר אויסקומען, מעגסטו איר זאגן פארקערט... ווי אזוי צו ריידן ―
דארף מען דיך נישט לערנען. דו ווייסט שוין. און ווייטער איז נישטא
קיין באזונדערע נייס. אונדזערע צייטונגען לייענסטו דאך דארטן אויך,
ווייסטו שוין מסתמא, אז בא אונדז איז עפעס נישט אזוי פריילעך. א
גרוס , קאן איך דיר אפגעבן פון דיין אסתרן. איך האב זי געזען פון
דער ווייטן. זי שיינט מיר גאנץ נאענט אף דער צייט צו זיין. היינט־מארגן... טאמער א יינגל, ווי אזוי וועט דאס זיין אן דיר א ברית? זע־זשע למען השם, ידידי, טו ווי איך בעט דיך, און שרייב מיר באלד א
תשובה.
  
פון מיר דיין בעסטער פריינט שלמה קורלענדער.
  
3.
  
(בעלצע קורלענדער פון בערלין צו איר מאן שלמה קורלענדער אף די נאלעווקיס
אין ווארשע )
  
לבעלי היקר מוהר″ר שלמה נ″י.
    
איך האב דיר צוגעזאגט נעכטן, אז איך וועל דיר באשרייבן דעם
בערלינער „לבנה־פארק״, וויבאלד איך וועל נאר קומען פון דארט,―
טו איך דיר צוליב, כאטש אפילו דאס איז א זאך, וואס עס איז אוממעגלעך, ווארעם אז איך זאל דיר א גאנצע נאכט זיצן און שרייבן, וועל איך
דיר דען באשרייבן אפילו א צענט־חלק פון דעם, וואס מע זעט זיך אן
אין דעם „לבנה־פארק״? ס׳איז שוין איין מאל א פארק! שטעל דיר
פאר א גרויסן פארק פון סאמע פייער, ארום און ארום פייער, אלע
שטיבער זיינען באגאסן פון אויבן ביז אראפ מיט פייער. און גלייך ווי
דו קומסט, טרעטסטו אריין אין א „לאך־זאל״, דאס איז א מין זאל, וואס
אז דו קומסט אריין, פאלט אן אף דיר א געלעכטער, און דו לאכסט
אזוי לאנג, ביז דו ווערסט שיר צעפלאצט פאר געלעכטער ― ווארעם
וווהין דו גיסט זיך א קער, זעסטו, אז דו האסט א פנים פון א שווארץ
יאר. דערנאך באצאלסטו און זעצט זיך אויף אף אזא מין משוגענער
באן, וואס פליט משוגענערווייז איבער בערג און איבער טאלן. אט
טוט עס דיך א הייב־אויף העכער הייזער, און אט טוט עס דיך א מארדעווע אראפ אין אלדי שווארצע יאר, אין דער שאול־תחתיה אריין, אז
דו ווערסט שיר נישט צעפאלן אף שטיקער. און עס ווערט א קוויטשעריי
מיט א געפילדער. און באלד נאך דעם הייבט עס דיך אויף ווידער ארויף
אף א בארג, און ווידער אראפגעלאזט דיך אין דער ערד אריין. ביז דו
קומסט צוריק אפן אייגענעם ארט און בלייבסט שטיין, ווי א נאר.
הייסט דיר דער דייטש אויסשטייגן, ארויסגיין הייסט עס. גייסטו אראפ,
ווי א נעכטיקער. און נאכדעם קומסטו צו צו א טייך, זעסטו, ווי מענטשן
גליטשען זיך אף שיפלעך בארג־אראפ און פאלן אריין גלייך אין וואסער
אריין און ווערן נישט דערטרונקען; נעמט דיך אן א יצר־הרע און דו
קריכסט ארויף אף טרעפ אפן בארג און קויפסט ווידער א בילעט און
זעצט זיך אריין אין שיפל און פליסט, ווי א משוגענער, אין וואסער
אריין, און גייסט ארויס פון דארט א פארשפריצטער פיטש־נאס, און דו
בלייבסט שטיין און קוקסט זיך ארום, פאר וואס א דייטש נעמט געלט?
פון דארט גייסטו אביסל ווייטער, זעסטו ווילדע מענטשן און שווארצע
ציגיינער פון מצרים, וואס טאנצן און זינגען, דרייען זיך און שפרינגען,
לעקן מיט דער צונג געגליטע אייזנס, שטעכן זיך מיט שפיזן, מאכן מיט
די בייכער, און פאר דעם אלצדינג צאפט מען בא דיר געלט. און אז
דו ווילסט, פירט מען דיך נאך אריין גלייך אין גיהנם אריין און מע
ווייזט דיר מתים מיט רוחות מיט שדים, שלענג און עקדישן מיט צרות,
מיט שלעק, ― און דו בענטשט גומל, וואס מע האט דיך ארויסגעלאזט
  
א לעבעדיקן. פון קאפעס, רעסטאראנען, מוזיק, שפיל־קעסטלעך, קינעמאטאגראפן, קאמעדיעס, פאטאגראפיעס און נאך אזעלכע זאכן ― פון
דעם שמועסט מען נישט. דאס איז דארט פאראן, ווי שטערן אין הימל,
און ווען דו זאלסט זיך נאר וועלן צולאזן צו די דייטשן און גיין אומעטום ווו מע רופט דיך, קאנסטו ארויס פון דארטן א קדיש. מיך האט די
גאנצע חתונה געקאסט ארום און ארום א נישט, א צעבראכענער פעניג.
וועסטו דאך פרעגן, ווי אזוי איז דאס מעגלעך? וועסטו הערן א שיינס.
    
אט דער בחור דער פרא־אדם מיט די וויימפערלעך, וואס האט
בא מיר ארויסגעפרעסט פופצן מארק דערפאר, וואס ער האט מיר גערע־קאמענדירט דעם שיינעם דאקטער, האט ער מיך דאס גענומען אין דעם
„לבנה־פארק״ אף זיינע הוצאות, און נאך מכבד געווען מיך מיט זעל־צער וואסער און מיט שאקאלאד און מיט וואס דו ווילסט. געזען, אפנים,
אז ס׳איז מיר איבער דער טבע, מאכט ער צו מיר אזוי: „פאר שיינע
ווייבלעך, וואס דארפן האבן צום דאקטער, בין איך, זאגט ער, אויס קאמיסיאנער, נאר א קאוואליער און א דזשענטעלמען״. האסטו עפעס צו
אזא שלימזל? שוין גייענדיק צוריקוועגס, רופט ער זיך אן צו מיר, דער
חכם, און דאס פנים לויכט אים, ווי די זון אין תמוז: „מאדאם! איר
וועט קיין פאראיבל נישט האבן, וועל איך אייך עפעס זאגן״. זאג איך:
„אבי א קלוגס״. זאגט ער: „א קלוגס ווייס איך נישט, נאר פאר אייך
וועט עס, זאגט ער, זיין זייער אינטערעסאנט״. זאג איך: „אויב אינטערעסאנט, פאר וואס נישט?״... מאכט ער צו מיר: „נאר מיט א
תנאי, מאדאם, אז איר זאלט מיר דערנאך זאגן, זאגט ער, אייער מיינונג״. זאג איך: פאר וואס זאל איך אייך נישט זאגן? ׳׳... זאגט ער:
„ניין, איך מיין, איר זאלט מיר, זאגט ער, זאגן אויפריכטיק, נישט
פארלייקענען״. זאג איך: „למאי זאל איך לייקענען?״... זאגט ער: „ניין,
איך מיין, טאמער געפעלט דאס אייך נישט, זאלט איר מיר, זאגט ער,
זאגן, אז עס געפעלט אייך נישט״. זאג איך: „זאגט, וואס נודעט איר?״...
שטעלט ער זיך אפ און מאכט צו מיר אזוי: „הערט־זשע אויס, מאדאם,
עס איז אזוי די געשיכטע. איר וועט מיר גלייבן, צי ניין? אפשר וועט
איר מיר גלייבן, און אפשר ניין. כאטש איך ווייס נישט, זאגט ער, פאר
וואס איר זאלט מיר נישט גלייבן. איך בין א מענטש, זאגט ער, אן
אויפריכטיקער, וואס איך האב ― דאס, זאגט ער, זאג איך. איך האב
פיינט, זאגט ער, האלבע ווערטער. בא מיר איז איינס־צוויי־דריי ― און
פארטיק. איך דארף אייך זאגן, זאגט ער, מאדאם, אז איך בין אזא
מענטש, זאגט ער, וואס האב איך עפעס, מוז איך עס ארויסגעבן. האלטן
דאס לאנג בא זיך קאן איך נישט. איך האב אייך שוין לאנג, זאגט ער,
געוואלט זאגן, אז איר זייט מיר געפעלן געווארן, זאגט ער, פון דער ערשטער מינוט, זאגט ער, וואס איך האב אייך דערזען. וואס וועט איר,
זאגט ער, זאגן דערויף?״... „וואס זאל איך, זאג איך, זאגן? ס׳איז
אייער גליק, זאג איך, וואס מיר זיינען אין בערלין אף דער פרידריכשטראסע. ווייטער וואלט איך אייך, זאג איך, באוויזן, ווי אזוי צו זיין
א נאכאל!״... דערמיט האט זיך אונדזער שמועס געענדיקט, און פון דעמאלט אן בין איך געבליבן אן א קאוואליער און מוז גיין אליין אומעטום.
נאר אן אן אומגליק. בערלין איז נישט קיין וואלד, און די דייטשן זיינען
אזעלכע מענטשן, וואס זיי פוילן זיך נישט, שטעלן זיך אפ און הערן דיך
אויס אלצדינג, און ווייזן דיר אן אלצדינג, וואס דו פרעגסט בא זיי. און
פארקערט, טאמער פרעגסטו בא זיי עפעס א זאך, וואס זיי ווייסן נישט,
זעט מען, אז ממש עס עקט זיך זיי דאס חיות. א דייטש בלייבט א
דייטש.
    
האב איך דיר שוין ארויסגעשריבן אלצדינג, ווי איך האב דיר צוגעזאגט. גיב גאט, איך זאל שוין קומען געזונטערהייט קיין מאריענבאד,
וועל איך דיר פון דארט שרייבן מער נייס. דערווייל זיי געזונט און
שרייב מיר קיין מאריענבאד, וואס הערט זיך בא אונדז אין ווארשע?
וואס מאכט אסתר סאראקער? צי איז זי שוין געלעגן געווארן, צי נאך
נישט? און אויב יא, וואס האט זי געהאט: א יינגל, צי א מיידל? א
שיינער יושר פון א מאן. איך מיין טאקע חיים סאראקער. איבערלאזן א
ווייב אף דער צייט און אליין אוועקפארן קיין מאריענבאד ― וואס איז?
ער וויל „אפנעמען״, פארלירן דעם בויך. ווען דאס זאל זיין אף מיר,
וואלט ער שוין צוריק אף די נאלעווקיס נישט געקומען. איך וואלט אים
געלאזט, ער זאל שוין בלייבן זיצן דארטן, אין מאריענבאד, אף שטענדיק. ער וואלט שוין בא מיר „אפגענומען״ און פארלוירן נישט נאר
דעם בויך אליין. זאג דיר, וואס דו ווילסט, ― ער איז דיינער א גוטער
פריינט ― נאר מע טוט נישט אזוי. עס האט מיר אויסגעריסן א שטיק
הארץ, אז איך בין געווען בא איר זיך געזעגענען. זי איז נישט אזעלכע,
  
וואס זאל זיך באקלאגן, נאר מע זעט. זיי האבן שוין אזא מזל, ביידע
שוועסטער: סיי אסתר, סיי חנצע. חנצע זאגט מען, ווערט נאך מער
אויסגעריסן בא איר מאירן. מע האט מיר געזאגט דא אין בערלין, אז
מאיר מאריאמטשיק איז אויך אין מאריענבאד. און בראניע לויפערמאן,
און לאהצע ברויכשטול, און די יאמאיטשיכע מיט אירע טעכטער זיינען
שוין אויך אין מאריענבאד! אלע נאלעווקיס אין מאריענבאד. קיין עין־הרע נישט! ― איך האף צו טרעפן פון דיר בריוו אין מאריענבאד, נאר
פארגעס נישט מיר שרייבן פון אלצדינג, וואס אין דערהיים טוט זיך.
זאלסט נישט פארלאזן זיך אינגאנצן אף שבע־רחלען. זאלסט אליין איבערקוקן אלע טאג, וואס זי ברענגט פון מארק, און איבערוועגן דאס
פלייש פון קצב, און למען השם נישט נעמען אן געלט קיין זאך, ווארעם די קרעמער, די ערלעכסטע אפילו, האבן א טבע ― זיי שרייבן צו.
און טאמער וועט זיין בא דיר לאה די מאדניצע מיט טענות, אז איך
האב איר אפגעריסן פאר דער ארבעט, און וועט זיך וועלן פארלאזן אף
דיין יושר, זאלסטו איר נישט ענטפערן. דערפאר, וואס זי האט געסטראשעט מיטן סאנד. זאל זי גיין אין סאנד! און פארגעס נישט, למען
השם, ארויסשיקן מיר געלט קיין מאריענבאד. איך וועל דיר געבן צו וויסן
מיין אדרעס באלד, ווי איך וועל קומען צו פארן. גאט זאל העלפן, איך
זאל שוין קומען געזונטערהייט.
    
פון מיר דיין פרוי ב ע ל צ ע  ק ו ר ל ע נ ד ע ר .
  
4.
  
(שלמה קורלענדער פון די נאלעווקיס אין ווארשע צו זיין ווייב בעלצע קורלענדער
אין מאריענבאד)
    
לזוגתי היקרה מרת בעלצע שתחי׳.
    
איך האב דיינע ביידע בריוו פון בערלין דערהאלטן און קום דיר
צו מעלדן, בעלצע היקרה, אז איך בין, ברוך השם, געזונט, און אז אין
דער היים איז אלצדינג אין בעסטער ארדענונג. הלוואי וואלטן נאר אלע
לאקאטארן וועלן צאלן צו דער צייט, מע זאל נישט דארפן האבן מיט זיי
צו טאן. ווארעם א חוץ וואס עס גייט פארלוירן געלט, קאסט נאך
הוצאות, אדוואקאטן מיט פאפירן מיט שלעק. און דערצו נאך די
בזיונות, וואס מע האט, ווארעם עס זיינען דא אזעלכע לאבוסעס, וואס
בארימען זיך, אז טאמער ווארפט מען זיי ארויס פון דער דירה, וועלן זיי
דיך באשרייבן אף די גאזעטן. און איך וויל נישט, מע זאל מיך באשרייבן אף די גאזעטן. איך האב עס פיינט. היינט דאס בויען, וואס איך
בוי, שלינגט־איין אזוי פיל געלט, אז איך ווייס גארנישט, ווי אזוי איך
וועל זיך אמאל אויסבאדן, און דערצו האט מען צו טאן מיט גראבע
מענטשן, בעלי־מלאכות און ארבעטער, וואס קריכן אפן קאפ, האבן ניט
קיין טראפן דרך־ארץ פאר א בעל־הבית. הכלל, וואס זאל איך דיר
זאגן, בעלצע היקרה, ס׳איז צרות מיט צרות מיט צרות! און דא קומסטו מיט דיינע בריוולעך פון בערלין, קאנסטו זיך גארנישט משער זיין
דעם עגמת־נפש, וואס איך האב געהאט, וואס דו ביסט נישט געפארן
אף ווין, איידער אף בערלין. מילא, דו ווילסט זיך זיין באם פראפעסאר
אן עצה האלטן ― מהיכא־תיתי. איך וועל דיך, חס ושלום, נישט פארווערן,
און קיין געלט, ווייסטו גאנץ גוט, אז איך וועל דיר נישט זשאלעווען
דארט, ווו עס גייט אין דיין געזונט, פקוח־נפש, נאר אריינלאזן זיך מיט
דאקטוירים־פיאווקעס און האבן צו טאן מיט דריי פראפעסארן, וועלן
זיי דיר סוף־כל־סוף פארדרייען דעם קאפ, אז דו וועסט, חס ושלום,
קראנק ווערן פון זיי. איז איין מאל אוועק. והשנית, פרעג איך דיך,
בעלצע היקרה, ווי שאנעוועסטו נישט דיין געזונט און גייסט ארום צו
ווערטהיימערן און צו טיטצן האנדלען מציאות? איך גלייב דיר, אז ס׳איז
בא זיי אלצדינג בחצי־חינם. איז, ערשטנס, בא מיר דיין געזונט טייערער, און צווייטנס, מיין איך, אז מע קריגט אין ווארשע אויך די מציאה.
פאר געלט קריגט מען אלצדינג, זאגט מען, נאר נישט קיין קדחת. אוודאי
איז טאקע כדאי, זאג איך דיר, זיך שטופן אין אן ענגשאפט ― וואס
איז? טאמער וועט מען קויפן א פאר זאקן מיט א וואנטזייגער? דארף
מען איינשטעלן דאס לעבן דערויף? איך פרעג דיך, בעלצע, ביסט דאך
עפעס נישט פון די נאלעווקער יענטעס, כ׳לעבן, ווי קומט דאס, דו
זאלסט טאן אזא נארישקייט? היינט דאס ארומגיין אנקוקן בערלין ―
דארף איך דיר זאגן, בעלצע היקרה, אז איך הייב נישט אן צו פארשטיין, וואס, אייגנטלעך, איז דא וואס צו זען אין בערלין? איך שטעל
מיר פאר.― א גרויסע שטאט, דריי מאל, פינף מאל, צען מאל אזוי
גרויס ,ווי ווארשע, און מויערן שיינע, גרויסע, א סך שענער און א סך
גרעסער, ווי ווארשע, ― נו, וואס־זשע האב איך דערפון? צי, אשטייגער,
דו שרייבסט, אז דו ביסט געווען אין טעאטער און אין צירק און אין
נאך אזעלכע ערטער ― ארט עס מיך נישט. פארקערט, ביסטו אין אויסלאנד, דארפסטו אומעטום זיין און אלצדינג זען. פאר וואס נישט? מיך
ארט נאר איין זאך: למאי זאלסטו נישט היטן דיין כבוד און דיין שטאט
און לאזן זיך פירן פון יעדן ליידיקגייער, וואס דו קענסט אים נישט און
ווייסט אים נישט? גוט, וואס דו האסט אנגעטראפן אף א פלאכט, א
פרא־אדם, וואס האט געלייגט אף דיר כבוד. וואס טוט מען, אז מע
טרעפט אן אף א כוליגאן, אדער אזוי א שארלאטאן? אין דער פרעמד,
בעלצע, דארף מען זיין געהיט נאך מער ווי אין דער היים. מע קאן אמאל
האבן דעם גרעסטן בזיון מיטן גרעסטן אומגליק, חלילה. איך האב דעריבער געשריבן א בריוו צו מיין גוטן פריינט חיים סאראקער קיין מאריענבאד, ער זאל דיר באהילפיק זיין א מאל מיט אן עצה, א מאל מיט
א גוט ווארט. ער איז א מענטש, וואס איז שוין געווען אין אויסלאנד עטלעכע מאל און איז באקאנט מיט זייערע גענג און מיט זייערע מנהגים.
און אגב, אזוי ווי איך האב מיט אים חשבונות, האב איך צו אים אנגעוויזן, ער זאל דיר ארויסגעבן געלט, וויפל דו וועסט באדארפן האבן
ווארעם דאס שיקן פער פאסט קאסט טייער, היינט פארלירט מען אפטמאל אפן קורס, אז ס׳איז נישט כדאי דאס שיקעכץ. לכן זאלסטו זיך זען
דארט מיט חיים סאראקער און זאלסט אים לאזן גריסן און זאלסט אים
זאגן, אז איך ווארט פון אים אן ענטפער אף מיין בריוו, וואס איך האב
אים די טעג געשריבן. און דו זאלסט אים איבערגעבן, אז בא אים אין
דער היים איז נאך דערווייל קיין שום נייס נישט פארגעקומען. זיין
אסתר האלט זיך נאך. און נאך א זאך וועל איך דיך בעטן, בעלצע
היקרה, אז דו זאלסט זיך האלטן אביסל ווייטער פון דיין קרובה, חווהלע
טשאפניק. נישט מחמת דעם, וואס זי האט נישט קיין שיינעם נאמען
בא אונדז אף די נאלעווקיס, ― איך לאך מיך אויס פון אזעלכע זאכן
נאר גלאט אזוי, איך וויל נישט, מע זאל דיך האלטן אין מויל יעדער
באזונדער און מע זאל אף דיר טייטלען מיט די פינגער. ווייל אין מאריענבאד, זאגסטו דאך אליין, איז איצט א שטיק ווארשע. די גאנצע נאלעווקיס האבן זיך היינטיקן זומער, זאגסטו, איבערגעטראגן קיין מאריענבאד. קאנסט פארשטיין, אז בראניע לויפערמאן און לאהצע ברויכשטול, און אפילו יאמאיטשיכע מיט אירע טעכטער, זאגסטו, זיינען שוין
אויך אין מאריענבאד. היינט וואס ווילסטו נאך? באדארפסטו דיך היטן
פאר זיי, ווי אין אן אויג א שטאך, ווארעם זיי זיינען מסוכענע באריי־דערינס! איידער אריינפאלן צו דער יאמאיטשיכע אין מויל אריין, איז
שוין בעסער אויסברעכן זיך א פוס. אש־להבה! און וואס גייט־אפ ברא־ניע־לויפערמאן? און לאהצע ברויכשטול? וואס איז מיט זיי די גדולה,
וואס זיי האבן זיך אוועקגעשלעפט קיין מאריענבאד ― ווייס איך ניט.
מילא, לויפערמאן האט, זאגט מען, געווונען היינטיקן יאר אין דער לאטעריע ,ווילט זיך אים פטרן די עטלעכע רובל, אבער ברויכשטול? ערשט
יענע וואך איז ער געווען בא מיר נאך א גמילות חסד, האב איך אים
אפגעזאגט, ווי א טויטן. לייען גמילות־חסדים און שיקן דאס
ווייב קיין מאריענבאד ― דערויף דארף מען שוין האבן אן עזות! און
וואס דו שרייבסט מיר, בעלצע היקרה, איך זאל אכטונג געבן אין שטוב,
זאלסטו זיין גאנץ רויק. דו דארפסט זען זיך נאר קורירן און קומען אהיים
בשלום. ווייטער וועט שוין אלץ זיין רעכט. און וואס דו האסט מורא פאר
שבע־רחלען, איז דאס אן איבעריקע זאך. ערשטנס, האסטו זי שוין וויפל
מאל אויסגעפרוווט, אז זי איז אן ערלעכע, עס מעג ליגן גאלד. און צווייטנס, גיב איך טאקע אכטונג אף איטלעכס ברעקל. נישט נאר די צוקער־פושקע, אפילו דאס ברויט איז בא מיר אונטערן שלאס. און אן געלט האב
איך אליין אויך פיינט נעמען אין די קלייטן. מיר האנדלען טאקע מיט
ערלעכע לייט, ארנטלעכע מענטשן, נאר פונדעסטוועגן זאל זיך זיי זעצן
אזוי פיל מכות, וואסערע גנבים זיי זיינען. און ווייטער בעט איך דיך,
בעלצע היקרה, זאלסט נישט זשאלעווען קיין געלט און זאלסט זיך דארטן
אנטאן כל הפארגעניגנס מיט כל הוווילטאגן אין דער וועלט, נאר איין
זאך וועל איך דיך בעטן ― אין די געוועלבן זאלסטו נישט גיין און קיין
מציאות זאלסטו נישט האנדלען. אז דו וועסט קומען, אם־ירצה־השם,
בשלום אהיים, זאג איך דיר צו, אז איך וועל דיר קויפן אלצדינג, וואס
דיין הארץ גלוסט. צו וואס טויג דיר שמאטעס, טישטעכער, נאזטיכלעך
-- דו האסט זיי קארג? צו וואס דארפסטו א מאשין אף פוטער שלאגן?
און ווו וועסטו זיך אהינטאן מיט א וואנטזייגער? איך האב מורא, בעל־
  
צע, אז דו זאלסט אף דער גרענעץ נישט אוועקלייגן, חלילה, דאס גאנצע
געזונט, וואס דו וועסט אנזאמלען אין מאריענבאד, און עס וועט זיין
ארויסגעווארפן מיין געלט, א חוץ וואס דו וועסט נאך האבן בזיונות, ווי
פאר דריי יארן די מאדאם קאראלניק פון די נאלעווקיס, וואס האט אויסגעזען אף דער גרענעץ אביסל צו גראב, האט מען זי געבעטן, מחילה, אין
א באזונדער חדר און אויסגעטאן ביז דעם העמד און אפגעוויקלט פון
איר העכער פיר הונדערט איילן זיידענע בענדער. פון דעמאלט אן האט
זי דאס באקומען בא אונדז אף די נאלעווקיס דעם שיינעם נאמען „די קא־ראלניטשקע מיט די סטענגעס״.
    
זיי געזונט און זע, למען השם, זאלסט זיך מיר פארריכטן און קומען
אם־ירצה־השם, געזונטערהייט אהיים, ווי עס ווינטשט דיר באמת
  
בעלך שלמה קורלענדער.
  
5.
  
(חיים סאראקער פון מאריענבאד צו זיין פריינט שלמה קורלענדער אף די
נאלעווקעס אין ווארשע )
  
ליבער פריינט שלמה!
    
איך האב דיין ליבן בריוו דערהאלטן. עס פרייט מיך זייער, וואס דו
שרייבסט צו מיר אזוי אפנטלעך, ווי צו אן אמתן פריינט, און עס וועט
מיך נאך מער פרייען, אז איך וועל דיר באהילפיק זיין מיט וואס איך וועל
נאר קאנען. אז דיין בעלצע קומט קיין מאריענבאד ― דאס האב איך געוווסט נאך איידער דיין בריוו איז צו מיר אנגעקומען. ווי ארום און פון
וועמען בין איך עס געוואר געווארן? טאקע פון דער מאדאם טשאפניק.
ווי אזוי? לאם איך דיר אויסשרייבן די גאנצע מעשה אקוראט, ווי אזוי
ס׳איז געווען. ס׳איז במילא נישטא וואס צו טאן, מע ווערט דא שיער
נישט משוגע, וועל איך ווערן אף א מינוט א שרייבער. נאר איין זאך וועל
איך דיך בעטן, שלמה, אז אלצדינג, וואס איך וועל דיר שרייבן פון דאנען,
זאל זיין בסוד. דערפאר, וואס דו האסט זיך מיט דיין בריוו פארטרויט אף
מיר, ווייל דו האלטסט מיך פאר א בעל־סוד, פארטרוי איך פאך דיר
אזעלכע זאכן, וואס איך וואלט זיי פאר אן אנדערן נישט געטרויט, אפילו
פאר מיין אייגן ווייב, און איך בין זיכער, אז צווישן אונדז וועט דאס
 בלייבן.
    
קודם דארף מען דיר באשרייבן דאס מאריענבאד, זאלסט וויסן, מיט
 וואס מע עסט דאס און וואס דאס איז. אהער קומען צו פארן מענטשן,
 וואס גאט האט זיי געבענטשט מיט א סך פלייש. אזעלכע מענטשן זיינען
 די סאמע אומגליקלעכסטע אף דער וועלט. זיי ווילן עסן און טארן נישט.
 זיי ווילן גיין און קאנען נישט. זיי ווילן ליגן, לאזט מען זיי נישט! „איר
דארפט גיין, וואס מער גיין, מאכן מאציאן ― זאגן די דאקטוירים ―
איר דארפט אפנעמען, זאגן זיי, וואס מער אפנעמען״... „אפנעמען״ הייסט
אף אונדזער לשון ― פארלירן דאס בייכל, אביסל איינדארן הייסט עס.
און אף „אפנעמען״ איז פאראן איין מיטל ― מאריענבאד. עס נעמט אפ,
ווי מיט די הענט נעמט עס אפ! און וואס איז דער חידוש? אז עסן עסט
מען דא מכות מיט בכורות, ― דער דאקטער לאזט נישט עסן ― און
מע לעבט נאר פון דעם, וואס מע טרינקט אין דער פרי דאס ביסל מים
המאררים, וואס מע רופט דאס „קרייצברונען״. א טעם האט דאס ווארע־מערהייט אפן ניכטערן הארצן פון צען חלשותן, און אז דו טרינקסט,
דארפסטו שפאצירן, מאכן מאציאן, ווי דער דאקטער רופט עס אן. און
נאך אזא טרינקעכץ מיט אזא מאציאן גלוסט זיך עפעס נעמען אין מויל
אריין; גייסטו אהיים עסן, דערלאנגט מען דיר „פרישטיק״, נישט קיין
עסן. וואס איז דאס פאר אן עסעניש, איך בעט דיך, אז פלייש ― נישט,
אייער ― נישט, זעמעלעך ― נישט; א שאל „קאקע״ מיט א סוכערל ,―
אט דאס איז דער גאנצער פרישטיק. און נאכן פרישטיק הייסט ערשט דער
דאקטער גיין, מאכן מאציאן, און ערשט דעמאלסט באקומסטו דעם רעכטן
אפעטיט, און אז עס קומט די צייט פון ווארעמעס, דאכט זיך דיר אויס,
אז דו וואלסט איינגעשלונגען אן אקס מיט די הערנער. זאגט אבער דער
חכם, דער דאקטער: „לא, פעטערשי! אז איר וועט אזוי אכלען, זאגט ער,
וועט איר, זאגט ער, אפנעמען א פייג, נישט קיין פוד שמאלץ, און וועט
נישט פטור ווערן, זאגט ער, פון אייער טשעמאדאן ווי לאנג איר וועט
לעבן!״
    
הקיצור, ס׳איז א גיהנם, וואס זאלסטו קלערן? איין שטיק גליק,
 וואס מע קאן אנפייפן דעם דאקטער. ער הייסט עסן קדחת ― קדחת עס
אליין. ער הייסט גיין ― גיי. מיר וועלן זיך בעסער אוועקזעצן מאכן א
פרעפעראנסל. איז אבער דער חסרון, וואס נישט אלע מאל איז דא א
דריטע האנט. מוז מען מאכן אין צווייען א זעקס־און־זעכציק. דו ווייסט
דאך, אז איך האב עס נישט פיינט. נאר מיט וועמען קאן מען דא שפילן
אין זעקס־און־זעכציק, אז נישט מיט דער מאדאם טשאפניק? אוי, איז
דאס א מאדאם! וויפל דו קענסט בערל טשאפניק, איז ער א הונט אקעגן
זיין ווייב. ס׳איז, זאג איך דיר, א מאדאם פון גאט! שפילן שפילט זי
דווקא נישקשהדיק. זי וועט פארשטעקן אין גארטל דריי מאנצבילן. נאר
וואס דען? זי האט פיינט פארשפילן מיט סכנת־נפשות! און אז זי פארשפילט, צאלט זי נישט: „נישקשה, זאגט זי, איך בין, זאגט זי, א בטוח,
און פאר נויט, זאגט זי, וועט אייך מיין מאן, זאגט זי, באצאלן״. וואס
זאגסטו אף דעם צאלער? וואלט זי נאר ליב געהאט שפילן אין זעקס־און־זעכציק, וואלט נאך געווען א האלבע צרה! איז אבער דער חסרון ― זי
האט ליב, מע זאל מיט איר גיין שפאצירן איבער מאריענבאד. וואלט דאס
שפאצירן אויך געווען נאך צו דערליידן; איז אבער דער חסרון, וואס זי
האט פיינט גלאט אזוי צו שפאצירן. שפאצירן הייסט בא איר ― גיין
איבער די געוועלבן, האנדלען מציאות, אפנארן די דייטשן ― שמעקט
דאס שוין מיט א גמילות־חסד אף א קורצע צייט, דאס הייסט, אף צו
פארפאלן. א שלאק, זאג איך דיר, פון זיין ליבן נאמען! מע קאן זיך גאר
פון איר נישט אויסבאהאלטן. און ווי אף צו־להכעיס, בין איך דא איינער אפן יריד. נישטא איין מאנצביל פון די נאלעווקיס. סאמע נקבות.
דו האסט דא בראניע לויפערמאן, און לאהצע ברויכשטול, די מאדאם
שערענציס מיט דער מאדאם פעקעליס. היינט די יאמאיטשיכע מיט אירע
דריי איבערגעוואקסענע מאמזעלן, וואס האבן א שם אין מאריענבאד מיט
זייערע יארן. זיי וואלטן געווען גאנץ פיינע מאמזעלן, ווען זיי זאלן נישט
האבן די נעזער. א גערעט היינטיקן סעזאן אין מאריענבאד אף נאלעוו־קער ווייבער, און גלאט אזוי ווייבער, ווייבלעך, דאמען, דאמען, אן א
שיעור דאמען! על־פי רוב זיינען דאס גראבע ווייבער פון ביאליסטאק, פון
קעשענעוו, פון יעקאטערינאסלאוו, פון קיעוו, פון ראסטאוו און פון
אדעס און פון דער גארער וועלט, וואס קומען אהער כלומרשט אף דער
„קור״, נאר זייער גאנצער מיין איז חתנים פאר זייערע טעכטער, די צייטיקע מאמזעלן. אנגעטאן גייען זיי אין זייד און אין סאמעט, טראגן
העלדזער פערל און פירן ארויס זייערע מאמזעלן אף דער אויסשטעלונג.
ריידן ריידן זיי „קאמעניצער דייטש״ און ווארפן מיט אויגן אף יעדן
מאנצביל, ווי איינער רעדט: „ביסטו א בחור, קום אהער. ביסטו א באווייבטער, זאלסטו גיין אהין, פון וואנען דו ביסט געקומען״... ארום די
דאזיקע „מאמעס״ דרייט זיך ארום, ווי א בין ארום האניק, איינער א
פארשוין מיט א צילינדער, וואס מע רופט אים סווירסקי. אט דער
סווירסקי ― דאס איז א ייד א שדכן, א לאנד־שדכן. אליין איז ער אפילו
א אונדזעריקער, נאר ער רעדט נישט קיין זשארגאן, כאטש גיב אים
א קרענק. נאר דייטש. א שידוך איז בא אים ― א „פארטיע״, א חתן איז
א „ברויטיגאם״; „אייער ווייב״ וועט ער דיר קיינמאל נישט זאגן, נאר
„אייער פרוי געמאהלין״. איך זאג דיר, דעם זיבעטן חן אנצוקוקן, ווי די
גראבע מאמעס מיט די העלדזער פערל יאגן זיך נאך נאך דעם הער
סווירסקי, ריידן מיט אים „קאמעניצער דייטש״, און ער בארימט זיך פאר
זיי, וויפל „פארטיען״ ער האט שוין אויסגעפירט אף דער קור, און אלע
דורך ליבע! אונדזער יאמאיטשיכע פון די נאלעווקיס מיט אירע דריי
טעכטער האב איך באגעגנט שוין עטלעכע מאל ארומשפאצירן מיט דעם
הער סווירסקי, וואס טוט נישט אויס דעם צילינדער הוט נישט שבת, ניט
וואך. גאט מעג איר העלפן, מהיכא־תיתי, איך ווינטש איר פונעם גאנצן
הארצן, אז סווירסקי זאל איר קריגן א „פארטיע״, דריי „פארטיען״ מיט
דריי „ברויטיגאמס״, פאר אלע אירע דריי נעזער, עס מעג זיין אן ליבע,
אבי גיכער, ווארעם ס׳איז א סברא, אז די יינגערע מעג זיך שוין אפשערן, ווארעם זי איז שוין אריבער שלשים... און אז מע זאל צולייגן צו
אירע יארן די יארן פון אירע צוויי עלטערע שוועסטער, וועט אינאיינעם,
האב איך מורא, כאפן עפעס מער ווי א מאה... נאר כאפט זיי בעניע. איך
זע , ווי ווייט מעגלעך, די יאמאיטשיכע אויסמיידן, ווארעם דו קענסט דאך
זי, וואס פאר א באריידערין דאס איז, א וואנט מיט א וואנט קאן זי דיר
צענויפפירן!
    
אצינד, אז איך האב דיר שוין אביסל באשריבן מאריענבאד, מעג
איך דיר שוין באשרייבן, ווי אזוי איך בין געוואר געווארן, אז דיין בעלצע
קומט צו פארן.
    
איך קום ארויס נעכטן אין דער פרי צום „וואדאפאי״, טרעף איך
די מאדאם טשאפניק, מיט דער מאדאם לויפערמאן, מיט דער מאדאם
ברויכשטול, מיט דער מאדאם שערענציס, מיט דער מאדאם פעקעליס,
מיט דער יאמאיטשיכע מיט אלע אירע דריי נעזער, און נאך ווייבער ―
הכלל, די גאנצע מאריענבאדער נאלעווקיס. „גוט מארגן״, „גוט יאר״.
„ווי גייט עס?״ ,„וואס הערט זיך נייס?״ דערווייל רופט זיך אן צו מיר
חווהלע טשאפניק: „ווייסט איר שוין, אז מיר האבן מארגן א גאסט בא
אונדז אין מאריענבאד?״ זאג איך: „גאט ליב אייך מיט אייער גאסט.
ווער איז?״ זאגט זי צו מיר: „אנו, זייט א חכם און טרעפט״. זאג איך:
„וואס בין איך אייך פאר א טרעפער?״ זאגט זי: „איך וועל אייך זאגן א
סימן״. זאג איך: „אדרבה, לאמיר הערן, זאג איך, אייער סימן״. זאגט
זי: „נישט איין סימן, נאר עטלעכע סימנים. ערשטנס, איז זי, זאגט זי,
א שיינע, דאס שענסטע ווייבל פון אלע נאלעווקער ווייבלעך״. דאס האט
שוין פארדראסן, ווי איך האב פארשטאנען, אלע איבעריקע דאמען, ווארעם זיי האבן אלע פיר זיך איבערגעקוקט מיט מאדנע אויגן און געווארפן אזא פייעריקן קוק אף דער מאדאם טשאפניק, וואס קאן פארברענען א קליין שטעטל אין פוילן; און די מאדאם טשאפניק מאכט זיך,
ווי זי זעט נישט, און רעכנט אויס די מעלות פונעם שיינעם ווייבל, וואס
קומט צו פארן צו אונדז קיין מאריענבאד. „טאמער וואלט געווען גענוג,
זאג איך צו איר, אויסרעכענען מעלות? אפשר ווייסט איר, זאג איך, נאך
א סימן?״ „דער אנדערער סימן זאגט זי, ― זי האט א מאן, וואס איז
עפעס מער ווי צוויי מאל עלטער פון איר, ווארעם זי איז נאך נישט אלט,
זאגט זי, קיין צוואנציק יאר אפילו״.
    
דא האבן אלע איבעריקע דאמען אויסגעשאסן מיט א געלעכטער: „א
חוץ גויישע שבתים און יום־טובים!״... זע איך, אז ס׳איז א מעשה אן
אן עק, רוף איך מיך אן צו דער טשאפניק: „אפשר וואלט גענוג געווען,
זאג איך, שארפן די צינגלעך, און זאגן, זאג איך, ווער איז דאס ווייבל,
וואס קומט צו אונדז קיין מאריענבאד?״ מאכט צו מיר די טשאפניק:
„שאט, נאך איין סימן, זאגט זי, און אן עק! זי איז, זאגט זי, טאקע
מיינע א קרובה״. „אזוי? ― זאג איך ― וואס זשע דרייט איר א מוח?
זאגט, זאג איך, אז עס קומט צו פארן בעלצע קורלענדער קיין מאריענבאד ― און א סוף!״ און עס גייט אוועק א שמועס צווישן די דאזיקע
ווייבער וועגן דיין בעלצען, און מער פון אלע, געוויינטלעך, יאמאיטשיכע.
וואס זאל איך דיר זאגן, שלמה? איך קאן עס גאר אזוי פיל נישט ארויסשרייבן און וויל עס גאר אפילו נישט איבערחזרן. דו דארפסט שוין אליין
פארשטיין, וואס א יאמאיטשיכע קאן זאגן אף דיין בעלצען, און נישט
אזוי נאך אף בעלצען, ווי אף דיר! עמעצער זאל הערן, וואלט ער זיכער
מיינען, אז דו האסט איר קאליע געמאכט א יריד, אדער א שידוך. א
גליק, וואס ס׳איז אונטערגעקומען דער הער סווירסקי מיטן צילינדער און
האט אוועקגערופן די יאמאיטשיכע אף א סוד, מסתמא וועגן א „פארטיע״
מיט א „ברויטיגאם״.
    
אט אזוי בין איר געוואר געווארן פון דיין בעלצען, אז זי קומט צו
פארן קיין מאריענבאד. און ערשט אף דער נאכט, אז איך בין געקומען
אהיים, האב איך געטראפן דיין בריוו. זייער רעכט, וואס דו האסט מיר
געשריבן. זיי זיכער, ליבער פריינט, אז איך וועל מסתמא זען טאן פון
דיינעטוועגן און פון אירעטוועגן אלצדינג, וואס דו בעטסט מיך. קאנסט
זיך שוין אף מיר פארלאזן. איך וועל נישט זשאלעווען קיין טרחה און קיין
צייט צו שרייבן דיר אלע מאל וואס און ווען... דערפאר דארפסטו אויך
נישט פוילן זיך און שרייבן אפטער בריוולעך, וואס הערט זיך עפעס
נייס בא אונדז אין ווארשע. נאר עפעס פריילעכע נייס זאלסטו מיר שרייבן. איך האב פיינט טרויעריקע בריוו. ממה־נפשך: בין איך אף דער קור,
דארף איך פארגעסן פון אלע צרות און פון אלע אומגליקן. ס׳איז גענוג
די צרות, וואס מע טראגט א גאנץ יאר אין דער היים. וועסט מיר גלויבן,
צי ניין? איך, אז איך בין אין אויסלאנד, לייען איך אפילו נישט קיין
בלאט־צייטונג. איך טו מיר מיין זאך בשלמות: איך עס און טרינק און
שלאף און גיי אפן שפאציר און „נעם־אפ״ און שפיל א פרעפעראנסל,
אויב ס׳איז דא א דריטע האנט, אנישט ― איז אין צווייען א זעקס־און־זעכציק. און ווייטער זיי געזונט. אם ירצה השם, מארגן, אז דיין בעלצע
וועט קומען, וועל איך דיר מסתמא באלד געבן צו וויסן פון אלץ נאך מער
באריכות. זיי נאך א מאל געזונט און מאך גוטע געשעפטן, ווי עס
ווינטשט דיר
  
דיין בעסטער פריינט חיים סאראקער.
  
6.
  
(בעלצע קורלענדער פון מאריענבאד צו איר מאן שלמה קורלענדער אף די
נאלעווקעס אין ווארשע)
    
לבעלי היקר מוהר″ר שלמה נ″י.
    
איך קום דיר צו מעלדן, אז איך בין געקומען בשלום קיין מאריענבאד און האב געמיינט, איך וועל טרעפן אפן באנהויף חווהלע טשאפניק.
לסוף לאזט זיך אויס, אז מיין קרובה האט מיין לעצטן בריוו פון בערלין
נישט דערהאלטן. אזוי זאגט זי, נאר איך מיין, אז ס׳א ליגן. זי האט מיין
בריוו זייער גוט דערהאלטן, נאר זי האט קיין צייט נישט געהאט גיין מיך
אפנעמען פון דער באן. זי איז פארנומען; זי שפילט גאנצע טעג אין זעקס־און זעכציק. טרעף מיט וועמען? ― וועסט קיינמאל נישט טרעפן, אפילו
ווען דו זאלסט זיין מיט אכצן קעפ ― מיט דיין גוטן פריינט חיים סארא־קער. אך, ווען זיין אסתר זאל דאס וויסן! א פגירה וואלט איך זיך געריכט אף דיין גוטן פריינט! ער לעבט דאס דא א גוטן טאג, זאגט מען,
ער באדט זיך דא, זאגט מען, ווי א קעז אין פוטער. דאס בין איך געוואר
געווארן באלד, ווי איך בין געקומען, פון דער יאמאיטשיכע. איך האב
געהאט די ערע זי צו באגעגענען אפן וואקזאל מיט אלע אירע דריי נעזעלעך. זיי האבן ארויסבאגלייט עפעס א יונגן מאן. אפנים, א חתן האט
מען געפאנגען, מחמת עס האט זיך געשארט ארום זיי עפעס א בלאזנע
פארשוין מיט א הויכן קוימען אפן קאפ ווייזט אויס, א שדכן. קיין סך
האט זי מיט מיר נישט געקאנט ריידן; פונדעסטוועגן האט זי צייט געהאט
מיר איבערצוגעבן פעק מיט נייס פון אונדזערע נאלעווקער לייט אין מאריענבאד, וועלכע איך לאז איבער אף אן אנדער מאל. דערווייל וועל איך
דיר באשרייבן די נסיעה פון בערלין קיין מאריענבאד.
    
נישט קיין גוטע נסיעה האב איך געהאט, און אלץ איבער וועמען?
איבער דיר און איבער דיין קלאגן זיך, וואס דו באקלאגסט זיך אף די
שלעכטע געשעפטן. איך האב געזשאלעוועט נעמען צווייטע קלאס און בין
געפארן דעם גאנצן וועג דריטע קלאס, איז זייער נישט איינגענעמען.
ערשטנס, איז ענג, נישטא ווו צו זיצן, פון צולייגן זיך איז אפגערעדט.
און אנגערויכערט איז ווי אין א באד. די דייטשן רויכערן אזעלכע מסו־כענע ציגארן, וואס פארהרגענען דעם קאפ. און צווייטנס, קוקט מען אף
דער גרענעץ אין צווייטן קלאס גאר אנדערש, ווי אין דריטן קלאס, כאטש
איך קאן מיך נישט באקלאגן, אז מע זאל האבן בא מיר עפעס אויסגעטרייסלט. נאר פחדים האב איך געהאט, וואס איך קאן דיר גאר אזוי פיל
נישט ארויסגעבן. איך האב געמיינט, אז צווישן בערלין און מאריענבאד
איז נישטא קיין שום גרענעץ. זיי ריידן דאך אלע אף איין שפראך, צו
וואס באדארפן זיי א גרענעץ? צום סוף לאזט זיך אויס, אז בא זיי איז
אויך דא א גרענעץ. און די דייטשן האבן אויך ליב קוקן און זוכן און נישטערן. האב איך מיך איבערגעשראקן ניט אף קאטאוועס. און געשראקן האב
איך מיך נישט אזוי פאר די איבעריקע זאכן, ווי פאר די שפיצן. ווען איך
ווייס, אז פון בערלין קיין מאריענבאד איז דא א גרענעץ, וואלט איך מיך
שוין מיט די שפיצן אנדערש באווארנט. איך וואלט זיי אריינגענייט אין
דער געשטעפטער קאלדרע, אזוי ווי די טשאפניק טוט אלע יאר. און איך,
שטיא, בין געגאנגען און האב זיי פון דער גרינג אנגענייט אף מיינע
אלטע קליידלעך און אריינגעלייגט זיי אין קויטיקן גרעט. פרעגט מיך דער
דייטש: „וואס האבען זיי היער? ״ איז מיר אנטלאפן דאס געזונט. גיי איך
און עפן אים אויף דעם טשעמאדאן און זאג אים: „אלטע קליידער און
קויטיקע גרעט״. הערט ער מיך אויס און ווייזט מיר אפן צווייטן טשעמאדאן: „אונד וואס האבען זיי היער?״ גיי איך און עפן אים אויף דעם
צווייטן טשעמאדאן, שפרינגט נישט ארויס דיין שטרויענער קאפעלוש?
איך האב גאר פארגעסן דיר שרייבן, אז איך האב דיר געקויפט א שטרויענעם קאפעלוש בא ווערטהיימערן אין בערלין, אן עכטע פאנאמע. טרעף,
וואס קאסט זי? איך וועל דיר נישט אויסזאגן, ביז איך וועל נישט קומען
אהיים. דו מוזט אליין טרעפן, וויפל איך האב באצאלט פאר דיין פאנאמע.
קורץ, אז ס׳איז ארויסגעשפרונגען די פאנאמע, בין איך געבליבן א געשטארבענע: ווי קומט צו מיר א מאנצבילשער קאפעלוש? פאל איך אף אן
עצה ― איך ווייס, אז א דייטש איז נישט איבעריק קלוג ― און איך רוף
מיך אן צו אים אף דייטש: „דאס איזט מיין פאנאמע, בא אונדז אין
ריסענלאנד טראגן אלע דאמען מאנצבילשע פאנאמעס״. ענטפערט ער מיר
דערויף גארנישט ניט, און מאכט צו מיר: „פירן זיי רוסישען טיי? הא־בען זיי סיגארעטען?״ טראכט איך מיר: „מיינע צרות אף דיין קאפ!״ און
רוף מיך אן צו אים, אז מיט קיין טיי האנדל איך נישט, און קיין סיגארעטן רייכער איך נישט. נעמט דער דייטש און טוט א שטרייך־איבער
מיט א קריידל איבער אלע מיינע טשעמאדאנעס, פעקלעך און קוישלעך,
ווי איינער רעדט: כשר! דורכגעלאזט הייסט עס. היינט גיי זיי א נביא
און טרעף, אז דער דייטש וועט בא מיר זוכן גאר רוסישן טיי מיט רוסישע פאפיראסן! באשערט געווען אומזיסטע פחדים מיט אומזיסטע
יסורים. ווען איך פאר אבער צווייט קלאס, וואלט דער איבערשרעק אויך
נישט געווען, ווארעם אין צווייטן קלאס, זאגט מען, גייט דער דייטש נאר
דורך פארביי דעם וואגאן און פרעגט זיך נאך, אויב ס׳איז נישט פאראן
בא עמעצן עפעס צו צאלן. און ווער איז שולדיק? טאקע איך אליין. אז
איך ציטער אויסברענגען דיר אן איבעריקן גראשן. זאגן זאגסטו מיר
טאקע גארנישט, נאר אז ס׳קומט צום חשבון, האסטו א טבע זיפצן און
קרעכצן און געבן אנצוהערענישן, אז עס גייט אוועק א סך געלט... איך
בין מיך מחיה, וואס איך האב כאטש אנגעטראפן אין בערלין א ביליקע
סטאנציע מיט אן ערלעכער בעל־הביתטע. די פערעלצווייג האט מיר דערלאנגט פארן אוועקפאר, זאלסט אנקוקן, א חשבון, האב איך געמיינט,
איינס פון די צוויי: אדער ס׳איז א חלום, אדער זי איז פונעם זינען.
שטעל דיר פאר: קיין גלאז מילך רעכנט זי נישט. טיי און צוקער האט זי
פארגעסן. הערינג, רעטעכלעך, ציבעלקעס, לעבערלעך און נאך אזעלכע
זאכן ― דאס ווערט אנגערופן, זאגט זי, „פארשמאק״. רעכענען רעכנט זי
נאר פארן עסן און פארן שלאפן. ווייטער גארנישט. און איבערלאזן
טרינק־געלט, ווי עס פירט זיך אין די האטעלן, איז מען בא איר אויך
פטור, ווארעם זי איז דאך אליין די דינסט און אליין די בעל־הביתטע.
איך זאג דיר, נישט קיין האטעל, נאר א גן־עדן! נישט אומזיסט שטייען
בא איר אלע אונדזערע נאלעווקער דאמען... היינט דאס ארויסבאגלייטן
מיך אפן וואקזאל! נישט געלאזט מיך אפילו א געפעק־טרעגער נעמען.
אלצדינג אליין! און טאמער איז דיר קארג, האט מען מיר נאך אונטערגעטראגן א בוקעט פון פרישע בלומען! דאס איז שוין געווען נישט פון
איר, נאר פונעם קאמיסיאנער, דעם אלטן בחור דעם פרא־אדם מיט די
וויימפערלעך, וואס איך האב דיר געהאט געשריבן אין מיין פריערדיקן
בריוו. אט א אידיאט! גאר פארגעסן דעם פסק, וואס ער האט געכאפט
פון מיר אף דער פרידריכשטראסע, טשעפעט ער זיך צו מיר אף מארגן,
איך זאל אים זאגן, אויפריכטיק, אויב ס׳איז אמת, וואס ער האט געהערט, אז איך האב א מאן א זקן פון עטלעכע און אכציק יאר. פרעג איך
אים: „אין אדעס זייט איר קיינמאל נישט געווען?״ רופט ער זיך אן צו
מיר אף ליטוויש (ער איז נאך א ליטוואק אויך צו די צרות): „וואסי?״
זאג איך: „אין אדעס, זאג איך, איז דא א טאלמאטשאוו מיט א כלירע.
איינס פון די צוויי וואלט פאר אייך געווען, זאג איך, נישט איבעריק״...
מיינסטו אפשר, אז ער האט זיך געפונען באליידיקט? זינט גאט האנדלט
מיט שלימזלען האט ער נאך אזא שלימזל נישט באשאפן. א סך ערגער פון די צוויי שלימזלען, וואס דער אייבערשטער האט מיר צוגעשיקט דערנאך אין וועג, שוין זיצנדיק אין וואגאן דריטן קלאס. נאר פון
זיי האב איך כאטש געהאט א שטיקל נוץ. זיי האבן מיר ביידע אפגעטראטן זייערע פלעצער, און איך האב געקאנט נישט נאר זיצן, נאר
אפילו לייגן זיך שלאפן. האב איך אבער מורא געהאט, טאמער זיינען זיי
זשוליקעס. א קשיא אף א מעשה? ארויסגעגעבן האבן זיי זיך אפילו פאר
זייער פיינע מענטשן. איינער האט זיך פארגעשטעלט אלס לאדזשער
קאמיוואיאזשער פון דריי פאבריקן, און דער אנדערער האט געזאגט, אז
ער האט א „סקלאד אפטעטשנע״ אין לאמזשע. רעכטע צוויי שלימזלען!
מיך האבן זיי נישט געוואלט רופן „מאדאם״, כאטש גיב זיי א קרענק,
נאר „פריילין״ און נאר „מאמזעל״! זאג איך צו זיי: „פשעפראשאם, איך
האב שוין א מאן״. זאגן זיי: ,,פשעפראשאם, מיט וואס וועט איר אונדז
איבערצייגן?״, נעם איך און ווייז זיי דאס קידושין־פינגערל און רוף מיך
אן: „אט דאס איז אייך ווינציק?״ נעמט איינער, דער וואס איז א קאמי־וואיאזשער פון דריי פאבריקן, בייגט זיך צו צו מיר, באטראכט דאס פינגערל און טוט מיר א קוש אין האנט. נעם איך און ווארף אים אויף א
פאטש. האט דאס געהאט, זאג איך דיר, דעם זיבעטן חן! פונדעסטוועגן
מיינסטו, אז זיי האבן מיר נישט געהאלפן ארויסווארפן דאס געפעק פון
וואגאן אין מאריענבאד? זיי האבן אפילו שטארק חשק געהאט, איך זאל
זיי אויפגעבן מיין אדרעס אין מאריענבאד, האב איך זיי געזאגט, זיי
זאלן אביסל צודארן. „אז איך וועל מיך נאך אייך פארבענקען, זאג איך,
וועל איך אייך געבן צו וויסן, זאג איך, דורך א דעפעש, אדער דורך א
שליח״...
    
אט אזוי, ווי דו זעסט, האב איך געהאט נישט קיין גליקלעכע רייזע.
  
א רייזע פון פחדים מיט שרעק מיט בייזע באגעגענישן, א חוץ וואס איך
בין א נאכט ,נישט געשלאפן, און דער קאפ טוט מיר וויי נאך איצט,
און בין צעלאמט, צעבראכן און מיד, און מחמת דעריבער שרייב איך
דיר נאך פון מאריענבאד גארנישט. אז איך וועל מיך אויסרוען און
ארומקוקן, ווו איך בין אין דער וועלט, וועל איך דיר שוין שרייבן פון
אלצדינג. דערווייל זיי געזונט, און גיב אכטונג אין שטוב, פארלאז דיך
נישט אף שבע־רחלען. הייס, זי זאל נאך א מאל ארויסנעמען אלע טעפי־כער מיט אלע מיינע ווינטערדיקע מלבושים מיטן רויכווארג, גוט דורכלופטערן, נאך א מאל איבערשיטן מיט נאפטאלין. און איך שיק דיר
דא מיין אדרעס, און זאלסט נישט פארגעסן, למען־השם, מיר באלד
ארויסשיקן געלט.
    
פון מיר דיין פרוי  ב ע ל צ ע   ק ו ר ל ע נ ד ע ך.
  
7.
  
חיים סאראקער פון מאריענבאד צו זיין ווייב אסתר סאראקער אף די נאלעווקעס
אין ווארשע
    
טייערע אסתר!
    
איך דאנק דיר פיל מאל, וואס דו שרייבסט מיר אזעלכע אפטע און
גוטע בריוו. דו דארפסט וויסן, אז בא מיר איז נישטא קיין גרעסערער יום־טוב, ווי אז איך האב פון דיר א בריוו. די פאסט ― דאס איז דאס איינציקע שטיקל פארגעניגן דא, אין דעם וויסטן מאריענבאד. ווען נישט די
פאסט, וואלט מען נאך משוגע געווארן. נישטא וואס צו טאן. נישטא מיט
וועמען זיך צו באגעגענען. נישטא מיט וועמען א ווארט אויסצוריידן. און
דאס מאריענבאד אליין, אזוי ווי עס איז געווען עטלעכע יאר צוריק, אזוי
איז דאס פארבליבן. די אייגענע גראבע פעמפעקעס, וואס קומען אהער
מיט זייערע פולע טשעמאדאנעס „אפנעמען״, ווער א פוד און ווער צוויי.
די אייגענע גראבע ווייבער מיט די העלדזער פערל, וואס קומען אהער
מיט זייערע צייטיקע מאמזעלן זוכן חתנים, כאפן איידעמס. די אייגענע
אפגעפוצטע דייטשן, וואס האלטן זיך פרימער פאר דער גאנצער וועלט
דערמיט, וואס זיי טוען אן דעם קאפעלוש צום עסן און גאלן נישט די
בערד אום ספירה. איין גאט ווייס דעם אמת, ווי איך האב זיי פיינט, די
דאזיקע האלבע יידן! א פנים, אז א הארץ פילט א הארץ. אונדז, רוסישע,
האבן זיי פיינט טאקע נאר אזוי ווי חזיר, און אונדזערן אן ארעמאן,
א „שנארער״ הייסט ער בא זיי, וואלטן זיי צעריסן אף שטיק־שטיקלעך.
דערפאר האבן זיי ליב אונדזער רוסיש געלט דאס חיות. פאר א רוסישן
הונדערטער וועט דיר א דייטש אראפנעמען דאס היטל פאר א מייל. א
דייטשער ייד פארשטייט נישט, וואס האבן מיר זיך צו באקלאגן אף
„אונדזער לאנד״, וועלכע פארמאגט אזעלכע רובלען, וואס מיר באקומען
פאר זיי דריטהאלבן קרוין, און א מאל נאך מיט א פאר העלער צוגאב?...
    
אן עבירה, אסתר, וואס איך בין נישט קיין שרייבער. איך וואלט
דא געהאט שטאף צו שרייבן און צו שרייבן. און מער פון אלעמען וואלט
איך באשריבן אונדזערע נאלעווקער ווייבער, וואס קוים פארן זיי אריבער די גרענעץ, אזוי ווערן זיי דאמען און פארגעסן אונדזער ווארשעווער לשון און הייבן אן צו ריידן אף דייטש, אף קאמעניצער דייטש. א
סך, די וואס פון אדעס, ריידן נאר אף רוסיש. נאר דאס איז שוין איין
מאל א רוסיש!... היינט דאס אנטאן זיך זייערס, דאס וועלן זיך אויספיינען איינע פאר דער אנדערער מיטן הוט, מיטן שמוק און מיט די בריליאנטן! זאלסט זען, וואס דא טוט זיך מיט זיי. די וועלט איז מיט זיי
פול. די גאנצע וועלט. אז זיי קומען ארויס אפן פראמענאד, אדער אז זיי
קלייבן זיך צונויף אין קאפע „עגערלענדער״, טייט מען אף זיי מיט די
פינגער, ווארעם זיי הייבן אויף אזא געפילדער און לאכן אזוי הויך, און
קוויטשען אזוי שטארק, גלייך ווי זיי וואלטן געווען בא זיך אף די נאלעווקיס.
    
מיט איינעם ווארט, אסתר, מאריענבאד האט זיך אין די עטלעכע
יאר נישט א רוק געגעבן, זאלסט זאגן אף א האר. נאך מיין מיינונג,
איז דאס יידישע מאריענבאד אביסל געפאלן, זינט דער ענגלישער קעניג
עדוארד איז נפטר געווארן. פאר עטלעכע יארן, אז איך בין געווען אין
מאריענבאד, געדענק איך, וואס דא האט זיך אפגעטאן מיט דעם עדוארדן,
וואס האט געגעסן געפילטע פיש אין דעם גרעסטן יידישן רעסטאראן. ניט
נאר דער בעל־הבית פונעם רעסטאראן, א פעטער אויסגעפאשעטער דייטש
מיט א נאז ווי אן אוגערקע, האט געהאלטן פאר א גדלות דאס, וואס ער
האט זוכה געווען, אז דער ענגלישער קעניג זאל בא אים עסן פיש, נאר
יעדער קור־גאסט, איטלעכער ייד, האט זיך געהאלטן גרויס דערמיט, וואס
ער עסט דארט, ווו דער ענגלישער מלכות האט געגעסן. עס זיינען געווען
יידן, וואס האבן געשריבן אהיים און בארימט זיך פאר זייערע ווייבער,
אז זיי עסן בא איין טיש און כמעט פון איין טעלער מיטן ענגלישן מלכות,
דעם בארימטן אוהב־ישראל... איצט איז אין מאריענבאד גאר נישט דאס.
מע קאן זאגן, אז עדוארד עליו השלום איז אפגעשטארבן פאר די מאריענבאדער יידן א סך מער, ווי פאר דער גאנצער איבעריקער וועלט.
    
און ווייטער, וואס זאל איך דיר שרייבן נאך, טייערע אסתר? איך
שיק דיר דא א בריוו פון דיין פריינט שלמה קורלענדער. געפעלט דיר,
ווי דער שוטה ציטערט עס אביסל איבער זיין בעלצען? און וואס זאגסטו,
וואס ער צערעדט אף בערל טשאפניק? אז מע זאגט, אז די קורלענדער
זיינען אביסל נישט דערזאלצן, איז דאס, א פנים, טאקע אן אמת. אט א
שוטה! ער מיינט, אז איך האב דא טאקע נישט מער וואס צו טאן, נאר
אכטונג געבן אף זיין בעלצען. טאמער זיינען דא קארג נאלעווקער ווייבער, נא דיר נאך איינע! מיר דאכט, אז איין יאמאיטשיכע מיט אירע
דריי טעכטער איז גענוג פאר מאריענבאד, און באשטייט שוין פאר אלע
נאלעווקער ווייבער. מיין גאנץ גליק, וואס איך האלט מיך מיט די נא־לעווקער ווייבער, און איבערהויפט מיט ווייבער, פון דער ווייטן. איך האב
זיי איבערגעלאזט פאר דיין שוואגעריק. ער איז א קאוואליר. פאר אים
איז דאס א שטיקל עסק... נאר איך ווייס, דו האסט פיינט, אז מע רעדט
פון דיין מאירן, איז שא! כאטע פאקרישקע!... הכלל, איך ווייס נאר איין
זאך: בין איך אף דער קור, דארף איך מיך קורירן, אנישט ― וואס האב
איך צו טאן אין מאריענבאד? עס איז גענוג דאס נודען וואס מע נודעט
זיך, און דאס בענקען וואס מע בענקט אהיים. גאט זאל העלפן, עס זאל
שוין אריבערלויפן די צייט און איך זאל שוין קומען אהיים. דערווייל
קאן איך דיר זאגן, אז איך טו נאר דאס, וואס דער דאקטער הייסט,
אפילו אף א האר טרעט איך נישט אפ, ווי אן ערלעכער ייד פון שלחן־ערוך. און דער דאקטער איז מיט מיר זייער צופרידן. ער האפט, אז איך
זאל איצטיקס מאל אפנעמען נישט ווינציקער, און אפשר נאך מער, ווי
פאר עטלעכע יארן. און וואס איז דאס חידוש? מיר דאכט, אז וואס איך
גיי־אויס דא אין איין טאג, וועל איך נישט אויסגיין אין דער היים אין א
יאר. א חוץ, וואס איך לייג מיך צו אמאל נאכן עסן אף א האלבע שעה,
זיץ איך נישט אפילו א מינוט. פון קארטן שמועסט מען נישט. איך האב
שוין נישט אנגעקוקט קיין קארט אין די אויגן זינט איך בין פון ווארשע.
און עסן עס איך כמעט גארנישט. איך היט די דיעטע אזוי שטרענג, אז
דער דאקטער אליין ווונדערט זיך. ער זאגט, אז די אלע פעטע פאציענטן
זיינע, אויסער איך איינער, ליידן פון דער אכילה. איך גיי מיט דעם גאנג,
אז מע איז אף דער קור, טאר מען נישט נאכגעבן דעם יצר־הרע. מיר זינדיקן גענוג מיטן עסן א גאנץ יאר אין דער היים. וואס? נישט אזוי?
    
דו פרעגסט מיך, אסתר, וואס איך טו גאנצע טעג און מיט וואס איך
פארברענג די צייט? וואס זאל מען טאן אין דעם וויסטן מאריענבאד?
אדער מען איז באם ברונען, אדער מע מאכט מאציאן, אדער מע זיצט
אין דער היים און מע לייענט א בוך. איך האב קיינמאל אזוי פיל נישט
געלייענט, וויפל איך לייען דא אין מאריענבאד. זעלטן־זעלטן מאכט זיך,
אז איך קום ארויס אין קאפע „עגערלענדער״, טרינקען א גלעזל טיי און
לייענען א בלאט־צייטונג. קאן איך אבער דארט לאנג נישט זיצן, איבער
די גראבע ווייבער מיט זייערע טעכטער, וואס די מאמעס האבן געבראכט
אהער אף דער אויסשטעלונג. איך דאנק גאט, וואס מיר האבן זין, נישט
קיין טעכטער, וועלן מיר פארשפארן פירן זיי אהער אף דער אויסשטעלונג, אז זיי וועלן אויסוואקסן. קוש די קינדער, אסתר, און, למען־השם,
זאלסט זיך זען מיטן דאקטער נאך א מאל, ער זאל דיר זאגן אקוראט, ווען
דו דארפסט אפווארטן... און זיי מיר געזונט, און איך קוש דיך פיל מאל,
און לאז גאט געבן, זאלסט מיך באגליקן אין גיכן מיט א גוטער דעפעש.
    
דיין איבערגעגעבנסטער מאן  ח י י ם  ס א ר א ק ע ר.
    
 8.
    
(די יאמאיטשיכע פון מאריענבאד צו איר מאן וועלוול יאמאיקער אף די
    
 נאלעווקיס אין ווארשע.)
    
וו ע ל וו ל ! דו שרייבסט, איך זאל דיר שרייבן נייס, שרייב איך
דיר, אז ס׳איז נאך דערווייל גארנישט דא, וואס צו שרייבן. אבער גארנישט
מיט גארנישט. און איך שרייב דיר, וועלוול, אז איך האב מורא, אז פון
דעם מאריענבאד וועט נישט זיין גארנישט. איך האב די גאנצע צייט
געטענהט, מע זאל פארן קיין קארלסבאד, נישט קיין מאריענבאד, ווארעם
אין קארלסבאד, זאגט מען, קומט צו פארן די גאנצע וועלט. אין קארלס־באד ווערן געשלאסן, זאגט מען, די גרעסטע שידוכים אין די טויזנטער.
און דו האסט דיך אבער איינגעשפארט, ווי א גוי, מאריענבאד, און דו,
אז דו שפארסט זיך איין א זאך, איז דען מעגלעך דיך איבערצושפארן
אפילו מיט דריי פאר אקסן? און איך שרייב דיר, וועלוול, נאך א מאל, צו
וואס האט מיר געטויגט אט דאס מאריענבאד, אז מע זעט דא נישט קיין
מאנצביל אף א רפואה? ווו מען ווארפט א שטעקן, טרעפט מען א הונט,
און ווו מע טוט זיך א קער, טרעפט מען א מאדאם מיט א מאמזעל אף
חתונה צו מאכן. און אז מיך האט גאט געבענטשט, קיין עין־הרע, מיט
דריי מאמזעלן, וואלט איך, דאכט מיר, געמעגט זיין אף אן אנדער פלאץ,
נישט אויסשטיין אזא ביטערע קאנקורענץ? און ווי אף צו להכעיס, האבן
זיך היינטיקן זומער א לאז געטאן אהער אלע מיט זייערע מאמזעלן,
און אלע שיטן זיי מיט נדן: צוואנציק טויזנט, דרייסיק טויזנט, פערציק
טויזנט. מיט צען טויזנט וויל מען דא גארנישט הערן. א ליאדע דאקטערל, וואס בא אונדז אף די נאלעווקיס וואלט ער גענומען מיט ביידע
הענט צען־פופצן טויזנט הייסט זיך דא אפגילטן. און פון סוחרישן
שטאנד זיינען אצינד אויך געווארן מיט גאלד גלייך. און איך שרייב דיר,
וועלוול, אז ס׳איז דערוויילע זייער נישט פריילעך, ווארעם אט דער
סווירסקי, וואס איך האב דיר געשריבן, אט דער לאנד־שדכן מיין איך,
האט מער געהאט געבראכט צו פירן דריי שטיקלעך סחורה. איינער פון זיי
איז א לאדזער פון לאדז, זעט אויסעט א קראנקער צו זיין, ווארעם אז ער
רעדט, רעדט ער ווי מיט א זאדישקע, כאטש אזוי אפן קוק איז ער אפילו
גאנץ פיין געקליידט, און האלט זיך שיין, און ער זאגט, אז זיין פאטער
האט א פאבריק אין לאדז, דאס הייסט, נישט קיין פאבריק, נאר א קליין
פאבריקל. און נדן גיט מען אים, זאגט ער, צען טויזנט, און אקעגן פארלאנגט ער פינף און צוואנציק טויזנט. און איך טענה מיט אים, מיטן
וועלט־שדכן: „פאר וואסערע מעשים־טובים קומט אים דריי מאל אזוי
פיל? דערפאר וואס ער זינגט אזוי שיין?״ און דער ענטפערט מיר, דער
וועלט־שדכן: „ערשטנס, איז פינף און צוואנציק, זאגט ער, נאר דריטהאלבן מאל אזוי פיל, נישט דריי מאל אזוי פיל, און צווייטנס, זאגט ער,
דארפט איר בענטשן גומל, וואס ער הייסט זיך נישט געבן, זאגט ער,
פינף מאל אזוי פיל. איר זעט דאך, זאגט ער, וואס היינט טוט זיך מיט
חתנים אין מאריענבאד! גיט מיר, זאגט ער, דריי טוץ אזעלכע לאדזער
יונגע לייט, וועט איר זען, זאגט ער, אויב איך וועל זיי נישט פארצוקערן״.
האסטו דיר איין מאל אוועק. און איך שרייב דיר, וועלוול, אז דער אנדערער איז א ביאליסטאקער פון ביאליסטאק, אויך זייער א לייטישער
יונגערמאן און א גאנץ פארמעגלעכער, נאר שוין אן אלמן. דאס הייסט,
נישט קיין אלמן, נאר א גרוש, ווארעם ער האט ערשט נישט לאנג, זאגט
ער, געגט זיך מיט א ווייב. און אז איך וויל מיך צעפרעגן: פאר וואס
האט ער זיך געגט? לאזט ער מיך נישט ריידן, דער וועלט־שדכן, ווארעם
ער זיצט אקעגן מיר, דער וועלט־שדכן, פארבייסט א ליפ און ווינקט צו
מיר, ווי א גזלן. און איך זאג אים נאכדעם, דעם וועלט־שדכן: ,,אין גא־טעס ווילן, זאג איך, ווי קאן איך אנהייבן ריידן מיט א מענטשן, אז איך
ווייס נישט, זאג איך, פאר וואס האט ער זיך געגט? אפשר, זאג איך, האט
זי אים געגט, נישט ער זי? ״ און ער ענטפערט מיר, דער וועלט־שדכן,
אז „ערשטנס זעט מען נאכן יונגנמאן, אז ער האט זי געגט, נישט זי
אים. ווארעם נישט אזא יונגנמאן, זאגט ער, גט מען; און צווייטנס,
זאגט ער, אז איר וועט אנהייבן, זאגט ער, אזוי צו גריבלען זיך, טאמער
אזוי און טאמער אזוי, קאנט איר, זאגט ער, פארן מיט אייער סחורה,
זאגט ער, צוריק קיין ווארשע אף די נאלעווקיס״. און איך זאג צו אים:
„זאגט מיר, זאג איך, וואס ווארפט איר מיר אויף, זאג איך, די ווארשעווער נאלעווקיס? איר מיינט, זאג איך, בא אונדז קריגט מען נישט די
סחורה? ״ „אז מע קריגט, זאגט ער, בא אייך די סחורה, צו וואס־זשע
האט איר באדארפט זיך מטריח זיין אזוי ווייט, און נאך מיט דריי טעכטער דערצו? ״ א שייגעץ קאן! בא אונדז אין ווארשע וואלט אזא ייד, ווי
אט דער סווירסקי, בא מיר געפלויגן פון די טרעפ אראפ פייל אויסן
בויגן, און דא האט ער אנגעטאן א שווארצן קוימען אפן קאפ מיט געלע
הענטשקעס אף די הענט און רופט זיך לאנד־שדכן, און מע צערייסט אים
אף שטיקלעך. און איך שרייב דיר, וועלוול, אז קיין סך ריידן טאר מען
דא נישט מיט אים, מיטן לאנד־שדכן, ווארעם ער איז בא זיך א גרויסער
פריץ. ער זאגט, אז בא אים גייען די שידוכים נישט אפן שדכנישן ארט,
נאר דורך באקאנטשאפט און דורך ליבעס. דאס הייסט, פריער טרעפט
מען זיך אויף אין קאפע „עגערלענדער״, אזא גארטן מיט מוזיק און מיט
טישלעך א סך. דארט ווערט געשלאסן דאס באקאנטשאפט כלומרשט
גאנץ אומגערן, טאקע דורך אים, דורכן לאנד־שדכן. נאכדעם באגעגנט
מען זיך באם ברונען, ווו מע טרינקט וואסער, שוין אן דעם לאנד־שדכן.
דערנאך גייט מען אין טעאטער אדער אף קאנצערט, און קיין לאנד־שדכן
זעט מען אלץ נישט. און דארטן, אין טעאטער אדער אפן קאנצערט,
קומט שוין דאס פארליבעניש, און נאכן פארליבעניש א פארלאבעניש,
און ערשט אפן פארלאבעניש וואקסט אויס דער לאנד־שדכן און נעמט־אפ זיין רח″ש. נאר ווי דערלעבט מען דאס שוין, רבונו של עולם? האסטו
דיר שוין צוויי חתנים. און איך שרייב דיר, וועלוול, אז דער דריטער איז
א קעשעניעווער פון קעשעניעיו. נאר מיר האבן אים נאך רעכט נישט אנגעקוקט, ווייל ס׳איז געווען באנאכט, און ער האט זיך באקאנט מיט די
קינדער אין טעאטער. וועל איך דיר שוין שרייבן פון אים אן אנדערס
מאל. און איך שרייב דיר, וועלוול, קאנסט דיר זאגן וואס דו ווילסט,
מיר האבן צו שידוכים קיין גליק נישט. אט דער לאדזער, וואס פון לאדז,
האט זיך מישב געווען און איז פלוצעם אפגעפארן פון מאריענבאד. דער
פאטער האט אים, זאגט ער, ארויסגערופן קיין לאדז. אזוי זאגט ער, דער
לאנד־שדכן. צום סוף לאזט זיך אויס, אז ס׳א ליגן. ער איז גאר אוועקגעפארן ערגעץ אין א סאנאטאריע. און איך שרייב דיר, וועלוול, ווי אזוי
איך בין געוואר געווארן, אז ער פארט אין א סאנאטאריע, ניט קיין לאדז.
מיר זיינען אלע ארויסגעקומען צו דער באן, איך און די קינדער און דער
לאנד־שדכן, אים צו באגלייטן, און גוט נאכגעקוקט, אפשר פארט מיט
מיט דער לאנד־שדכן אנקוקן א כלה, א קשיא אף א לאנד־שדכן? און
איך שרייב דיר, וועלוול, אז איך האב גוט נאכגעקוקט, ווי ער נעמט אים
א בילעט, דער לאנד־שדכן, האב איך געהערט, ווי ער זאגט צום קאסיר:
„באדענוויילער״. דאס האב איך גאנץ גוט געהערט, איך בין נישט טויב.
און איך זאג צו אים נאכדעם, צום לאנד־שדכן: „איר האט דאך געזאגט,
זאג איך, אז ער פארט קיין לאדז, צום סוף האט איר אים, זאג איך, גענומען א בילעט גאר קיין באדענוויילער? ״ און ער זאגט צו מיר: „וואסערע פלאמען? וואסער באדענוויילער? ״ און איך זאג צו אים: „איך האב
גוט געהערט, ווי איר האט געזאגט, זאג איך, באדענוויילער, איך בין
נישט קיין טויבע״. און ער זאגט צו מיר, דער לאנד־שדכן: „א מאדנע
יידענע איר זייט! ווייסט איר דען נישט, זאגט ער, אז באדענוויילער
איז אף יענער זייט לאדז?״ און איך זאג צו אים: „איר זאלט שוין אזוי
זיין, זאג איך, מיט דער נאז, ווי לאדז האט ארום זיך א באדענוויילער.
מסתמא האט איר אים, זאג איך, אוועקגעשיקט, זאג איך, קיין באדענוויילער אנקוקן א כלה, זאג איך, זייט זיך, זאג איך, מודה, וואס טויג
אייך הינטישע גענג?״ און ער צעלאזט זיך, דער לאנד־שדכן, און רופט
מיך אוועק אף א זייט און דערציילט מיר דעם גאנצן אמת, און שווערט
זיך מיט אזעלכע שבועות, אז מע מעג גלייבן א משומד! אז דער בחור
איז נישט מיט אלעמען, דאס הייסט, חלילה, ניט קראנק, נאר אזוי, זאגט
ער, א ביסל פיבער. האבן אים די דאקטוירים, זאגט ער, אנגעשיקט אף
א קורצע צייט קיין באדענוויילער אין א סאנאטאריע, זאגט ער. און איך
שרייב דיר, וועלוול, אז איך האב מיך נישט בארויקט ביז איך האב מיך
נישט צעפרעגט אקוראט דא אין מאריענבאד, אויב ס׳איז אמת, אז אין
באדענוויילער איז פאראן א סאנאטאריע. און עס לאזט זיך אויס, אז
ס׳איז טאקע אן אמת. נאר וואס קומט ארויס? דערווייל איז געבליבן אין
מאריענבאד מיט א חתן ווינציקער. און איך שרייב דיר, וועלוול, אז איך
האב באגעגנט דא אפן באנהויף היינט אין דער פרי אונדזער שלמה קור־לענדערס ווייבעלע בעלצע, אויסגעסטראצלט, ווי א כלה צום שלייער־ווארמעס. און אפן וואקזאל האט זי אפגעווארט אונדזער מאריאמטשיקס
זונדל פון אדעס, מאירל שארלאטאן; איך האב אליין געזען מיט מיינע
אויגן, איך בין נישט בלינד, ווי ער האט זי ארויפגעזעצט אף דער פור.
און איך האב אליין געזען מיט מיינע אויגן, איך בין נישט
קיין בלינדע, ווי זיי האבן זיך א ו י פ ג ע ז ע צ ט  ביידע
אף איין פור פארן אין שטאט אריין, איך זאל שוין אזוי זען מיינע קינדער צו דער חופה אין גיכע צייטן, אמן. און איך שרייב דיר, וועלוול, אז
פון צווייטן חתן, דעם ביאליסטאקער פון ביאליסטאק, האב איך דיר נאך
לעת־עתה גארנישט וואס צו שרייבן, ווייל ער געפעלט מיר נישט דערמיט, וואס ער איז שוין באקאנט מיט דער טשאפניטשקע. ווי קומט ער
צו דער טשאפניטשקע? מילא, אז אונדזער חיים סאראקער פון די נאלעווקיס איז מיט איר א נאענטער מחותן, שפילט ער כאטש מיט איר
אין זעקס־און־זעכציק גאנצע טעג מיט גאנצע נעכט אז אך און וויי איז
  
צו חיימס ווייב, אסתרן מיין איך. אבער וואס גייט זיך אן ער, א ביאליסטאקער יונגערמאן פון ביאליסטאק, מיט דער מאדאם טשאפניק? און
איך שרייב דיר, וועלוול, אז איך קוק נאך אקוראט נאכן ביאליסטאקער
פון ביאליסטאק, און וואס איך וועל געוואר ווערן, וועל איך דיר מסתמא
שרייבן. דערווייל שרייב מיר, פאר וואס שרייבסטו מיר נישט פון דער
היים, וואס הערט זיך אין דער היים? און זיי געזונט, און עס לאזן דיר
גריסן די קינדער גאר פריינטלעך, און לאז גריסן די איבעריקע קינדער
גאר פריינטלעך.
    
פון מיר דיין געטרייע פרוי פ ע ר ל  י א מ א י ק ע ר.
  
9.
  
(שלמה קורלענדעך פין די נאלעווקיס אין ווארשע צו זיין ווייב בעלצע קורלענדער
אין מאריענבאד)
    
לזוגתי היקרה מרת בעלצע שתחי׳.
    
דיין בריוו, אז דו ביסט געקומען בשלום קיין מאריענבאד, האב איך
מקבל געווען. א דאנק גאט, וואס דו האסט זיך ארויסגעריסן פון דעם
פארשאלטענעם בערלין מיט די ווערטהיימערס מיט די שמייגערס די אלטע
בחורים מיט נאך אזעלכע לצים און ביסט אריבערגעפארן גליקלעכערהייט
די גרענעץ און ביסט דערפארן געזונטערהייט ביז מאריענבאד. טאקע
ממש נסים ונפלאות. אלע יידן פארן קיין מאריענבאד ― און מיט קיי־נעם טרעפן זיך נישט אזעלכע גליקן, ווי מיט דיר. ערשטנס, וואס האסטו
באדארפט פארן דריטן קלאס? דו זאגסט, אז דער גאנצער חייב בין איך.
פארשטיי איך נישט, ווי קאנסטו זאגן אזא זאך, אז איך האב דיר אנגעזאגט אפשר טויזנט מאל, אז דו זאלסט נישט זשאלעווען קיין געלט אף
זיך. איך, אז איך באקלאג זיך אמאל, למאי עס גייט אוועק איבעריקס,
איז נאר דעמאלט, ווען מע ברענט געלט אפן פייער, ווען מע ברענגט אויס
אף דער רוח ווייס וואס, אף שמאטעס, אבער דארט, ווו ס׳איז שייך צו
געזונט, שפילט בא מיר געלט לחלוטין קיין ראלע נישט א סימן, איך האב
דיר פארן אוועקפארן שוין אפן וואקזאל אין ווארשע כמעט מיט גוואלד
אנגעהאנגען אן איבעריקן הונדערטער. קוים איינגעבעטן, זאלסט אים נעמען, היינט ווי קאנסטו זיך אף מיר באקלאגן, אז איך זשאלעווע דיר,
חס־ושלום, אן איבעריקן גראשן, אדער אז איך קוק דיר אריין צו שטארק
אין חשבון אריין? דו ווייסט גאנץ גוט, בעלצע היקרה, ווי מיר איז טייער
דיין געזונט, אז איך קוק נישט אף קיין זאך, צי די לאקאטארן צאלן דירה־געלט צי נישט, צי איך בוי, צי איך בוי נישט, דאס וואס דו דארפסט
― דאס איז תמיד פאראן און דאס וועט, אם־ירצה־השם, תמיד זיין.
און נאך באדארף איך דיר זאגן, בעלצע היקרה, אז איך בין דיך נישט
חושד, חלילה, אף א האר. דו ביסט בא מיר באגלויבט פון דער ערשטער שעה, וואס איך האב דיך דערקענט, און איך ווייס, אז די אלע
שטיגוטערס, מיט די שמייגערס, מיט די שארלאטאנעס, וואס דרייען
זיך ארום סיי דא אין ווארשע (געדענקסט פאראיארן אין פאלעניצע?),
סיי די, וואס אין בערלין און אין וועג און אין מאריענבאד, וואס זיינען
נאך דיר די כפרה, באדארפן מיר אנגיין, אייגנטלעך, פונקט ווי דער
פאראיאריקער שניי. איך ווייס, אז דו האסט זיי אלעמען אין דער ערד,
ווארעם דו ביסט א ריינע כשרע נשמה און ביסט געטריי צו דיין מאן,
צו וועלכן דו האסט זיך איבערגעגעבן, ווייל דו ווייסט, אז ער איז דיר
געטריי און איבערגעגעבן מיט לייב און לעבן. על־כן קאנסטו מיך נישט
חושד זיין אין קיין זאך, אז איך טראג אף דיר, חלילה, א שלעכטע
מחשבה. גלייב מיר, איך פארשטיי גאנץ גוט, אז דער שארלאטאן, וואס
האט געהאט א פאטעפאלנאסט א קוש געבן אין האנט אריין א פרעמד
ווייב, האט דיך דערמיט נישט אפגענוצט, אזוי ווי עס האט דיר נישט
געשארט דער פאלעניצער שלימזל, וואס האט זיך מיר מודה געווען, אז
ער איז נאך דיר די כפרה...אוודאי, ווען איך פאר מיט דיר אין וואגאן, וואלט איך מיך מיט דעם לאדזער קאמיוואיאזשער פון דריי פאבריקן
אפגערעכנט נישט אזוי ווי דו: איך וואלט אים געבראכן א ביין, אז
דער רוח וואלט אים צוגענומען. ער וואלט בא מיר פארזוכט דעם טעם
פון הלכות אשת־איש. עס איז מיר גאר א חידוש אף דיר, וואס דו האסט
נישט אריינגערופן דעם קאנדוקטאר און געהייסן אים ארויספירן צו אלדי
שווארצע יאר; נישט דערלאזן, אז אזא עזות־מחוצף־פנים זאל דיר נאך
העלפן ארויסווארפן די פעקלעך פון וואגאן, אז דו ביסט געקומען אפן
ארט. צי, אשטייגער, ווי דערלאזסטו, אז אזא שמייגער, ווי דער אלטער
בחור פון בערלין, נאכדעם וואס ער האט מיט דיר גערעדט אזעלכע קלארע
דבורים, אף דער פרידריכשטראסע, זאל דיר אונטערטראגן בלומען אפן
וואקזאל? בא מיר וואלט אזא לעקיש געכאפט מיט די בלומען גלייך
אין פנים אריין. וואס פאר א מחותן איז ער מיט דיר צו שענקען
מתנות, אונטערטראגן בוקעטן? פאראן בא אונדז א שפריכווארט: „ווי
דער מענטש נעמט זיך פאר, אזוי העלפט אים גאט״. איך מיין נישט,
חס־ושלום, דיך באליידיקן דערמיט. איך זאג נאר, אז יעדער מענטש
דארף זיך האלטן אין דער מראה, היטן זיין שטאט, נישט דערלאזן צו
אזעלכע סקאנדאלן, נישט דערלעבן זאל בא מיר יענער שארלאטאן פון
לאדז, ער זאל גאר האבן א השגה מיר צו געבן א קוש אין האנט אריין,
אין א וואגאן, צווישן אזוי פיל מענטשן! דאנקען גאט נאך, וואס ס׳איז
נישט געזעסן דערביי קיין היימישער פון די נאלעווקיס, און גוט האסטו
געטאן, וואס דו האסט זיי נישט געזאגט דעם נאמען דיינעם, לאזן די
כלבים כאטש א מכה וויסן, ווער דו ביסט. נאר דאס איז אלץ פון די
זאכן, וואס האבן בא מיר קיין ווערדע. איך האב דיר געוואלט שרייבן,
בעלצע היקרה, וועגן אן אנדער זאך. נאר איך וועל דיך בעטן, אז צווישן
אונדז זאל עס בלייבן. קיין פויגל טאר נישט וויסן, וואס איך שרייב דיר
דא. ס׳איז א הייליקער סוד. מע האט בא מיר כמעט גענומען תקיעת־כף,
אז איך זאל דיר וועגן דעם קיין חצי־דבור נישט שרייבן. אזוי איז די
מעשה:
    
דו שרייבסט, אז אפן באנהויף אין מאריענבאד האסטו דיך באגעגנט מיט אונדזער יאמאיטשיכע פון די נאלעווקיס. הלוואי וואלסטו דיך
מיט איר בעסער נישט באגעגנט, וואלט איך איצטער געוועזן א סך
רויקער און נישט געהאט קיין חרפות־בושות פאר לייטן. יאמאיטשיכעס
מאן באגעגנט מיך היינט אף גענשא גאס און מאכט צו מיר אזוי: „איך
קאן אייך, זאגט ער, אפגעבן, רב שלמה, א גרוס פון אייער פרוי פון
מאריענבאד״. זאג איך: „א דאנק פאר א גרוס. ווי קומט איר קיין מאריענבאד? ״ זאגט ער: „נישט איך, זאגט ער, מיין פרוי איז איצט אין
מאריענבאד, זאגט ער, אף דער קור, זאגט ער, עס גייט איר, זאגט ער,
גאנץ נישקשהדיק״. „געלויבט דער אייבערשטער, זאג איך; וואס־זשע, זאג
איך, שרייבט אייך עפעס אייער פרוי פון מאריענבאד?״ גייט ער און נעמט
ארויס א גרויסן בריוו, באשווערט מיך פריער מיט כל השבועות, פארבייגט פון אויבן און באווייזט מיר, וואס אונטן שטייט, עטלעכע שורות,
― איז מיר פינצטער געווארן אין די אויגן. זי שרייבט אים, יאמאיטשי־כע הייסט עס, מיט דעם דאזיקן לשון (איך גיב דיר איבער אירע אייגענע ווערטער): ,,און איך שרייב דיר, וועלוול, אז איך האב באגעגנט דא
אין מאריענבאד אפן באנהויף, שרייבט זי, היינט אינדערפרי אונדזער
שלמה קורלענדערס צווייטע פרוי, בעלצע, אויסגעפוצט, שרייבט זי, ווי א
כלה צו באדעקנס. און אפן וואקזאל האט זי אפגעווארט, שרייבט זי, אונדזער מאריאמטשיקס זונדל, מאירל שארלאטאן, און איך האב אליין געזען, שרייבט זי, מיט מיינע אויגן, ווי זיי האבן זיך אויפגעזעצט ביידע,
מאירל מיט בעלצען, אף איין פור, איך זאל אזוי זען, שרייבט זי, מיינע
קינדער צו דער חופה גיין״... נו, ווי געפעלט דיר אזא זאך? פארשטייט
זיך, אז איך האב אים געזאגט, אז ס׳א ליגן. „עס האט זיך אייער ווייב,
זאג איך אים, אויסגעוויזן א קוצע קו פאר א בארנבוים. דאס האט געמוזט זיין, זאג איך נישט מאירל מאריאמטשיק, זאג איך, נאר מיין
פריינט חיים סאראקער, זאג איך, ווארעם איך האב געשריבן, זאג איך, צו
חיימען, אז מיין בעלצע, זאג איך, פארט די טעג קיין מאריענבאד״. אזוי
האב איך געזאגט דער יאמאיטשיכעס מאן און אזוי האב איך טאקע בא
מיר אליין אפגעפסקענט. נאר אז איך בין געקומען אהיים און האב איבערגעלייענט דיין בריוו, ווו דו שרייבסט, אז דו האסט דיך טאקע באגעגנט מיט דער יאמאיטשיכע אין מאריענבאד אפן וואקזאל, און אז
דיין קרובה, חווהלע טשאפניק, זאגסטו, איז נישט ארויסגעקומען דיר
אקעגן, ווארעם זי איז געזעסן, זאגסטו, מיט חיים סאראקער, זאגסטו, און
געשפילט, זאגסטו, אין זעקס־און־זעכציק, ― ווי באלד אזוי, איז דאך
יאוונע ויאסנע, אז דאס איז נישט געווען חיים, און ווי באלד נישט חיים,
ווער־זשע דען איז דאס געווען?
    
איך קאן מיר גארנישט פארשטעלן, בעלצע היקרה, אז דאס זאל זיין
געוועזן מאירל מאריאמטשיק, ווארעם דו ביסט מיט אים, דאכט מיר,
גארנישט אזוי נאענט באקענט. ובפרט דו אליין שרייבסט, אז ער איז
א שארלאטאן און זיין חנצע ווערט בא אים אויסגעריסן סיידן דו האסט
זיך מיט אים באקענט נאענט די לעצטע צייט, טאקע בא חיים סאראקערס
ווייב אסתר? וואלסטו, דאכט מיר, געמעגט דערציילן מיר אויך, אז דו
האסט זיך באקענט מיט דעם תכשיט? אלא, אז דו האסט מיר נישט דער־
  
ציילט, איז א סימן, אז דו האסט זיך מיט אים נישט באקענט. און וויבאלד דו האסט זיך מיט אים נישט באקענט, איז עס דאך געווען נישט
ער. ווי באלד אזוי, פרעגט זיך נאך א מאל די אייגענע קשיא: ווער־זשע
איז דאס געווען אט דער יונגערמאן, וואס האט דיך אפגעווארט אין מאריענבאד אפן וואקזאל, און פון וואנען האט ער געוווסט, ווען דו קומסט
צו פארן? איך מיין אבער, אז די גאנצע מעשה איז שקר וכזב, ווייל עס
שטאמט פון דער יאמאיטשיכע, על־כן בעט איך דיך, בעלצע היקרה,
אויב ס׳איז א ליגן, זאלסטו אף מיר קיין פאראיבל נישט האבן, וואס איך
שרייב דיר אזעלכע זאכן, וואס נישט געשטויגן און נישט געפלויגן. און
איך בעט דיך נאכאמאל און נאכאמאל, זאלסט זיך זען מיט מיין גוטן
פריינט חיים סאראקער און זאלסט בא אים נעמען געלט, ווען דו דארפסט
און וויפל דו דארפסט, און למען־השם נישט זשאלעווען אף זיך און אף
דיין געזונט קיין שום געלט, און זאלסט דיר אנטאן כל הפארגעניגנס מיט
כל הוווילטאגן שבעולם, און זאלסט מיר קומען, אם־ירצה־השם, אהיים
געזונט און שטארק, ווי עס ווינטשט דיר
    
 בעלך  ש ל מ ה  ק ו ר ל ע נ ד ע ר.
  
10.
    
(חיים סאראקער פון מאריענבאד צו זיין פריינט שלמה קורלענדער אף די
    
 נאלעווקיס אין ווארשע )
    
ליבער פריינט שלמה!
    
אצינד קאן איך דיר שוין שרייבן נייס פון דיין בעלצען. זי איז
שוין, ברוך־השם, אין מאריענבאד, און איך האב מיך שוין מיט איר
געזען, אבער איך האב נישט זוכה געווען צו ריידן מיט איר מער, ווי
צוויי מינוט, איבער אן אורזאך, וואס ניט מיין שולד איז געווען דערינען.
נאר לאמיך דיר דערציילן אקוראט, ווי אזוי ס׳איז געווען די מעשה.
דו ווייסט דאך, אז איך האב ליב דערציילן א זאך, זאל עס זיין דערציילט
מיט אלע פישטשעווקעס.
    
ווי איך האב דיר שוין באשריבן אין מיין פריערדיקן בריוו, איז מען
דא, אין מאריענבאד, כמעט דעם גאנצן טאג אין דרויסן אפן שפאציר.
טאן טוט מען דאך, ברוך־השם, קיין האנט אין קאלטן וואסער, נאר מע
שפאנט ארום הין און צוריק איבער די גאסן, מע זעט דעם, מע זעט יענעם, מע גיט זיך אפ דעם גוט־מארגן און מע גייט ווייטער, גלאט אזוי, אן
א שום צוועק, נאר מיט איין כונה ― מע זאל „אפנעמען״.
    
דערווייל, אזוי ווי איך גיי מיר היינט נאכן ווארעמעס איבער מאריענבאד און נעם־אפ איך טו א קוק ― מיין ווייבס שוואגעריק, מאיר
מאריאמטשיק, גייט מיר מיט עפעס א שיין ווייבל אונטער א מוראדיק
ברייטן הוט, גאר חבר, מעשה קאוואליער, אונטער די הענט. מילא, וואס
מיין ווייבס שוואגער קאן גיין מיט ווייבלעך ― באדארף איך דיר נישט
דערציילן. מע קאן אים אף די נאלעווקיס אויסגעבונדן. ווער ווייס נישט
מאירל שארלאטאן? מיין שווער האט זיך נעבעך גענוג אויסגעבראכט,
ביז ער האט קוים געקראגן די מציאה פאר זיין מיזינקע. איך האב באלד
געזאגט צו מיין אסתרן: ,,הערסטו, זאג איך, אסתר, אט דער בחור, זאג
איך, געפעלט מיר נישט. צופיל פראנט, זאג איך, און צו א גרויסער קנאקער פאר דיין חנצען״. איז זי דאך א יידענע, זאגט זי צו מיר: „אז דו
ביסט געווען, זאגט זי, א בחור, ביסטו דען נישט געווען, זאגט זי, אזא
קנאקער? דו וואלסט נאך איצטער אויך געווען, זאגט זי, דער אייגענער,
נאר...״ „נאר וואס, זאג איך?״ „נאר גאר נישט, זאגט זי, כאטא פאקרישקע״. און אזוי ווייטער, האלבע ווערטער, ווי געוויינטלעך א ווייב.
    
הקיצור, איך זע, מיין שוואגעריק גייט מיט א יפהפיה עפעס זייער
נאענט, טראכט איך מיר: רבונו של עולם! ווער זאל זיין אט דאס ווייבל?
עפעס איז זי מיר אזוי קענטלעך, נאר בשום אופן קאן איך מיך נישט
דערמאנען, ווער דאס איז? פלוצעם פליט מיר דורך א געדאנק: שא, אפשר
איז דאס בעלצע? נעכטן איז דאך געווען דער טאג, וואס דיין בעלצע האט
באדארפט קומען צו פארן פון בערלין. נאר ערשטנס ― וואס פאר א
מחותן איז מיט איר מאירל מאריאמטשיק? והשנית, וואס עפעס אונטער
די הענט? ווען האבן זיי זיך עס אזוי גיך באפריינדעט, אז מע זאל שוין
גיין געארעמט? דערווייל, אזוי ווי איך שטיי און טראכט ― ויבוא המן:
די יאמאיטשיכע מיט אירע אלע דריי מאמזעלן. „גוט מארגן״. „גוט יאר״.
„געפעלט אייך דאס פארל?״ „וואסער פארל?״ „אייער מאירל מאריאמטשיק מיט שלמה קורלענדערס ווייבל. א לעבן, ווי אונטערן באד!״ זאג
איך: „ווי קומט ער צו איר? ״ זאגט זי: „אהא! איך האב זיי נעכטן,
זאגט זי, געזען ביידן אפן באנהויף. עס ווייזט אויס, זאגט זי, אז ס׳איז
בא זיי געווען אן אפגערעדטע זאך, ווארעם פון וואנען, זאגט זי, ווייס
אייער שוואגער, ווען שלמה קורלענדערס ווייבעלע קומט צו פארן?״...
אזוי זאגט יאמאיטשיכע און שיט, און שיט, ווי איר שטייגער איז. נאר
איך מיין, אז דאס איז מיין שוואגעריק געוואר געווארן פון דער טשאפ־ניק. די טשאפניק האט אויסגעפויקט איבער גאנץ מאריענבאד, אז דיין
בעלצע קומט צו פארן, און באוויזן אלעמען די בריוו, וואס בעלצע
שרייבט צו איר פון בערלין. האב איך אפילו חשק געהאט ארויספארן
אפן באנהויף אפנעמען דיין בעלצען, נאר איך האב נישט געוווסט, מיט
וואסער א צוג זי קומט אן. און אגב האט מיר די טשאפניק אזוי פארדולט
דעם קאפ נעכטן מיט איר זעקס־און־זעכציק, אז א גאנצע נאכט האט זיך
מיר געפלאנטערט דער „פערציק״ מיטן „צוואנציק״, און איך דעק און
דעק... דערווייל האב איך דורכגעלאזט דיין בעלצעס אנקומען, און מיין
שוואגעריק, ווייזט אויס, האט דאס דוקא נישט דורכגעלאזט, ווארעם
ס׳איז א סברה, אז ס׳איז טאקע אן אמת, אז ער האט זי געבראכט צו
פירן פון דער באן. אזוי ווייזט דאס אויס. נאר לאמיר גיין כסדר, ווו
מיר האלטן. מיר האלטן בא דער יאמאיטשיכע.
    
דערהערט פון דער יאמאיטשיכע, אז דאס איז בעלצע, האב איך
מיך באלד גענומען פארענטפערן, אז איך האב קיין צייט נישט הערן
לשון־הרע. איך באדארף, זאג איך, גיין, זאג איך. דער דאקטער האט מיר
געהייסן, זאג איך, גיין. און לאז מיך שוין אביסל גיכער, גלייך נאך זיי
פון הינטן, און יאג זיי מסתמא אנעט שוין באם אריינגיין אין האטעל
אריין ― שטעל דיר פאר, אז זי שטייט טאקע מיט אים אין איין האטעל!
דערויף האב איך מיך שוין נישט געריכט... גלייב מיר, שלמה, ס׳איז
בלאטע שבבלאטע און אלצדינג; מע שטייט אמאל אין איין האטעל דער
שווארץ יאר ווייס מיט וועמען... נאר פונדעסטוועגן איז דאס מיר נישט
געפעלן... ס׳איז געזינטער זי זאל שטיין ערגעץ אנדערש...
    
הקיצור. איך האב דורכגעלאזט א פאר מינוט, ביז זיי וועלן זיך אפגעזעגענען און צעגיין. קום איך אריין אין האטעל גלייך צו דיין בעלצען,
און מאך מיך, גלייך איך ווייס גארנישט, גלייך ווי דו האסט מיר גארניט
געשריבן, אז זי פארט קיין מאריענבאד: „ברוך־הבא, זאג איך, א גאסט!
וואס מאכסטו, זאג איך, וואס מאכט דיין שלמה? וואס טוסטו, זאג איך,
בא אונדז אין מאריענבאד? מאכט זי צו מיר: „דאס אייגענע, וואס איר״.
זאג איך: „אף דער קור?״ זאגט זי: „אף וואס דען?״ זאג איך: „מיט אזא
פנים?״ זאגט זי: „קיינער ווייס נישט, וועמען דער שוך קוועטשט״. „וועלן
מיר אפשר גיין, זאג איך, אביסל אנקוקן מאריענבאד?״ זאגט זי: „א
דאנק, איך האב שוין געזען גאנץ מאריענבאד״. זאג איך איר: „אפשר
ווילסטו עסן? אפשר דארפסטו א כשרן רעסטאראן? וועל איך דיך פירן״.
זאגט זי: „א דאנק, מע האט מיך שוין געפירט״. זאג איך: „ווער?״
זאגט זי: „מאיר מאריאמטשיק״. האט דאס מיר דערלאנגט, ווי מיט א
שארף פון א מעסער, גלייך אין הארצן אריין: וואס פאר א מחותן איז
ער מיט דיין בעלצען? ער באדארף האבן א זכיה, אזא שארלאטאן, אז זי
ענטפערט אים אף א גוט־מארגן, נישט ארומגיין מיט איר איבער מאריענבאד, אז ער זאל זי פירן אין רעסטאראנען. פאר מיר מאכט נישט אויס.
איך קען דיין בעלצען, פארשטייסטו מיך, נישט פון נעכטן, און איך
ווייס, אז דיין בעלצע קען אים. ווער קען נישט מאירל שארלאטאן? די
גאנצע מעשה ― וואס וועט די וועלט זאגן? דא אין מאריענבאד, דארפסטו וויסן, קומען זיך צונויף מענטשן פון דער גארער וועלט, צום מיינסטן ליידיקגייער, וואס קומען אהער, ווי איך האב דיר שוין געהאט געשריבן, נישט מער נאר אפנעמען. מע ווערט אויסגעריסן אין עושר און
אין כבוד. דאס הייסט, מע עסט און מע טרינקט און מע שלאפט און מע
פוצט זיך אויס, און מע גייט שפאצירן, און מע קוקט, ווער מיט וועמען
עס גייט, ווער מיט וועמען עס זיצט און ווער מיט וועמען עס לאכט.
דערזעט מען א שיין ווייבל מיט אן אויסגעפוצטן יונגן מאן, הייבט מען
זיך אן צו פרעגן: „ווער איז דער? און ווער איז די?״ און מע הייבט אן
צו דערציילן מעשיות, מיט היסטאריעס, מיט געשיכטעס, פונקט ווי בא
אונדז, אף די נאלעווקיס: נעמט מען אריין עמעצן אין מויל אריין,
מעג זיך שוין יענער אפגעזעגענען... און ווער שמועסט, אז די יאמאיטשי־כע איז דא אין מיטן ―, נו־נו! איך מיין נישט, חלילה, קיין זאך; איך
וואלט נאר וועלן, זי זאל אויסמיידן נישט קיין געווינטשטע באקאנטשאפט מיט אזעלכע לייט, וואס קאן שאדן איר און דיר און אייך ביידן...
ובפרט נאך דיין בריוו, וואס דו שרייבסט מיר, איך זאל אף איר השגחה
האבן, האב איך מיר געזאגט: לאז זיך זיין, וואס סע וויל זיך. ראשית
  
חכמה, דארף מען זען פאר דיין בעלצען אן אנדער סטאנציע. פאראן אין
מאריענבאד גענוג האטעלס און גענוג מעבלירטע צימערן. זיי זיכער,
איך וועל זי שוין באזארגן מיט א סטאנציע, מיט א דאקטער און מיט
אלעם. און געלט טאמער וועט זי דארפן, וועל איך איר מיט פארגעניגן
אויסלייען, אזוי ווי דו שרייבסט מיר, נישט מיט א מאל, נאר צו ביסלעך.
מעגסט זיך שוין פארלאזן אף מיר. איך האב אויך א ווייב און פארשטיי
גאנץ גוט. אלע ווייבער זיינען אויסגעקנאטן פון איין טייג. א ווייב, זי
מעג זיין די קליגסטע, קוים גייט זי דורך פארביי א גרויסן פענצטער מיט
אן אויסשטעלונג פון שמאטעס, גייט פארלוירן אינגאנצן איר חכמה.
דו דארפסט דיין בעלצען דערפון, אייגנטלעך, גארנישט שרייבן. מיינע
בריוו דארפן זיין בא דיר, ווי איך האב דיר שוין געשריבן, א הייליקער
סוד. זי באדארף אפילו נישט וויסן, אז מיר שרייבן זיך דורך וועגן
איר. פארלאז דיך שוין אף מיר, שלמה, דו האסט דא א גוטן שומר אין
מאריענבאד, וואס ווייס ווו איין און ווו אויס, און וואס זיין נאמען
איז ―
    
  ח י י ם  ס א ר א ק ע ר
  
11.
    
(וועלוול יאמאיקער פון די נאלעווקיס אין ווארשע צו זיין ווייב פערל
    
 יאמאיטשיכע אין מאריענבאד).
    
לאשתי החשובה מרת פערל שתחי׳.
    
דיין מכתב האב איך מקבל געווען. די טענה וואס דו טענהסט אודות
קארלסבאד, אז קארלסבאד איז בעסער פאר מאריענבאד, האב איך דיר
כמה וכמה מאל געזאגט, אז קארלסבאד טויג נישט איבער כמה וכמה
טעמים. ראשית, איז קארלסבאד, כפי איך פארשטיי מיט מיין שכל הישר,
א מקום פון חולאים, קראנקע מענטשן מיט אמתע חולאתן, על־פי־רוב
אזעלכע, וואס ליידן על המאגן. און דער שכל איז דאך מתחייב, אז דארטן קאנען נישט זיין קיין חתנים, כי איך בין משער, אז עם המאגן האבן
צו טאן עלטערע מענטשן, נישט קיין בחורים. והשנית, האב איך גלאט
נישט געהערט, אז בקארלסבאד זאלן געשלאסן ווערן שידוכים נכבדים,
ווי דו זאגסט. און דער, וואס האט דיר געזאגט, אז לקארלסבאד קומט די
גאנצע וועלט, איז אדער א שקרן אדער א שוטה. און אז איך האב געזאגט מאריענבאד, האב איך געזאגט מיט א טעם און מיט א שכל, כי
איך בין נישט משוגע און ווייס וואס איך רייד. און הגם איך בין במא־ריענבאד בעצמי נאך נישט געווען קיינמאל, פארשטיי איך פונדעסטוועגן
על פי סברה, אז דאס מאריענבאד איז א מקום פון תענוג און פון
מותרות. אהינצו פארן, הייסט עס, אזעלכע מינים מענטשן, וואס אדער
זיי פילן זיך, אז זיי זיינען עטוואס נישט בקו הבריאה, אדער להיפך, זיי
זיינען שוין צופיל בקו הבריאה, און זייער גאנצע כוונה איז נישט מער,
ווי א ביסל אפצערעווען זיך, ווי למשל אונדזער חיים סאראקער וואס
איז א גרויסער בעל־בשר, אדער אזעלכע מינים מענטשן, וואס ווילן
גלאט האבן א נחת־רוח, אנקוקן א וועלט וכדומה אזעלכע תענוגי עולם.
על־כן איז צווישן אזעלכע מינים מענטשן בנקל צו געפינען א שידוך
הגון א סך מער ווי במקום אחר.
    
און דאס וואס דו שרייבסט בנידון הדאקטוירימלעך, אז על הנאלעוו־קיס זיינען זיי בנמצא צו קריגן פאר עשרת אלפים רו″כ, האסטו, במחילה,
א טעות גדול. די דאזיקע סחורה איז אצלנו בווארשע די לעצטע צייט
ווידער בחשיבות גדול, און אזא דאקטערל, ווי דו זאגסט, הייסט זיך
בזמן הזה משלם זיין כ׳ אלפים און ל׳ אלפים נישט ווינציקער, כי דער
שכל איז מתחייב: וואס מער גזירות עס ווערן ארויסגעגעבן, בעונותינו
הרבים, אף יידישע קינדער בהגימנאזיעס והאוניווערסיטעטן וכו׳ וכו׳
ווערן דאקטוירים און אדוואקאטן אלץ טייערער און טייערער, און אויב
די גזירות וועלן, חלילה, גיין נאך ווייטער, ― איז מי־יודע ביז וואנען
עס קאן דערגרייכן!
    
און וואס דו שרייבסט מיר בנידון סוחרישע שידוכים, בין איך גם
כן נישט מסכים מיט דיר, אז ס׳איז געווארן טייערער, רק איך מיין
אדרבא דעם היפך, און דאס איז אויך על־פי סברה און על־פי דרך
הטבע, כי ס׳איז דא סוחרים לרוב בכל תפוצות ישראל. על־כן זע איך
נישט ארויס מיט מיין שכל הישר, וואס דו האסט געהאט צו יאגן זיך
אחר השידוך עם הלאדזער פאבריקאנטל. לאדזער פאבריקאנטלעך קאן
מען קריגן בכאן אויך. מע דארף נישט פארן נאך אים למאריענבאד.
ובפרט, אז ער איז נאך נישט בקו־הבריאה, איז אוודאי נישט כדאי דער
גאנצער ענין.
    
און וואס דו שרייבסט מיר בנידון הביאליסטאקער, פארשטיי איך גם
כן נישט, וואס דו ביסט זיך מפקפק און קוויינקלסט זיך. ממה־נפשך,
ווילסטו וויסן, ווער האט וועמען געגט: צי ער ז י , צי זי  א י ם ,
קאנסטו דאך מיר שרייבן דעם נאמען זיינעם, וועל איך אוועקשרייבן א
מכתב להקאמיטענטן שלי בביאליסטאק, וועל איך געוואר ווערן מכל־דבר־שורש. ס׳איז מיר א חידוש, וואס דו ביסט בעצמו נישט געפאלן דערויף, כי די וועלט איז אפן און ווארשע מיט ביאליסטאק איז כמו ווי
איין שטאט.
    
אחרון אחרון חביב. וואס דו שרייבסט מיר בנידון הקעשעניעווער
מקעשעניעוו, איז דאס שוין אף א שטיקל דרך, כי מבעסעראביע געפעלט
מיר בעסער, ווי פון דער ליטע. איך בין בעצמי א בעסעראביער און עס
ווילט זיך מיר א שידוך טאן אויך מבעסעראביע, ובפרט מקעשעניעוו,
וואס איז נישט ווייט מכפר יאמאיקע, קאן איך שרייבן א בריוו צו מיינע
קרובים ביאמאיקע, זיי זאלן חוקר ודורש זיין אפן קעשעניעווער שדוך
מקעשעניעוו. על־כן אבקש, דו זאלסט מיר למען־השם ארויסשרייבן דעם
נאמען מיט דער משפחה מיט כל דבר שורש, און דער אייבערשטער זאל
העלפן, ס׳זאל זיין מיט הצלחה, כי ס׳איז שוין צייט... השם יתברך זאל
רחמנות האבן און מיר זאלן א שידוך טאן מיט די טעכטער, וואלט מען
געקאנט אין זינען האבן די איבעריקע קינדער. לעת־עתה לערנט בני יעקב
שיחי׳ זייער געשמאק. ער איז זיך מכין צום עקזאמען עם הרעפעטיטער
שלו, גאט זאל מיר העלפן, ער זאל שוין איבערקומען בשלום, כי ער זעט
אויס ווי א רוח. הגם איך ווייס נישט, וואס וועט זיין ווייטער, אפילו אז
גאט וועט העלפן, ער וועט שוין אפגעבן העקזאמען שלו? נאר איך שיהיה,
אז לערנען אין חדר נישט, און יידישקייט נישט, לאז ער האבן, לפחות,
א שטיקל אטעסטאט, אפשר וועט דאס אים צונוץ קומען. איך וואלט אוודאי וועלן בעסער, אז בני יעקב שיחי׳ זאל זיין א סוחר ווי כל ישראל.
נאר אז ס׳איז היינט אזא וועלט פון סאמע אטעסטאטן ודיפלאמען, לאז
ער אויך האבן א שטיקל דיפלאם, לפחות, פון זעקס קלאסן. און בני
מענדל שיחי׳ וויל שוין אויך נישט גיין אין חדר, און דאוונען מאן דכר
שמיה! האב איך גערעדט עם הלערער, זאגט דער לערער, אז ער נעמט
זיך אונטער פאר צוויי יאר אים מכין זיין על ג׳ קלאסן. ווייס איך נישט
וואס מע טוט, כי עס ווילט זיך מיר נישט אפרייסן בני מענדל שיחי׳
פונעם חדר.
    
און וואס דו שרייבסט מיר בנידון שלמה קורלענדערס פלונית, האב
איך דיר שוין לאנג געזאגט, אז לפי דעתי איז שלמה א משוגענער, וואס
האט גענומען אף דער עלטער א בתולה, און חוץ לזה איז ער א גרויסער
בעל־עוולה אקעגן די קינדער פונעם ערשטן ווייב. רק איך וויל מיך נישט
מישן אין פרעמדע ענינים. גענוג די אייגענע צרות די־והותר. דער פדיון
איז כעת זייער געשלאגן מחמת ההיצן, וואס זיינען בכאן אזוי גרויס,
אז ס׳איז אין לשער.
    
און וואס דו שרייבסט מיר בנידון דער טשאפניטשקע עם חיים סא־ראקער, האב איך דיר שוין לאנג געזאגט, אז חיים פארט למאריענבאד
נישט לשם קוראציע, נאר לשם לעבן א גוטן טאג און לשם א קערטל, כי
ס׳איז ידוע, אז ער האט ליב א קערטל. און בערל טשאפניק איז שוין
ווידער געווען אצלי וועגן א גמילות־חסד, און האט מיר געגעבן אנצוהערעניש וועגן שידוכים, אז מע פרעגט זיך אן אצלו פון כמה וכמה
שטעט אף אונדזערע טעכטער. גם ער האט מיר איבערגעגעבן בסוד־סו־דות, אז ער האט א צד בנוגע צום עקזאמען פון בני יעקב שיחי׳ און
ס׳איז ניכר פון זיינע רייד, אז ס׳איז דווקא קרוב לאמת, רק עס דארף
קאסטן געלט. האב איך אים געזאגט א תירוץ, אז איך וועל דיר שרייבן
א מכתב און וועל אים געבן א תשובה אין עטלעכע טעג ארום. דערווייל
האב איך אים געפטרט אן א גמילות־חסד.
    
געדענק־זשע, וואס איך שרייב דיר בנידון הקעשעניעווער מקעשע־ניעוו, זאלסט שרייבן, למען השם, ווו עס האלט, און דער עיקר ― דעם
נאמען זיינעם מיט דער משפחה. און מחמת די היצן זיינען זייער גרויס
און קיין איבעריקע צייט איז נישטא, על־כן בין איך מקצר. רק חיים
ושלום. און איך לאז דיר גריסן מיט די קינדער שיחי׳ גאר פריינטלעך,
און זאלסט מיר שרייבן אפטע בריוו מכל־דבר־שורש.
    
ממני בעלך  ז א ב  וו א ל ף ב ר׳  מ ע נ ד ל  י א מ א י ק ע ר.
  
12.
  
(בעלצע קורלענדער פון מאריענבאד צו איר מאן שלמה קורלענדער אף די
    
 נאלעווקיס אין ווארשע.)
  
לבעלי היקר מוהר″ר שלמה נ″י.
    
דיין בריוו האב איך נאר וואס דערהאלטן, און האב אים צוויי מאל
דורכגעלייענט און האב נישט געוווסט, וואס זאל איך טאן: צי זאל איך
לאכן פון דיינע נארישקייטן, צי זאל איך וויינען אף מיין פינצטער מזל?
זאג אליין, שלמה, דו ביסט דאך עפעס א ייד א באיארטער, אויב ס׳איז
נישט קיין געלעכטער די אלע זאכן, וואס דו שרייבסט מיר? מילא דאס,
וואס דו זאגסט מיר מוסר פאר די „שמאטעס״, וואס איך האב איינגעהאנדלט בא ווערטהיימערן, לאך איך פון דיר. בא דיר איז אלצדינג
„שמאטעס״. פאראיארן, געדענק איך, אז איך האב געקויפט אף א ליציטאציע א קאלנער פון שווארצע פיקס מיט א גריזשעטקע פון סויבלען,
האסטו אויך געזאגט „שמאטעס״, ביז אלע רויכווערגער האבן דיר אים
געשאצט און געזאגט, אז ס׳איז א מציאה פון א גנב דריי מאל אזוי פיל,
האסטו שוין אליין דעמאלט אויך מודה געווען. לאמיך נאר קומען געזונטערהייט אהיים, וועסטו א קוק טאן אף די „שמאטעס״, וואס איך האב
איינגעהאנדלט, וועסטו אליין זאגן, אז ס׳איז א מציאה. נישמער, דו
דארפסט מיר פריער אויסקאכן דאס וואסער. שוין אזא טבע בא דיר. און
ווייטער, וואס דו האלטסט מיך פאר, למאי איך האב ניט א שמיץ געגעבן
דעם בוקעט מיט בלומען דעם בערלינער בחור, אדער דעם „שמייגער״, ווי
דו רופסט אים, אין פנים אריין, איז דאס אויך נישט אזא גרויסע חכמה,
ווי דו מיינסט. דו ביסט, זאלסט מיר קיין פאראיבל נישט האבן, אין
די זאכן שוין אביסל אויסגעוועבט. דו ווייסט נישט, וואס אין דער גרויסער וועלט טוט זיך. דא, אין אויסלאנד, איז איינגעפירט, אז א גאסט
פארט אוועק, ער מעג זיך זיין יא צופרידן, נישט צופרידן, אפן וואקזאל
ארויסבאגלייטן אים מיט בלומען ― דאס מוז מען. אין הארצן מעג זיך
יענער טראכטן: „מיטן קאפ אין דער ערד״, נאר א בוקעט נא דיר. און
אז יענער איז אזוי פיין און איידל און טראגט דיר אונטער א בוקעט, ער
מעג זיך זיין א שמייגער און א פרא־אדם און וואס דו ווילסט, קאנסטו
אבער נישט זיין קיין גרעסערער פרא־אדם און קיין גרעסערער שמייגער
פון אים און דארפסט דעם בוקעט אננעמען, און מיט א שמייכל דערצו,
און נאך זאגן: „דאנקע שען״... יא, שלמה, אט אזוי פירט זיך עס אף
דער וועלט; מע קאן שוין היינטיקע יארן נישט אויסקומען מיט דעם
שכל, וואס אמאל.
    
און ווייטער, וואס דו זאגסט, אז דו וואלסט געבראכן א ביין דעם
שלימזל דעם קאמיוואיאזשער, וואס אף דער באן, האב איך שוין
טאקע גאר גוט געלאכט. פאר וואס, אייגנטלעך, קומט אים, מע זאל אים
ברעכן די ביינער? מיט וואס האט ער דא אזוי חוטא בעגל געווען? דערמיט, וואס ער האט זיך אנגערירט מיט די ליפן צו א שפיץ פינגער פון
מיין האנט, האט ער מיר אפגעביסן? ובפרט, אז איך האב דיר אליין
געשריבן, אז ער האט געכאפט פון מיר א פאטש, היינט וואס נאך ווילסטו? דער גאנצער עיקר בלייבט איבער איין זאך: למאי איך בין געפארן מיט מאיר מאריאמטשיקן איבער מאריענבאד, איך ווייס נישט
אויב פופצן מינוט, פונעם באנהויף ביז דער שטאט? וויי איז מיר, וואס
דא טוט זיך! וואס וואלסטו שוין געזאגט, זאלסט זען, ווי אונדזערע נא־לעווקער צנועות, די שערענציס מיט דער פעקעליס, שפאצירן דא ארום
פראנק און פריי מיט ווילד־פרעמדע יונגע לייט, און נאך באנאכט דערצו?
אדער, א שטייגער למשל כדומה, וואס וואלסטו געזאגט, ווען דו זאלסט
הערן, וואס מיין קרובה, חווהלע טשאפניק, דערציילט זיך אן פון אס־טענדע, ― זי איז שוין געווען צוויי מאל אין אסטענדע ― ווי אזוי דאמען באדן זיך דארטן אינאיינעם מיט מאנצבילן אין איין ים, אפילו ניט
איבערגעצאמט פון יוצא וועגן מיט ברעטלעך, ווי בא אונדז, נאר טאקע
פראסט און פשוט, אינאיינעם געפאליאסקעט זיך, אינאיינעם געשווומען
און אפילו פאר די הענט געהאלטן זיך? מער נישט, מע ציט ארויף, זאגט
זי, אף זיך אזעלכע קאסטיומען, קורצע לייב־קאלירענע הויזלעך, וואס זיינען געמאכט געווארן, זאגט זי, פאר מאנצפארשוינען און פאר פרויענצימערס לכתחילה אף צו באדן זיך אין זיי? ס׳איז היינט אן אנדער וועלט,
שלמה, א וועלט אן אפענע און א פרייע. דו אליין האסט מיר געזאגט
וויפל מאל, אז נישט די איז א צנועה, וואס טראגט א פאריק, און נישט
די איז א הולטייקע, וואס גייט אין אייגענע האר. היינט ווי קומט דאס, אז
דו זאלסט אזעלכעס שרייבן?
דו פרעגסט א קשיא: ווי קומט אט דער שארלאטאן מאריאמטשיק
אפן וואקזאל אין מאריענבאד, און פון וואנעט האט ער געוווסט, אז איך
קום צו פארן? אוודאי איז דאס א קלאץ־קשיא. נאר וואס דען? איך זע,
אז דו ווייסט נישט, וואס הייסט מאריענבאד. דו מיינסט, אז מאריענבאד
איז מאריענבאד? מאריענבאד איז בארדיטשעוו, מאריענבאד איז ווארשע, מאריענבאד איז די נאלעווקיס. מע ווייסט דא איטלעכער, וואס בא
יענעם קאכט זיך. וואלסט הערן, וואס די יאמאיטשיכע דערציילט זיך אן
פון בראניע לויפערמאן, פון לאהצע ברויכשטול, און פון דער שערענציס,
און פון די פעקעליס; צי, א שטייגער, דו זאלסט הערן, וואס זיי אלע
ריידן אויס אף דער יאמאיטשיכע מיט אירע טעכטער און מיט די שדוכים
און מיט די חתנים ― די האר שטעלן זיך קאפויר! אנו, לאז עמעצער
ארויסלאזן א ווארט ערגעץ באם ברונען, אדער אין א קאפע, אדער אין
רעסטאראן, אזוי ווערט עס צעטראגן איבער גאנץ מאריענבאד. א שטייגער, אז איך בין געווען אין בערלין, האב איך געהאט געשריבן צו מיין
חווהלע טשאפניק, אז איך פאר קיין מאריענבאד, האט אפן אנדערן טאג
געוווסט גאנץ מאריענבאד פון איין עק ביזן אנדערן, ווען איך קום, מיט
וואסער א צוג, אין וואסער א שעה, און אפילו וואסער א היטעלע איך
וועל טראגן. ער שפילט זיך מיט מאריענבאד! און אזוי ווי מיין קרובה
איז געווען יענעם טאג, ווי איך האב דיר שוין געשריבן, שטארק באשעפטיקט מיט דיין גוטן פריינט חיים סאראקער (זיי האבן געשפילט אין
זעקס־און־זעכציק), און אזוי ווי מאיר מאריאמטשיק איז יענעם טאג גראד
געווען אפן וואקזאל, ארויסגעשיקט, זאגט ער, זייער א נייטיקן בריוו
קיין אדעס, דערווייל האט ער דערזען א באקאנטע דאמע (מיך טאקע)
שטייט מיט פעקלעך, מיט פידעלעך און מיט טשעמאדאנעס איינע אליין
אפן וואקזאל, ― איז ער צוגעגאנגען צו מיר און רופט זיך אנעט אף
זיין אדעסער לשון, האלב גוייש, האלב יידיש: „אויב איך אשיבאיע זיך
ניט, זייט איר, דאכט זיך, מיינע א זעמליאטשקע, א ווארשעווערן פון די
נאלעווקיס?״ ענטפער איך אים אף זיין לשון: „עס קאן זיין, אז איר
אשיבאיעט זיך נישט״... ווערט ער פריילעך און מאכט צו מיר: „אויב
איך אשיבאיע זיך נישט, האב איך אייך ווסטרעטשאיעט בא דער מאדאם
סאראקער אף די נאלעווקיס?״ זאג איך אים נאך א מאל: „עס איז גאנץ
מעגלעך, אז איר אשיבאיעט זיך נישט״. פוילט ער זיך נישט און מאכט
צו מיר נאך א מאל: „אויב איך אשיבאיע זיך נישט, דארפט איר זיין די
צווייטע פרוי פונעם הער קורלענדער?״ ווער איך שוין בייזלעך און רוף
מיך אן צו אים: „וואס טויג מיר, צי איר אשיבאיעט זיך יא, צי איר
אשיבאיעט זיך נישט? איר טוט בעסער א קוק, זאג איך, ווי איך שטיי
דא מיטן געפעק אין דרויסן, אין מיטן מאריענבאד, נישטא קיין טרעגער,
נישט קיין רוח און נישט קיין שווארץ יאר״... איז ווי איך האב נאר
אויסגערעדט די דאזיקע ווערטער, אז מיין חברה־מאן טוט זיך נישט א
ווארף, פירט מיר צו א טרעגער, דינגט א פיאקער און זעצט מיך ארויף,
און אליין זעצט ער זיך אויך אוועק מיט מיר פארן אין שטאט אריין, ―
זאל איך אים זאגן: „	פעטער, גייט צו־פוס?״... נישמער איין זאך, איך
האב געמיינט, אז די יאמאיטשיכע, וואס איז דעמאלט געווען, ווי איך
האב דיר געשריבן, אפן וואקזאל, זעט נישט ― ארויס זאלן איר די
אויגן! נאר לאמיר שוין זאגן אפילו, אז גאנץ מאריענבאד, דאס הייסט
אלע ווארשעווער נאלעווקיס, האבן אונדז געזען פארן ― נו, איז וואס?
ווי וואלט געווען, למשל כדומה, ווען אפן באנהויף זאל געווען זיין, ווי
דו האסט געוואלט, דיין פריינט סאראקער, נישט מאריאמטשיק, און איך
וואלט מיך אויפגעזעצט מיט אים פארן אין שטאט אריין, וואלט דיר שוין
געווען גרינגער? חיים סאראקער איז נישט קיין ווארשעווער און ניט קיין
באווייבטער? וואס־זשע האט עס דיר אזוי אויפגעקאכט, אז דו זאלסט
מיר פארצאפן דאס בלוט אומזיסט־אומנישט און מאכן אזוי, אז איך זאל
איבער דיר זיך אוועקזעצן וויינען און אפוויינען דריי שעה דורכאנאנד?
דערויף בין איך געפארן קיין מאריענבאד, אויסגעבראכט אזוי פיל
געלט, איך זאל אוועקלייגן דא דאס איבעריקע ביסל געזונט איבער דעם,
וואס דיר וועלן זיך פלאנטען אין קאפ נארישע מחשבות און געדאנקען?
    
ניין, שלמה, פון דיין בריוו באדארף מען נישט וויינען, נאר לאכן,
אזוי ווי איך האב געלאכט פאראיארן אין פאלעניצע ― בעת דו ביסט
אנגעפאלן אף דעם מאנופאקטוריסט דערפאר, וואס ער האט זיך
ארויסגעכאפט מיט א ווארט און געזאגט, אז ער געפינט, אז איך בין
שענער פון אלע ווארשעווער ווייבלעך אין פאלעניצע. דו ביסט דאך
גרייט געווען, געדענקסטו, דעמאלט אים דורס זיין. פאר וואס? פאר ווען?
האסטו דען אליין נישט מודה געווען נאכדעם, אז ס׳איז געווען פון דיר
א גרויס נארישקייט? און איצט אין בריוו שרייבסטו דען נישט, אז דו
  
הערסט זיי, ווי דעם פאראיאריקן שניי? בא דיר איז תמיד אזוי: פריער
זאגסטו, און דערנאך האסטו חרטה. דו אליין שרייבסט מיר, אז איך
זאל נישט איבערטראכטן קיין זאך, אז דו האסט נישט, חלילה, אף מיר
קיין זייטיקע מחשבות, און נאך אזעלכע זאכן, און ווארפסט מיר אויס
אלע מאל אן אנדער חטא, און פארשאפסט מיר דערמיט נאר עגמת
נפש, אזוי, אז עס גייט מיר נישט איין די קור, און צום סוף זאגסטו
נאך, איך זאל זען למען השם זיך פארריכטן און קומען בשלום אהיים.
ווי קאן מען זיך פארריכטן, אז מע האט אזעלכע בריוו פון דיר? עס
גייט מיר דען איין, וואס איך עס און וואס איך טרינק און וואס איך
קויף מיר, אז דו ציילסט יעדן גראשן, און ווארפסט מיר אויס שמאטעס מיט שמאטעס?
    
איך בין אזוי אויפגערעגט און נערוועז פון דיין בריוו, שלמה,
אז איך קאן דיר מער נישט שרייבן. און די בערלינער פראפעסארן
האבן מיר אנגעזאגט אויסדריקלעך, אפשר הונדערט מאל, איך זאל
זיך נישט ערגערן. איך זאל עסן, זאגן זיי, און טרינקען און שפאצירן גיין און זיין רויק. אין מאריענבאד דארף מען זיין, זאגן זיי,
רויק, נישט נערוועז, אנישט איז ארויסגעווארפן, זאגן זיי, די גאנצע
קוראציע מיטן גאנצן מאריענבאד.
    
מער קיין נייס איז נישטא צו שרייבן. מארגן־איבערמארגן וועל
איך דיר מסתמא שרייבן נאך. דערווייל זיי געזונט און זאג שבע־רחלען, אז זי זאל נישט פארגעסן, אז זומער איז נישט ווינטער. זומער
דארף מען איבערשלאגן דאס ווייכע מעבל אלע טאג, און די פענצטער
האלטן צו, ס׳זאל זיך אזוי נישט זעצן קיין שטויב און קיין פליגן, און
די לאדן אויך, ס׳זאל אזוי נישט בראטן די זון און נישט בליאקעווען.
איך רעכן, אז איך וועל פארן געזונטערהייט צוריק איבער בערלין, וועל
איך איר אויך עפעס קויפן א מתנה, א קאפטל, אנישט וועל איך איר
אויסזוכן פון מיינע אלטע קאפטלעך א קאפטל. און הער אויף, שלמה,
צו זיין א קלאג־מוטער, און שרייב שוין אמאל עפעס פריילעכערע
בריוולעך.
    
פון מיר דיין פרוי  ב ע ל צ ע  ק ו ר ל ע נ ד ע ר .
  
13.
  
(מאיר מאריאמטשיק פון מאריענבאד צו זיין פרוי חנצע מאריאמטשיק אף די
נאלעווקיס אין ווארשע )
    
אומזיסט אופרעקאיעסט דו מיך, דושינקע, אז איך שרייב דיר,
בודטא בי, איין מאל אין צוויי וואכן. מיר דאכט, אז איך שרייב דיר
פאטשטי א טאג איבער א טאג. איך האב דען עפעס אנדערש וואס צו
טאן דא אין דעם מאריענבאד, ווו די סקוקע איז גרויס און מע זעט
נישט קיין לעבעדיקע סושטשעסטווא, אויסער אונדזער ווארשעווער
אריסטאקראטקעס, וואס איך איזביעגאיע זיי ווי די טשומא, ווארעם דו
ווייסט, ווי אזוי איך אטנאסע זיך צו זשענשטשינעס וואאבשטשע, און
ווי אזוי איך פרעזיראיע אייערע ווארשעווער נאלעווקיס מיט די נא־לעווקער ספלעטניצעס. בא אונדז אין אדעס האט מען פיינט ספלעטניס.
בא אונדז אין אדעס קאנסטו דיר גיין מיטן קאפ אראפ און מיט די פיס
ארויף ― קאקאיע קאמו דיעלא? נאפרימער, פאר וואס ארט מיך נישט,
וואס דיין שוואגער חיים אוכאזשעוועט נאך שלמה קורלענדערס קראסאוויצע? און ווי אזוי, מיינסטו, אוכאזשעוועט? ער פרעדלאגאיעט איר
דאזשע געלט אף שלמהס קאנטע. ער זאגט, אז שלמה קורלענדער האט
אים, בודטא בי, אנגעוויזן, ער זאל איר דא געבן געלט אף זיין רעכענונג. נאר קאקאיע מניע דיעלא? צי, אשטייגער, וואס געהער זיך אן
מיט מיר, וואס ער שפילט, דיין שוואגער טאקע, מיט דער מאדאם
טשאפניק אלע טאג אין זעקס־און־זעכציק? נאפרימער, וואס וואלסטו
געזאגט, דושינקע, ווען דו זעסט מיך שפילן מיט א פרעמדער זשענשטשינע אין זעקס־און־זעכציק? נאר קאקאיע מניע דיעלא? אדער, נא־פרימער, וואס גייט מיך אן, וואס די שערענציס מיט דער פעקעליס,
אזעלכע רעליגיאזנע צוויי ווייבלעך, וואס אף די נאלעווקיס סמעיען זיי
נישט ריידן מיט א מוזשטשינע א הויך ווארט, האבן זיי דא אראפגעווארפן די פאריקלעך און גייען פאדרוטשקע מיט עפעס איינעם א קעשע־ניעווער פראנט, א דאנטיסט, וואס אוכאזשעוועט נאך אלע דריי יאמאי־טשיכעס טעכטער, און יאמאיטשיכע אוכאזשעוועט נאך אים, גייט אויס,
ס׳זאל זיין א שידוך, כאטיא עס וועט אזוי זיין א שידוך, אזוי ווי איך 
וועל זיין א רב, ווארעם דער קעשעניעווער פראנט פירט, וואפערוויך,
א ליובאוו מיט בעלצע קורלענדער, אבער גאנץ סעריאזנע. איך האב א
דאקאזאטעלסטווע, אז ער האט זיך איר שוין אביאסנאיעט, און זי האט
אים מכבד געווען מיט א שיינעם אטקאז. דאס ווייס איך פון א דאסטא־וויערנע איסטאטשניק, טאקע פון דער יאמאיטשיכע אליין. זי איז דאך
פארט מיינע א דאלני ראדסטוועניצע. איז איין מאל אוועק. וואווטאריך,
ווייס איך פון דעם זנאמעניטן וועלט־שדכן סווירסקי, אז מע פרעדלא־גאיעט אים א סך אנדערע פארטיעס, און וואס פאר א פארטיע מע
זאל אים נישט פרעדלאזשען, איז גוט. האט מען זיך אנגעפרעגט אף
אים אין קעשעניעוו בא עטלעכע מענטשן, און מע ווארט אף אן אט־וויעט. נאר קאקאיע מניע דיעלא? איך האב מיר אין זינען מיין זאך:
איך דארף מיך פאפראווען און קומען אהיים טשעם סקארעיע צו מיין
חנצען, וואס איז בא מיר ווישע ווסיעווא! איך בעט דיך, ליובעניו,
זאלסט דיר נישט צוהערן צו די נאלעווקער ספלעטניס און זאלסט אויפהערן איבערצוקלערן, ווארעם דאס ווליעיאעט אף דיינע נערוון, און דו
ווערסט אומזיסט ראזסטראיעט, און סע אטראזשאיעט זיך אף דיין
געזונט, און אף מיר מאכט דאס אויך נישט קיין גוטע וופעטשאטלעניע.
    
און וואס דו שרייבסט מיר, דושינקע, וועגן דער אימושטשעסטווע,
,סאוועטעווע איך דיר, אז דו זאלסט זיך בעסער סאגלאסען אף א ראז־דיעל. מיין פאפאשע זאגט אויך דאס אייגענע. מעגסט זיך אביזשאיען,
וויפל דו ווילסט. איך האב געזאגט און זאג אלע מאל, אז איך דאוויעראיע
נישט דיין שוואגערס חשבונות מיט זיינע ראסכאדן, ווארעם דיין שוואגער
איז א מאשעניק. מיין פאפאשע זאגט אויך דאס אייגענע. א סך געזינטער וואלט געווען פאר אונדז אלעמען, ווען ער צאלט דיר אויס דיין
טשאסט, און לאז ער בלייבן בא דער אימושטשעסטווע. אזוי איז מיין
מניעניע, און אזוי איז די מניעניע פון מיין פאפאשע, און דו טו דיר, ווי
דו פארשטייסט. קאקאיע מניע דיעלא?
    
און ווייטער זיי געזונט, ליובעניו, איך וויל דיר קויפן, איך האב געזען דא אין מאריענבאד, א „קימאנע״. עס איז היינט די גאנצע מאדע,
מיט ברייטע ארבל, קורצע, און פון הינטן מיט א קאפיושאן. איך ווייס
נאר נישט, וואסער א צוויעט דיר געפעלט בעסער: שווארץ מיט רויטע
פאדקלאדקע? אדער גאר א פערסידסקי קאליר? פון אונדזערע אדעסיטן
האב איך דא ווסטרעטשאיעט זייער ווינציק באקאנטע. און דאס ― מער
זשענשטשינעס, ווארעם זייערע מאנען זיינען אין באזעל אפן קאנגרעס.
און אזוי ווי איך האב פיינט זיך ווסטרעטשאיען מיט זשענשטשינעס,
ווייל די זשענשטשינעס פון די קורארטן זיינען באלשי טשאסטי ספלעט־ניצעס, גיי איך דא ארום איינער אליין און סקוטשאיע אזוי, אז איך צייל
שוין די טעג, ווען עס וועט זיך קאנטשען דער סראק לעטשעניע און איך
וועל קאנען פארן אהיים צו מיין טייערער דושינקע חנצע. און ווייל איך
האב נישט וואס צו טאן, האב איך דא סאטשינאיעט א באסניע אף מיין
יאמאיטשיכעס טעכטער, וואס קלייבן און קלייבן און קאנען זיך נישט צוקלייבן קיין חתנים. די באסני הייסט בא מיר מיטן נאמען  „ ד י  פ א ר־ר י ס ע נ ע  כ ל ה ״  און הייבט זיך אן אזוי:
    
 „אמאל איז געוועזן אין ווארשע א מיידל,
    
 שטארק אבראזאוועט, געלערנט און איידל;
    
 געשפילט האט זי פיאנע,
    
 פראנצויזיש גערעדט,
    
 געלייענט ראמאנען,
    
 שיין ― א פאטרעט,
    
 זומער זאגראניצע געפארן,
    
 געהאט נאר טשוט־טשוט א חסרון. ―
    
 איר מיינט דאך, קאניעטשנא, אן א קאפיקע געלט,
    
 ווי עס ביוואיעט היינט אף דער וועלט?
    
 האט איר קאק ראז נישט געטראפן:
    
 געלט איז געווען, חתנים געלאפן,
    
 נאר איין זאך דארפט איר וויסן ―
    
 די כלה איז געווען, איזוויניטע, פארריסן,
    
 ראזבארטשיווע, הייסט עס, א שרעק,
    
 פריווערעדליווע און קאפריזנע אן אן עק:
    
 „איך בין דאך, זאגט זי, רב וועלוולס א טאכטער,
    
 וויל איך א חתן, פא קראיני מיער, א דאקטער,
    
 נישט קיין דאנטיסט,
    
 קיין פארמאצעווט, קיין שלימזל, 
    
 אדער א דאקטער א ציוניסט,
    
 וואס זאל פארן קיין באזל.
    
 ניין! א דאקטער מעדיצין, א הויכן ברונעט,
    
 וואס זאל האבן אף די נאלעווקיס א רייכן קאבינעט,
    
 און ארויספארן מיטן קנאק,
    
 און הייסן זאל ער פאל אדער זשאק! ״...
    
 אדנים סלאוואם, ס׳איז געגאנגען א גאנג,
    
 און געצויגן זיך לאנג,
    
 שדכנים האבן געארבעט, טעריאיעט די כוחות,
    
 געקלאפט טעלעגראמעס, געלאמעט די מוחות.
    
 נאר א דאקטער מעדיצין, א הויכן ברונעט,
    
 וואס זאל האבן אף די נאלעווקיס א רייכן קאבינעט,
    
 און ארויספארן מיטן קנאק,
    
 און זאל הייסן פאל אדער זשאק ―
    
 האבן זיי, ק׳נעסטשאסטיו, נישט געפונען,
    
 כאטש לייג זיך און שטארב, גיי אראפ פונעם זינען!
    
 דער איז איר צו יונג, דער איז צו שיין,
    
 דער איז צו הויך, דער איז צו קליין.
    
 און דער וואס געפעלט,
    
 האט אין זיך קאפריזן:
    
 ער ליעטשעט אן געלט,
    
 געכאפט אין ציוניזם.
    
 מעזשדו טיעם לויפן די יארן:
    
 מיידלעך ווערן עלטער,
    
 חתנים ווערן קעלטער.
    
 און א בארישני איז נישט קיין וויין:
    
 זי מעג זיין ווי אבראזאוועט, ווי פיין,
    
 נאר קוים ווערט זי אלט, ראז האט זי צרות,
    
 פארלירט זי ― דאס ווייסט איר אליין ―
    
 איר גאנצע סימפאטיע, איר מיידלשן חן,
    
 און טויג שוין אף א טישטשע כפרות״...
    
נו, ווי געפעלט דיר מיין באסניע? אלע טראגן זיך ארום מיט איר
אין מאריענבאד. א סך האבן זי אויסגעלערנט אף אויסווייניק. און וואס
קאסאיעט זיך דער יאמאיטשיכע אליין, האט מען מיך פערעדאיעט פון
איר נאמען, אז מיין ראדסטוועניצע סאביראיעט זיך דיר שרייבן א בריוו
וועגן מיר. א פאטאמו זאלסטו וויסן, אז וואס זי וועט דיר שרייבן אף
מיר, איז שוא־ושקר. און אויב עס וועט זיך דיר מאכן, וועסט זיין אף דער
כלאדנע אוליצע, כאפ זיך אריין אין דער רעדאקציע און גיב זיי איבער
די באסניע לאזן זיי זי נאפעטשאטעווען, נאר מיט איין אוסלאוויע: מיין
נאמען זאלן זיי נישט ארויסשטעלן. ס׳איז מיר נישט לאווקע, ווייל ס׳איז
אף זשארגאן...
    
דיינער, דושאי אי טיעלאם,
    
 מ א ר ק ד א וו י ד א וו י ט ש  מ א ר י א מ ט ש י ק.
  
14.
    
(חווהלע טשאפניק פון מאריענבאד צו איר מאן בערל טשאפניק אף די
    
 נאלעווקיס אין ווארשע)
  
ליבער בערנארד!
    
דו דארפסט מיר פארצייען, וואס איך האב דיר די גאנצע צייט געשריבן נאר געלט און געלט. איך בין שולדיק געווען, אז די האר זיינען
נישט מיינע. איצט האב איך מיך שוין אביסל ארומגעצאלט און דאנק
דיר פיל מאל, וואס דו האסט זיך געשטויסן מיר ארויסשיקן דאס געלט
טעלעגראפיש. אנישט, ווייס איך נישט, וואס איך וואלט געטאן. מאריענבאד איז א פוסטקע. אן א שיעור ווארשעווער דאמען, מייסטנס פון די
נאלעווקיס, און ס׳איז נישטא, בא וועמען זיך די הענט צעפירן. אויך מיר
דאמען! איינס און איינס. איך האב שוין, גלייב מיר, קיין זייטן פון
זיי. זאלסט זען זייערע פירעכצן דא, זייער אנטאן זיך, זייער ארט לעבן.
זאלסט הערן זייערע געשפרעכן, זאג איך דיר, אז מע קאן מאכן פון זיי
א בוך. וואס זאג איך א בוך? צען ביכער! ווו זיינען אט די אלע שרייבערס, וואס שרייבן אזוי שיין אף די גאזעטן? פאר וואס קומען זיי נישט
אהער, אין די קורארטן, אין די בעדער: קיין מאריענבאד, קיין קארלס־באד, פראנצעסבאד, קיין וויסבאדען, עמס, קראנץ אדער אסטענדע, כאטש
אף איין זומער, וואלטן זיי דאך געהאט שטאף נאכדעם אף דריי ווינטערן!
    
אשטייגער, נעם מיין קרובה, בעלצע קורלענדער. כלומרשט א גבירטע און א ציטעריקע בא איר מאן, דעם קורלענדער שוטה. זי וואלט געקאנט, דאכט מיר, שטיין אין מאריענבאד ווי א מענטש, און לעבן ווי א
מענטש, און עסן ווי א מענטש. זאלסטו זען, האט זי זיך געדונגען א צימערל אין האטעל ― א שטייג, ווו מע דארף האלטן עופות, אונטערן
סאמע דאך. עס באקט אזוי אן דורכן טאג די זון, אז מע דארף דריי מאל
א נאכט חלשן פאר היץ. עס קאסט אבער וואלוול. דערפאר, אז זי
קומט ארויס אין דער פרי צום ברונען, גייט זי אנגעטאן אזוי שרייענדיק שיין, מיט אזוי פיל שמוק און בריליאנטן, אז די דייטשן מיי־נען, אז דאס איז אדער א רוסישע פירשטין, אדער א שאנסאנעטין.
היינט זאלסטו זען איר עסן אין כשרן רעסטאראן. פון א פערטל עוף
הייסט זי זיך באהאלטן א שטיקל אף דער נאכט. עס פלאמט מיר פשוט
דאס פנים פארן קעלנער. אנומעלטן האט זי זיך געהייסן דערלאנגען
א טרונק וואסער, האט מען איר אויפגעעפנט א פלעשל „ניסהילבער״.
אז ס׳איז געקומען צו דער רעכענונג און זי האט דערהערט, אז מע
הייסט זיך באצאלן פאר דאס גלאז וואסער, איז זי געווארן אנגעצונדן!
א גליק וואס איך בין מיט איר געזעסן בא איין טישל, האב איך איר
אף פויליש אויפגעקלערט, זי זאל באצאלן און מאכן א שווייג, ווארעם
עס קאן דערפון ארויס א סקאנדאל. וויפל מאל מיר זיצן אין קאפע
„עגערלענדער״, האט זיך נאך נישט געטראפן, אז זי זאל באצאלן פאר
דער טיי. אדער חיים סאראקער צאלט, אדער אונדזער אדעסיט מאירל
מאריאמטשיק. די ביידע קאוואליערסטוועווען מיט איר אף וואס די
וועלט שטייט, און זי נעמט דאס אן פאר גוט געלט, און מאכט זיי ביידן
אזעלכע חנדלעך, אז מע קאן שטארבן! אצינד איז שוין דא א דריטער,
וואס צאלט. עפעס איינער א קעשעניעווער דאנטיסט, וואס שדכנט זיך צו
יאמאיטשיכעס טעכטער. די יאמאיטשיכע איז דא אין מאריענבאד מיט
אלע דריי טעכטער און זוכט חתנים מיט ליכט, יאגט זיך נאך זיי אין די
גאסן און שלעפט זיי פאר די פאלעס. דער קעשעניעווער פראנט איז
אבער קיין נאר נישט. נדן וויל ער טאקע זאל אים געבן די יאמאיטשיכע,
און שמייכלען זאל צו אים בעלצע. יאמאיטשיכע אבער גיט אכטונג.
יאמאיטשיכע איז נישט אזא יידענע, וואס מע נארט זי. זי האט אן
אויג, וואס זעט, און א נאז, וואס שמעקט. זי שמעקט אן א זאך פאר
א מייל. זי ווייסט אקוראט פון דער ערשטער מינוט, וועלכער בחור
ס׳איז א חתן און וועלכער נישט. איך האב געוואלט זיך אריינלייגן אין
א שידוך פאר איר עלטערער טאכטער מיט איינעם א מאסקווער יובע־לירער, זייער א רייכער יונגערמאן און ווארפט מיט געלט. האט זי מיר
באלד געזאגט: „נשמהניו, זאגט זי, ס׳איז נישט פאר מיר קיין חתן, זאגט
זי; זיין כלה, זאגט זי, איז אין קיעוו; אט וועט איר זען, זאגט זי, אז
היינט־מארגן איז א ווארט״. און אזוי ווי זי איז געווען דערביי. דער
שדכן סווירסקי האט זיך שוין בארימט פאר מיר, אז ער האט היינט
אין דער פרי צונויפגעפירט צוויי שטעט, מאסקווע מיט קיעוו, און פארדינט דערביי א שיינע מטבע. אט דער סווירסקי פארדינט דא שטיקער
גאלד! זאלסט זיך נישט בייזערן אף מיר, טייערער, וואס איך בין געווארן א שדכנטע אף א וויילע. איך ווייס, אז עס קומט דיר אן נישט
גרינג. עס טריקנט דיר גוט דער מוח, ביז דו שיקסט מיר ארויס געלט,
האב איך געוואלט דיר קומען צו הילף. און אגב ווילט זיך מיר טאקע
א טובה טאן דער יאמאיטשיכע. פאר וואס נישט? יענע חלשט, גייט־אויס א שידוך! און ס׳איז טאקע א מצווה אויך. שוין צייט... כלעבן,
די יאמאיטשיכע איז ווי דו קוקסט זי אן, א סך לייטישער פון איר
קרוב, דעם אדעסער שארלאטאן מאירל מאריאמטשיק, און אפילו פון
מיין קרובה די גבירטע, איך מיין טאקע בעלצע. איך ווייז איר דיין
בריוו, ווו דו שרייבסט מיר, אז נאך שבת שיקסטו מיר ארויס געלט,
ווערט זי רויט, דערנאך בלאס, און שווערט זיך, אז זי האט נישט
אפילו קיין צען קרוין, ווערנד איך ווייס, ― חיים סאראקער אליין
האט מיר געזאגט ― אז ער האט איר ערשט נעכטן ארויסגעגעבן אף
איר מאנס רעכענונג פינף הונדערט קרוין נאך מיט עפעס. פון די לייט
קאן מען זיך דערווארעמען. בראניע לויפערמאן, אז זי דערזעט מיך נאר,
הייבט זי שוין אן צו באקלאגן זיך אף איר מאן, אז ער שיקט איר קיין
געלט נישט. זאג איך צו איר: „ווער פרעגט אייך, און אקעגן וואס דערציילט איר עס מיר?״ זאגט זי, אז זי דערציילט עס גלאט אזוי, אקעגן
איר מאן, וואס די גאנצע וועלט ווייס, אז ער האט געווונען אף דער
לאטעריע, פאר וואס־זשע זאל ער איר נישט שיקן געלט צו דער צייט?...
איך ווייס, און אלע ווייסן, אז ס׳איז שוא ושקר. איר חברטארין און איר
פריינדין לאהצע ברויכשטול האט מיר איבערגעגעבן בסוד סודות, אז
זי האט אליין געזען בא בראניען א פול בייטעלע מיט גאלד, און שווערט
מיט שבועות. אוודאי דארף זי מיר דערציילן, און אז נישט, הייסט עס,
ווייס איך נישט!... פרעג איך דיך, איז נישט גלייכער, אז די יאמאיטשי־כע האט מיר אפגעענטפערט גלייך, אן חנדלעך און אן חכמות:
„נשמהניו, זאגט זי מיר, זאלט איר מיר געזונט זיין, זאגט זי, בא מיר
וועט איר, זאגט זי, קיין געלט, זאגט זי, נישט לייען, ווארעם איך וועל
אייך נישט לייען, זאגט זי. איר ווייסט אליין, זאגט זי, אז אייער מאן,
זאגט זי, זאל געזונט זיין, איז גענוג שולדיק מיין מאן. אויב איר ווילט,
זאגט זי, פארדינען שיינע עטלעכע הונדערט קרוין, העלפט מיר צו מיטן
קעשעניעווער שידוך״. העלף איך איר, ווי ווייט איך קאן. איך רייד אים
צו, דעם קעשעניעווער דאנטיסט, ער זאל זיך שוין דערקלערן צו יאמאי־טשיכעס טאכטער, און אן עק זאל עס האבן! זאגט ער: „עס האט נאך
צייט. לאזן זיי נאך אביסל צווואקסן״... א ריינער אומגליק: אלע ווייסן,
אז יאמאיטשיכעס טעכטער זיינען נישט זשעדנע אין קיין יארן...
    
דערווייל שארט זיך אט דער קעשעניעווער פויגל ארום מיין בעלצע
און מיינט, אז דא כאפט ער דעם טאטער. האב איך אים געגעבן אנצוהערעניש, אז ס׳איז אומזיסט זיין טרחה, ווארעם אט דאס שיינע ווייבעלע, זאג איך אים, וואס פיסקלט זיך, און חנט זיך, בענטשט, נישט דא
געדאכט, אלע ערב שבת ליכט און טראגט, נישט פאר מיר געדאכט,
זאג איך, א פרעמדן שיניאן אפן קאפ... איז ער אבער אזוי פארברענט
אין איר, אז ס׳איז אים גארנישט אפצוווענדן! איך ווייס נישט, וואס
מיט איר איז, מיט אט דער בעלצען: ווו ערגעץ א מאנספארשוין איז ער
נאך איר די כפרה, און מער פון אלעמען, דאכט מיר, אט די צוויי
שוואגערס: חיים סאראקער און דער אדעסיט מאריאמטשיק. מילא,
מאריאמטשיק איז געווען א שארלאטאן, אז ער איז נאך געוועזן אין
אדעס. אבער חיים סאראקער, א ייד א סוחר, האט שוין דערוואקסענע
קינדער! דו מיינסט, איך האב אים נישט געפרעגט? „ווי שעמט איר זיך
נישט, זאג איך אים, א ייד, א טאטע פון קינדער, נאכלויפן, ווי אייער
שוואגער, דער אדעסער שארלאטאן, נאך שיינע ווייבלעך? דערויף איז
ער דאך, זאג איך, אן אדעסיט און הייסט, זאג איך, מארק דאווידא־וויטש״...
    
א שיינעם נאמען האט דא אט דער מארק דאווידאוויטש. ער מעג
זיך באגראבן, און עס וואלט געווען א מצווה, אז זיין חנצע זאל עס
וויסן. איך וואלט זייער געוואלט דערלעבן אן דעם אדעסיט א נקמה,
נאר דערפאר, וואס ער בארעדט דיך פון קאפ ביז פיס. ער שווערט, אז
זיין חנצע שרייבט אים, אז זי האט געזען בא אסתר סאראקער א בריוול,
וואס חיים סאראקער האט איר צוגעשיקט פון מאריענבאד. דאס בריוול
איז געשריבן פון שלמה קורלענדער פון ווארשע צו חיים סאראקער קיין
מאריענבאד. שטייט דארט געשריבן המנס מסירות אף דיר, בערנארד,
און אף מיר און אף אונדז ביידן. עס שטייט דארט באשריבן אפילו די
וועטשערינקע, וואס צו מיין געבורטסטאג, און אז דו האסט נישט באצאלט העקסעלמאנען פאר דער וועטשערע, און אז דו ביסט געזעסן בא
שלמהן אין דער דירה און נישט אפגעצאלט אים קיין דירה־געלט פאר
א גאנץ יאר, און אז דו זיצסט שוין צוואנציק יאר אין ווארשע און
קיינער ווייס נישט, ווער דו ביסט און וואס דו ביסט און מיט וואס דו
באשעפטיקסט זיך. און נאך אזעלכע זאכן שרייבט ער אף דיר. און מארק
דאווידאוויטש פוילט זיך נישט און ווייזט אלעמען זיין חנצעס בריוול.
דערפאר וואס אט דער אדעסער שארלאטאן גייט דא ארום און קלאפט
מיט דער צונג אף דיר און אף מיר און אף אונדז ביידן, וואלט געווען
א גרויסער יושר, אז דו זאלסט אים דארט צושטעלן א בענקעלע פאר
זיין חנצען, עס זאל אים אזעלכעס פארגיין, אז ער זאל פארגעסן אן
אונדז. און א בענקעלע קאנסטו אים צושטעלן זייער א שיינס. איך שיק
דיר דא זיינע א פאר ליבע־צעטעלעך, וואס ער האט געהאט געשריבן
דא אין מאריענבאד צו צוויי נאלעווקער ווייבלעך, צו דער שערענציס
און צו דער פעקעליס. נעבעך כשרע נשמות. בא אונדז אף די נאלעווקיס גייען זיי אלע שבת אין דער פרי אין שול אריין דאוונען, און באטאג אין זאקסישן גארטן, נישט אליין, מיט זייערע איטשע־מייערס; נאר
די איטשע־מייערס בלייבן אף יענער זייט, ווארעם מע לאזט זיי נישט
אריין איבער די לאנגע קאפאטקעלעך. דא האבן די דאזיקע צנועות
אראפגעווארפן, זאלסט זען, די פאריקלעך און ווילן געניסן מאריענבאדער פארגעניגן און ווייסן נישט ווי אזוי. מיר האבן זיי זיך פאר־ 
  
טרויט, ווי פאר אן אייגענער שוועסטער, און מעגסט זיי גלייבן אף
נאמנות, אז ווייטער פון די בריוולעך איז בא זיי נישט געגאנגען. איך
בין דיר ערב פאר זיי, ווי פאר זיך אליין, און טאקע די בריוולעך אליין
זיינען דער בעסטער באווייז. נאר איינס צום אנדערן געהער זיך נישט
אן. ס׳איז נייטיק, ווי אין לעבן אריין, אז מאירלס ווייב, חנצע, זאל די
דאזיקע ליבע־צעטעלעך זען און אביסל קלייבן נחת פון איר תכשיט...
איך מיין, אז זי וועט באלד דערקענען איר מארק דאווידאוויטשעס
האנטשריפט מיט זיין אדעסער יידיש, און לאז זי זיך גאר גוט צוקוקן
צום דאטום, אז די צעטעלעך זיינען געשריבן געווארן נישט פאר כמעלניצקיס צייטן חלילה, און נישט אין אדעס אפן לימאן, נאר היינטיקן
זומער, טאקע דא אין מאריענבאד. זאלסט נאר זען אזוי, אז אויסער
חנצען זאל קיינער דערפון נישט וויסן, ווארעם די צעטעלעך זיינען פארטרויט געווארן נאר מיר, און איך האב זיי געגעבן מיין ערנווארט, אז
קיין פויגל וועט נישט וויסן. זיי מיר געזונט, בערנארד. איך דערווארט
פון דיר גוטע נאכריכטן און פארבלייב דיין ליבנדע פרוי
    
ח וו ה ט ש א פ נ י ק .
  
15.
  
(מאיר מאריאמטשיק פון מאריענבאד צו דער מאדאם שערענציס און מאדאם
    
 פעקעליס אין מאריענבאד.)
    
אויב איך אשיבאיע מיך נישט, האבן מיר זיך מיט אייך ווסטרע־טעט פאראיארן אין ווארשע אין שווייצארסקי דאלינע אף א יידישן
ליטעראטורנע וועטשער. א סימן: איר זיינט געזעסן אין צווייען מיט
אייער פאדרוגע און האט זיך געשמאלצן פאר געלעכטער. ס׳איז געווען
דעמאלט דער „זיידע״ פון אונדזער אדעס, און ווארשע האט אים גע־טשעסטעוועט. נאך א סימן: איך בין צוגעגאנגען צו אייך דעמאלט און
האב אייך א פרעג געגעבן אף רוסיש: „פאזוואלטע אוזנאט פריטשינו
וואשיי ראדאסטי?״ האט איר מיר געענטפערט האלב אף פויליש, האלב
אף רוסיש: „דליא טעגא טשטא נאם וועסאלא״. און איר האט זיך איבערגעקוקט מיט אייער פאדרוגע, און אך! איך וועל קיינמאל נישט
  
פארגעסן דעם בלעסק פון אייערע שיינע אויגן!... נאכדעם זיינען מיר
געגאנגען אין דרייען ― געדענקט איר ― פון די לאזענקיס ביז יערוסא־לימסקי אלעע און אביסל ווייטער. איך האב געבאלטאיעט, דערציילט
אנעקדאטן, און איר האט געלאכט... און נאכדעם האט איר מיך געבעטן, איך זאל אייך אסטאווען. האב איך אייך אסטאוועט, נאר מיט
אן אוסלאוויע, אז מיר זאלן זיך ווסטרעטשאיען נאך א מאל. איצט, אז
מיר האבן זיך ווסטרעטעט באם קרייצברון, האט איר זיך געמאכט
גלייך ווי מיר זיינען גארנישט זנאקאמע... איך האב זיך באלד געשטויסן, אז עס פאסט אייך נישט מסתמא פאר פאסטאראני. און דאס
איז די פריטשינע, וואס איך אבראשטשאיע זיך צו אייך דורך א זאפיס־קע. איר קאנט אייך גארנישט פרעדסטאווען, ווי ווייט איר האט זיך
ביידע איזמעניאיעט, קאניעטשנא, צו גוטן. איך זאל וויסן, אז מיינע
ווערטער וועלן נישט קלינגען ווי א קאמפלימענט, וואלט איך אייך
געזאגט פא סעקרעטו, אז איך ווייס נישט, ווער פון אייך ביידע איז
יינגער און ווער איז שענער. עס איז באשערט געווען, אז אונדזער
צווייטע ווסטרעטשע זאל זיין זאגראניצע, און איך בין זייער ראד. ווארעם
זאגראניצע איז נישט ווארשע, און מאריענבאד איז נישט די נאלעווקיס. איך פאזדראווע אייך און אייער פאדרוגע מאדאם פעקעליס מיט
אייער פריעזד קיין מאריענבאד. און איך בעט אייך, איר זאלט זיין
אזוי ליובעזנע צונעמען פון מיר דעם בוקעט פון פרישע ראזעס אינאיינעם מיט מיינע בעסטע פאזשעלאניעס.
    
 אייער פאקארני סלוגא
    
מ א ר ק ד א וו י ד א וו י ט ש  מ א ר י א מ ט ש י ק.
  
16.
  
(מאיר מאריאמטשיק פון מאריענבאד צו דער מאדאם שערענציס און מאדאם
    
 פעקעליס אין מאריענבאד.)
    
אטשען ראד, וואס איר האט מיך פארשטאנען, נאר איר אשיבאיעט
זיך, אויב איר פרינימאיעט עס פאר א קאמפלימענט. איך אווויעראיע
  
אייך, אז איך בין וואאבשטשע א מענטש א איסקרענער. אלע אדעסיטן
זיינען אזוי. בא אונדז אין אדעס זיינען נישט פאראן קיין דוווליטשנאס־טן. און וואס איר נאמיעקעוועט אף מיין דאילני ראדסטוועניצע, אף
דער יאמאיטשיכע און אף דער מאדאם טשאפניק און נאך אזעלכע...
(דא איז אויסגעמעקט א ווארט), איז בא מיר נאפליעוואט! א קורארט
איז נאזנאטשעט געווארן אף ראזווליעטשעניעס, נישט אף מאראל. איך זע
נישט איין אין דעם קיין שום פרעסטופלעניע, וואס איר ווסטרעטשאיעט
זיך מיט אן אבראזאוועטן מענטשן. זאגט מיר, פאזשאלאסטא, פאר וואס
קומט אייך, איר זאלט סטראדאיען מער פאר דער גאנצער וועלט? פאר
וואס איז בא אונדז אין אדעס יעדע זשענשטשינע סוואבאדנע און ווייס
נישט פון קיין ראבסטווא? איך בין וואזמושטשאן, זאג איך אייך, דא גלו־ביני דושי אי אבראטנא! נאר אויב איר ווילט, מיר זאלן ראזסוזשדאיען
וועגן דעם מער פאדראבנע, זייט היינט פון דריי ביז פיר אין „קאפע מי־ניאן״, ווארעם אין „קאפע־עגערלענדער״ איז צופיל הארמידער, נאך ערגער ווי בא אייך אין ווארשע אף די נאלעווקיס. וועמען האט איר דארט
נישט געזען?
    
מיט דער גרעסטער ניעטערפעניע ווארט איך אף אייך ביידן.
גריסט דער מאדאם פעקעליס.
    
מ. ד. מ.
  
17.
  
(מאיר מאריאמטשיק פון מאריענבאד צו דער מאדאם שערענציס און מאדאם
    
 פעקעליס אין מאריענבאד.)
    
נאפראסנע האט איר מיך פאדאזרעוואיעט. איך פארזיכער אייך,
אז דאס, וואס איך האב אייך געזאגט היינט באם ברונען, איז ווייט
פון א קאמפלימענט. איר מעגט מיר גלייבן פאסאוועסטי. איך ציעניווע
אין יעדער זשענשטשינע וואפערוויך שכל, וואווטאריך טאקט, און
ווטרעטיך אבראזאוואניע. איך האב מיט אייך ווינציק גערעדט, אבער
גלייבט מיר: איך קען אייך ביידן אזוי אסנאוואטעלנע, גלייך ווי מיר
וואלטן זיין זנאקאמע פון יארן. און דאס, וואס איר מיינט, אז איך
  
בין רעווניווע, ― די מאדאם פעקעליס האט מיר דאס צוויי מאל נא־מיעקעוועט ― שווער איך אייך, אז איר אשיבאיעט זיך. איך האב
נאר געזאגט: וואס האט אזא קעשעניעווער גאוס, אזא פראווינציאל, צו
אוכאזשעווען נאך אונדזערע נאלעווקער ווייבלעך? און דאס, וואס איך
בין אזוי ליובעזנע מיט דער מאדאם קורלענדער, באדארף אייך נישט
אודיווליאען. איך אווועראיע אייך, אז איך בין צו יעדער זשענשטשינע
אזוי. ס׳איז בא מיר אזא פריוויטשקע. אלע אדעסיטן זיינען וואאבשטשע
וועזשליווע און אטקראווענע. און איך זאג אייך אטקראווענע, אז די
מאדאם קורלענדער איז נישט ווערט אייער מיזיניעץ. אייך ווייס איך,
פאקראיני מיעריע, אז מע האט אייך נאוויאזעוועט צוויי „איטשי־מאיערס״, און איר סטראדאיעט נעבעך און קומט־אפ פאר פרעמדע זינד.
די מאדאם קורלענדער אבער האט זיך אליין פארקויפט צוליב געלט.
פון דאס, וואס די מאדאם פעקעליס נאפאמינאיעט מיר אלע מאל, אז
איך בין א זשענאטער, איז דאס, פא מאיעמו, אן איבעריקער טרוד.
איך אטריצאיע דען, אז איך האב א פרוי? איך זאג נאר, אז דאס מע־שאיעט מיר נישט צו זיין דרוזשנע מיט שיינע קלוגע אבראזאוועטע
דאמאטשקעס, אף וויפל ס׳איז נאר וואזמאזשנע. פאלגט מיך, א גוטן
פריינט, און פאלזעוועט זיך מיט אייער פרעביוואניע דא אין מאריענבאד... מעזשדו פראטשים, ווער האט אייך געזאגט, אז איך שרייב באס־ניעס? די מאדאם טשאפניק, צי די מאדאם קורלענדער? און וואס האבן
זיי אייך געזאגט? ווו זעען מיר זיך היינט?
    
 אייער מ. מ.
  
18.
  
(מאיר מאריאמטשיק פון מאריענבאד צו דער מאדאם שערענציס און מאדאם
    
 פעקעליס אין מאריענבאד.)
    
אונדזער קרוזשאק אין מאריענבאד האט גערעשעט יעדינאגלאסנע,
אז אייער פריסוטסוויע איז אזוי פריאטנע, אז מיר אסמעליווען זיך צו
פריגלאשען אייך אינאיינעם מיט אייער פאדרוגע, מאדאם פעקעליס, אף
אונדזער פראגולקע מארגן קיין עגער. דארט וועלן זיין אלע אונדזערע
  
אינטימע באקאנטע, און מיר וועלן פארברענגען די צייט זייער פריאטנע,
מיר וועלן זיך קאטאיען אף א לאדקע, און איך וועל לייענען מיינע א
באסניע, וואס איך האב סאטשיניאיעט אף יאמאיטשיכעס טעכטער, און
איך נאדעיע זיך, אז איך וועל אייך דאסטאווען אן אמתע אודאוואל־סטוויע. איך מיין, אז ווי באלד די מאדאם קורלענדער סאגלאסעט זיך,
דארפט איר און אייער פאדרוגע זיך אויך סאגלאסען. מיר געפינען זיך
אין מאריענבאד, נישט אין ווארשע אף די נאלעווקיס, און דארפן זיין
ווייט פון אלערליי פרעדראזסודקעס.
    
איך גריס אייך ביידן גאר פריינטלעך.
  
אייער מ א ר ק ד א וו י ד א וו י ט ש  מ.
  
19.
  
(שלמה קורלענרער פון די נאלעווקיס אין ווארשע צו זיין ווייב בעלצע קורלענדער
    
 אין מאריענבאד.)
  
לזוגתי היקרה מרת בעלצע שתחי׳.
    
איך האב דיין בריוו מקבל געווען און אים דורכגעלייענט פון אנהייב ביזן סוף און געטראכט זיך, אפשר ביסטו גערעכט? אפשר בין איך
טאקע, ווי דו זאגסט, אין די זאכן אויסגעוועבט? אפשר בין איך טאקע,
ווי דו זאגסט, א מענטש פון דער אלטער וועלט און ווייס נישט, ווו
איין און ווו אויס? מעגלעך, אז איך בין נישט שטארק איבערגעשפיצט,
כאטש אפילו די וועלט האלט מיך, דאכט זיך, נישט פאר אזא גרויסן
נאר. מעגלעך, אז דו ביסט גערעכט, אז יעדער פלאכט און יעדער שמייגער, ער מעג זיין אן אלטער בחור, און מעג האבן וויינפערלעך אף
דער נאז, און מעג רייסן פון טויט און פון לעבעדיק, נאר קוים זיצט
ער אין בערלין, איז ער שוין א קאוואליער און מעג דערציילן פרעמדע
ווייבלעך, אז זיי זיינען אים פון דעם ערשטן טאג אן געפעלן, און
כאטש מע זאגט אים אין די אויגן, אז ער איז א אידיאט און א נאכאל,
פונדעסטוועגן איז ער מיך מכבד אף מארגן מיט בוקעטן און מיט
בלומען, און איך דארף עס אננעמען פאר ליב, און איך טאר זיי אים
נישט ווארפן אין פנים אריין. מעגלעך, אז דו ביסט גערעכט אז איך
פאר אין וואגאן, דער רוח ווייסט מיט וועמען, און איך ווייז זיי דאס
קידושין־פינגערל און זיי כאפן מיר קושן די האנט, טאר איך זיי נישט
ברעכן די ביינער, אדער ארויסווארפן פון וואגאן, אדער, לכל־הפחות,
אריינרופן דעם קאנדוקטאר און הייסן ארויספירן, נאר איך דארף זיי
נאך, אדרבה, אויסנוצן, זיי זאלן מיר העלפן ארויסווארפן די פעקלעך
פון וואגאן, און איך בין מחויב אויסהערן פון זיי בעת־מעשה טויזנט
קאמפלימענטן, וואס שלאגן צו דער גאל... מעגלעך, אז איך בין אן
אויסגעוועבטער פון דער אלטער וועלט און הייב נישט אן צו פארשטיין,
אז עס קומט מיר ארויס אקעגן אפן וואקזאל א יונגערמאן, אן אדעסיט,
וואס איך ווייס, אז ער האט א שם פון א שארלאטאן, און שטעלט זיך
אוועק מיך אויספרעגן ווער איך בין און וואס איך בין, טאר איך אים
נישט זאגן: „ווער זייט איר, יונגערמאן, און וואס זייט איר?״ ניין. חס־ושלום. אדרבה, איך דארף אים מאכן טאקע באלד אפן ארט פאר א קאוואליער און אויפזעצן זיך מיט אים אף איין פור און העצקען זיך מיט
אים פונעם וואקזאל ביזן שטאט אריין, אזוי, אז נישט נאר די יאמאי־טשיכע, וואס באשטייט אליין פאר א גאנצע וועלט, נאר טאקע די גאנצע
וועלט זאל זען, ווי שלמה קורלענדערס ווייבל פון די נאלעווקיס פארט
אין מאריענבאד מיט אן אדעסער שארלאטאן פראנק און פריי, און
שטעלט ארויס דער וועלט א גרויסע פייג. דאס אליין איז אבער נאך
ווינציק. אז מאירל שארלאטאן איז אזוי פריינטלעך און איז זיך מטריח
און קומט ארויס מיך אפנעמען פון דער באן, און העלפט מיר באם
געפעק, און זעצט זיך אויף מיט מיר אף איין פור, טאר איך נישט
פארפארן אהין ווו איך וויל, חס־ושלום! נאר איך מוז, מע נויט מיך
פון קהל, איך זאל מיך אפשטעלן דווקא אינעם אייגענעם האטעל, ווו דער
אדעסיט, דווקא מיט אים גיין אנקוקן מאריענבאד, און דווקא פון אים
לאזן זיך פירן אין א רעסטאראן אריין, און מסתמא מיט אים בא איין
טיש זיך אוועקזעצן עסן, אזוי, אז לאז די יאמאיטשיכע, מיט דער טשאפ־ניק, מיט דער לויפערמאן, מיט דער ברויכשטול, מיט דער שערענציס,
מיט דער פעקעליס, ― דאס הייסט, אלע נאלעווקיס, פון איין עק ביזן אנדערן עק, ― לאזן זען, מיט וועמען שלמה קורלענדערס ווייב בעלצע עסט
א דייטשן ווארעמעס! און פארקערט, אז עס קומט דעם מאנס א גוטער
פריינט און וויל מיר איבערגעבן א גרוס פון מאן, דארף איך אים זען
וואס גיכער משלח זיין, ווארעם דעם מאנס גוטער פריינט איז דאך נישט
קיין קאוואליער, און יענער איז א קאוואליער, און אן אדעסיט, און א
דזשענטעלמאן, און גלאט א יונגערמאן א תכשיט, וואס אבי מע האט אים
אפגעגעבן דאס נדן, היינט וואס גייט אים אן א ווייב, אז ס׳איז פאראן
אין מאריענבאד שענערע ווייבלעך, עלנטע, וואס מוזן נעבעך אויסשטייגן איינע אליין אין א פרעמדער שטאט, זיך אויפזעצן אליין אף א פורל
און פארפארן אליין אין א האטעל, און גיין אליין אין א רעסטאראן מיטאג
עסן אן א שום קאוואליער ― געשיקט זיך עס? אי, טאמער איז יענער
אן אויסווורף פון דער נאטור, וואס גאנץ ווארשע האט מיט אים צו טאן
― וואס גייט עס מיך אן?
    
נאר למאי זאל איך ריידן, בעלצע היקרה, אף א מענטשן לשון־הרע
גלאט אזוי אין דער וועלט אריין? אמער, נא, אט האסטו דיר דא די בריוו
פון מיין פריינט, חיים סאראקער, און זע, וואס ער, אן אייגענער שוואגער, שרייבט אף דיין שיינעם קאוואליער און אף דיין דזשענטעלמאן,
וואס האט נישט קיין אנדער נאמען בא אונדז אף די נאלעווקיס, אויסער
מאירל שארלאטאן.
    
איך בין זיכער, בעלצע היקרה, אז דו וועסט דורכלייענען סארא־קערס בריוולעך, וועסטו אליין זען, אז עס וואלט פאר דיר פיל געזינטער
געווען, ווען דו פאלגסט מיך און האלטסט זיך בעסער בא מיינע גוטע
פריינט, נישט בא די אדעסער שארלאטאנעס, וואס ווארפן אוועק זייערע
ווייבער און פליען ארום איבער מאריענבאד און קוקן ארויס, טאמער
דארף קומען צו פארן א שיין ווייבל, זאלן זיי זיך אננעמען איר קריוודע.
און וואס די יאמאיטשיכע וועט דיר דערציילן מעשיות אף מיין פריינט
חיים סאראקער, אז ער שפילט טאג ווי נאכט אין זעקס־און־זעכציק מיט
דיין קרובה חווהלע טשאפניק, זאג איך דיר, בעלצע היקרה, אז, ערשטנס,
איז דאס א ליגן. און צווייטנס, טאמער אפילו איז דאס אן אמת, איז שולדיק אין דעם דיין קרובה, נישט ער. א סימן ― נא זע, וואס חיים סא־ראקער שרייבט מיר טאקע וועגן דעם. זיי מאכן א מאל א זעקס־און־זעכציק, ווייל ס׳איז אים סקוטשנע, נישטא מיט וועמען צו שפילן, שפילט
ער מיט איר. נאר ער וויל אזוי שפילן מיט איר, ווי איך וויל טאנצן, ווארעם, אז זי פארשפילט, צאלט זי נישט. לייען איבער גוט חיים סאראקערס
בריוולעך, וועסטו זען, וואס ער שרייבט מיר פון אלצדינג, ער לאזט ניט
דורך קיין ברעקל. און אז דו וועסט איבערלייענען די בריוולעך, זאלסטו
זיי מיר אפשיקן צוריק, ווייל איך האב אים געגעבן מיין ערן־ווארט, אז
קיין פויגל זאל נישט וויסן, וואס ער שרייבט מיר.
    
איך מיין, אז דו פארשטייסט אליין, אז ער איז גערעכט, וואס ער
שרייבט מיר, ווארעם ער איז מיר א גוטער פריינט באמת און איז שוין
נישט קיין „אויסגעוועבטער״. ער איז שוין יא א קלוגער מענטש און א
פראקטישער. ער פארשטייט שוין דווקא יא, ווו איין און ווו אויס. על־כן
בעט איך דיך, בעלצע היקרה, זאלסט, למען־השם, ווי נאר דו וועסט דערהאלטן דעם דאזיקן בריוו, באלד זען זיך מיט מיין פריינט חיים סאראקער,
אים נישט דערציילן, וואס און ווען, ער זאל גאר אפילו ניט איבערקלערן,
אז דו ווייסט פון זיינע בריוולעך צו מיר. זאלסט אים נאר לאזן גריסן
פון מיר גאר פריינטלעך, און זאלסט נעמען געלט בא אים אף מיין רעכענונג, וויפל דו באדארפסט. זאלסט זיך נישט קווענקלען אין דער סומע,
נאר א פינף־און־צוואנציקער און נאך א פופציקער. ממה־נפשך ― עס
קאסט שוין אזוי פיל!... זאלסט נאר געדענקען איין מאל פאר אלע מאל,
אז איך זשאלעווע דיר, חלילה, נישט דעם גראשן דארט, ווו עס גייט אין
דיין געזונט, ווארעם סוף־כל־סוף איז מיר דיין געזונט טייערער פון אלץ
אף דער וועלט.
    
גם זיי וויסן, בעלצע היקרה, אז עס איז געווען בא מיר א גאסט, דיין
פעטער משה פון ראדעם, און האט מיך אפגענודעט א גאנצן טאג מיט א
גאנצער נאכט. ער וויל, איך זאל אים געבן א שטעלע בא מיר אין דעם
נייעם הויז. האב איך אים געגעבן א פיינע נדבה. האט ער קיין נדבה ניט
געוואלט נעמען. ער איז נישט קיין מקבל, זאגט ער, און, חלילה, ניט קיין
מחזיר על הפתחים. ער וויל, זאגט ער, כ ש ר פארדינען זיין שטיקל
ברויט. ווייס איך נישט, וואס ער מיינט „כשר״, און וואס מע טוט מיט
אים. און פון דיין פעטער נחמן פון קוטנע האב איך געהאט א בריוו,
שרייבט ער, אז ער איז אפגעברענט געווארן אין דער גרויסער שרפה,
ארויס מיט ווייב און קינדער ווי די מאמע האט זיי געהאט, און בעט
הילף. האב איך אים ארויסגעשיקט וויפל איך האב געקאנט, כאטש, דעם
אמת זאגנדיק, איך לייען צייטונגען, איך האב אין ערגעץ נישט געזען,
אז קוטנע זאל האבן געהאט אפגעברענט. הכלל געלט גייט אזוי ווי רויך,
  
און דירה־געלט, ביז מע רייסט־ארויס בא די לאקאטארן, קומט־אן מיט
ווערעם. און דאס נייע הויז האט מיך שוין אריינגעשלעפט אזוי ווייט,
אז איך פיל, גלייך ווי איך טרינק מיך. נאר זאלסט נישט איבערטראכטן,
אז איך שרייב דיר התנצלות, בכדי ס׳זאל בא דיר ווינציקער אוועקגיין.
חס וחלילה! זאלסט דיר נישט אפזאגן פון קיין זאך. רק זאלסט זיך היטן
פון שלעכטע מענטשן, פון ליידיקגייערס, פון שארלאטאנעס, וואס האבן
נישט אין זינען זייערע אייגענע ווייבער און קוקן אף שענערע. און
זאלסט דיך אנהאלטן בעסער אן מיינע אמתע גוטע פריינט, און זאלסט
אפהיטן די קור, און זאלסט מיר זיין געזונט, און קומען געזונטערהייט,
אם־ירצה־השם, אהיים, ווי עס ווינטשט דיר באמת
    
בעלך  ש ל מ ח   ק ו ר ל ע נ ד ע ר.
  
20.
  
(אסתר סאראקער פון די נאלעווקיס אין ווארשע צו איר מאן חיים סאראקער
    
 אין מאריענבאד. )
    
ליבער חיים!
    
עס ווונדערט מיך, וואס איך האב שוין לאנג פון דיר קיין שום
ידיעה. פון יענעם בריוו אן, ווו דו באקלאגסט זיך אף דעם „וויסטן״
מאריענבאד, אז ס׳איז דארט נישטא וואס צו טאן, ביסטו מיטאמאל
אנטשוויגן געווארן, ווערנד צו אנדערע, האב איך געהערט זאגן, שרייבסטו
זייער אפט און זייער א סך... איך ווער געוואר דורך פרעמדע, אז דו ביסט
דארט, מיט גאטס הילף, א קאוואליער אין דעם מאריענבאד, וואס פארמאגט, ווי איך האב געהערט זאגן, אזוי ווינציק מאנספארשוינען און אזוי
פיל פרויענצימערס! איך דענק, חיים, אז עס דארף צו זיין גאנץ אנגענעם זיך פילן, ווי מע זאגט בא אונדז, „איין זכר אין מאסקווע״... אמת,
מע דארף זיין דערצו זייער געשיקט און מע מוז באזיצן געוויסע פעיקייטן צו קאנען יוצא זיין פאר אזוי פיל דאמען, קיין עין־הרע... נאר ניט
פון דעם רייד איך. דו ווייסט, חיים, אז איך בין נישט אזוי דום, איך זאל
זיין אייפערזיכטיק, ווי אנדערע פרויען, ווי מיין שוועסטער חנצע, למשל,
אז אך און וויי איז צו איר מזל, זי ,האט אויך גוטע גרוסן פון מאריענבאד. גוטע פריינט שלאפן נישט, גיבן זיך מי צושטעלן איר אלע מאל
נייע סיורפריזן פון איר תכשיט, בריוולעך און ליבע־צעטעלעך צו אלערליי „דושינקעס״ און „ליובינקעס״. א נחת צו האבן אזא שוואגער, ווי
אונדזער מארק, און א תענוג איז דאס א גרויסער, אז מע האט די זכיה
אים פאר א מאן צו האבן. ווען דו זאלסט זיין אין דער היים, וואלטן מיר
אינאיינעם פארט געזען עפעס אן עצה, וואס טוט מען מיט דעם פארפאלק, א ביטערער רחמנות אף מיין שוועסטער! אפשר וואלטן מיר דאס
פארל אפגעגט, טראץ דעם, וואס חנצע איז אין אים צו די צרות פארליבט, זאגט, אז זי קאן אן אים נישט לעבן. פארפינצטערט איז זי געווארן! האב קיין פאראיבל נישט, חיים, וואס איך דול דיר א קאפ. ווי
טאר איך פון דיר פארלאנגען, אז דו זאלסט אין זינען האבן פאמיליען
זאכן, אז דו האסט אף זיך דארטן אזוי פיל פליכטן?... נאר איך קער מיך
אום צו דיין בריוו.
    
דו באקלאגסט זיך פאר מיר, חיים, און באדויערסט, וואס דו ביסט
נישט קיין שרייבער. ווען דו זאלסט זיין א שרייבער, זאגסטו, וואלסטו
געהאט פון מאריענבאד צו שרייבן און צו שרייבן. וועלטן וואלסטו איבערגעקערט! איך מיין, אז דו זאגסט עס גלאט אזוי, ווייל דו ביסט זייער
באשיידן. אומגעקערט, איך דארף דיר מאכן א קאמפלימענט, אז איך
האב מיר קיינמאל נישט פארגעשטעלט, אז מיין מאן זאל האבן אזא טאלאנט צום שרייבן. דיינע בריוו, חיים, זיינען, אן א טראפן חניפה גערעדט, א מוסטער פון א בריוונשטעלער. אויסערדעם, וואס זיי זיינען אזוי
שיין געשריבן, זיינען זיי נאך דערצו פארשיידנארטיק, יעדער בריוו מיט
אן אנדער טאן און מיט אן אנדער אינהאלט, טראץ דעם, וואס זיי זיינען
אלע כמעט אין איין און דער זעלבער צייט געשריבן.
    
צום ביישפיל, דיינע בריוו, וואס דו שרייבסט צו דיין פרוי, זיינען
נישט אזעלכע, ווי די, וואס דו שרייבסט צו דיינע גוטע פריינט. אין די
בריוו, וואס דו שרייבסט צו דיין פרוי, באקלאגסטו דיך אף דעם „וויסטן״
מאריענבאד, אז דו טוסט נישט קיין זאך, אויסער דעם, וואס די דאקטוירים הייסן דיך. נישט דו עסט, זאגסטו, נישט דו זיצסט אף איין ארט,
נישט דו רירסט דיך צו, חס־ושלום, צו א קארט, ― מיט איינעם ווארט,
דו „קורירסט״ זיך און קומסט נעבעך אפ אף דער וועלט און ליידסט
    
גלות מאריענבאד. ווערנד דיינע בריוו, וואס דו שרייבסט צו אנדערע, זיינען א סך לעבעדיקער, א סך פריילעכער, און לייענען זיך, ווי א פעליעטאן. פון דיינע בריוולעך, וואס דו שרייבסט צו אנדערע, איז צו זען,
ערשטנס, אז דו שטעלסט די דאקטוירים א פייג, און אז דו עסט, קיין עין־הרע, דווקא מיט א רעכטן אפעטיט, און שפילסט, דאנקען גאט, גאנצע
טעג אדער אין דרייען פרעפעראנס אדער, פאר נויט, אין צווייען אין
זעקס־און־זעכציק. לאנג לעבן זאל די מאדאם טשאפניק, ווארעם וואס
וואלט איך געטאן, ווען זי זאל, חס־ושלום, אויך נישט זיין אין דעם
„וויסטן״ מאריענבאד? מיט וועמען וואלסטו געשפילט אין זעקס־און־זעכציק? ... און, צווייטנס, איז צו זען פון דיינע בריוו, וואס דו שרייבסט
צו פרעמדע, ווי געטריי דו האסט גענומען אף זיך די אויפזיכט אף יענע
אומגליקלעכע ווייבלעך נעבעך, וואס פארן ארויס דאס ערשטע מאל אף
דער גרויסער וועלט, און ווי נאענט דו נעמסט זיך צום הארצן, וואס די
דאזיקע עלנטע ווייבלעך שפאצירן ארום איבער מאריענבאד נישט מיט
דעם, וואס מע דארף, און גייען אין רעסטאראן עסן נישט מיט דעם, וואס
עס פאסט פאר זיי, און שטייען נישט אין דעם געווינטשטן האטעל. באשר
בכן, דארפסטו אוועקלייגן דאס געזונט, איבערפעקלען די פארבלאנדזשעטע
נשמות אין אן אנדער האטעל און למען־השם געבן צו וויסן זייערע מאנען, אז זיי זאלן נעבעך האבן עגמת־נפש און אויסגיין מיט אלע כחות?...
ניין, חיים, מפקיר זיין זיך שוין טאקע גאר אינגאנצן פון יענעמס וועגן
איז אויך נישט כדאי. דו טארסט נישט פארגעסן, אז דו ביסט אף דער
„קור״, דארפסט זיך אזוי נישט אפעסן דאס הארץ, חיים. גלייב מיר, די
עלנטע ווייבלעך וועלן, מיט גאטס הילף, קומען בשלום אהיים, צו זייערע
מאנען, וואס האבן קיין צייט נישט געהאט און האבן זיך געאיילט חתונה
האבן באלד נאך שלשים, און איצט ציטערט אף זיי דאס לייב, זייערע
ווייבלעך זאלן, חלילה, נישט געשטרויכלט ווערן... נארישע מענער! זיי
זאלן מיך פרעגן, וואלטן זיי באדארפט די דאזיקע ווייבער לאזן לויפן.
האלטן צוגעבונדן אפן שטריק קאן מען נאר א קו, און דאך טרעפט זיך
א מאל, אז זי גייט אין שאדן...
    
נאר מיין נישט, חיים, אז דאס, וואס איך שרייב דיר דא אין אזא
טאן, איז, ווייל עס פארדריסט מיך. דו ווייסט גאנץ גוט, אז איך בין
נישט גלייך צו מיין שוועסטער חנצע, וואס וויינט און קלאגט אף אירע
  
יאר און טעג און פארשילט זיך דאס געביין. איך וויל דיר נאר באמערקן
איין זאך, אז די „קור״ אין מאריענבאד קאן נישט גיין גוט, אז מע
פאלגט נישט דעם דאקטער און אז מע שפילט גאנצע טעג אין קארטן
און מע עסט זיך אפ דאס הארץ פאר פרעמדע ווייבלעך, וואס מע דארף
אף זיי השגחה געבן, זיי זאלן, חלילה, נישט גיין אין שאדן...
    
לייענענדיק, חיים דיינע שיינע גרויסע בריוו, וואס דו שרייבסט צו
דיינע „גוטע פריינט״, האב איך מיך דערמאנט אין די אמאליקע גליקלעכע
צייטן, וואס וועלן זיך שוין ליידער קיינמאל נישט אומקערן... אמאל, געדענק איך, זאגסטו מיר אויך שרייבן גרויסע ליבע הארציקע בריוו;
היינט שרייבסטו אזעלכע בריוו צו אנדערע, און מיך פטרסטו אפ מיט
עטלעכע שורות, אדער עס גייען אוועק וואכן און דו שרייבסט גארנישט.
נאר שא. איך האב גאר פארגעסן אז דו האסט קיין צייט נישט. האסט נעבעך אף זיך אזוי פיל זארגן אין דעם „וויסטן״ מאריענבאד, דער אייבערשטער זאל טאקע שומר ומציל זיין אלע יידן! ....
    
זיי געזונט, חיים, און פארגעס נישט פונדעסטוועגן מיר אויך אמאל
אריינווארפן א בריוול כאטש פון יוצא וועגן. לאז זיך דיר דאכטן, עלעהיי
איך בין אויך פון די „גוטע פריינט״ דיינע, וואס דו שרייבסט צו זיי אפט
און א סך, אמת ב ס ו ד  ס ו ד ו ת... און איך ווינטש דיר דערפאלג אין זעקס־און־זעכציק און אין פרעפעראנס, אזוי ווי אין אלע דיינע
איבעריקע מאריענבאדער געשעפטן און אונטערנעמונגען...
    
א ס ת ר.
  
21.
  
(די יאמאטשיכע פון מאריענבאד צו איר מאן וועלוול יאמאיקער אף די
    
 נאלעווקיס אין ווארשע.)
  
וועלוול! וואס פרעסטו די נשמה און זעצסט מיט בריוו, איך זאל דיר
שרייבן און שרייבן? איך שרייב דאך דיר, דאכט מיר, אלע וואך, אז
ס׳איז דערווייל נישטא גארנישט וואס צו שרייבן, ווארעם מיר זיינען אין
מאריענבאד, נישט אין קארלסבאד. און איך שרייב דיר, וועלוול, אז עס
בלאזט דערויף, אז מיר זאלן שוין דא בלייבן ווינטערן אין מאריענבאד,
און לאזן אונדזערע שונאים שוין אזוי לעבן, ווי איך וועל דא עפעס מאכן.
און אלץ איבער וועמען? איבער דיר מיט דיין עקשנות און מיט דיין
שכל־הישר, וואס וועט אונדז פארפירן אלעמען, הלוואי איך זאל ליגן
זאגן, דער שווארץ יאר ווייס וווהין, ווארעם אז טאמער וואלט איך שוין
געווען פארטיק כאטש מיט איינעם, איך מיין מיטן ביאליסטאקער, איז
ביז איך האב זיך א קער געגעבן, איז דערווייל אונטערגעשפרונגען באזעל. א היץ אין באזעל, א קאנגרעס פון ציוניסטן. האט דאס אים אוועקגעטראגן קיין באזעל מיט נאך עטלעכע יונגע לייט און בחורים, וואס
זיינען צום מיינסטן אף מיין פינצטער מזל אלע ציוניסטן. א גליק כאטש,
וואס דער קעשעניעווער פון קעשעניעוו איז נישט קיין ציוניסט. ער לאכט
פון די ציוניסטן. ער זאגט, אז ס׳איז נאר אן אנשטעל. פונקט ווי די,
וואס פארן זיך קורירן. דער גאנצער מיין, זאגט ער, איז חתנים און
כלות. ווי באלד אזוי, טוט מיר טאקע באנג, פאר וואס בין איך געפארן
קיין מאריענבאד און נישט קיין באזעל. ווען איך ווייס פריער פון א
קאנגרעס און פון א באזעל, וואלט איך בעסער געפארן קיין באזעל, ווארעם די גאנצע וועלט, זאגט מען, וועט זיין אין באזעל. און איך שרייב
דיר, וועלוול, אז איך ווייס פריער, וואס דו וועסט מיר דערויף שרייבן. דו
וועסט מיר שרייבן, איך זאל דיר נישט שרייבן פון באזעל, ווארעם נאך
דיין שכל־הישר קומט דאך אויס תמיד קאפויר, מיטן קאפ אראפ און מיט
די פיס ארויף. דערפאר וויל איך דיר גארנישט שרייבן פון באזעל, ווארעם איידער דיך איבערשפארן איז שוין גרינגער איבערטראגן מאריענבאד אף די נאלעווקיס, אדער די נאלעווקיס קיין מאריענבאד. און איך
שרייב דיר, וועלוול, אז דו וועסט זיין ערגער פון ערגער, אז דו וועסט זיך
נישט זען דארטן מיט די איטשע־מייערס, איך מיין הירש לויפערמאנען,
קלמן ברויכשטול, יצחק־מאיר שערענציס און יצחק־מאיר פעקעליס, און
דער עיקר מיט שלמה קורלענדער, און פרעגן בא זיי, וואס איז די גדולה,
וואס זיי האבן אוועקגעשיקט זייערע ווייבער אף הפקר און אליין זיינען
זיי געבליבן אין דער היים? פאר וואס זאלן זיי בעסער נישט קומען אהער
צו פארן כאטש קלייבן נחת, זען, ווי זייערע ווייבער פארנעמען זיך דערמיט, וואס זיי כאפן איבער פרעמדע חתנים, ריידן אפ יונגע לייט, אז זיי
זאלן נישט חתונה האבן. מע איז זיך א ביסל אנגעפארן אהער! קלאמפערשט אף דער „קור״! ווער מיר קור? אז טאג ווי נאכט נאר מע זוכט
קאוואליערן. א בחור איז א בחור, אן אלמן איז אן אלמן, א גרוש איז
א גרוש, א באווייבטער איז אויך גוט, אבי א זכר. זינט איך לעב, זינט
איך שטיין אף מיינע פיס ― נא דיר א באד. ביז מע דערלעבט צו זען א
שטיקל מאנספארשוין, באפאלן אים אונדזערע נאלעווקער ווייבלעך, אזוי
ווי די פליגן, און מע הייבט אן פריער מיט די פיסקעלעך און מיט די
צינגעלעך זיסע ריידעלעך: העטי ― פעטי ― מעטי ― וועטי, און דווקא
אף דייטש, אנדערש לוינט זיך נישט, און נאכדעם גייט מען אלע אינאיינעם פארלעכווייז, קלאמפערשט טרינקען קאווע, נאר דער עיקרשט איז
העטי ― פעטי ― מעטי ― וועטי. אזוי לאנג, אזוי ברייט, ביז מע מאכט
א פאר ארויס ערגעץ העט הינטער דער שטאט ארויס, פון דארטן אדער
מע גייט אין וואלד, אדער מע שיפט זיך אף שיפלעך, אדער דער שווארץ־יאר ווייסט זיי, וואס זיי טוען דארטן! און איך שרייב דיר, וועלוול, אז דו
שרייבסט מיר, איך זאל דיר שרייבן פונעם קעשעניעווער שידוך, וואס פון
קעשעניעוו, ― שרייב איך דיר, אז איך האב דיר שוין געשריבן. וויפל
מאל דארף מען דיר שרייבן? הייסן הייסט ער זיידענער, און אליין איז
ער א ציין־דאקטער, און אפן פנים איז ער א שיינער, א פארשוין קאן
מען זאגן, און טוט זיך אן שיין, אז ס׳איז א פארגעניגן צו קוקן, אלצדינג
גוט ארום און ארום. און איך שרייב דיר, וועלוול, אז דער שדכן האט
אוועקגעשריבן שוין צוויי בריוו קיין קעשעניעוו, מע זאל אים שרייבן,
ווער און וואס דער זיידענער איז, שרייבט מען אים פון דארטן, אז ער איז
טאקע א ציין־דאקטער און א גוטער ציין־דאקטער, שרייבט מען, און האט
זייער א שיינעם קאבינעט, און איז זייער אנגענומען, און פארדינט זייער
שיין געלט, שרייבט מען. און מע זעט טאקע, אז געלט איז בא אים
בלאטע, און ער רעדט אפילו גארנישט פון קיין געלט ווי אנדערע, למשל,
דער ביאליסטאקער, וואס דינגט זיך מיט מיר שוין פון צוויי וואכן, ווי
איבער אן אקס. דאס הייסט, נישט ער דינגט זיך, נאר דער שדכן דינגט
זיך. און אליין שטייט ער כלומרשט בא דער זייט, ער מישט זיך נישט,
הייסט עס, אין אזעלכע זאכן... און איך שרייב דיר, וועלוול, אז דער
קעשעניעווער דאנטיסט געפעלט מיר זייער. איך רעכן אוועקגעבן אים
נאך דער חתונה אונדזער יענקלען, טאמער וועט ער אים מאכן פאר א
שטיקל מענטש. און איך שרייב דיר, וועלוול, אז דו האסט נישט וואס צו
  
זעצן מיט בריוו, אז איך זאל דיר שרייבן, ווארעם איך האב דערווייל גארנישט וואס צו שרייבן. אז ס׳וועט זיין וואס צו שרייבן, וועל איך דיר
אליין שרייבן, אדער קלאפן א דעפעש, זאלסט קומען אפן גרייטן. און
איך שרייב דיר, וועלוול, אז איך האב צוגעשלעפט צום קעשעניעווער
שידוך אונדזער טשאפניטשקע. לעבן לעבט זי גרויס און קיין געלט האט
זי נישט, האב איך איך צוגעשארט א פארדינסטל. למאי זאל דער סוויר־סקי, דער וועלט־שדכן, וואס איך האב דיר געשריבן, צונעמען די גאנצע
פוטער? וואס וועט מיך ארן, אז די טשאפניטשקע וועט אויך עפעס
נאשן? הלוואי זאל זיך עס נאר אויסקייטלען, אם־ירצה־השם, אין א
גוטער שעה, איך זאל דיר קאנען שרייבן נייס. און איך שרייב דיר,
וועלוול, זאלסט זיך מאכן צייט און למען־השם זיך זען דארטן מיט לוי־פערמאנען און מיט ברויכשטולן, און דער עיקר מיט דעם קורלענדער
אקס, און אים אויפעפענען דעם מוח אף זיין בעלצען, אז ס׳איז גלייכער, ער זאל בעסער אכטונג געבן אף זיין ווייב איידער אף זיינע הייזער.
די הייזער וועט דער רוח נישט נעמען, און זיין בעלצע מאכט דא
חנדלעך מיט פרעמדע חתנים און מיט פרעמדע מאנען, וועלכע שלאגן זיך
גאר פאר איר, ווי פאר עפעס רעכטס. ס׳איז חולשי־חלשות, א בזיון מיט
א הארצווייטיק אינאיינעם. ווארעם ווען נישט אט די נאלעווקער ווייבלעך, וואלט אט דער קעשעניעווער שידוך שוין לאנג געווען א שידוך. און איך שרייב דיר, וועלוול, אז איך קאן דיר גאר אזוי פיל נישט ארויסשרייבן, און זיי געזונט, און גריס די קינדער, יענקלען און מענדלען,
גאר פריינטלעך.
    
 פון מיר דיין פרוי פ ע ר ל  י א מ א י ק ע ר.
  
22.
  
(חיים סאראקער פון מאריענבאד צו זיין פריינט שלמה קורלענדער אף די
נאלעווקיס אין ווארשע.)
    
ידידי!
    
איך וואלט דיר באדארפט אפשפילן א פרימארגן גאר אף אן אנדער
אופן. אדער נאך בעסער וואלט געווען, איך זאל דיר גארנישט שרייבן,
ווארעם דו ביסט דאס נישט ווערט. אף אזא פרא־אדם, ווי דו, אן ביידע
זאכן: אן שכל און אן יושר, איז אסור לרחם! אז די וועלט זאגט, אז די
קורלענדער זיינען חכמים בלילה, איז דאס, א פנים, נישט אומזיסט. א
וועלט איז נישט משוגע.
    
איך פרעג דיך ,אליין, ביסטו נישט קיין פערד, כאטש דו ביסט שוין
א ייד קרוב צו ששים: בארעכן דיך, אויב דו האסט נאך א שטיקל קלעפקע אין קאפ, וואס האסטו געטאן? דו גייסט און שרייבסט מיר אריין
א בריוו אזוי און אזוי, און בעטסט מיך רחמים, עס האט דיך געטראפן
א צרה, דיין בעלצע פארט קיין מאריענבאד דאס ערשטע מאל אף איר
לעבן און קען נישט די שפראך און ווייס נישט, ווער עס האט זי געשלייערט, על־כן זאל איך זי מקרב זיין, אף איר השגחה געבן, אויסלייען
איר געלט און נאך אזעלכע זאכן. און דו אליין לייגסט מיר נאך אריין א
פינגער אין מויל אריין איך זאל זען, אז זי זאל זיין ווייט אפגעשיידט
פון איר קרובה, חווהלע טשאפניק, און כדומה אזעלכע זאכן. און בעטסט
מיך נאך אליין, ס׳זאל זיין בסוד. און איך בין אזא שוטה, און גלייב
דיר, וואס דו שרייבסט מיר, און האב אף דיר רחמנות, און שרייב דיר
אוועק א בריוו און נאך א בריוו, און גיב דיר איבער אלצדינג מיט אלע
פישטשעווקעס, און זאג דיר אן צען מאל, אזוי ווי דו שרייבסט מיר בסוד,
אזוי אויך דאס, וואס איך שרייב צו דיר, באדארף זיין א הייליקער סוד,
וואס נאר צווישן אונדז ביידן זאל עס בלייבן, און קיין פויגל זאל נישט
וויסן אפילו, אז דו שרייבסט צו מיר און אז איך שרייב צו דיר. לסוף
וואס טוט אזא חכם, ווי דו? גייסטו, קורלענדער אינדיק וואס דו ביסט,
און טראגסט אוועק מיינע בריוו גלייך צו מיין אסתרן, ― ביסטו נישט
ווערט, אז מע זאל דיך אנידערלייגן אין מיטן די נאלעווקיס און אפצימב־לען דיך, ווי עס געהער צו זיין, אדער שניידן פון דיר פאסן? איך פרעג
דיך, משוגענער לעקיש, ווער טוט עס? דאס טוט דאך נישט דער ערגסטער הולטיי שבהולטייעס! נישט אומזיסט זאגט די וועלט א ווערטל, אז
א נאר איז טויזנט מאל ערגער פון א הולטיי. ניין, איך פרעג דיך אן
אנדער קשיא: וועלכער רוח האט דיך געטראגן, אז דו זאלסט זיך צו מיר
אנשלאגן מיט דיין בעלצען? און וואס גייט מיך אן, צי דיין בעלצע פארט
דאס ערשטע מאל קיין מאריענבאד, צי דאס לעצטע מאל? ווער האט געבענקט נאך איר אט דא אין מאריענבאד און ווער האט ארויסגעקוקט אף
איר, א חוץ מיין שוואגעריק, דער שארלאטאן? ווייס־זשע, דו קורלענדער
בהמה, אז דיין בעלצע איז דא, חלילה, נישט קיין עלנטע; א חוץ מיין
שוואגעריק, דעם אדעסער תכשיט, טאנצן ארום איר נאך שארלאטאנעס,
און מער פון אלעמען איינער א קעשעניעווער פראנט מיט ווייסע הויזן, א דאנטיסט, וואס האט באדארפט די טעג חתן ווערן. די מאדאם טשאפ־ניק איז געווען די גאנצע שדכנטע און געזאלט כאפן דערביי א גראבס,
נאר ס׳איז צו נישט געווארן, מע ווייס נישט איבער וואס, מע האלט
דאס בסוד. נאר דיין בעלצע ווייס פונעם סוד, ווארעם קיינער איז מיט
אים אזוי נישט נאענט, ווי דיין בעלצע... זיי שפאצירן ארום שטענדיק
אינאיינעם, טרינקען אין איין צייט דאס וואסער באם ברונען, און עסן
אין רעסטאראן בא איין טיש... האט דאס מסתמא רעכט פארדראסן מיין
שוואגעריק דעם אדעסיט, האט ער זיך זאטשעפעט מיטן קעשעניעווער
דאנטיסט, האט אים דער דאנטיסט געשיקט זאגן, אז ער רופט אים ארויס
אף א דועל, און עס וויגט זיך מאריענבאד, און די וועלט גייט כאדאראם!
מיטן איין ווארט, ס׳איז א גאנצער ראמאן, און דיין בעלצע איז פון אים
די העלדן, און דו זיצסט אף די נאלעווקיס און היטסט די הייזער. היט־היט, קורלענדער לעמעשקע, זיי זאלן נישט אנטלויפן! פאר דיין בעלצען
זאלסטו זיך נישט זארגן. זי וועט נישט פארפאלן ווערן. איך האב געהערט זאגן, אז זי פארט אריבער פון דאנען אין אן אנדער באד. וווהין
― ווייס איך נישט. איך האב געהערט, אז קיין אסטענדע. און זי טוט
זייער גלייך. משנה מקום, משנה מזל... יעדן פאלס, דארפסטו קיין יסורים
נישט האבן. זי פארט נישט אליין. זי פארט אין צווייען... נאר וואס גייט
עס מיך אן? פון מיינעט וועגן מעגן זיי פארן אפילו אין דרייען. ווארעם,
אז דו האסט געקאנט האבן אין זיך אזא יושר און גיין ווייזן מיין אסתרן
די בריוו, וואס איך שרייב צו דיר בחדר″ג, ביסטו א פעטאך און אן אלטער בעזעם און א שמינדער בגעץ און א גארנישט מיט א נישט, און ביסט
נישט ווערט, וואס די ערד טראגט דיך, און איך וויל מיט דיר מער קיין
מגע־ומשא נישט האבן!
    
איך וואלט דיר, אייגנטלעך, געקאנט שרייבן איצטער נייס און נייס,
טאקע פון בעלצען מיט דעם דאזיקן קעשעניעווער פויגל... נאר איך וויל
מיך שוין מער נישט אריינמישן אין אזעלכע עסקים און וויל אפילו אין
דיינע ד׳ אמות נישט שטיין! גענוג. איך האב מיך שוין אפגעבריט מיט
דיר איין מאל ― מעגסט שוין איבערגיין אף אנדערע הענט. מיך זאלסטו
מער נישט פרעגן גארנישט, און נישט שרייבן צו מיר, ווארעם איך וועל
דיר נישט ענטפערן. איך בין שוין מער נישט דיין בעל־יועץ מיט דיין
בעל־סוד. און דול מיר נישט קיין קאפ און דריי מיר נישט קיין ספאדיק.
איך וויל דיך נישט קענען, אזוי ווי איך האב דיך נישט געקענט.
    
דאס געלט, וואס איך האב דא געגעבן דיין בעלצען אף דיין רעכענונג, קאנסטו מיר אפשיקן אהער, אויב דו ווילסט, און אז נישט, וועסטו
מיר באצאלן אין ווארשע, אחת ואחת. נישקשה, ביסט בא מיר א בטוח.
און אפשר וועסטו מיר נישט וועלן צאלן פאר דיין בעלצען? אדרבה,
לאז דיר גאט געבן אזא מחשבה. איך האב דיין בריוו, ווו דו שרייבסט
מיר בפירוש, איך זאל ארויסגעבן דיין ווייב געלט אף דיין רעכענונג,
וו ע ן נאר זי וועט באדארפן און וו י פ ל זי וועט פאדערן. און לאמיר זען, דו זאלסט אפלייקענען, וועסטו נאך האבן בזיונות אויך, ווארעם איך וועל דיין בריוו געבן איבערזעצן אף רוסיש, ― ער איז בא מיר
א דאקומענט...
    
און הארך אויס, חכם מיינער, אזוי ווי דו ביסט, ווי איך זע, א
מענטש, וואס ,דו קאנסט נישט האלטן קיין סוד אין זיך, וועסטו דאך
אוודאי וועלן אפטראגן מיין ווייב, וואס איך שרייב צו דיר אצינד, זאג
איך דיר, אז דו קאנסט דאס טאן מיטן גרעסטן כבוד. נאר איידער איך
געזעגן מיך אפ מיט דיר, דארף איך דיר נאך א מאל זאגן אפנטלעך, אז
דו ביסט א קורלענדער לעמעשקע, און אן אפגעריסענער נאר, און א
שמענדריק, און א בהמה בצורת פערד, און א דאס, וואס מע טאר נישט
אויסזאגן...
    
פון מיר דיין געוועזענער גוטער פריינט, וואס דו ביסט נישט ווערט
זיין פאדמעטקע.
    
ח יי ם ס א ר א ק ע ר.
  
23.
  
(שלמה קורלענדער פון די נאלעווקיס אין ווארשע צו זיין פריינט חיים סאראקער
    
 אין מאריענבאד.)
    
לכבוד ידידי היקר מוהר″ר חיים נ″י.
    
ווי בוימל אפן פייער און ווי זאלץ אף א ווונד, אזוי איז געווען
דיין בריוו צו מיר, וואס האט מיר צוגעלייגט צו מיינע צרות נאך א
צרה און צו מיין עגמת־נפש, וואס איך האב, נאך מער עגמת־נפש, אז
ממש איך גיי ארום אן א קאפ, און ווייס שוין גארנישט, וואס איך זאל
טאן. לא־די, וואס איך האב אזעלכע גוטע ידיעות פון מאריענבאד, באדארף איך נאך האבן חרפות־בושות פון דיין אסתרן, און עס דארף
מיר פלאמען דאס פנים פאר א בערל טשאפניק, וואס איך היט זיך פאר
אים, ווי פאר פייער. איך זאל נעמען אויסדערציילן דיר מיין געשוואלן
הארץ, מיט די צרות און געבראטענע לייד, וואס איך שטיי־אויס פון
זינט מיין בעלצע איז אין מאריענבאד, וואלט איך געהאט דיר צו
שרייבן און צו שרייבן. נאר דו האסט נישט פארדינט בא מיר, חיים,
איך זאל דיר אפילו ענטפערן אף דיינע זידלערייען און זלזולים. ווי
מיר האבן היינט יום גימל אף דער גאנצער וועלט, אז דו ביסט קעגן
מיר אומגערעכט ארום און ארום, און אז דו וועסט איבערלייענען
מיין בריוו, וועסטו אליין זאגן, אז דו האסט געהאנדלט אקעגן מיר ניט
ווי א גוטער פריינט און אן ארנטלעכער מאן, נאר ווי א שונא און ווי א
נידערטרעכטיקער מענטש מיט א פארדארבענעם כאראקטער. נאר לאמיר גיין בהדרגה און לאמיר דיר אפענטפערן פריער אף דיין בריוו,
על ראשון ראשון ועל אחרון אחרון.
    
מילא, וואס דו זידלסט מיך, ווי א יאטקע־יידענע, און רופסט
מיך אן מיט אזעלכע נעמען, וואס מע האט נאך נישט געהערט צווישן
סעדיכעס אף דער זשעליאזנע בראמע, ― דאס בין איך דיר מוחל. איך
געפין אף דיר א זכות ― מסתמא האסטו באקומען א רעכטע פארציע
פון דיין אסתרן, וואס ס׳איז איר נעבעך וויסט אפן הארצן, ביסטו געגאנגען און האסט אויסגעלאזט דעם גאנצן צארן אף מיר, כאטש גאט
איז יודע דעם אמת, אז איך בין ריין, איך זאל אזוי ריין זיין פון
שלעכטס. און לאמיך אזוי דערלעבן זען מיין בעלצען בקרוב צוריק
אין ווארשע, ― ס׳איז בא מיר א גוטע שבועה, ― ווי איך האב נישט
מזכיר געווען פאר דיין אסתרן קיין חצי דבור פון דיינע בריוולעך צו מיר
אדער פון מיינע בריוולעך צו דיר. אסור, אויב איך הייב אן צו פארשטיין, ווי אזוי קומען זיי צו דיין אסתרן? אדרבה, איך האב שוין לאנג
חושד געווען דיך, אז דו האסט דיין אסתרן מיינע בריוו צו דיר יא
באוויזן, ווארעם פון וואנען דען ווייס דיין אסתר, אז איך האב דיר
פארטרויט מיין בעלצען אין מאריענבאד, אז דו זאלסט אף איר השגחה
געבן, אויסלייען געלט און נאך אזעלכע זאכן? איך קום צו גיין איינמאל צו דיר אהיים זען, וואס מאכט דיין אסתר, און איבערגעבן איר
א גרוס פון מיין בעלצען, רופט זיך אן צו מיר דיין אסתר: „איר האט
ניט געהאט, זאגט זי, אין מאריענבאד קיין נענטערן גוטן פריינט, זאגט
זי, איר זאלט אים מאכן פאר אן אפעקון, זאגט זי, אף אייער בעלצען,
א חוץ מיין חיימען?״... איך האב באלד פארשטאנען, וווהין דער ווינט
בלאזט, נאר איך האב מיך אנגענומען מיט הארץ און האב איר אפגעענטפערט: „זאלט איר מיר געזונט זיין, זאג איך, געבן אייער מאן
אן אנווייזונג אף געלט, זאג איך, ווערט שוין אנגערופן בא אייך, זאג
איך, אפעקון?״ הערט זי מיך אויס און מאכט צו מיר: „ווייסט איר
וואס, רב שלמה? לאמיר, זאגט זי, דערפון נישט ריידן מער״...
    
נאך אזעלכע רייד דארף מען זיין, דאכט מיר, א ליימענער גולם,
אז מע זאל נישט פארשטיין, אז אדער דו האסט איר איבערגעשיקט
מיינע בריוו, וואס איך האב צו דיר געשריבן, אדער דו האסט איר גלאט
אזוי איבערגעגעבן אלצדינג וואס איך האב דיר געשריבן וועגן מיין
בעלצען, כאטש איך פארשטיי נישט, צו וואסער א צוועק? נאך א סימן
האב איך געהאט, אז דיין אסתר ווייס פון מיינע בריוו צו דיר: אז איך
האב געהאלטן שוין בא אוועקצוגיין, רופט זיך אן צו מיר דיין אסתר:
„לאזט גריסן אייער בעלצען, און שרייבט איר, אז זי וועט פארן צוריק
פון מאריענבאד, זאגט זי, איבער בערלין און וועט זיין בא ווערטהיי־מערן, זאל זי מיר אויך, זאגט זי, אין זינען האבן״... פון וואנען ווייס
דיין אסתר, אז מיין בעלצע איז געווען בא ווערטהיימערן? א נביאטע איז
זי, צי א פייגעלע האט עס איר געבראכט צו טראגן פון מאריענבאד?
    
נאר דאס אליין וואלט געווען א האלבע צרה. האסט מיר געוואלט
פארשווארצן דאס פנים פאר דיין אסתרן ביסטו מיר געגאנגען און
האסט איבערגעגעבן אזעלכעס, וואס דו האסט נישט געטארט איר איבערגעבן בשום אופן. נאר גארנישט. אפגעטאן, איז פארפאלן. וואס
האסטו אבער געהאט צו ,מיר, זאלסט מיר אנשיקן אף מיין קאפ א נייעם
אומגליק? איך רייד פון בערל טשאפניק. פון וואנען ווייס עס אט דער
אפעריסט, וואס איך האב געשריבן צו דיר וועגן אים און וועגן זיין מאדאם, אז זיי וווינען שוין צוואנציק יאר אין ווארשע און קיין בן־אדם
ווייס נישט, ווער איז טשאפניק, איז פון וואנען לעבט אט דער טשאפ־ניק, און נאך אזעלכע זאכן? אף אזא מין אנשיקעניש האב איך זיך
קיינמאל נישט געקאנט ריכטן. ווי אין אן אויג א שטאך, אזוי היט איך
זיך מיט א ווארט קעגן דעם דאזיקן יידן, און איך קאן גיין שווערן
אין טלית און אין קיטל, אז אויסער דיר האב איך וועגן אים קיינעם
קיין שלעכט ווארט פון מיין מויל נישט ארויסגעזאגט. ער ווייס נישט,
זאגט ער, וואס איך האב צו אים? דאכט זיך, מיר האבן קיינמאל, זאגט
ער, זיך נישט געקריגט. און טאמער איז געווען צווישן אונדז א שטיקל
רעכענונג (דו הערסט? א שטיקל רעכענונג!) וועגן דירה־געלט, זיינען
מיר, זאגט ער, לעבעדיקע מענטשן, ער האפט, זאגט ער, גאר אין גיכן,
מיטן אייבערשטנס הילף, זיך צערעכענען מיט אלעמען, און מיט מיר
צום אלעם ערשטן, ווייל ער האלט מיך, ערשטנס, פאר א פיינעם און
אן ארנטלעכן און א גוטן מענטשן מיט א ווייכן כאראקטער (דו
הערסט, צי ניין?), און והשנית, זאגט ער, זיינען מיר דאך איצטער
עפעס שטיקלעך קרובים...
    
„קרובים?״ ― דא בין איך שוין געווארן אנגעצונדן. מילא, א
ווייכן כאראקטער אז איך האב און נאך אזעלכע זאכן קאן מען נאך ווי
עס איז אריבערטראגן, נאר אז בערל טשאפניק האלט שוין בא אויסרעכענען זיך מיט זיין קרובהשאפט ― שמעקט דאס שוין געוויס מיט א
גמילות־חסד. צום סוף לאזט זיך אויסעט, אז איך האב א טעות געהאט. דאס הייסט, מיט א גמילות־חסד האט זיך עס טאקע געענדיקט,
נאר דער עיקרשט פון זיין אריינקומען, זאגט ער, איז נאר איין זאך:
„פאר וואס זאלט איר מיך האלטן, זאגט ער, שטענדיק אין מויל, זאגט
ער, פון מיך באריידן פאר דער גאנצער וועלט, אזוי, אז גאנץ מאריענבאד זאל, זאגט ער, וויסן, אז איך זיץ, זאגט ער, צוואנציק יאר אין
  
ווארשע און צאל נישט קיין דירה־געלט, און אז איך צאל נישט דעם קצב
פאר פלייש, זאגט ער, און אפילו העקסעלמאנען פאר דער וועטשערע,
זאגט ער, האב איך אויך נישט באצאלט?״...
    
ווי אזוי מיר איז געווען אפן הארצן נאך אזעלכע רייד ― באדארף איך דיר נישט דערציילן, חיים. דו ביסט דאך שוין נישט קיין
קורלענדער, וועסטו שוין אליין ווי עס איז פארשטיין מיט דיין אייגענעם
שכל. נאר וואס דען? איך פרעג דיך, איז דאס א יושר, נעמען מיינע
בריוו, וואס איך שרייב צו דיר בסוד סודות, און באווייזן זיי דער מאדאם טשאפניק, זי זאל זען, וואס איך שרייב צו דיר אף איר מאן?
און נאך אזא מעשה נורא גייסטו און טראכסט אויס אף איר א בלבול,
אז איך האב באוויזן דיין אסתרן די בריוו, וואס דו שרייבסט צו מיר,
און פאלסט אן אף מיר מיט זידלערייען און באליידיקסט מיך, ווי דעם
לעצטן שבלעצטן!! ניין, חיים, איך וועל דיך נישט זידלען, אזוי ווי
די זידלסט מיך. איך בין נישט דו. נאר זאגן וועל איך דיר, אז דו
ביסט א נידעריקער מענטש מיט א געמיינעם פארדארבענעם כאראקטער, און דערצו נאך א שטיק משוגענער, א כהן, צווישן כהנים א כהן!
און מער איז נישטא מיט דיר וואס צו ריידן. „אן אקס, זאגט מען,
האט א לאנגע צונג און קאן קיין שופר נישט בלאזן״...
    
 ידידך  ש ל מ ה  ק ו ר ל ע נ ד ע ר.
  
24.
  
חנצע מאריאמטשיק פון די נאלעווקיס אין ווארשע צו איר מאן מאיר מאריאמטשיק
    
 אין מאריענבאד.
    
טייערער מארק!
    
אומזיסט איז דיין טרחה, און דיינע זיסע בריוולעך צו מיר, ווו
דו דערקלערסט זיך מיר אין ליבע, זיינען ארויסגעווארפן. איך ווייס
שוין, צוליב וואס דו ביסט געפארן אין אויסלאנד. איך ווייס שוין,
צוליב וועמען דו האסט זיך אזוי געריסן קיין מאריענבאד. צו שפעט
האב איך דאס דערפארן, אז אך און וויי איז מיר. איך זאל נישט
זיין קיין נאר, וואלט איך עס באדארפט ארויסזען א סך פריער, נישט
גלייבן אזא אפעריסט, ווי דו ביסט, אז דער דאקטער הייסט דיר פארן
קיין מאריענבאד. איך שיק דיר דא, מארק, א מתנה ― בריוו, וואס
שלמה קורלענדער שרייבט צו אונדזער חיימען, און א בריוו, וואס
אונדזער חיים שרייבט צו זיין פריינט שלמה קורלענדער. פון די דאזיקע בריוולעך וועסטו שוין פארשטיין, פון וואנען איך ווייס אלצדינג, וואס קומט פאר בא אייך אין מאריענבאד. עס שטייט מיר פאר
די אויגן די דאזיקע הולטייקע, וואס שלמה קורלענדער האט געבראכט
צו פירן די דריטע וואך נאך זיין ווייבס טויט, גענומען זי, א מכה אים,
ווי זי שטייט און גייט פאר איר שיין פענעצל. אצינד איז שוין רעכט.
אצינד ,פארשטיי איך שוין אלץ. און זיי זיכער, מארק, אז איך וועל
שוין לאנג דיר נישט שטערן. גיך־גיך וועל איך דיר אויפבינדן די
הענט. גיך־גיך וועל איך דיך באפרייען. עס איז געווען בא מיר היינט
צוויי מאל דער דאקטער. ער זאגט, אז איך בין רעכט קראנק, אז ס׳איז
בא מיר גערירט די לעבער, און אז איך באדארף האבן קארלסבאד, ווי
מע באדארף לעבן. נאר איך וועל קיין קארלסבאד נישט פארן. דו
הערסט, מארק? אין דער ערד אריין וועל איך דיר ליבער פארן, ניט קיין
קארלסבאד, איך זאל זען דארט, ווי דו ביסט די כפרה נאך אויסגעלאסענע ווייבלעך, ווי דו פליסט זיי אפנעמען פון דער באן און ווי דו
ברענגסט זיי צו פירן צו זיך אף דער סטאנציע, און ווי דו שפאצירסט מיט זיי איבער מאריענבאד, און ווי דו פירסט זיי אין קינע־מאטאגראפס און אין טעאטערס און אין רעסטאראנען. וויי, צו וואס
איך האב מיך דערלעבט! טאטע־מאמע זאלן איצט אויפשטיין פון קבר
און א קוק טאן אף זייער מיזינקע חנצע, וואס פון איר איז געווארן!
פאר וואס בין איך נישט אויסגערונען בא דער מאמע אין בויך, איידער
איך האב דיך דערקענט! א בייזער טויט וואלט געמעגט קומען אף דיינע
קרובים וועלוול יאמאיקער מיט זיין יאמאיטשיכע, וואס האבן דיך
אויסגעשריבן אהער פון אדעס! פארשאלטן וואלט געמעגט ווערן דער
טאג, וואס איך האב מיך מיט דיר געטראפן! נישט אומזיסט האט
מיר מיין אסתר וויפל מאל געגעבן אנצוהערעניש, איך זאל דיר נאכקוקן, וווהין דו גייסט און מיט וועמען דו באגעגנסט זיך אין ווארשע.
איך האב געוווסט, אז דו זוכסט פייגעלעך; נאר גיי טרעף, אז שלמה
קורלענדערס ווייבעלע וועט זיך מיט אים אויפריידן, מע זאל פארן אינאיינעם קיין מאריענבאד! ווו זיינען געווען מיינע אויגן? ווו איז געווען מיין שכל? און וואס טראכטסטו דיר, מארק? איך ווייס דיין פלאן
― גלייב מיר, איך ווייס. איך קאן דיך אויסגעבונדן. דו רעכנסט, אז אט
דער קורלענדער שוטה וועט געוואר ווערן פון דיין ראמאן, וועט ער
מסתמא כאפן זיך גטן מיט בעלצען, און דו וועסט זיך גטן מיט מיר
און איר וועט זיך חתונה האבן ביידע אין א מזלדיקער שעה? א מכה!
נישט שלמה וועט גטן זיין ווייבל, נישט איך וועל נעמען בא דיר גט.
גיכער וועל איך דיר שטארבן פון דער לעבער, איידער איך זאל דיך מיט
מיין גוטן ווילן באפרייען, זאלסט קאנען כאסלירע האבן מיט דער פאסקודסטווע, וואס האט זיך פארקויפט פאר געלט צו אן אלטן שקראב,
וועלכער האט עלטערע טעכטער פון איר! איך שטעל מיר פאר דיין טרויער, ווען איך נעם און שטארב אוועק, חלילה, דיין וויינען, וואס דו
וועסט זיך אנוויינען נאך מיר! איך ווייס גארנישט, אויב דו וועסט עס
אויסהאלטן אפילו... פונדעסטוועגן, מארק, זיי נאר נישט אזוי פריילעך,
ווארעם נישט אזוי גיך שטארב איך דיר. איך וועל דיך נאך פריער
א ביסל אנמוטשן גוט. וועסט בא מיר פריער צוקרענקען. גרוי און אלט
וועסטו בא מיר ווערן. סיידן דו וועסט זיך מיט איר אויפהייבן, מיט אט
דער כל־בוניצע, און אנטלויפן ווו דער שווארצער פעפער וואקסט, ערגעץ קיין אמעריקע. האט איר אבער קדחת מיט וואס צו פארן. נישט זי,
נישט דו. איר שיקט דער מאן געלט דורך אונדזער חיימען אלע שעה
אן עס־לעפל, ווי דו זעסט פון די בריוולעך, וואס איך שיק דיר דא. און
דו? דו רעדסט מיך צו, איך זאל איבערטרעטן מיין חלק ירושה צו חיימען און נעמען געלט, בכדי דו זאלסט האבן מיט וואס צו שארלאטא־נעווען. נישט דערהארן וועסטו דאס! איך האב בעסער ארויסגערופן
אהער דיין פאפאשא פון אדעס. היינט־מארגן קומט ער צו פארן. לאז ער
זען, וואס ,פאר א זון ער האט, און לאז ער אנקוקן, וואס דו האסט פון
מיר געמאכט אין אזא קורצער צייט. א פנים, איך קאן דען באווייזן
זיך אף דער גאס פון בזיון? בערל טשאפניק פון איין זייט און וועלוול
יאמאיקער פון דער אנדערער זייט גייען ארום און קלאפן מיט די צינגער, גיבן־אפ גרוסן פון דיר און פון מיין שוואגער חיים און פון אונדזערע נאלעווקער ווייבלעך, וואס האבן זיך פארקליבן מיט אייך קיין מא־
  
ריענבאד און לעבן דארט א גוטן טאג. און טאמער איז קארג די בזיונות, וואס איך האב פון דיר, מיטן הארצווייטיק, האסטו מיר נאך באדארפט פארשווארצן דאס פנים פאר פרעמדע מענטשן מיט דיין
„פארריסענער כלה״, וואס דו האסט מיר צוגעשיקט. און איך, שטיא,
פאלג אים און נעם די „פארריסענע כלה״ און טראג זי אפ אין דער רעדאקציע, ― האט מען געמאכט פון מיר א בער. מע האט זיך געקאטשעט פאר געלעכטער און אפגעגעבן מיר צוריק. „די מעשה, זאגן זיי,
האט שוין א בארד״... וואס זיי מיינען דערמיט ― ווייס איך נישט,
נאר איך האב קוים געטראפן צו דער טיר. א רעשטל צו די צרות! איצט
זיץ איך און קוק־ארויס אף דיין פאפאשא, ער זאל שוין קומען צו
פארן, וועט ער דיך ארויסרופן פון מאריענבאד. גענוג דיר שוין צו
זיצן דארטן אין אויסלאנד אף דער קור, דו האסט דיך שוין אויסגע־קורירט. קום שוין בעסער, מארק, צו פארן אהיים צו דיין קראנקן ווייב,
אפשר וועסטו זי שוין טרעפן אפן טויטן בעט...
    
  ח נ צ ע.
  
25.
  
(דוד מאריאמטשיק פון אדעס צו זיין זון מאיר מאריאמטשיק אין מאריענבאד)
    
מיין טייערער זון מארק!
    
נאר־וואס האב איך באקומען צוויי בריוולעך פון ווארשע, איז מיר
פינצטער געווארן אין מיינע אויגן, און איך רוף אף זיך דעם טויט. איך
ווייס נישט, וואס דו האסט צו מיר, וואס דו פאראומערסט מיר מיין
לעבן? גוטע צוויי בריוולעך! זיי קאנען ביידע אריינטרייבן אין קבר אריין.
איין בריוול איז פון עפעס איינעם א ווארשעווער מיטן נאמען טשאפניק.
שרייבט ער מיר א גאנצע מגילה, אז ער האט אף דיר א בייטש, א פעקל
מיט בריוולעך דיינע, וואס דו שרייבסט אין מאריענבאד צו צוויי יונגע
ווייבלעך פון די נאלעווקיס. ער האט געוואלט, שרייבט ער, ווייזן די
בריוולעך דיין חנצען, האט ער רחמנות אף איר, זי זאל, חלילה, נישט
באקומען דעם שלאק אפן ארט. זי איז אזוי אויך, שרייבט ער, א קראנקע
נעבעך. אלזא, שרייבט ער מיר, איך זאל קומען צו פארן קיין ווארשע,
וועט ער מיר די בריוולעך באווייזן און וועט מיר געבן אן עצה,
שרייבט ער, וואס צו טאן... איך ווייס נישט, ווער דער טשאפניק איז.
ער שיינט מיר אן אפעריסט צו זיין; איך ווייס נישט, ווער די נאלעוו־קער ווייבלעך זיינען, און איך ווייס נישט, וואס האסטו דאס מיט זיי
פאר געשעפטן אין מאריענבאד. איך ווייס נאר, אז דו ביסט מיר מקצר
ימים זינט דו ביסט געבוירן געווארן אף דער וועלט. לערנען האסטו ניט
געוואלט, און צום געשעפט טויגסטו נישט; קאנסט נאר אויסברענגען
געלט און שיין אנטאן זיך און שפילן ביליארד, און ווייטער קאנסטו
גארנישט. האב איך געמיינט: איך וועל דיך חתונה מאכן, וועסטו זיך
אויסמענטשלען. נישט געזשאלעוועט דיר קיין נדן, אריינגעגעבן אין א
לייטיש הויז, צווישן פיינע רייכע לייט. צום סוף זע איך, אז דו ביסט
דער זעלבער פרא־אדם, וואס בחורווייז אין אדעס. איך ווייס גארנישט,
וואס דו טראכטסט זיך!
    
דאס אנדערע בריוול איז פון דיין חנצע. זי רופט מיך קיין ווארשע.
איך זאל, למען השם, שרייבט זי, קומען קיין ווארשע וואס פריער. זי
האט, שרייבט זי מיר, א באווייז אף דיר, אז דו האסט זיך אויפגערעדט אין ווארשע מיט עפעס א ווייבל פון אן אלטן מאן און ביסט מיט
איר, שרייבט זי, אנטלאפן קיין מאריענבאד, און עס האלט שוין, שרייבט
זי, בא א גט. דער אלטער מאן, הייסט עס, וויל אפגטן זיין ווייבל, און
דאס ווייבל, שרייבט זי, צווינגט דיך, אז דו זאלסט אפגטן חנצען און
חתונה האבן מיטן ווייבל. דער רוח ווייס, וואס פאר זאכן מע
שרייבט מיר אף דיר! און איך האב עס דערלעבט א נחת אף דער עלטער צו הערן אזעלכע גוטע בשורות פון דיר. קאנסטו פארשטיין מיין
עגמת־נפש מיט מיינע יסורים, אז ממש איך ווייס נישט, וואס צו
טראכטן. וואלט כאטש די מאמע דיינע געלעבט אצינד, וואלט איך זי
אוועקגעשיקט קיין ווארשע, אדער איך וואלט אליין זיך דורכגעפארן זען,
וואס טוט זיך דארט בא אייך. ווי קאן איך אבער אוועקווארפן די געשעפטן, מפקיר זיין די קינדער סאמע איצט פאר זייער אריינטרעטן אין
גימנאזיע? איך ווייס נישט וואס פריער: צי איך זאל גיין אף דער בערזע מאכן געשעפטן, צי איך זאל זען א חתן פאר פאנין, זי איז שוין
א מיידל צו לייטן, צי איך זאל א שפיי טאן אף אלץ און פארן קיין
ווארשע היילן די צרות, וואס דו האסט דארטן אנגעמאכט? בארעכן דיך,
  
מארק, וואס וועט זיין פון דיר? שוין צייט, זאלסט ווערן א שטיקל
מענטש. שוין צייט, זאלסט אויפהערן טרייבן אין דער ערד אריין דיין
פאטער.
    
  ד וו י ד  מ א ר י א מ ט ש י ק.
  
26.
  
(דאקטער זיידענער פון מאריענבאד צו זיין קאלעגא אין קישעניעוו)
    
טייערער קאלעגא!
    
וועלכער רוח זיצסטו אין קעשעניעוו? מע דארף זיין א רוצח, א
קוילער, מע זאל זיצן אין קעשעניעוו, אז ס׳איז דא א מאריענבאד אף
דער וועלט! פאלג מיך, קום בעסער צו פארן אהער קיין מאריענבאד,
וועסטו וויסן פון א וועלט צו זאגן. וועסט זיך אביסל אויסרוען, אפטרייסלען פון זיך דעם קעשעניעווער שטויב, אנקוקן א וועלט און זיך
פילן גאר אן אנדער מענטש. איך אליין בין אהער געקומען אויך גאנץ
אומגעריכט. איך האב גאר געזאלט פארן קיין עמס אדער קיין וויסבא־דען. באדארף זיך טרעפן, אז איך פאר פון ווין אינאיינעם מיט א קאמפאניע קאמיוואיאזשערן פון לאדז. דאס הייסט, איינער איז א קאמיווא־יאזשער, דער אנדערער איז אן אפטייקער, דאכט זיך, אין לאמזשע.
האבן מיר דעם גאנצן וועג געהאקט אין „פינף־הונדערט־איינס״. זיי
שפילן ביידע „פינף־הונדערט־איינס״ אזוי קונציק, אז ס׳איז געפערלעך,
איך האב מורא, אויב זיי זיינען נישט קיין שוליערס. מיר איז באלד ניט
געפעלן זייער איבערקוקן זיך און זייער שפראך. בעת זיי דינגען זיך,
ריידן זיי אף א מאדנער שפראך. פרעג איך זיי: „וואס פאר א שפראך
איז דאס, קינדער?״ זאגן זיי: „לשון־קודש״. און האקן ווייטער: „ששים
ושש״... „מאה וחמישים״... „שלי ― שלי״.. רוף איך מיך אן צו זיי:
„קינדערלעך, ווילט איר, מיר זאלן, זאג איך, שפילן אין „פינף־הונדערט־איינס״, זאלט איר ריידן אף וואס פאר א שפראך איר ווילט, זאג איך,
נאר נישט קיין לשון־קודש, ווארעם איך בין, זאג איך, נישט קיין
ציוניסט״. לאכן זיי און הערן אויף צו ריידן לשון־קודש, נאר ווארפן
זיך איבער גלאט מיט מאדנע ווערטער. צום ביישפיל, אז איינער פון זיי
הייבט אויף די דריי צוגעדעקטע קארטן, טוט ער א זאג: „דאנקען און
לויבן יאסקע דעם טויבן, איך האב שוין איינגעהאנדלט גוטע דריי
קארטן ― זאדיק לאקריץ בנימין״. אדער: „מזל־טוב! איטשעמייער
האט א שידוך געטאן מיט זיין כעמעלען פאר דער לודמערער מויד״...
איצט ווייס איך שוין דעם פשט פון די סיגנאלן, אז זאדיק איז צענטל
רויט, לאקריץ ― ניינטל טרעף, בנימין ― וואלעט פיק, די לודמערער
מויד ― דאס איז מלכה שערל, אי טאק דאלי... דער חסרון איז, וואס
איך בין עס געוואר געווארן ערשט העט־העט, אז חברה האבן מיך שוין
געהאט גוט אפגערייניקט. פונדעסטוועגן זיינען מיר זיך צעגאנגען דווקא
ווי די בעסטע גוטע פריינט, ווארעם איך האב שוין לאנג אזעלכע ווארעמע יינגלעך און פארשלעפטע קרענק נישט באגעגנט. איינער דערציילט
אנעקדאטן, און דער אנדערער זינגט לידלעך ― קאן מען שטארבן. שוין
אז מיר האבן געהאלטן בא צעפארן זיך, איז געווארן א רייד: „וווהין
פאר איך און פון וואנען?״ זאג איך: „פון קעשעניעוו קיין עמס״. זאגן
זיי: „נאראנים פארן קיין עמס״. זאג איך: ,,איך פאר נישט קיין עמס,
איך פאר קיין וויסבאדען״. זאגן זיי: „משוגעים פארן קיין וויסבאדען״.
זאג איך: „און קלוגע מענטשן וווהין פארן?״ זאגן זיי: „קלוגע מענטשן
פארן קיין מאריענבאד״. זאג איך: „וואס איז אין מאריענבאד? זאגן
זיי: ,,ווארשעווער ווייבלעך״. זאג איך: „מיט וואס עסט מען דאס?״
זאגן זיי: „פארט, וועט איר זען״. קורץ, פון זייערע רייד און פון זייערע
אויגן האב איך ארויסגעזען, אז מע דארף פארן קיין מאריענבאד. האב
איך גענומען א קארטל און האב אוועקגעשריבן צו מיין ווייבעלע: אזוי
און אזוי, זאלסט מיר נישט שרייבן קיין עמס, זאלסט מיר שרייבן קיין
מאריענבאד, ווארעם פארנדיק אין וועג האב איך מיך באקענט מיט צוויי
בארימטע דאקטוירים, איינער פון זיי איז א פראפעסאר, האבן זיי מיך
אויסגעהערט און געזאגט, אז די קעשעניעווער דאקטוירים זיינען שוסטערס. עמס, זאגן זיי, איז פאר מיר א סם און וויסבאדען א טויט. איך
באדארף האבן, זאגן זיי, מאריענבאד, אזוי ווי מע באדארף לעבן אף דער
וועלט, און וואס פריער איז בעסער, אי טאק דאלי...
    
און אט אזוי, ווי דו זעסט, בין איך אויסגעוואקסן אין מאריענבאד
און בין אריין גלייך אין גן־עדן אריין. ווילסטו דאך מסתמא, איך זאל
דיר באשרייבן דעם גן־עדן? א מכה! ביסט נישט קראנק קומען צו פארן
אהער. וואס וועסטו אויסזיצן אין קעשעניעוו? זאלסט אנקוקן ווייבלעך!
נישט קיין ווייבלעך, זאג איך דיר, נאר פערשקעס, ארץ־ישראל עפעלעך.
און דווקא אין פאריקלעך, טוען זיך אן א סך שענער, ווי אין אדעס. און
אליין זיינען זיי שיין, איינע שענער פון דער אנדערער. פאראן דא איינע
אן אתרוגל. בעלצע רופט מען זי. זאלסט א קוק טאן אף דעם באמבאנטשיקל, וואלסטו זיכער איינגענומען א מיתה משונה. איך וועל זי דיר
אפמאלן: אויגעלעך ― שווארצע קארשן, בעקעלעך ― רויטע פלוימען,
ציינדלעך ― ווייסע פערעלעך, א נעזל ― אויסגעטאקט, א העלדזל ―
עלפנביין, און אנגעטאן גייט דאס ― דער רוח זאל מיך נעמען! באדארף אזא בוטאנטשיק איינשטיין, מסתמא, בא אן אלטן שטורמאק. אלע
זיינען דא נאך איר די כפרה. און מער פון אלעמען טאנצט ארום איר
איינער אן אדעסיט, טאקע א ווארשעווער איידעם, מאריאמטשיק רופט
מען אים, א בארימער, א ליגנער, וואס אין דער קארט, און זעט אויס,
ווי א קאדעט. איך האב געהאט מיט אים א שטיקל אינצידענט. שיער
נישט ארויסגעשפרונגען א דועל. איבער א נארישקייט, נאר ס׳איז כדאי
צו דערציילן.
    
אין מאריענבאד איז דא איינע א ווארשעווערן, יאמאיטשיכע רופט
מען זי. האט זי דריי טעכטער, שוין א ביסל איבערגעוואקסענע, האבן
זיי פארריסענע נעזלעך און זוכן חתנים. און אזוי ווי בא מיר אף דער
נאז שטייט נישט אויפגעשריבן, אז איך בין א באווייבטער, האבן זיי מיך
אנגענומען פאר א חתן, און די מאמע מיט די דריי טעכטער קעכלען מיך,
ווי א בן יחיד. און דער שדכן דולט מיר א ספאדיק, און אלע באקאנטע האלטן מיך פאר א חתן און גיבן מיר אונטער קוראזש. מער פון אלע
רעדט מיך צו איינע, אויך פון די ווארשעווער ווייבלעך, א רעכטע
אוואנטוריסטקע, רויכערט פאפיראסלעך און שפילט מיט מאנצבילן אין
פרעפעראנס, מאדאם טשאפניק רופט מען זי. די דאזיקע טשאפניק דערגייט מיר די יארן. זי זאגט, אז די יאמאיטשיכע איז רייך, אזוי ווי קורח,
האט אייגענע מויערן אין ווארשע מיט קלייטן מיט מאיאנטקעס, אי טאק
דאלי. קורץ, מע רעדט מיר א שידוך. מאך איך מיך געפגרט. א שידוך איז
א שידוך. וואס ארט עס מיך? טרעפט זיך א מעשה, אז אט דער אדע־סיט, וואס איך שרייב דיר, איז זיך מיישב און לאזט ארויס אף די יאמאי־
  
טשיכעס טעכטער א לידל אף זשארגאן, א פרעמדס, און גיט עס ארויס
פאר זיינס. איך האב זיך איינגעשטעלט פאר זיי און ס׳איז געקומען צו א
דועל. זיין גליק, וואס ער האט מיר איבערגעבעטן און מודה געווען פאר
אלעמען, אז דאס ליד איז נישט זיינס, אז ער האט דאס געלקחנט, איבערגעניצעוועט, אי טאק דאלי. קורץ, איך ל ע ב
דא א גוטן טאג און האב געוויס קיין חרטה נישט, וואס
איך בין אין מאריענבאד, נישט אין עמס. פאלג מיך און קום צו פארן.
און זאג סעריאזשען, ער זאל אויך קומען אהער קיין מאריענבאד. וואס
וועט איר אויסזיצן אין דעם שטויביקן קעשעניעוו? מע שרייבט מיר, אז
איר פארנעמט זיך דארטן מיט פוסטע זאכן. איר פארט, זאגט מען,
קיין פעטערבורג מיט א דעפוטאציע וועגן די פאטיעשנע״. צו וואס?
עס וואלט אוודאי געווען א יושר, מע זאל דערלאזן יידישע קינדער אין
די „פאטיעשנע פאלקן״. עס איז אבער ארויסגעווארפן. אונדזער ווא־לאדקע (פורישקעוויטש) וועט נישט שלאפן. שרייב מיר, וואס הערט זיך
אין קלוב? וועמען גייט דאס בלאט און ווער ווערט באגראבן? איך שפיל
דא זעלטן אין קארטן. דא שפיל איך מער אין פלירט, און עס גייט מיר
― הלוואי ווייטער. שרייב מיר אפטע בריוולעך. נאר בעסער וואלט געווען, זאלסט אליין קומען צו פארן. און נישט אליין, נאר מיט סע־ריאזשען.
    
איך קוש דיך.
    
 דיין פריינט א ל פ ר ע ד  ז יי ד ע נ ע ר.
  
27.
  
(בעלצע קורלענדער פון מאריענבאד צו איר מאן שלמה קורלענדער אף די
    
 נאלעווקיס אין ווארשע )
    
לבעלי היקר מוהר″ר נ″י.
    
איך קום דיר צו מעלדן, אז עס גייט מיר דא זייער נישט גוט.
היינו, איך פיל מיך נאך מער נערוועז, ווי איך בין געווען אין ווארשע.
איך האב מורא, אז עס איז ארויסגעווארפן מיין גאנצע קוראציע מיטן
גאנצן מאריענבאד. און ווער אין שולדיק, אז נישט דו? ווארעם וויבאלד
איך בין אין מאריענבאד ארומגערינגלט מיט שפיאנען, בין איך דאך ניט
זיכער מיטן לעבן. איך האב גארנישט געוווסט, שלמה, אז איידער איך
בין נאך געקומען קין מאריענבאד, האסטו דיך שוין באווארנט מיט
שומרים, וואס זאלן מיר היטן די טריט, ווו איך שטיי און ווו איך גיי,
וואס איך עס, ווען איך טרינק און מיט וועמען איך רייד. ס׳איז טאקע
זייער שיין פון דיין זייט, כלעבן, אז דו באקלאגסט זיך פאר דיין גוטן
פריינט אף דיין ווייב, וואס זי איז אן אויסברענגערין, און בעטסט אים,
אז ער זאל מיך אויפקלערן, אן דיינע געשעפטן גייען דיר נישט גוט...
און ער, דיין „גוטער פריינט״, איז טאקע אזוי שיין און פיין און איידל
און נעמט דיינע קלוגע בריוולעך, וואס דו שרייבסט צו אים בסוד־סודות,
און שיקסט זיי איבער צו זיין אסתרן, און זיין אסתר נעמט און גיט זיי
איבער צו איר שוועסטער חנצע, און חנצע נעמט און שיקט זיי איבער
אהער קיין מאריענבאד צו איר מאן מאירל מאריאמטשיק, אדער, ווי דו
רופסט אים אן, דער „אדעסער שארלאטאן״. און דער „אדעסער שארלאטאן״ איז, אויב דו ווילסט וויסן, א סך פיינער פון דיין „גוטן פריינט״,
כאטש ער איז א שארלאטאן. ווארעם ווען נישט ער, וואלט איך נישט
געוווסט, אז דו האסט דא שפיאנען אין מאריענבאד מיט „גוטע
פריינט״, וואס היטן מיר די טריט. א גליק, וואס דיינע בריוולעך זיינען
כאטש נישט אריינגעפאלן צו דער יאמאיטשיכע אין די הענט אריין. די
גאנצע ווארשעווער נאלעווקיס וואלטן שוין געוווסט דיינע סודות, וואס
דו פארטרויסט צו דיינע „גוטע פריינט״, וואס זיינען גרייט דיך צו קויפן
און צו פארקויפן, און דו ביסט אין זיי פארגלייבט, ווי אין גאט. אז
ס׳איז יא אזוי, באדארף איך דיר עפענען די אויגן, שלמה, זאלסט וויסן,
וועמען מע מעג פארטרויען און וועמען נישט. איך שיק דיר דא א פאר
בריוולעך פון דיין „גוטן פריינט״, וואס זיינען געווען געשריבן צו מיר
באלד נאך מיין אנקומען אהער קיין מאריענבאד. לייען אקארשט איבער
אט די צעטעלעך ― וועסטו הנאה האבן. איך פארהאף, אז נאך אזא
מעשה וועסטו צו אים מער קיין בריוולעך נישט שרייבן, קיין סודות
נישט פארטרויען, און מיך וועסטו אויפהערן עסן, למאי איך קען זיך מיט
אדעסער שארלאטאנעס, מיט קעשעניעווער שלימזלען, מיט לאדזער
פאצעטלעך און נאך אזעלכע זאכן. ווארעם דיין בעל־סוד, חיים סארא־קער, איז, אויב דו ווילסט וויסן, טויזנט מאל ערגער פון זיין שוואגער
מאריאמטשיק, כאטש ער איז א שארלאטאן און האט זיך מיר צוגעגעסן מיט זיינע בריוולעך אזוי ווייט, אז איך האב אים געמוזט בעטן, ער
זאל זיך נישט דערוועגן מער מיר שרייבן אזעלכע בריוולעך, ווארעם איך
וועל זיי אריבערשיקן צו זיין חנצען. איך שיק זיי דא דיר אינאיינעם
מיט חיים סאראקערס בריוולעך כדי זאלסט זען, אז דער רוח האט זיי
ביידע נישט גענומען, אז דו באדארפסט נישט האבן דא קיין אפיטרופסים, קיין שפיאנען און קיין שיצערס. איך קאן מיט גאטס הילף מיין
שטעטל אליין באשטיין. למשל, נעם אט די צוויי שלימזלען, וואס זיינען געפארן מיט מיר פון בערלין און אפגעזעגנט זיך אין מאריענבאד
אפן באנהויף. דו מיינסט אפשר, אז איך האב מיך נישט באגעגנט מיט
זיי נאכדעם דא אין מאריענבאד? אזא מכה זיי. איצטער זיינען זיי שוין
נישטא. נאר די ערשטע צייט האבן זיי זיך מיר געפלאנטעט פאר די
אויגן. פארשטייט זיך, אז איך האב מיך אפגעקערט פון זיי, געמאכט
ווי איך האב זיי נישט דערקענט... מיינסטו דאך, אז זיי זיינען בדלות?
האב קיין יסורים נישט, זיי האבן זיך נישט ארומגעדרייט דא אליין. פאראן דא גענוג דאמען מיט גענוג ווייבלעך. ס׳איז פאראן א בראניע לוי־פערמאן מיט א לאהצי ברויכשטול, מיט א שערענציס מיט א פעקעליס,
און נאך אזעלכע צנועות, וואס קלייבן נישט איבער, אבי א יונגערמאן,
וואס טראגט א קאפעלוש, איז שוין בא זיי א קאוואליער. ובפרט אזעלכע
קאוואליערן, ווי אט די צוויי שלימזלען, פארשלעפטע קרענק, וואס מע
קריגט זיי נישט. איינער פון זיי, דער, וואס האט מיך א קוש געגעבן און
געכאפט פון מיר א פאטש, דערציילט אנעקדאטן, אז מע קאן שטארבן
אונטער זיינע הענט, און דער אנדערער זינגט לידלעך ― א כפרה אונדזער עליזעאום טעאטער! קאנסט פארשטיין, אז אפילו יאמאיטשיכע האט
זיך נישט געקאנט איינהאלטן און האט זיי געמאכט חנדלעך באם ברונען און האט זיי דארט באקענט געמאכט מיט אירע טעכטער. ערשט
שפעטער איז זי געוואר געווארן פונעם שדכן, אז די שלימזלען האבן
ווייבער, האט זי זיי געגעבן דעם וועג. אי, וועסטו פרעגן, פאר וואס
האבן זיי באלד נישט געזאגט, אז זיי זיינען באווייבטע? למאי מאריאמטשיק? און למאי דיין בעל־סוד חיים סאראקער? ער איז דאך שוין אוודאי א באווייבטער, און האט שוין גאר קינדער כמעט אזעלכע, ווי איך,
― ווי קומט דאס צו אים, ער זאל שרייבן אזעלכע ליבע צעטעלעך, און
צו וועמען? צו זיין גוטן פריינטס ווייב, וואס איז אים אנגעטרויט געווארן, ער זאל אף איר אכטונג געבן?!... גלייב מיר, שלמה, וואס איך האב
אויסגעוויינט נעכטיקן טאג, מעגן די טרערן פאלן אין ים אריין. אז איך
דערמאן מיך, צו וואס האב איך באדארפט נעמען א מאן א גביר?
וואלט דען נישט גלייכער געווען, איך זאל געווען נעמען מיין גלייכן? אי,
איך וואלט אצינד נישט געווען אפשר אין מאריענבאד? א שיינע ריינע
כפרה! בסך־הכל האט מיר דאס מאריענבאד, אויב דו ווילסט וויסן, ניט
געגעבן גארנישט. אדרבה, זינט איך בין דא, האב איך נאך פארלוירן
העכער צוויי פונט. איך האב געפרעגט דעם דאקטער, וואס טוט מען
דערצו, זאגט ער: „מער עסן, ווינציקער שפאצירן, און דער עיקר ― ניט
אפעסן זיך דאס הארץ, נישט האבן קיין יסורים״. א חכם א דאקטער!
דאס ווייס מען דאך אן אים. איך פרעג אים: אפשר וואלט פאר מיר
גלייכער געווען, איך זאל פארן קיין פראנצענסבאד? זאגט ער, אז ער
האט קעגן דעם גארנישט. וויבאלד אזוי, פאר וואס זאל איך מיך נישט
דורכפארן קיין פראנצענסבאד? מע זאגט, אז פראנצענסבאד איז פון דאנען א געלעכטער. פראנצענסבאד איז א באד פון סאמע פרויענצימער.
און עס קאסט דארט, זאגט מען, אלצדינג וואלוול, בזיל־הזול. בראניע
לויפערמאן קלייבט זיך שוין לאנג קיין פראנצענסבאד, און לאהצי ברויכשטול ― אויך אהין. און די שערענציס מיט דער פעקעליס וועלן,
מסתמא, אויך נאכשלעפן זיך. זיי טוען מיר נאך. וווהין איך גיי, גייען
זיי אויך, און וואס איך טו אן, געפעלט זיי. זייערע מאנען, די איטשע־מאיערס, זאלן זען, ווי זייערע ווייבלעך פירן זיך אויף דא אין מאריענבאד, וואלטן זיי זיך מחיה געווען. נאר איך וויל מיך נישט מישן אין
פרעמדע געשעפטן. איך האב מיינע אייגענע צרות מיט מיינע אייגענע
שלעק. איך זאל געווען וויסן, אז איך וועל האבן אזא קור אין מאריענבאד, וואלט איך אהער נישט געפארן פאר קיין געלט. איך וואלט נישט
צוגעהערט זיך צו מיין קרובה און וואלט בעסער געפארן קיין וויסבא־דען אדער קיין אסטענדע. דארט איז כאטש פאראן א ים און מע קאן
זיך באדן. און דא וואס? מע ווערט פארברענט פון די היצן און בארעדט פון נאלעווקער ווייבער, און איבער וועמען? איבער דיר מיט
דיינע „גוטע פריינט״, וואס דו ביסט אין זיי פארגלויבט, ווי אין א
  
רבין. נאכדעם ווי דו וועסט האבן דורכגעלייענט זיינע „ליבע צעטעלעך״ צו מיר, וועסטו, האפנטלעך, ארויסזען, ווער חיים סאראקער איז,
און וועסט אים אויפהערן שרייבן בריוולעך און האלטן אים פאר א בעל־סוד. און אז דו וועסט מיר וועלן שיקן געלט, איז דא א פאסט. און וואס
דו שרייבסט מיר וועגן מיינע פעטערס, זאל דיך גאט היטן זיי געבן
שטעלעס, ווארעם טאמער מאכט זיך נאכדעם עפעס נישט אזוי, וועסטו
האבן וואס מיר אויפצוווארפן, אז איך און מיין משפחה צעטראגן דיר די
ביינער. גיב זיי בעסער צושטייער אף דער הוצאה, לאזן זיי אוועקפארן
קיין אמעריקע, וועסטו וויסן, אז דו ביסט פטור געווארן איין מאל פאר
אלע מאל ― און אן עק. און איך בעט דיך, זאלסט מיר נישט שיקן מער
קיין אנווייזונגען צו דיינע „גוטע פריינט״ און „בעלי־סודות״. און,
למען־השם, גיב אכטונג אין שטוב און זאג שבע־רחלען, זי זאל זיך נישט
כאפן שטעלן אוגערקעס אפן ווינטער אצינד אין די היצן, ווען אוגערקעס זיינען מיט גאלד גלייך. און שרייב מיר, אויב ס׳איז אין ווארשע
אויך אזוי הייס, ווי דא, וואס מע קאן זיך אפילו נישט אנטאן ארויסצוגיין, ווי עס געהער צו זיין. איך זאל שוין דערלעבן אוועקצופארן פון
דאנען געזונטערהייט ערגעץ אין אן אנדער קורארט. דאס מאריענבאד
מיט די נאלעווקער קאוואליערן מיט זייערע ליבע צעטעלעך האבן זיך
מיר שוין אזוי צוגעגעסן, גאט זאל מיך נישט שטראפן פאר די רייד, אז
איך קאן שוין אף זיי נישט קוקן.
    
 פון מיר דיין פרוי  ב ע ל צ ע   ק ו ר ל ע נ ד ע ר.
  
28.
  
(חיים סאראקער פון מאריענבאד צו בעלצע קורלענדער אין מאריענבאד)
    
זייער געערטע מאדאם!
    
איך בין נישט גאטס סטראפטשע, איך זאל אכטונג געבן אף ,פרעמדע ווייבלעך און אויסזעצן יענעמס ,פעלערן. דאך קאן איך מיך נישט
איינהאלטן, נאך אייער נעכטיקן קאלטן אויפנעמען מיך, און מוז אייך
אויפקלערן, ווער דער פארשוין איז, מיט וועלכן איך האב אייך נעכטן
געטראפן. אפשר ווייסט איר נישט, ווער ער איז, עס איז מיר אפילו
זייער נישט אנגענעם צו באריידן אן אייגענעם ― ער איז מיינער א
שוואגער, נאר ווייל ער איז מיר א שוואגער, דעריבער קען איך אים
אזוי גוט. עס איז איינפאך א שאנדע מיט אים זיך צו באגעגענען, און
ווער שמועסט נאך שפאצירן אף דער גאס. א חוץ, וואס ער האט א מיאוסן נאמען נאך פון אדעס, איז ער דערצו נאך א ווילדער בארימער
און א מסוכענער סקאנדאליסט. איך שרייב אייך די דאזיקע ווערטער
נאר אום צו באהיטן אייער ערע און דעם כבוד פון אייער מאן, וואס איז
מיר נאענט, ווי מיין אייגענער כבוד. איך האב געטאן מיין חוב נאר
אויס פערזענלעכע סימפאטיע צו אייך. איר קומט פון בערלין, קערט איר
אוודאי דארפן געלט? איך און מיין קאסע זיינען תמיד אנגעברייט פאר
אייך.
    
 א פריינט פון אייער מאן ח. ס.
 29.
  
(מאירל מאריאמטשיק פון מאריענבאד צו בעלצע קורלענדער אין מאריענבאד)
    
מיין ליבע מאדאם קורלענדער!
    
איך זע, אז איר איזבעגאיעט מיך, דעריבער מוז איך מיך אב־ראשטשאיען צו אייך דורך דער פאסט. איך פארשטיי נישט, וואס
סטעסניאיעט איר זיך אזוי? אויב עס איז אייך נישט לאווקע צו
ווסטרעטשאיען זיך מיט מיר אינעם יידישן רעסטאראן, אדער אין קאפע „עגערלענדער״, קומט בעסער אין „קאפע פראנסע״, דארט, ווו איר
זייט געווען נא דניאך מיט אייער ראדסטוועניצע מאדאם טשאפניק. בעסער וואלט געווען, איר זאלט היינט קומען אהין אליין. איך האב אייך
צו סאאבשטשאיען א פיינע זאך פון מיין שוואגער חיים סאראקער...
קסטאטי, וואס פאר א סעקרעט האט ער דאס מיט אייך היינט גערעדט
באם ברונען? ניעאוזשעלי וועט איר דאפוסקאיען, אז אזא ראסטאוו־שטשיק, ווי מיין שוואגער, זאל נאך אייך אוכאזשעווען? פון וואס וועט
ער מיט אייך ריידן? פון דער „אקע״, וואס ער שפילט דא גאנצע טעג
  
און גאנצע נעכט? אדער פון די וועקסעלעך מיט די געשעפטלעך אף די
נאלעווקיס?... איך אזשידאיע אייך צווישן פיר און פינף.
    
 דא פריאטנאווא סווידאניא.
    
 מ. מ.
30.
  
(חיים סאראקער פון מאריענבאד צו בעלצע קורלענדער אין מאריענבאד )
    
געערטע מאדאם!
    
איך פארשטיי נישט, וואס האט איר געדארפט שיקן צו מיר א שליח?
אז איר באדארפט געלט, האט איר דאך געקאנט זאגן מיר אליין נעכטן
אין רעסטאראן. איך האב אייך געזאגט, נאך באלד ווי איר זייט אנגעקומען קיין מאריענבאד, אז מיין קאסע איז פאר אייך אפן שטענדיק און
צו יעדער צייט. נאר אויב ס׳איז אייך נישט איינגענעמען קומען צו מיר,
קאן איך קומען צו אייך. איך וועל פון אייערט וועגן מיין טרחה נישט
זשאלעווען, ערשטנס, צוליב אייער מאן, און צווייטנס, טאקע צוליב אייך
אליין... איך וואלט אייך געשיקט טאקע באלד דורך אייער שליח. איז,
ערשטנס, דארף איך זיין אין באנק וועקסלען רוסישע קערבלעך. און,
צווייטנס, ווילט זיך מיר אייך געבן אין האנט אריין, איך וויל אייך דינען מיט וואס נאר מעגלעך... וואס קומט מיר דערפאר?... פונקט עלף
א זייגער וועל איך זיין באם ברונען, און אז נישט, איז האלב צוועלף
אין „מיראמאנט״. בעסער וואלט געווען אין „מיראמאנט״. דארט
וואלטן מיר געקענט ריידן אונטער פיר אויגן. איך האב אייך איבערצוגעבן וועגן אייער מאן זייער אן אינטערעסאנטע זאך... און איך וויל
אייך פארלייגן אן אנדער סטאנציע, טאקע פון א יי ע ר  ט ו ב ה
וו ע ג ן... מיר געפעלט נישט אייער סטאנציע. איך זאל האבן די
ברכות, וואס אין מיין האטעל וועט אייך זיין בעסער און קאסטן ביליקער, און פריילעכער אויך. מיר זיינען דא א קאמפאניע פון אייגענע
מענטשן. מיר פארברענגען די צייט זייער געמיטלעך, און אז ס׳איז
  
נישטא וואס צו טאן, מאכן מיר א קערטל. צום מיינסטן, אן „אקע״.
אייער מאן האט דאס אויך נישט פיינט. נו, און איר?
    
אלזא, פון עלף ביז האלב צוועלף.
    
 מיט פריינטלעכן גרוס
    
 חיים ס.
  
31.
  
מאירל מאריאמטשיק פון מאריענבאד צו בעלצע קורלענדער אין מאריענבאד.)
    
קאק וואם נע סטידנא? איך בין אפגעזעסן צוויי שעה אין „קאפע
פראנסע״ און ארויסגעקוקט אף אייך, טאמער קומט איר. צום סוף ―
נאפראסנא! ווי איז מען דאס אזוי זשעסטאקע? איר האט פארגעסן, אז
נאך דער ווסטרעטשא, וואס איך האב אייך ווסטרעטשאיעט אפן וואקזאל,
האט איר מיר אליין געזאגט, אז איר ווייסט נישט, מיט וואס איר קאנט
מיר אטבלאגאדארען? איצט, אז איך בעט פון אייך אזא פוסטיאק, אטקא־זעוועט איר מיר! איך גיב אייך טשעסטנאיע סלאווא, אז איך וועל אייך
זען גיין מיט מיין שוואגער סאראקער, וועל איך זיך מאכן, אז איך זע
ניט. כאטש ס׳איז מיר זייער באלנע. ער איז דאך מיינער א בליזקי
ראדסטוועניק. נאר איר וואלט וויסן דאס, וואס איך ווייס ― וואלט
איר זיך מיט אים מער נישט ווסטרעטשאיעט און אפילו נישט געענטפערט אף זיין פאקלאן. איר מיינט, איך רייד אף אים מחמת
רעוונאסט? אווועראיו וואס, אז ניין. נאר איסקליוטשיטעלנא, ווייל
איך האב בא זיך אין האנט דאקאזאטעלסטוועס, אז ער האט אייך
אביזשאיעט און אקליעוועטאיעט, אייך און אייער מאן, ביז דער לעצטער סטעפעני... איך זאטיעוואיע נאך שבתדיקע וואך א פראגולקע קיין
עגער. דארט איז פאראן וואס צו זען. אויב איר וועט זיך פריסאיעדי־ניאען צו אונדזער אבשטשעסטווע, וועל איך אייך איבערגעבן די דא־קאזאטעלסטוועס, וואס איך זאג אייך. א פאקא, פארבלייב איך אייער
בעסטער פריינט.
    
 מ. ד. מ
  
32.
  
(חיים סאראקער פון מאריענבאד צו בעלצע קורלענדער אין מאריענבאד.)
    
אן אומגליק מיט די נאלעווקער ווייבלעך. אין דער היים זעט מען
זיי מער נישט אז שבת באטאג אין זאקסישן גארטן. און קומען זיי
אהער קיין אויסלאנד, ווייסן זיי אליין נישט, וווהין זיי זאלן זיך
ווארפן. איך זאג אייך נישט קיין מוסר און האלט אייך נישט פאר. עס
ווונדערט מיך נאר, פאר וואס, אז איך האב אייך געבעטן זיין אין
„מיראמאנט״, ― איך האב אייך געוואלט זאגן א נייטיקע זאך ―
זיינט איר נישט געקומען, און מיט דער קאמפאניע זשוליקעס קיין עגער
היינט איר יא געפארן. מסתמא איז אייך מיט זיי מער אנגענעם די צייט
צו פארברענגען ― זאל אייך גאט העלפן... אפשר באדארפט איר נאך
געלט? היינט פארנאכט האף איך אייך צו באגעגענען אף דער פראמענאדע.
    
 אייער בעסטער פריינט  ח יי ם  ס א ר א ק ע ר.
  
33.
  
(מאירל מאריאמטשיק פון מאריענבאד צו בעלצע קורלענדער אין מאריענבאד.)
    
טייערע בעלצע!
    
איזוויניטיע, וואס איך פאזוואליע מיר אזא פאמיליארנאסט, כאטיא
מיר זיינען נאך נישט אזוי בליזקע. בא מיר איז אזא פריוויטשקע:
דעם, וואס איך אווואזשאיע, מוז איך אנרופן באם נאמען, ובפרט אייך,
וואס איר האט מיך אזוי אטשאראוועט פון דער ערשטער ווסטרעטשע!!
זאגט מיר, דושינקע, ניעאוזשעלי איז דאס אמת, וואס אייער ראד־סטוועניצע טשאפניק האט מיר דערציילט אף אייך, אז איר בענטשט
בודטא־בי ליכט אלע פרייטיק אף דער נאכט? אף דער מאדאם שערענציס און אף דער מאדאם פעקעליס וואלט איך עס געגלויבט, ווארעם
זיי זיינען זייער נישט אבראזאוועט און טאקע גלופאוואטע אויך. כאטיא
  
איך ווייס א פאקט, און נישט איין פאקט, נאר עטלעכע פאקטן, אז די
שערענציס מיט דער פעקעליס זיינען אויך נישט אזוי רעליגיאזנע, ווי
זיי זיינען אין ווארשע אף די נאלעווקיס. דארט פאר די איטשע־מייערס
פאסט זיי בענטשן ליכט פרייטיק פאר נאכט. און דא וועל איך אייך ווייזן
א דאקאזאטעלסטווע, אז איך וועל זיך מיט זיי קאטאיען אום שבת אף
א לאדקע ― אנישט, זאל מיין נאמען נישט הייסן מארק דאווידאוויטש!
זאגט מיר, דושינקע, אטקראווענע: נאך די בריוו, וואס איך האב באוויזן,
האט איר אייך שוין אובעזשאיעט, ווער מיין שוואגער איז? עס איז
זייער פריסקארבנע, וואס איך מוז מיך פערעפיסעווען מיט אייך דורך
צעטעלעך, נאר וואס זאל מען טאן, אז מע לאזט אונדז נישט נאיעדיניע
אפילו אף איין סעקונדע! ווי געפעלט אייך מיין באסניע וואס איך האב
סאטשיניאיעט אף די יאמאיטשיכעס טעכטער? שרייבט מיר א פאר
ווערטער כאטש נא פאמיאט. ניעאוזשעלי האט איר מורא, אדער איר
דאוועריאיעט מיר נישט איצט אויך, פאסלע טאווא, וואס איך האב אייך
געגעבן אזעלכע דאקאזאטעלסטוועס?
    
 אייער מ א ר ק
  
34.
  
(חיים סאראקער פון מאריענבאד צו בעלצע קורלענדער אין מאריענבאד. )
    
איר פאדערט פון מיר דורכויס, אז איך זאל אייך זאגן דאס
ווארט, זאג איך עס אייך: עס איז מיר אנגענעם מיט אייך זיך צו באגעגענען א סך מער, ווי מיט אלע אונדזערע נאלעווקער ווייבלעך צוזאמען גענומען. זייט איר שוין צופרידן? צי איר ווילט, איך זאל אייך
נאך זאגן דאס, וואס איך האב אייך שוין כמעט ווי געזאגט און אפן
איבעריקן האט איר אייך אליין געשטויסן?... אצינד פארשטיי איך שוין,
וואס אייער מאן ציטערט אזוי איבער אייך. אז מע האט אזא שאץ, קאן
מען רויק נישט שלאפן... איר ווייסט, אז איך בין נישט קיין מענטש
פון קאמפלימענטן. נאר פון דעם אמת קאן מען נישט אוועקגיין. צו
אייער פנים ווען איר האט נאך א ביסל א ווייכער הארץ, נעמט איר דאך
איין די גאנצע וועלט... ווען זעען מיר אונדז? וויפל דארפט איר נאך
  
האבן געלט? איך וועל אייך אפווארטן אין יידישן רעסטאראן באם טישל,
ווו איך זיץ תמיד.
    
 אייער ח יי ם.
  
35.
  
(מאירל מאריאמטשיק פון מאריענבאד צו בעלצע קורלענדער אין מאריענבאד)
    
דושינקע! ליובעניו!
    
ספאסיבא, וואס איר האט אזוי ריעזקא אפגעהאקט די פליגלען מיין
שוואגער חיים. ער וועט שוין וויסן דאס אנדערע מאל, ווי אזוי צו
פרעסליעדעווען אייך. וואס זאגט איר אף דעם אומגליק? קארג אוכאזשא־רן בא אייך, האט דער רוח אנגעטראגן א דאנטיסט פון קעשעניעוו. איך
פארשטיי נישט, ווי אזוי מע פרעזיראיעט נישט אזא ניטשטאזשעסטווע!
מע פרעדלאגאיעט אים איינע פון די דריי יאמאיטשיכעס טעכטער ―
טודא יעמו אי דאראגא! וואס האט ער צו אוכאזשעווען נאך אונדזערע
ווארשעווער ווייבלעך? מע האט מיר פערעדאיעט, אז ער איז שטארק
וואזמוזשטשאן פון מיין באסניע וואס אלע טראגן זיך איצט מיט איר
ארום. ער גייט ארום איבער מאריענבאד און ראספראסטראניאעט
לאזשנע סלוכן, אז די באסניע איז נישט מיינע, און וויל מיך ארויסרופן
פונדעסטוועגן אף א דועל. אט א טשודאק! ממה־נפשך, איז זי נישט
מיינע, פריטשאם איז דא א דועל? וואאבשטשע, עס ווילט זיך מיר נישט
מאראיען, ווייטער וואלט איך אף אים אליין סאטשיניאיעט א באסניע
וואלט זי דאסטיגאיען פון דאנען ביז קעשעניעוו. בא מיר סאטשיניאען
א באסניע איז גרינגער, ווי אויסרויכערן א פאפיראס. אז איך בין געווען
נאך אין אדעס, פלעג איך סאטשיניאיען אלע טאג ניע מעניעיע פון צוויי
טוץ באסניעס. און נישט נאר באסניעס אליין, ― איך פלעג שרייבן פעליעטאנען, ראמאנען, קאמעדיעס. „קאמעדיע בראקא״ האט איר געזען
אמאל? איז דאס מיין סאטשיניעניע. פאראן בא יושקעוויטשן אויך א
„קאמעדיע בראנקא״, טויג זי אף טישטשע חלשות! וואאבשטשע, איך
וויל זיך פאר אייך נישט ריסעווען, נאר איר קאנט מיך נאך גאר ווינציק.
  
איך נאדעיע זיך אז איר וועט מיך אוזנאיען נענטער, וועט איר איזמעניא־יען אינגאנצן אייער ווזגליאד מיט אייערע אטנאשעניעס צו מיר.
    
 אייער מ א ר ק
  
36.
  
(שלמה קורלענדער פון די נאלעווקיס אין ווארשע צו זיין ווייב בעלצע קורלענדער
    
 אין מאריענבאד.)
    
לזוגתי היקרה מרת בעלצע שתחי׳.
    
איך האב דיין בריוו מקבל געווען און דאס שיינע פעקל מיט די
זיסע ליבע צעטעלעך פון ביידע שוואגערס האב איך דורכגעלייענט. מה
נאמר ומה נדבר ― וואס זאל איך דיר זאגן, בעלצע היקרה? ס׳איז עק
וועלט! וויבאלד, אז באווייבטע יידן, טאטעס פון קינדער, קאנען היינטיקע צייטן אין זינען האבן אזעלכע פוסטע זאכן, נאכלויפן נאך פרעמדע ווייבלעך, ― איז מען טאקע, ווי דו זאגסט, נישט זיכער מיטן לעבן.
גוואלד, וויי געשריען! ווער איז געווען דער ערשטער, וואס האט אויסגעטראכט אט דאס אויסלאנד? וואלט נישט גלייכער געווען, עס זאל
געווען איינגעזונקען ווערן, אזוי ווי קורח, אדער פארברענט ווערן, ווי
סדום, נאך איידער איך האב גאר געהערט דעם נאמען אויסלאנד אפילו?
איך זע ארויס, בעלצע היקרה, אז דאס מאריענבאד האט זיך אף מיר
גענומען נישט אף קאטאוועסן און וויל מאכן פון מיר א תל. איך זאל
נישט שטיין איצט אין רעכטן בויען, ― מע האלט שוין באם דעקן ―
וואלט איך נישט געקוקט אף קיין זאך, איך וואלט מפקיר געווען אלצדינג, לאז דאס גיין אין דער ערד אריין, און וואלט מיך דורכגעפארן צו
דיר קיין מאריענבאד, זען, וואס איז דארטן פאר אן אומגליק אף מיר,
וואס ווו ערגעץ א שלאק, ווו ערגעץ א צרה ― דיך אויסמיידן קאן עס
נישט. וואס איז עפעס געפאלן דער גורל אף דיר? פאר וואס טרעפן זיך
מיט מיר נישט אזעלכע נסים? פאר וואס שרייבט מען נישט צו מיר
אזעלכע חניפה בריוועלעך, ווי צו דיר? און פאר וואס האסטו אים באלד
נישט אפגעענטפערט אפן ארט, איך מיין טאקע אט דעם גראבן פעמפיק, חיים סאראקער? וואס האסטו באדארפט ווארטן ביז דער בעסא־ראביער הינער־פרעסער וועט מיר שרייבן נאכאמאל און נאכאמאל? און
וואס איז דאס גלאט פאר א השגה בא אייך דארטן געבן צו לייזן דער
פאסט, שרייבן בריוולעך, אז מע זיצט אין איין שטאט? ממה־נפשך,
זעסטו אים אין גאס, קאנסטו דאך אים אפשטעלן און א זאג טאן: „רב
חיים! אדער פאניע סאראקער! זאגט, וואס ווילט איר? איר לערנט זיך
שרייבן בריוולעך אף דער עלטער, אדער איר האט נישט וואס צו טאן?
איז דא אן עצה ― מע שלאגט זיך קאפ אן וואנט״... מאל דיר, בעלצע
היקרה, די דאזיקע חניפה בריוועלעך וועלן אים אויספאלן באקאם. כאטש
ער זאגט, אז די קורלענדער זיינען נישט דערזאלצן און כאטש דו
שרייבסט מיר, אז איך בין אויסגעוועבט, וועל איך דיר ווייזן, אז די
בעסאראביער פארמאגן נישט אין קאפ, וואס א קורלענדער האט אין
דער פיאטע. איך בין געפאלן אף אן אויבער־סברה און אפגעארבעט א
שטיקל מלאכה, זאג איך דיר, אז ס׳איז ווערט א דרייערל. די גאנצע נאלעווקיס מיט גאנץ ווארשע וועלן לעקן די פינגער! מילא, אט דעם שאל־טיק מאריאמטשיקס בריוולעך ― די האב איך גלייך אוועקגעטראגן צו
זיין חנצען ― לאז זי זיך קוויקן. האט זי געחלשט דריי מאל. מע האט
זי קוים אפגעמינטערט. אראפגעבראכט דעם דאקטער... און מיט חיים
סאראקערס בריוולעך האב איך אפגעטאן אזא מין שפיצל. אט וועסטו
הערן א שיינס: אזוי ווי אף זיינע בריוולעך צו דיר איז נישט דערמאנט נישט דיין נאמען, נישט מיין נאמען, און ארט איז אף זיי פאראן
גענוג, בין איך געגאנגען און האב אויסגעשטעלט די ערשטע צוויי בריוולעך אף די נעמען פון בראניע לויפערמאן און לאהצי ברויכשטול, און
די אנדערע צוויי אף דער שערענציס מיט דער פעקעליס, און איבערגעגעבן די בריוולעך צו זייערע מאנען, איטלעכן באזונדער זיינס און לאזן
זיי זיך קראצן. ווארעם ווו שטייט עס, אז נאר איך באדארף האבן
צרות? לאזן זיי אויך נישט שלאפן קיין נעכט, אזוי ווי איך. לאזן זיי
אויך אפקומען חבוט־הקבר, אזוי ווי איך, און פילן דעם טעם גיהנם,
וואס הייסט מאריענבאד... און פאר דעם סאראקער פעמפיק וועט דאס
זיין אפגעגעבן ברויט, עין תחת עין ― א פאטש פאר א פאטש, אדער,
ווי זאגט א גוי א שפריכווארט: כטא יאמע קאפאיע, טא סאם אופא־דאיע״... ווי געפעלט דאס דיר? איא, אן איינפאל? און דווקא א קור־לענדער!
    
אצינד, בעלצע היקרה, וועלן מיר אוועקלייגן די דאזיקע כלבים מיט
זייערע ליבע צעטעלעך און מיר וועלן א ביסל שמועסן פון דיר, פון דיין
קור און פון דיינע נייע באקאנטע אין מאריענבאד. טאמער איז ווינציק
חיים סאראקער מיט מאירל שארלאטאן, האט זיך פרילענטשיט צו דיר א
נייער שלימזל. איך מיין טאקע ווידער א מאל דעם קעשעניעווער דאנטיסט. גלייב מיר, איך פארשטיי גאנץ גוט, אז ס׳איז בלאטע שבבלאטע.
ער וועט דיר נישט אפבייסן, ווי דו זאגסט. ער וועט האבן פון דיר דאס
אייגענע, וואס חיים סאראקער און וואס מאירל שארלאטאן האבן פון
דיר געהאט. דאס הייסט, ער וועט דיר מסתמא אריינשרייבן א פאר
ליבע בריוולעך מיט חניפה צעטעלעך ― און דערמיט וועט זיך אויסלאזן. נאר וואס דען? איך פרעג דיך, צו וואס דארף איך דאס? צו וואס
נוצט עס מיך, אז גאנץ מאריענבאד און גאנץ ווארשע זאלן וויסן, אז
ס׳איז דא אין קעשעניעוו א דאנטיסט, וואס רייסט זיך מיט מאירל מא־ריאמטשיק פאר די נעז איבער שלמה קורלענדערס ווייבל? קיין סודות,
זאג איך דיר, איז נישטא. זאלסט וויסן איין מאל פאר אלע מאל, אז אלצדינג, וואס מע רעדט אין מאריענבאד, הערט מען אין ווארשע, און לאז
עמעצער געבן בא אייך אין מאריענבאד א ניס, וועט מען אים פון די
נאלעווקיס ענטפערן: „צו געזונט״. די וועלט זאגט א שפריכווארט:
„וואס דער מענטש זוכט ― דאס געפינט ער, און וואס פאר א גוט־שבת ― אזא גוט־יאר״... פארט מען אין אויסלאנד זיך קורירן, דארף
מען אין זינען האבן די קור. דיר געפעלט נישט, זאגסטו, מאריענבאד
און ווילסט משנה מקום זיין? ― הערסטו, מיר איז דאס מאריענבאד פון
אנהייב אן נישט געפעלן, און איך וואלט זייער צופרידן געווען, ווען דו
פארסט אריבער אף אן אנדער קור־ארט. נאר וואס דען? איך פארשטיי
דיך נישט, בעלציע היקרה. דו אליין שרייבסט מיר, אז פון מאריענבאד
קיין פראנצענסבאד איז א שפרונג, נעמט מען און מע שפרינגט אריבער. צו וואס באדארף מען קלאגן און וויינען? איך שיק דיר דא געלט
און איך בעט דיך: טו מיר נישט אן קיין בזיונות, און פאר אריבער
באלד קיין פראנצענסבאד, נאר אן באגלייטערס, אן שטיגוטערעס און
אן אונטערפירערס... איך וועל דיר געבן אן עצה, וואס דו זאלסט טאן:
הייב דיך אויף גאנץ פרי, ווען גאט אליין שלאפט נאך, זעץ דיך אויף
און פאר אריבער, און נעם דיך צו דער קור צוריק פונעם אלף־בית. און
פארגעס, אז ס׳איז פאראן א מאריענבאד אף דער וועלט מיט קאוואליערן, אדעסיטן, דאנטיסטן און נאך אזעלכע שארלאטאנעס. טו מיר
צוליב כאטש איין מאל, וועסטו אליין זען, אז איך בין דיר מער גוטער
פריינט פון זיי אלע. איך זאג עס דיר נישט, חלילה, ווייל איך טראכט־איבער אף דיר, אדער ווייל איך האב עס צו זיי, ווארעם וואס האבן
זיי מיר ,געטאן און וואס ארט עס מיך, אז זיי דרייען זיך דארט ארום
דיר? לאזן זיי זיך דרייען ארום דעם מלאך־המות. נישט מער, איך וויל
דיך פארהיטן פון יידישע מיילער. איך וויל נישט, אז יאמאיטשיכע זאל
האבן וואס צו ריידן, און מאירל שארלאטאן זאל האבן וואס צו פאטשקען מיט דער פען, און אפילו אזא בעסאראביער מאמעליגע, ווי חיים
סאראקער, זאל זיך נישט דערוועגן מער שרייבן ליבע צעטעלעך צו פרעמדע ווייבער... אף אים וואלט איך מיך געריכט גיכער א פגירה, איידער
אזא זאך. היינט גיי טרעף, ווער ס׳איז א גוטער פריינט און ווער ס׳איז
א שונא. בערל טשאפניק איז דאך עפעס גאר א גאלד אקעגן אים. און
איך בין געווען אזא שוטה און בין געגאנגען און האב זיך אים פארטרויט און אנגערעדט אף טשאפניקן, וואס אין דער קארט, איז ער ניט
פויל געווען אף דער פען און האט, אפנים, אלצדינג באוויזן דער טשאפ־ניטשקע ― איצט איז אף מיר א פייער, זאל גאט היטן! בערל טשאפניק
איז געקומען צו מיר צו לויפן מיט א צעיושעטן קאפ און האט אויסגע־מאנטאטשעט בא מיר א גמילות־חסד אף צו פארפאלן. מאל דיר, דער
סאראקער חזיר האט זיך פון מיר אויך נישט גענארט. איך האב אים
אריינגעהאקט א בריוו די טעג און אנגעריבן א מארדע, אז ער וועט
שוין פארזאגן קינדס־קינדער! און האב קיין מורא נישט ― וועגן זיינע
בריוולעך צו דיר האב איך אים אפילו נישט מזכיר געווען. און איך
בעט דיר, בעלצע היקרה, זאלסט מיר שרייבן, וויפל האסטו אנגענומען
בא אים דורך דער צייט אף מיין חשבון, און צי האסטו אים געחתמעט
קוויטלעך, צי ער האט דיר געגעבן נאר אזוי, אפן ווארט? עס וואלט געווען א מצווה גדולה אנצולערנען אזא כלב שבכלבים, ער זאל נישט בילן.
און פאלג מיך, בעלצע היקרה, פאר אוועק פון דעם פארשאלטענעם מאריענבאד, פארשאלטן זאל דאס ווערן. נאר פאר נישט מיט קיינעם, פאר
  
אליין, און שרייב מיר, וויפל רעכנסטו נאך צו פארברענגען אין אויסלאנד און ווען רעכנסטו צו קומען, אם ירצה השם, אהיים געזונטערהייט?
און וווהין רעכנסטו צו פארן? ― דו שרייבסט מיר, אז קיין פראנצענס־באד, און וועדליק איך האב געהערט (נישטא קיין פארבארגענע זאך
אף דער וועלט), קלייבסטו דיך גאר קיין אסטענדע! שרייב מיר, ווו ליגט
עס ערגעץ, דאס אסטענדע? און שרייב מיר, מיט וועמען פארסטו קיין
אסטענדע? אוודאי מיט א באקאנטער מאדאם? און זיי מיר געזונט,
און גאט זאל מיר העלפן, איך זאל שוין דערלעבן דיך זען געזונטערהייט צוריק פון דער קור, בין איך מנדר דיינע ביידע פעטערס צושטייער
אף הוצאות, זיי זאלן אריבערפארן אין אמעריקע, ווארעם עס איז ניט
אויסצושטיין פון זיי, מע רייסט פון אלע זייטן. די היצן זיינען גרויס,
און דער יקרות איז נאך גרעסער, און קבצנים זיינען דא אזוי פיל, אז
ס׳איז גארנישט אויסצובאהאלטן זיך פון זיי... שרייב מיר באלד א קבלה
אפן געלט און, למען־השם, ווינציקער געשפאצירט און מער געקורירט,
ווארעם דיין געזונט ― דאס איז בא מיר דער עיקר.
    
 בעלך  ש ל מ ה  ק ו ר ל ע נ ד ע ר.
  
37.
  
(הערש לויפערמאן פון די נאלעווקיס אין ווארשע צו חיים סאראקער
    
 אין מאריענבאד.)
    
להנגיד המפורסם מוהר״ר נ״י.
    
עס וועט אייך אוודאי זאן א חידוש נפלא, ווי קים עך פליצום
צינאך מיט א בריעף, אז אינז האבען מיר קיין מאל נישט געהאט קיין שום
געשעפטן צווישען זעך, און אויב איר ווילט, זענען מיר אפילו גארניט
אזוי נאענט בעקענט, אויסערדעם וואס אינז דאוונען מיר ימים נוראים
אין איין שטיבל. נאר אויב ס׳איז אך א ווינדער, איז מיר א סך מער
ווינדערליך, ווי קימט א איד, א בעל־הבית, א סאלידער סוחר און א
טאטע פין קינדער, זעך דערלויבן אזוי צי האנדלען מיט יענעמס וואב,
איר שראבן ליבע צעטעלעך גאר און אפירלעגן געלט? ווער דארף אך
מיט אייער געלט? נישט שוין־זשע ווייסט איר נישט, אז ערשטנס בין
 עך אפשר אזוי ראך אין מזומן געלט, ווי איר? און אויב איר ווילט,
 בין עך, האט קיין פאראיבל נישט, אפשר נאך ראכער פין אך. ווארעם
אז אינז זאלן מיר זעך וועלן גיט אויסרעכענען, ליגט איר צעשטעקט
 מיט אייער פארמעגן בא לאטען און ווער ווייסט, וואס קאן זאן אין א
 יאר ארים, חלילה, בא א קריזיס? עך בין מיט גאטס הילף א מזומנער
עושר, ווארום די גאנצע וועלט ווייסט, אז עך האב גאט זיי דאנק אויס־גענימען אין דער ווארשעווער לאטעריע מזומנע קערבלעך, אין עך קאן
מיר, ברוך־השם, דערלויבן אויסהאלטן מאן וואב נישט נאר אין מאריענבאד, נאר אפילו אין פאריז. אין צווייטנס, איז מאן וואב, חלילה,
נישט גלאך צי אנדערע וואבער, ווי, למשל, די מאדאם טשאפניק, אדער
ווי קורלענדערס וואבעלע, וואס אייער שוואגער, דער אדעסער פאצעטל
מאריאמטשיק, מאכט דארטן מיט איר, ווי עס לאזט זיך הערן, שיינע
משא־ומתנס... איר דערלויבט אך צי שראבן צי מאן וואב, האט מיר
קיין פאראיבל נישט, אזעלכע נארישקייטן אין אזעלכע נידערטרעכטיקע
אנציהערענישן, וואס א לאטישן מענטשן וועט עס קיינמאל גאר אויף די
געדאנקען נישט קימען. דערביי זענט איר זעך פאר איר מודה, אז איר
זענט נישט גאטס סטראפטשע, אין דאך האלט איר זי פיר, למאי זי באגעגנט זיך מיט אזעלכע נישט ווירדיגע פארשוינדלעך, ווי אייער שווא־גערל. אין נאך דעם אלעם פערגינט איר אך צי זאגען מאן וואב, אז איר
אין אייער קאסע זענט אנגעברייט!... דאס איז שוין פון אייער זאט, האט
מיר קיין פאראיבל נישט, אזא שוויינעריי, וואס דא אפן ארט קריגט מען
פאר אזא זאך געבראכן די ביינער... אין איר האט נאך אזעלכע פער־שטאכענע אויגן בערימען זעך פאר מאן וואב, אז מיר זענען מיט אך
נאהינטע שמעלקעס אין איר האט א העזה זעך אינטערצישראבן „אייער
מאנס פראנד״. כ׳בייט אך, זאלט איר מיר געזינד זאן, פון ווען אן זענט
איר עס מאנער א פראנד געווארן? ווי זענט איר געווען אין יענע צאטען,
ווען עך בין, נישט פאר איצט געדאכט, געלעגן אין דער ערד און געבאקן בייגעל? מיר שאנט, אז עך האב געהאט א זכיה, אז איר האט מיר
געענטפערט אויף מאן גיט־שבת מיט מאן גיט יום־טוב. און עך בייט אך,
ווער בעדארף עס אזוי נויטיג אייער גוט־פראנדשאפט? קיין קרעדיט האב
עך בא אך קיין מאל נישט געהאט אין נישט געזיכט, אין איצט, מיט
  
דער הילף פון קודשא־בריך־הוא, דארף עך אייער קרעדיט אוודאי נישט.
ווייסט איר, וואס עך וועל אך זאגן? אזעלכע בריוולעך, ווי איר
שראבט, זענען, האט מיר קאן פאראיבל נישט, אנגעמאסטן נאר פאר
אזעלכע פאנע בריהס, ווי די מאדאם טשאפניק אין נאך אזעלכע הפקר־וואבלאך, אבער נישט פאר אנשטענדיגע פרויען פין אנשטענדיגע לאט.
    
דאס איז אלעס, וואס עך האב געפינען פאר נויטיג אך צי זאגען
אויף דער הייסער שעה. דאס איבעריגע וועל עך אך אויסלומרען, אם־ירצה־השם, אז איר וועט קימען געזינטערהייט אהיים אין אינדז וועלן
מיר זעך זען פנים אל פנים. דערוואל זאטס מיר אין האטס מיר.
    
 ממני  צ ב י  ה י ר ש  ל ו י פ ע ר מ א ן.
  
38.
  
הירש לויפערמאן פון די נאלעווקיס אין ווארשע צו זיין ווייב בראניע לויפערמאן
    
 אין מאריענבאד.)
    
בראנישע!
    
וואס איז די מעשה, וואס די שראבסט מיר די גאנצע צאט, עך זאל
דיר שיקן געלד און געלד, און אז דו האסט דארט אין מאריענבאד
בעקימען, קיין בייז אויג, אזא קרעדיט ― פין דעם שראבסט די מיר
גארנישט. א גליק, וואס עך האב בעקימען זאן בריוועלע צי דיר, אנישט
וואלט עך גארנישט געוויסט, ווי אזוי די פארברענגסט דארט די צאט,
אין וואס פאר א גיטע פראנד די האסט דארט געפינען, וואס זיי אליין
אין זייער קאסע זענען אנגעברייט פאר דיר! מילא, אז ער איז דיר א
גיטער פראנד ― דאס זעט מען פין זאן בריוועלע צי דיר. אבער פין
ווען אן בין עך געווארן זאנער א גיטער פראנד, וואס ער וויל פערהיטען
מאן כבוד? פאר וואס האב עך נישט געהערט פין זאן גיטפראנדשאפט
דעמאלט, ווען עך בין, נישט פאר איצט געזאגט, אויסגעריסן געווארן אין
ארימגעלאפן איבער ווארשא מיט איין ארויסגעשטעלטער צינג זיכען א
דראערל? איצט זענען זיי שוין אלע געווארן מאנע גיטע פראנד. פין
בערעל טשאפניק שמועסט מען נישט. דער איז באלד נאכן געווינס
געקימן צי לויפן מיט א גדולה אין אויפגעדעקט מיר א סוד, אז ער
האט מעך תמיד געהאלטן פאר א פעיקן מענטשן, אין אויסגעלאזט
האט זעך עס מיט א גמילות־חסדל. נאר אפילו אזא איד, ווי רב וועלוול
יאמאיקער מיטן שיינעם בארד, טראגט מיר האנט דעם „גיט־מארגן״
אקעגן. עך בין מיט א מאל אויסגעוואקסן, געווארן א גאנצער יש, א
העלד אין מיטן דרינען; דאכט זעך, דער אייגענער הערש לויפערמאן
וואס ,פריער, אין דאך נישט דער. אפילו די צאטינגען האבן געהאט צי
טין די ערשטע צאט מיטן נייעם גביר פין די נאלעווקיס. נאר לאמיר
דאס אוועקלייגן אויף א זאט. זאג מיר, בראנישע, ווי דערלאזט די עס
גאר, מע זאל צי דיר שראבען אזעלכע בריוועלעך? למאי האסט די אליין
נישט אפגעשיקט צי מיר זאן בריוועלע? אין וואס האסט די אים אפגעענטפערט אויף זאן בריוועלע? אין שראב מיר, אויב ס׳איז אמת,
אז די קענסט זיך דארטן מיט זאן שוואגער דעם שארלאטאן? אין אויב
ס׳איז אמת, אז די גייסט מיט אים שפאצירן אויף דער גאס? אין ווי
קימט עס, וואס פאדליג ער שראבט, האסט די אים געגעבן א קאלטן
אויפנאם, לסוף לייגט ער דיר פאר, אזוי ווי די פארסט פין בערלין,
קערסט די דארפן געלט, על־כן, שרייבט ער דיר, אז ער אין זאן קאסע
זענען תמיד אנגעברייט פאר דיר!? אזא חוצפה איז נאך נישט געהערט
 געווארן אין דער וועלט. אויסערדעם, וואס עך שראב צי אים אליין א
רעכט בריוול, וואס עס וועט אים פינסטער ווערן אין די אויגן, וועל עך
 נאך זאן מיט זאן בריוועלע צי דיר בא זאן וואב ― לאז זי זען אין
 לאז זי אויך וויסן, ווי אזוי איר מאן האלט די „קור״ אין מאריענבאד!
    
עך בייט דעך, בראנישע, זאלסט מיר באלד שראבען וועגן אים וואס
 אין ווען, ווארים עך וועל אזא זאך נישט פארשוואגען! אין פין דאן גע־
 זינד זאלסט די מיר שראבען אין פין אלסדינג זאלסט די מיר שראבען.
    
פון מיר דאן געטרייער מאן  ה ע ר ש   ל ו י פ ע ר מ א ן.
  
39.
  
(קלמן ברויכשטול פון די נאלעווקיס אין ווארשע צו חיים סאראקער
    
 אין מאריענבאד.)
    
לכבוד הגביר המפורסם מוהר״ר חיים סאראקער נ״י.
    
דער צוועק פון דיזן בריוו איז אנצופרעגן זיך בא אייך, איר זאלט
זיין אזוי גוט מיר ענטפערן גאנץ אויפריכטיק און קלאר, נישט געדרייט זיך און אן קונצן: וואס פאר געשעפטן האט איר דאס מיט מיין
פרוי, וואס איר שרייבט צו איר שלום־לאהובי בריוולעך? איר רופט זי
ארויס צום ברונען און אין „מיראמאנט״ אריין צו שמועסן מיט איר
א ו נ ט ע ר  פ י ר  א ו י ג ן?! איר לייגט איר פאר געלט,
און איר פאדערט פון איר, זי זאל אריבערפארן צו אייך אין אייער
האטעל פ ו ן  א י ר  ט ו ב ה  וו ע ג ן?!... און דער עיקר,
וואס פאר א סודות האט איר עס צו דערציילן אף מיר???!... איז
אייער בריוועלע צו מיין פרוי ווינקט איר אן, אז איך האב נישט
פיינט קיין קערטל און אז איך שפיל אין „אקע״. אויב דאס איז אייער
סוד, וואס איר האט אויסצוזעצן אף מיר, האט איר נישט געטראפן די
סטאנציע. גאנץ ווארשע ווייס, ,אז איך אין „אקע״ שפיל נישט. איך שפיל
א מאל א באנטשאק אדער אן אנדער שפיל, און לעב נישט פון קיין
קארטן. איך בין נישט בערל טשאפניק, איך האב אנדערע געשעפטן.
אלזא, וואס קאנט איר אף מיר דערציילן פאר מיין פרוי? און וואס פאר
א אינטערעס קאנט איר האבן דערביי? א מאן, וואס שרייבט אזעלכע
בריוועלעך צו א פרעמדער פרוי, מוז האבן וויכטיקע אורזאכן און אן
ערנסטן צוועק. אז איר זיינט איצט נישט שוה בשוה מיט אייער פרוי
― דאס ווייס איך שוין לאנג, מע רעדט בא אונדז אף די נאלעווקיס
דערפון גאנץ געשמאק. וועלוול יאמאיקער האט מיר דערציילט אף אייך
גאנץ שיינע זאכן, אף אייך און אף אייער שוואגער מאריאמטשיק. מע
שמועסט, אז איר ביידע האלט בא גטן זיך מיט אייערע ווייבער. אויב
אזוי, ווינטש איך אייך, ס׳זאל זיין אין א גוטער שעה. איצט בלייבט
איבער נאר איין זאך: וואס האט איר קיין צייט נישט געהאט שוין אזוי
גיך זיך באווארענען מיט א צווייטער פרוי, ווערנד יענע האט נאך א
מאן ביז הונדערט צוואנציק יאר? אדער אפשר ווייסט איר פון דעם
סוד, אז עס האט בא אונדז אויך געהאלטן אמאל אף א גט? איז,
ערשטנס, געהער זיך עס אן נאר מיט מיר און מיט מיין פרוי, און
צווייטנס, האט איר באדארפט ווייניקסטנס אנפרעגן זיך בא מיר דורך
א בריוו, נישט גיין מיט אזעלכע וועגן, ווי איר גייט... אגב, אז עס האלט
שוין דערביי, באדארף איך אייך זאגן:גאנץ אויפריכטיק, אז אויב איך
וועל מיך אנטשליסן צו שיידן זיך מיט מיין פרוי, וועל איך עס אנדערש נישט טאן, נאר מיט א תנאי, וואס באשטייט אין צוויי פונקטן:
1) איך וועל איר די קינדער נישט אוועקגעבן פאר כל הון דעלמא. 2)
די קינדער מוזן מיר זיין באווארנט מיט א געוויסער סומע אף זייער
נאמען, אריינגעטראגן אין גאסודארסטווענע באנק. איר זייט א ייד א
סוחר און א בר־דעת, און איר האט, א פנים, דאס זעלבע פעקל, וואס איך
― א ווייב א צרה, ― באדארפט איר אבער פארשטיין, אז צווישן אייך
און מיר איז א גרויסער אונטערשייד. איר זייט א ייד א קאפיטאליסט,
און אייערע קינדער זיינען געזיכערט, און איך בין נישט איר. איך גיב
אייך מיין ערן־ווארט, אז איך וועל דאס צווייטע מאל נישט הייראטן.
איין מאל אפגעבריט זיך ― גענוג.
    
אלזא, ידידי, אויב איר האט אן ערנסטן קוק, זאלט איר מיר תיכף
ומיד ענטפערן, וואס און ווען און ווי אזוי. און אויב עס איז בא אייך
מער נישט ווי אזא מין ספארט, ווי בא אייער שוואגער דעם שארלאטאן, וואס וועדליק מע שרייבט אונדז פון מאריענבאד, האלט ער אין
איין נאכלויפן נאך פרעמדע ווייבלעך און שרייבן זיי ליבע בריוולעך,
פארשטיי איך נישט, ווי דערלויבט זיך עס אזא זאך א ייד א סוחר, א
טאטע פון קינדער, ער מעג זיך זיין אפילו א גביר און אפילו א מיליאנער? זעלבסטפארשטענדלעך, אז איך וועל אזא זאך נישט פארשווייגן, און עס קאן ארויס דערפון א גרויסער סקאנדאל. איך דערווארט
פון אייך יעדן פאלס אן ענטפער, אבער קלאר און דייטלעך, אן המצאות
און אייבערקעפלעך... איך האב נאר וואס אוועקגעשריבן א בריוול אויך
צו מיין פרוי קיין מאריענבאד, זי זאל מיר שרייבן, אויב ס׳איז אמת,
אז זי האט געשיקט צו אייך א שליח נאך געלט? און פארוואס האט
זי זיך נישט אנגעפרעגט פריער בא מיר? און וואס איז דאס פאר א
מיראמאנט, וואס איר רופט זי אהין ארויס? און וואס פאר א סודות
  
יידישע שרייבער 213
האט איר אנטדעקט אף מיר? און ערשט דעמאלט, ווען איך וועל האבן
באקומען איר ענטפער, וועל איך וויסן, וואס איך האב צו טאן. דערווייל זעט מיר אויס דער גאנצער חלום א רעטעניש.
    
איך פארהאף, אז אויב איר האט אין זיך כאטש א ברעקל אנשטענדיקייט, באדארפט איר באלד און שוין געבן א קלארע תשובה
אף דעם אלעם און זאגן מיר דייטלעך און אויסדריקלעך, וואס האט
איר געמיינט מיט אייער פארשטעלטן בריוו צו מיין פרוי? וואס איז
אייער כוונה און אייער מיין? און דער עיקר, וואס פאר א סודות האט
איר אויסצוזעצן אף מיר, אף אייער אומבאקאנטן
    
  ק ל מ ן  ב ר ו י כ ש ט ו ל.
  
40.
  
(קלמן ברויכשטול פון די נאלעווקיס אין ווארשע צו זיין ווייב לאה ברויכשטול
    
 אין מאריענבאד.)
    
צו מיין ליבער פרוי לאהצע לעב וואל!
    
עס איז נישט גלייך, לאהצע, וואס איך האב באדארפט געוואר ווערן
פון אזא וויכטיקער זאך און פון אזא ערנסטן שריט דורך דער דריטער
האנט. מיר שיינט, ס׳וואלט געווען פיל געזינטער פאר אונדז ביידן, ווען
איך דערפאר עס דירעקט פון דיר. איך האב אפילו באמערקט שוין לאנג,
אז דו האסט עפעס אף דער נשמה, נאר דו פארבארגסט עס פון מיר
אזוי ווייט ווי מעגלעך. דיין פלוצעמדיק אפרייזן קיין אויסלאנד, דיין
אויסוויילן מאריענבאד ― וואס עפעס גראד מאריענבאד? פאר וואס
נישט אן אנדער באד? ― און דיינע זעלטענע און קורצע בריוולעך צו
מיר די לעצטע צייט ― דאס אלץ האט באדארפט זיין אויפפאלנד אין
מיינע אויגן. נאר ווי זאגט דאס שפריכווארט: „דער מאן ווערט געוואר
אלע מאל צום לעצטן״... איך וואלט דאס קיינמאל אף דיר נישט געגלויבט, ― און גלייב אויך איצט נישט ― אז דו זאלסט אזוי נידעריק
פאלן און דערלויבן זיך צו שיקן לייען געלט אן מיין וויסן בא אזא מאן,
וואס גראבט זיך אונטער מיר און זוכט אף מיר בלבולים, אום צו דערגרייכן זיינע נידעריקע צוועקן. לאז שוין זיין אפילו, ווי דו האסט מיר
נישט איין מאל געזאגט, אז איך האב דיר פארפינצטערט דיין וועלט
(אבוואל ס׳איז נישט אזוי די מעשה: מיין וועלט איז פארפינצטערט געווארן דורך דיר), נאר יעדן פאלס וואלט געווען א סך ערלעכער פון דיר,
ווען דו זאלסט מיר שרייבן: „אזוי און אזוי, קלמן־לעב, איך וויל זיין
פריי, ווייל ס׳איז מיר נמאס געווארן צו לעבן אין שטענדיקן געלט־מאנגל און דאס גלייכן״... וואלט ,איך דיר אפגעענטפערט דאס זעלבע, וואס
איך האב דיר געזאגט שוין לאנג, נאך בא אונדזער ערשטן צעפארן
זיך, ― געדענקסטו? ― אז ס׳איז פאראן א רוסיש ווארט: „נאסילו מיל
ניע בודעש״... אויך איצט זאג איך דיר, לאהצע, ווי אן אמתער גוטער
פריינט און ווי א פאטער צו זיינע קינדער, אז אלע וועגן זיינען פאר דיר
אפן. איך וועל דיר געבן פולע פרייהייט, נאר מיט איין תנאי: אזוי ווי
דו ווייסט, ווי טייער עס זיינען בא מיר די קינדער, אז איך וועל זיך
מיט זיי נישט שיידן פאר קיין געלט אין דער וועלט, און אזוי ווי ער איז
א ייד אן עושר, חוץ זיין שאדן אף מיר געזאגט געווארן כאטש האלב,
על־כן זאל ער באווארענען פריער דיך, דערנאך אונדזערע קינדער. פון
זיך רייד איך נישט. מיך וועט גאט אויספירן אן אים. דו ווייסט, אז קיין
גרויסער איבערקלייבער בין איך קיינמאל נישט געווען, און איצט
אוודאי נישט. אבי איך זאל וויסן, אז דיר וועט זיין גוט, און אז אונדזערע קינדער וועלן, חלילה, נישט דארפן אנקומען צו א שטיפטאטן. דאס
איז אלץ, וואס איך האב דיר צו זאגן. אן אנדער מאן אף מיין ארט
וואלט דיר געמאכט אן אוואנטורע מיט א סקאנדאל. איך בין נישט
קיין מענטש פון קיין אוואנטורעס און פון קיין סקאנדאלן. דעריבער
שרייב איך דיר געלאסן און אויפריכטיק. און אויך צו אים האב איך
היינט אוועקגעשריבן א בריוו, און איך פארלאז מיך אף זיין אנשטענדי־קייט, אז ער וועט מיר געבן א קלארע תשובה, און די זאך וועט רעגולירט ווערן אפן אנשטענדיקן ארט, און עס וועט נישט קומען, חלילה, צו
לייטיש געלעכטער און צו סקאנדאלן, ווי עס ווינטשט דיר
    
דיין באמת געטרייער מאן, וואס איז יעדן פאלס דיין בעסטער פריינט,
    
  ק ל מ ן  ב ר ו י כ ש ט ו ל.
  
41.
  
איטשע מאיר שערענצעס און איטשע מאיר פעקעליס פון די נאלעווקיס אין ווארשע
    
 צו חיים סאראקער אין מאריענבאד
    
 (איבערגעזעצט פון העבריש)
    
פריד צום פיל געלערנטן געהויבענעם און געאכפערטן הער, דעם געלערנטן און אויפגעקלערטן רב חיים סאראקער ― פריד אן אן עק.
    
נאכדעם, ווי מיר באגריסן דעם געערטן הער, ווי דער מנהג איז,
טוען מיר זיך נעמען צום אלעם ערשטן דערלויבונג צו ווינטשן אים א
גיכע היילונג און א רפואה שלמה, הן אין זיין קערפער והן אין זיין געלט,
און דער אלמעכטיקער זאל אים ברענגען אין פרידן אהיים צו דער רוונג
און צו דער ערבשאפט אין גיכע צייטן, און ער זאל נישט וויסן מער פון
קיין שום קרענק און פון קיין שום שמערצן מיטן כלל ישראל פון היינט
און ביז אייביק ― אמן.
    
אצינד טוען מיר מאכן פאלן אונדזער געבעט פאר די הויכקייט פון
אונדזער הער, ער זאל אראפנויגן זיין אויער און צוהערן צו אונדזער
קול, צום קול פונעם בלוט פון דיין ברודער, וואס טוט שרייען פון א
ווייט לאנד אף דעם אומרעכט, וואס ווערט אונדז געטאן אן א שום
עוולה אין אונדזערע הענט. מיר האבן געזאגט, לאמיר דערציילן כאטש
א טויזנט־חלק פון אונדזערע יסורים און הארצווייטיק ― איז אבער
מיד יעדע צונג צו ריידן, יעדע פעדער צו שרייבן, און ס׳איז קורץ די
דעק אף צו פארשפרייטן. און נאר אין קורצע ווערטער וועלן מיר זיך
פרווון געבן א ווידער־קול פון אונדזער אויסגעשריי, וואס רייסט זיך
ארויס מיט א גוואלד פון די ווענט פון אונדזער הארץ. הערט אונדז אויס,
וועט אייך אויסהערן גאט.
    
מיר, די אונטערגעשריבענע אף דעם דאזיקן בריוו, זיינען ווארשעווער יונגע־לייט, וואס זיינען נישט לאנג אראפ פונעם טיש פון זייער
פאטער און האבן געשיקט אין האנדל זייערע הענט, און גאט האט געבענטשט דאס טועכץ, וואס זיי האבן געטאן, און זייער ארבעט האט געמאכט וואקסן פירות, און זייער נאמען האט זיך געשטארקט אף דער
וועלט, און ווי דער מנהג איז פון אונדזערע ברידער, די קינדער פון
ישראל: ווי באלד נאר די זון פון הצלחה טוט א לייכט צו זיי מיט איר
פנים, אזוי הייבן זיי אן צו פארשווענדן דאס, וואס זיי האבן אנגעזאמלט מיט די מידקייט פון זייערע הענט, און געלט איז ווי גארנישט
בא זיי אין די אויגן, און מער פון אלץ ברענגען זיי זיך אויס אף די
ווייבער פון זייער יוגנט, און זייערע ווייבער הייבן אן פילן מיט א מאל
אלערליי ווייטיקן אין זייערע אלע איברים און זיי הייבן אן פארשטיין
צו די אפגעטער פון דער מעדיצין, וועלכע צעשיקן די דאזיקע קראנקע
אין אלע עקן פון דער וועלט צו זוכן א תרופה צו זייער ווונד, און מער
ווי אומעטום ווערן זיי געשיקט אין יענעם מאדנעם קורארט, וואס איז
באוווסט מיטן נאמען מאריענבאד.
    
עס פארשטייט זיך פון זיך זעלבסט, אז מיר האבן מקיים געווען דעם
דין פון מאריענבאד מיט אלע פונקטן און פישטשעווקעס און מיט אלע
זעקס הונדערט און דרייצן מצוות, וואס הענגען אפ אין דעם. נישט געשוינט האט אונדזער אויג אף קיין געלט, און אלץ וואס דער דאקטער
האט געזאגט: טו ― דאס האבן מיר געטאן. און מיר האבן ארויסבאגלייט אונדזערע געליבטע ווייבער קיין מאריענבאד, און געלט האבן מיר
געטאן אין זייערע כלים, און מיר האבן צו זיי געזאגט: ,,גייט־אויף אין א
גוטער שעה און אין א גליקלעכער אין יענעם פרוכטבארן לאנד, וואס טוט
רינען מילך און האניק, און געפינט דארט אייער היילונג, נייערט איר
זאלט אונדז נישט פארגעסן און זאלט פון צייט צו צייט מאכן פליען צו
אונדז אייערע צייכנס און אייערע נאכריכטן פון אייער פרידן און פון
אייער ווויל־זיין, ביז עס וועט קומען דער גליקלעכער טאג פון אייער צוריקקערן אין אייער נעסט אריין צו אייערע מאנען, די הערן פון אייער
יוגנט״.
    
אזוי האבן מיר געזאגט צו אונדזערע געליבטע ווייבער און זיך אפגעזעגנט מיט זיי, און זיי האבן פארלאזט מיט פרידן דאס לאנד פון זייער
געבורט און זיינען געקומען אין דעם לאנד, וואס זיי האבן אויסדערוויילט, דאס הייסט קיין מאריענבאד, און האבן אונדז צוגעזאגט צו שיקן
נאכריכטן פון צייט צו צייט, און האבן געהאלטן ווארט, געשריבן אונדז
בריוו פון דעם שטאנד פון זייער געזונט, און פון די וואסערן, וואס זיי
טוען דארט שעפן פון די קוואלן פון הילף. נאר פלוצעם איז פארשטאפט
  
געווארן יעדע זעונג פון זיי. די פאסט האט פארמיטן צו ברענגען אונדז
זייערע נאכריכטן. פארארעמט און אויסגעטריקנט זיינען געווארן אלע
קוואלן פון זייערע שרייבעכצן, וואס זיי פלעגן צו אונדז שרייבן, ביז מיר
האבן פארלוירן אונדזער קאפ און מיר זיינען געווארן אין אונדזערע אויגן
גלייך, ווי מיר חלומען. און פלוצעם האט מען אונדז אויפגעעפנט אונדזערע אויגן און ס׳איז אונדז פארענטפערט געווארן אלע קשיות. מע האט
אונדז באוויזן שווארץ אף ווייס, ווער ס׳איז דא דער שולדיקער און ווער
ס׳איז דא דער בייזער שליח. אין לעבן וואלטן מיר נישט געגלויבט, ווען
מיר זאלן נישט זען מיט אונדזערע אויגן און נישט דערקענען אייער האנטשריפט און די האנטשריפט פון אייער געערטן שוואגער, געקריצט אף פאפיר. זייער געערטער און געהויבענער הער! מיט די גלאטקייט פון אייערע
צינגער און מיט די זיסקייט פון אייערע רייד האט איר ביידע זיי געטאן
פאנגען אין אייער נעץ. פולע הויפנס ליבשאפט האט איר געטאן אויסגיסן
אין זייער שויס אריין און איך האט געמיינט, ווייזט אויס, אז קיין
מענטש וועט נישט וויסן, קיין באשעפעניש וועט נישט זען. אוי־וויי
געשריען! ווער וואלט דאס געגלויבט, אז דארט אין דעם ווייטן מאריענבאד וועט זיין אנגעגרייט נאך פון נעכטן דער גיהנם? ווער וואלט
דאס געגלויבט, אז אונדזערע ריינע פרומע ווייבער, וואס אין דער היים
אין ווארשע וואלטן זיי אויסגעלעבט זייערע יארן און וואלטן נישט
געוווסט פון קיין זינד, זאלן אזוי געשטרויכלט ווערן? ווער וואלט
דאס געגלויבט, אז אין אזא צייט, וואס איז א צרה פאר יעקבן, און
ישראל איז אוועקגעגעבן געווארן צו רויבער, אין אזא צייט, ווען
יידיש בלוט גיסט זיך, ווי וואסער, אין הויפט פון אלע גאסן, ווען
שונאים פרייען זיך און טאנצן אף אונדזער חרפה, ווען די פיילן ווערן
געשארפט אף אונדז פון אלע זייטן און שווערע וואלקנס רוקן זיך
אן אף אונדזער הימל ― אין אזא צייט זאלן יידן, באווייבטע יידן, טאטעס פון קינדער, אין זינען האבן טאן אזעלכע אומווירדיקייטן, פארנארן פרעמדע ווייבלעך ערגעץ אין אויסלאנד, און אונטערן דעקטוך
פון היילונג און לעבעדיקע וואסער טרינקען זיך נעמען אראפפירן זיי
פונעם גלייכן וועג און פארפירן זיי אין אן ארט, וואס פון דארטן
וועלן זיי זיך שוין נישט אומקערן ― א! שטוינט איר הימלען! מיר האבן
געמיינט, אז נאר אייער געערטער שוואגער, דער מאן פון אייער ווייבס
שוועסטער, וואס האט א שם אין דער וועלט פאר אן אויסגעלאסענעם
מענטשן, וואס האט אראפגעווארפן פון זיך דעם יאך פון דרך־ארץ און
אנשטענדיקייט, איז פעיק צו טאן אזעלכע מיאוסע זאכן ― שרייבן
בריוולעך צו פרעמדע ווייבלעך. זיינע בריוולעך, וואס ער האט געטאן
לויפן צו אונדזערע ווייבער, איז אונדז געראטן אפצוהאנדלען פאר רעכט
געלט בא איינעם א פארשוין, וואס מיר זיינען נישט מחויב צו פארעפנטלעכן זיין נאמען. מיר האבן געמיינט, אז דערמיט האט זיך געענדיקט די דאזיקע הימלשרייענדיקע טראגעדיע. צום סוף האבן מיר דערזען, אז מיר זיינען געווען בלאנדזענדיקע אין א מדבר, אז דער אמתער
פיינט לאקערט נאך פון זיין באהעלטעניש ― און דער דאזיקער פיינט
דאס זיינט איר, געערטער און געאכפערטער הער, איר און נישט קיין
אנדערער. ווארעם אויב אייער געערטער שוואגער, דער מאן פון אייער
ווייבס שוועסטער, האט געטאן שרייבן צו אונדזערע ווייבער פיל נארישקייטן און פוסטע רייד פון חנופה מיט א גרינגן קאפ, האט איר,
זייער געערטער הער, געהאט אן עזות צו זאגן אונדזערע ווייבער, אז
איר וועט טאן מאכן רינען געלט פון אייער בייטל פון זייער טובה וועגן.
א! פארשאלטן וואלט געמעגט ווערן די האנט, וואס האט אזעלכעס געקאנט צייכענען! פארשאלטן וואלט געמעגט ווערן די צונג, וואס אירע
גלאטע רייד זיינען גיפט און די זיסקייט פון אירע ווערטער איז דער
גיהנם.
    
דאס אלץ האבן מיר, די אונטערגעשריבענע, געפונען פאר נייטיק,
זייער געערטער הער, אויסצוגיסן אין אייער שויס און צו בעטן פון
אייך מיט אלע מינים געבעט ― איר זאלט רחמנות האבן הן אף
אונדזער כבוד, הן אפן כבוד פון אונדזערע ווייבער, והן אף אייער אייגענעם כבוד, און איר זאלט אויפהערן צו טאן אייערע אומווירדיקע
זאכן. מיר זיינען אייך מוסר מודעה, זייער געערטער הער, אז באם איר
וועט נישט צוהערן צו אונדזער קול און וועט נישט פארמיידן ווייטער
צו טאן אייערע אומווירדיקייטן אין דער פארבארגעניש, דאן וועט ביטער זיין אייער סוף און איר וועט באקומען אייער לוין און אייער
צאלעכטס בכפל־כפלים, ווארעם ס׳איז דא א גאט אף דער וועלט און
ס׳איז נאך פאראן א געזעץ און א ריכטער אין ישראל!
    
מיר בעטן בא אייך, איר זאלט קין פאריבל נישט האבן, וואס
  
מיר פארלענגערן נישט אונדזערע רייד, ווייל מיר האבן זייער קיין צייט
נישט! און האפנדיק, אז איר וועט טאן א געהעריק אויער צו אונדזערע ווערטער, וואס טריפן פון א ריכטיקן קוואל און פון א הארץ פול
בליט, און איר וועט נישט דערלאזן צו גרעסערע בזיונות, פארקירצן מיר
אונדזערע רייד און צייכענען מיט פיל כבוד און מיט א בענטשונג פון
גוטע פריינט, וואס ווינטשן אייך פיל גליק און רייכקייט ביז אן א
שיעור.
    
 די רייד פון:  י צ ח ק  מ א י ר  ש ע ר ע נ צ י ס.
    
 און די רייד פון: י צ ח ק  מ א י ר  פ ע ק ע ל י ס.
  
42.
  
(אלעקסאנדער סווירסקי פון באזעל צו דער יאמאיטשיכע אין מאריענבאד)
    
גנעדיקע פרוי!
    
איך האבע די עהרע איהנען מיטצוטיילען, דאסס איך אין באזעל
אויף דען צעהנטען ציוניסטען־קאנגרעס גליקליך אנגעקאמען בין, און ווי
מיר די זאכע בעאברעדעט האבען, האבע איך מיך צו מיינע געשעפטען
מיט פלייס גענאמען, די פאסיגע פארטיען פאר איהרע ווערטהע טעכטער נאכצוזעהן, און מוז בעהויפטען, דאסס צו מיינען גרעסטען בעדוי־ערען האבע איך דאס געוואונשטע פיר זיע ליידער ניכט געפונדען, ווייל
דער גרעסטער טייל געסטע צום צעהנטען ציוניסטען־קאנגרעס בעשטייט
פון מענער, וועלכע ליידער שוין לאנג פערהייראטעט זינד. דען אונפער־הייראטעטע גיעבט עס ליידער ניכט אונטער דען ציוניסטען. די אור־זאכע וואהרשיינליך די, דאסס די ציוניסטען ליידער פריה היירא־טען, אונד פיעלייכט זינד דא נאך אורזאכען, אבער דער טאהט איזט
פעסטגעשטעלט, דאסס מיין רייזע נאך באזעל וואר גאנץ אומזאנסט,
אונד עס טהוט מיר ווירקליך לייד די שפעיזען, וואס זי מיר געגעבען
האבען. אבער איך קאן מיך רעכטפערטיגען, דאסס איהרע שפעיזען זענען דאך ניכט גאנץ אומזאנסט הערויסגעשמיסען, דען איך האבע מיך
היער אין באזעל אינפארמירט וועגען איהר קישיניעווער פארטיע אונד
איך האבע צו מיין גרעסטער ערשטוינונג ערפאהרען, דאסס דער הערר
זיידענער איזט ווירקליך איין זעהר טיכטיגער דאנטיסט, וועלכער אין
קישיניעוו די גרעסטע פראקטיס האט, אבער ער איזט ליידער שוין
לאנג פערהייראטעט אונד האט צו הויזע איינע זעהר נעטטע פרוי אונד
קינדער, אונד עס וואונדערט מיך וואהרהאפטיג, ווי האבען וויר דאס
געקאנט זיך זא ביטערליך ענטוישען, דאסס די זאכע זא ווייט געגאנגען איזט, דאסס ער אין איהרע אלע דריי ווערטהע טעכטער זיך פער־ליעבט האט, אונד אויך איהרע ווערטהע טעכטער איהם זא ווייט סימפאטיזירען, דאסס גאנץ מאריענבאר שוין אלס ריכטיגע פארטיע זי
בעטראכט האט! אונד וואס מיר בעזאנדערס פערדרוס מאכט איזט דער
פאקט, דאסס דיעזער הערר זיידענער שיינט מיר איין געמיינער בעט־ריגער צו זיין, דען דיעזער שורקע האט ביי מיר אייניגע טויזענד קרא־נען אויף איינע קורצע צייט אלס גמילות־חסד גענאמען, אונד אלס איך
אים צוויי מאל טעלעגראפיש געמעלדעט האבע, דאסס ער מיר דיעזע
פאאר טויזענד קראנען זאפארט טעלעגראפיש נאך באזעל איבערווייזען
זאל, בלייבע איך גאנץ אהנע אנטווארט, אונד האבע איך הייטע צו
מיינע גרעסטע ערשטוינונג איינע נאכריכט בעקאמען, דאסס דער הערר
זיידענער נאך אסטענדע צוזאמען מיט פרוי קורלענדער אבגערייזט האט,
אונד דאסס דער הערר מאריאמטשיק איזט צוזאמען מיט פרוי שערענציס אונד פרוי פעקעליס אויך נאך אסטענדע אבגערייזט, אונד אויך דיע―
זער לייכטזיניגער הערר מאריאמטשיק איזט מיר איין פאאר הונדערט
קראנען שולדיג געבליבען נאכדעם, ווי וויר צוזאמען אייניגע מאל אין
אקע געשפילט האבען. אבער דיעזע פאאר הונדערט קראנען פאן העררן
מאריאמטשיק זינד מיר ניכט זא פיינלעך וויע יענע דריי טויזענד קרא־נען פאן העררן זיידענער, דען דאס איזט בלויז קארטענשולד, אונד
דאס איזט ליידער בארעם געלד, מיט בלוט אונד שווייס פערהארעוועט,
― אויסקרענקען זאל ער דאס, אזא איין אויסוואורף! א ממזר! אזעלכע
בלוטיגע קראנען, ווי שדכנות־געלד ביי א שדכן, איידער מע זעצט דורך
ביי אידען א שידוך קומט אן מיט גרינע ווערעם, קומט צו געהן א
דאנטיסט, א שווארץ יאהר פון קעשעניעוו, וועלכער איינע פרוי אונד
צוויי קינדער האט, אונד זיך אלס אונפערהייראטעטער קאוואליער מעל־דעט ― איזט דאס טהאטזעכליך צו שטוינען אונד צו בעדויערן, דאסס
  
אין אזא צייט זאל זא עטוואס פארקומען קענען אין צוואנציגסטען יאר־הונדערט ביי אלגעמיינער ציוויליזאציאן פון באהנען, טעלעגראף, טעלעפאן, עלעקטריע, פאנאגראף עט צעטערא, עט צעטערא! אונד דא איך
פאן היער דירעקט נאך אסטענדע אברייזע, אום דיעזען ניעדערטרעכטיגן בעטריגער צו פאקען אונד גלייכצייטיק פיר איהרע ווערטהע טעכטער אנשטענדיגע פארטיען נאכצוזוכען, פערבלייבע איך מיט פארציג־ליכער האכאכטונג אונד מיט די בעסטע גרוסען צו איהרע ווערטהע
טעכטער.
    
 א ל ע ק ס א נ ד ע ר   ס וו י ר ס ק י.
  
43.
  
(בראניע לויפערמאן פון מאריענבאד צו איר מאן הירש לויפערמאן אף די
    
 נאלעווקיס אין ווארשע.)
    
לבעלי מוהר״ר הערש נ״י.
    
וואס ס׳האט זיך מיר געחלומט די נאכט און יענע נאכט און א גאנץ
יאר זאל אויסגיין צו מיינע שונאימס קעפ און צו זייערע הענט און
פיס און לייב און לעבן! די יאמאיטשיכע זאל אזוי וויסן פון איר חיות
און די טשאפניטשקע פון איר געזונט, ווי איך הייב אן צו פארשטיין
אפילו, וואס דו שרייבסט און פון וועמען דו שרייבסט און צו וועמען דו
שרייבסט?! דאס האט אוודאי די יאמאיטשיכע דורך איר וועלוול יאמאי־קער אנגעפירט א רכילותל? אדער די טשאפניטשקע דורך איר בערל
טשאפניק, וואס וויל בא דיר אויסנארן א גמילות־חסד? ער באדארף
טאקע נעבעך זייער נייטיק האבן, ווארעם זיין מאדאם האט זיך דא
פארשפילט אין „אקע״, געפטרט וויפל זי האט געהאט, און איצט לויפט
זי ארום צווישן אונדזערע ווארשעווער זוכן א נאר, וואס זאל איר אויסלייען אף א קורצע צייט. איז אבער נישטא קיין נאראנים אין מאריענבאד. א סך זיינען צעפארן, ווער קיין פראנצענסבאד, און ווער קיין
אסטענדע. שלמה קורלענדערס ווייבל איז שוין אין אסטענדע
נישט אליין; דער קעשעניעווער, וואס איך האב דיר געהאט
געשריבן, איז אויך דארטן. ווו זי, דארט איז ער. א פנים, א כישוף?...
נאר איך קער מיר אום צוריק צו דיין בריוו. איך לייען אים און לייען
און ווער שיער נישט משוגע! ווארעם איך הייב דען אן צו פארשטיין,
וואס דו מיינסט? ווער איז דער „ער״, וואס דו שרייבסט מיר, אז ער
איז מיר א גוטער פריינט און אז איך האב בא אים קרעדיט? וואסער
קרעדיט? איך האב דא נישט קיין קרעדיט אין ערגעץ אף קיין צען העלער אפילו! גייט אוועק די וואך, אזוי ווערט צוגעשטעלט א רעכענונג,
און מע מוז צאלן. דאס איז מיט דער סטאנציע. און פארן עסן אין
כשרן רעסטאראן ווערט געצאלט בא יעדן מאלצייט. היינט וואס ווארפסטו מיר אויס קרעדיט? און וואס דערציילסטו מיר, אז דו האסט געזען
זיינע בריוולעך צו מיר? וועמענס בריוולעך? א חוץ דיינע קלוגע בריוולעך און א חוץ די בריוולעך פון מיין מאמע, האב איך פון קיינעם
קיין ווארט נישט דערהאלטן. און וועמען האב איך דא געגעבן א קאלטע
אויפנאם? און וועמענס קאסע, זאגסטו, איז פאר מיר אפן? כלעבן,
הערש, דו רעדסט, ווי א דולער, אדער ווי א שיכורער. דו מישט צונויף
קאשע מיט בארשטש און דערמאנסט זיך מעשיות פון אמאל, נישט
היינט געדאכט, און פרעגסט מיך, אויב ס׳איז אמת, אז איך גיי מיט
אים שפאצירן אף דער גאס? אויב דו מיינסט דאס דעם אדעסער שארלאטאן, מאירל מאריאמטשיק, איז ווען נישט לאהצי ברוכשטול, וואלט
איך אים שוין לאנג אנגעשפיגן א פולן פנים. זי שטעלט זיך איין פאר
אים. זי זאגט, ס׳איז אזוי אויך אף אים א גאטס רחמנות. ער האט זיך
פארליאפעט אין שלמה קורלענדערס ווייבל, שוין געווען מיט איר אף
א דרך, איז אונטערגעשפרונגען אט דער קעשעניעווער דאנטיסט, וואס
איז אנטלאפן מיט איר קיין אסטענדע, א פנים, זיך באהאלטן פאר אונדז,
ווארעם מיר זיינען פאר זיי א שעטנז... מיר רעכענען אבער, איך און
לאהצע ברוכשטול, אז גאט וועט שענקען דאס לעבן, נאך שבתדיקע וואך
אויך א פאר טאן קיין אסטענדע, ווארעם דא איז שוין באלד אויס סעזאן,
און דארטן הייבט זיך ערשט אן סעזאן. איך ווארט נאר אפן געלט, וואס
דו האסט מיר ארויסגעשיקט. און איך בעט דיך, הערש, זאלסט מיר
באלד ארויסשרייבן דייטלעך און קלאר, נישט ווי א משוגענער, וואס און
וועמען דו האסט געמיינט טרעפן מיט דיין בריוו, ווארעם ס׳זאל נישט
שטיין אף אים מיין נאמען, וואלט איך געמיינט: אדער ער איז נישט צו
מיר געשריבן, אדער דו ביסט חלילה, אראפ פון זינען? און איך מוז דיר
  
זאגן דעם אמת, אז זינט עס האט דיר באגליקט און ס׳איז ארויס דאס
געווינס, ביסטו טאקע געווארן אן אנדער מענטש... גייסט ארום טאג ווי
נאכט און רעדסט פון דיין געווינס, און עס דאכט זיך דיר אויס, אז די
גאנצע וועלט איז דיר מקנא, און אלע זיינען דיר שונאים, און קיינער
פארגינט דיר נישט, און אפילו דיין אייגן ווייב גלייבסטו שוין אויך ניט
און שרייבסט אזעלכע זאכן, וואס מע קאן משוגע ווערן! אז איך וועל
דערהאלטן דאס געלט און אריבערפארן קיין אסטענדע, וועל איך דיר
געבן צו וויסן מיין אדרעס דורך א דעפעש. דערווייל פארבלייב געזונט
און גליקלעך און זיי נאר נישט אזוי צעטראגן, ווי עס ווינטשט דיר דיין
פרוי
    
 ב ר א נ י ע   ל ו י פ ע ר מ א ן
  
44.
  
(לאהצע ברויכשטול פון מאריענבאד צו איר מאן קלמן ברויכשטול אף די
    
 נאלעווקיס אין ווארשע.)
    
געערטער הער ברויכשטול!
    
פארצייע, ― נאך אזא בריוו, ווי דו האסט מיר געשריבן, קאן
איך דיך מיט קיין אנדער נאמען נישט אנרופן, נאר „געערטער הער״.
איך בין נישט גלייך צו דיר. דאס קאנסטו נאר, שרייבנדיק מיר אזא
בריוו, אנרופן מיך „מיין ליבע פרוי לאהצע״. ווי קאן איך דיר זיין א
„ליבע פרוי״, אז איך טו אפ אזעלכע זאכן, ווי דו שרייבסט מיר? איך
וואלט נאר וועלן וויסן, ווער איז דער מאן, וואס זוכט אף דיר בלבולים
און וואס איך שיק צו אים לייען געלט? אויב דו מיינסט דאס מיין פעטער יונה פון פעטריקאוו, איז, ערשטנס, מעג איך, דאכט זיך, צו מיינעם א פעטער שרייבן, וואס איך וויל, און, צווייטנס, האב איך אים פון
קיין געלט אפילו נישט דערמאנט, ווארעם איך ווייס, ס׳איז אומזיסט.
ארויסגעווארפן א מארקע. דער פעטער יונה האט שוין גענוג יוצא געווען,
גענוג געגעבן, דו אליין קאנסט דאס אויך נישט אפלייקענען. עס וועט
זיין גענוג, אז ער וועט מיך אין זינען האבן פארן טויט בא דער צוואה;
גלייב איך אויך נישט: די קינדער וועלן אים מסתמא נישט דערלאזן...
פארשטיי איך נישט אלזא, ווער איז דער מאן, וואס דו מיינסט? נאר
אפשר מיינסטו דאס שלמה קורלענדער? האב איך צו אים קיינמאל ניט
געשריבן וועגן געלט לייען און וועל נישט שרייבן. איך געדענק דען ניט,
אז דו ביסט בא אים געווען פאר מיין אפפארן קיין אויסלאנד, און ער
האט דיר אפגעזאגט? זעסטו, זיין בעלצען האב איך דא יא איינמאל
אנגעמוט מיט א גמילות־חסד, האב איך אויך חרטה. דאס איז א סחורה!
― זי מעג שוין זיין די כפרה פאר איר מאן אויך. ער איז טאקע א קור־לענדער חכם, אבער אן ערלעכער, און זי פירט דא אויף אזעלכע שטיק,
אז ס׳איז פשוט א בזיון פאר לייטן! נאר כאפט זי דער וואטנמאכער,
כאטש איך ווייס, איך שטויס מיך אן, אז דאס וואקסט פון איר. דאס
האט זי מסתמא אנגעפירט בא דיר א רכילות, אדער אליין, אדער דורך
איר מאן דעם חכם, און דו האסט זיך אנגעכאפט אן דעם, ווי אן עפעס
רעכטס, אבי אן אויסרייד אף גטן זיך... פארשטיי איך נישט, וואס
עפעס איצטער אין מיטן דרינען? און וואס ביסטו אזעלכעס געוואר געווארן אף מיר, וואס דו זאגסט, אז „דער מאן דערוויסט זיך אלע מאל
צום לעצט״?... דו שרייבסט מיר, אז דו באפרייסט מיך מיט דיין גוטן
ווילן, דאנק איך דיר זייער פאר דיין גוטסקייט. היינט שרייבסטו מיר, אז
דו ווילסט, מע זאל באווארענען פריער מיך, דערנאך די קינדער. איז
דאס אוודאי זייער שיין פון דיין זייט. די פראגע איז נאר: וו ע ר
זאל עס באווארענען? און ווער איז דער „ער״, וואס דו שרייבסט, אז
ער איז אן עושר? אלץ דער פעטער יונה? וואס געהער זיך עס אן מיט
דיר? וועט ער וועלן, וועט ער באווארענען, וועט ער נישט וועלן, וועט ער
נישט באווארענען ― וואס פאר א שייכות האט דאס צו גטן זיך?... דו
שרייבסט, אז אן אנדערער וואלט מיר געמאכט אן אוואנטורע מיט א
סקאנדאל! מיר דאכט, אז קיין גרעסערער סקאנדאל פון דיין איצטיקן
בריוו קאן שוין גאר נישט זיין, ווארעם וויבאלד, אז איך האב שוין קיין
רעכט נישט צו שרייבן א בריוו צו אן אייגענעם פעטער, לאזן זיך שוין
אויס אלע זאכן!
    
ווי באלד אזוי, האב איך דא נישט וואס צו טאן און דארף מיך ניט
קורירן מער. איך האב געהאט גערעכנט פארן פון דאנען מיט בראניע
לויפערמאן קיין אסטענדע. איצט אבער טו איך א שפיי אף אלץ און פאר
  
אוועק צו מיין פעטער יונה קיין פעטריקאוו, און וויל דיך מער נישט
קענען! דו האסט מיר אויפגעדעקט מיין אלטע ווונד ― מסתמא ווילסטו
דאך עס... בא דיר איז עס נישט דאס ערשטע מאל... זיי געזונט. אז דו
וועסט האלטן בא שרייבן מיר בריוו, קאנסטו מיר שרייבן קיין פעטריקאוו.
    
פון מיר דיין געוועזענער פריינט, וואס האט נישט פארדינט אזעלכע בריוו,
    
 ל א ה.
  
45.
  
(חיים סאראקער פון מאריענבאד צו הירש לויפערמאן אף די נאלעווקיס אין ווארשע)
    
להגביר החדש מוהר״ר צבי הירש לויפערמאן!
    
אייער בריוו האב איך דערהאלטן. עס טוט מיר זייער לייד, נאר איך
מוז אייך זאגן, איך באדויער אייך מיט אייער געווינס, ווארעם דאס
געווינס האט אייך, ווי עס שיינט, אראפגעפירט פונעם דרך־הישר, דאס
הייסט, איר זיינט נעבעך געווארן גערירט פונעם זינען. איר שרייבט מיר,
אז איר זיינט רייכער פון מיר. עס קאן זייער מעגלעך זיין. איך האלט
גארנישט דערביי, איך זאל מיך וועלן אויסרעכענען מיט אייך אין פארמעגן, און איך גלייב אייך, אז איר קאנט אויסהאלטן אייער ווייב, ווי
איר זאגט, אפילו אין פאריז. לאז אייך גאט העלפן, ווי איר ווינטשט
אייך אליין. נאר איך בעט אייך, וואס געהער זיך עס אן מיט מיר? ווען
האב איך געשריבן צו אייער ווייב בריוולעך, אז איך קען מיך גאר אפילו
נישט מיט איר? נישט זי האט בא מיר געלט פארלאנגט, נישט איך האב
איר געלט פארגעלייגט, און איך האב מיך קיינמאל נישט בארימט מיט
אייער באקאנטשאפט, און פאר אייערן א פריינט האב איך מיך קיינמאל נישט ארויסגעשטעלט. דא האט געמוזט ארויס א מיאוסער טעות.
איר האט נישט געטראפן צו דער טיר. איר האט אוודאי געמוזט וועלן
אויסזידלען מיין שוואגער מאריאמטשיק? ער איז יא א נאענטער שמעלקע מיט אייער ווייב. ער איז איצט מיט איר, ווי איך האב געהערט זאגן,
אין אסטענדע. אהינצו קאנט איר צו זיי שרייבן בריוולעך און זיך בא־
  
רימען מיט אייער רייכקייט, און מיך לאזט צורו, ווארעם אזוי ווי איך
בין געווען, אזוי בין איך געבליבן אייער אומבאקאנטער פריינט, וואס
ווינטשט אייך, איר זאלט ווערן געזונט...
    
  ח יי ם  ס א ר א ק ע ר.
  
46.
  
(חיים סאראקער פון מאריענבאד צו קלמן ברויכשטול אף די נאלעווקיס אין ווארשע)
    
מיין אומבאקאנטער פריינט.
    
איך ווייס נישט, וואס איך זאל אייך ענטפערן אף אייער בריוו. איך
קאן אייך נאר געבן א ראט, איר זאלט זיך מטריח זיין צום דאקטער, ער
זאל אויסהערן אייער גייסטיקן צושטאנד, נאר בכדי עס זאל אייך נישט
זיין לאנגווייליק, זאלט איר זיך זען פריער מיט הירש לויפערמאן, דער,
וואס האט געווונען דאס גרויסע געווינס און איז דורך דעם קראנק געווארן אף דעם זעלבן חולאת, וואס איר... ווארעם וואס דען קאן איך
אף אייך אנדערש איבערטראכטן נאך דעם, אז איר שרייבט מיר, אז איך
וויל אריבערנארן אייער ווייב אין מיין האטעל פ ו ן  א י ר  ט ו ב ה
וו ע ג ן, און אז איך האב איר דערציילט אף אייך, אז איר שפילט
אין „אקע״?... אויב איר שפילט אין „אקע״, אדער גאר אין „באנטשאק״, ווי איר זאגט, ― דאס ווייס איך נישט, נאר אז איר זיינט ניט
באם גאנצן פארשטאנד ― דאס זעט מען ארויס פון אייער בריוו. איר
שרייבט, אז איר ווייסט שוין לאנג, אז איך בין מיט מיין ווייב נישט
שוה בשוה, און איר שטעלט מיר פאר אן עדות רב וועלוול יאמאיקער.
עס קאן זיין, אז רב וועלוול יאמאיקער ווייס בעסער, ווי אזוי איך בין
מיט מיין ווייב אלס איך אליין, נאר דאס, וואס איר זאגט, אז איך ווייס
פון דעם, אז איר האלט בא גטן זיך מיט אייער ווייב ― דאס רעדט
איר שוין, זייט מיר מוחל, ווי אן אמתער משוגענער. נישט נאר איך
ווייס נישט פון אזעלכע סודות, וואס צווישן אייך און אייער ווייב,
איך קען אפילו נישט אייער ווייב און נישט אייך, און איר ביידע אינטערעסירט מיך אזוי ווינציק, אז איר האט אייך געמעגט גטן נאך איי־
  
דער איר האט אייך דערקענט. אין איינעם בין איך יא מיט אייך איינפארשטאנען: איר זאלט דאס צווייטע מאל, ווי איר שרייבט, נישט
הייראטן. אזא מענטש, ווי איר, האט נישט געטארט הייראטן דאס ערשטע מאל אויך, ווארעם ס׳א רחמנות אף אייער ווייב, כאטש איך קען
זי נישט...
    
איר בעט מיך, איך זאל אייך שרייבן אויפריכטיק, וואס איז מיין
קוק און צוליב וואס רוף איך ארויס אייער ווייב אין „מיראמאנט״ ―
שרייב איך אייך קלאר און דייטלעך און אן „המצאות״ און „אויבער־קעפלעך״, ווי איר פארלאנגט, אז אדער אייער ווייב איז, זאל מיר מוחל
זיין, א ספלעטניצע און א ליגנערין, אדער, ווי איך האב אייך געזאגט
אין אנהייב פון מיין בריוו, איר זיינט נישט בא אלע געדאנקען. דאס
צווייטע איז, רעכן איך, מער ווארשיינלעך...
    
ווי איר זעט, האב איך אייך געגעבן א קלארע תשובה אף אלץ. עס
בלייבט מיר איבער נאר איין זאך ― ווינטשן אייך א רפואה שלמה...
    
  ח יי ם  ס א ר א ק ע ר.
  
47.
  
(בערל טשאפניק פון די נאלעווקיס אין ווארשע צו זיין פרוי חוהלע טשאפניק
    
 אין מאריענבאד)
    
טייערע עווא!
    
דו מוזט מיר פארצייען, וואס מיט די לעצטע געלט זענדונגען קומט
אן א ביסל שווערלעך.
    
די לעצטע צייט איז אין ווארשע געווארן שווער צו באקומען א הונדערטער אדער א פופציקער איינפאך כקריעת־ים־סוף. איך האב געמוזט
זיך דורכפארן קיין לאדז און דארט איז מיר געראטן דורכצוזעצן מאנכע
געשעפטלעך, אפילו מיט גרויסער שוועריקייט, און דאדורך האט עס זיך
אזוי פערצייגערט, און דאס איז אויך די אורזאכע, וואס איך האב דיר
אזוי שנעל נישט געאנטווארטעט. מיט די צוויי „איטשעמייערס״, וואס דו
האסט מיר צוגעשיקט די „ליבע־בריוולעך״ צו זייערע ווייבלעך, האב איך
ליידער גארנישט געקאנט מאכן. איינער פון זיי, שערענציס, דער וואלט
נאך געווען נישקשה. ער פירכטעט פאר א סקאנדאל; ער האט מורא, עס
זאל אים נישט שאדטען צו קרעדיט. דאפיר איז אבער דער יינגערער, אט
דער פעקעליס, איינפאך א פרא־אדם. ער אליין האט דאס בעשמירט איבער
די נאלעווקיס, דערציילט איטלעכן באזונדער אין געהיים, אזוי, אז ביז
איך בין געקומען צו דער פרוי סאראקער מיט די בריוולעך, לאזט זיך
אויס, אז זי און איר שוועסטער חנצע זיינען שוין קלאר אין מאריאמטשיק בריוולעך אף אויסנווייניק. איינפאך נישט כדאי געווען מיט זיי אנצופאנגען. און דאצו האב איך נאך אנגעטראפן אין א צייט, וואס בא
פרוי סאראקער האט זיך אפגעשפילט א גאנצע טראגעדיע, אין וועלכער עס
איז פארמישט איר חיים, און שלמה קורלענדער, און לויפערמאן, און
ברויכשטול ― די גאנצע נאלעווקיס. עס איז מיר איינפאך א ווונדער,
אז דו זאלסט דאס נישט וויסן. די געשיכטע איז אן איינפאכע געשיכטע.
חיים סאראקער האט זיך דארט אין מאריענבאד, נישט האבנדיק וואס צו
טאן, איינפאך מתקנא געווען אין זיין שוואגער און האט זיך אויך גענומען שרייבן ליבע בריוולעך צו די נאלעווקער ווייבלעך: צו בעלצע קור־לענדער, צו בראניע לויפערמאן, צו לאהצע ברויכשטול און צו דער שע־רענציס מיט דער פעקעליס, ― נישט דורכגעלאזט קיינעם. מע ווייסט ניט
גענוי ווי ארום, נאר די אלע בריוולעך, וואס איך האב דיר אויסגערעכנט,
זיינען אריינגעפאלן צו די מאנען אין די הענט אריין, און ס׳איז געווארן
א חתונה, איינפאך עס קאכט ווארשע! און דא איז אנגעקומען א דעפעש
פון דער יאמאיטשיכע פון מאריענבאד, אז אונדזערע נאלעווקער ווייבלעך
זיינען אלע מיט א מאל פארשווונדן געווארן, אפגערייזט קיין אסטענדע,
און מיט זיי חיים סאראקער און מאירל מאריאמטשיק. איינפאך א ראמאן!
און ווען קומט אן אזא דעפעש? פונקט אף מארגן, נאכדעם, ווי די יא־מאיטשיכע האט שוין גראטולירט די פאמיליע מיט א מזל־טוב און אויפגעפאדערט דעם הער יאמאיקער, ער זאל קומען נאך מאריענבאד. וועלוול
יאמאיקער איז שוין אף דער רייזע; דאס איז אבער נישט וויכטיק. די
הויפט זאך איז, וואס די פרוי סאראקער איז פאר צרות קראנק געווארן
צו בעט, מע זאגט, זאגאר, געפערלעך. און לויפערמאן לויפט ארום, ווי א
משוגענער, שווערט, אז לאז נאר חיים סאראקער קומען אהיים, מוז ער
אים אנפאטשן אין מיטן די נאלעווקיס, דאס הייסט, נישט אין די נאלעוו־
  
קיס, נאר אין די באקן! און ברויכשטול האט איצט אן אויסרייד אף צו
שיידן זיך מיט זיין מאדאם, אדער שלעפן געלט בא איר רייכן אנקל פון
פעטריקאוו. קורץ און גוט, בא אונדז אף די נאלעווקיס איז לעבעדיק, פריילעך, איינפאך ליהודים! און שרייב מיר, ווען רעכנסטו צו קומען אהיים,
און אויב עס איז דיר געניגנד דאס געלט, וואס איך שיק דיך? אנישט,
וועל איך זען דיר שיקן נאך, אז איך וועל נאר האבן. ווארשיינלעך, וועט
גאט העלפן. זיי געגריסט גאנץ ליבלעך.
    
 פון מיר דיין איבערגעגעבנסטער  ב ע ר נ א ר ד .
  
48.
  
(חיים סאראקער פון מאריענבאד צו איטשע־מאיר שערענציס און איטשע־מאיר
    
 פעקעליס אף די נאלעווקיס אין ווארשע)
    
מיינע ליבע פריינט שערענציס און פעקעליס!
    
שאדע, וואס איך באזיץ נישט די לשון־קודשדיקע שפראך, אזוי ווי
איר, און קאן אייך נישט אפענטפערן אף אייער מליצה־בריוו מיט אזא
שיינע מליצה, ווי איר שרייבט צו מיר. און ווייל איך בין געצווונגען צו
ריידן מיט אייך מאמע־לשון, וועל איך מיר שוין דערלויבן צו ריידן מיט
אייך פשוטע דבורים און זאגן אייך, אז איר זיינט, איך בעט איבער אייער
כבוד, א פאר „איטשעמייערס״, נאלעווקער פלאכטן, און מע דארף אייך
ביידן געבן קייען שטרוי. אז גאט האט אייך יא באוויליקט מיט אזא
מתנה, אזעלכע שיינע ווייבלעך, און איר ציטערט איבער זיי, איז אדער
איר באדארפט זיי נאכפרעגן פון הינטן, אזוי ווי איר גייט זיי נאך שבת
באטאג, בעת זיי לאזן זיך אין זאקסישן גארטן אפן שפאציר, אדער האלטן
זיי פארשפארט בא זיך אף די נאלעווקיס, ווי מע האלט עופות פאר א יום־טוב, געבן זיי עסן און טרינקען און אזוי ווייטער. וועלכער גוטער יאר
האט אייך געהייסן, איר זאלט זיי ארויסלאזן אף גאטס וועלט, אזש אין
מאריענבאד? אדער איר מיינט, אז ס׳איז דא פאראן ווינציק אן זיי? צי
איר מיינט טאקע באמת, אז איך האב מער נישט וואס צו טאן, נאר שרייבן „ליבע־צעטעלעך מיט חניפה־בריוולעך״, ווי איר זאגט, צו אייערע
ווייבלעך? זייט־זשע וויסן, מיינע ליבע איטשעמייערס, אז בסך־הכל האב
איך מיט אייערע ווייבלעך קיין האלב ווארט נישט אויסגערעדט זינט איך
בין דא און זינט איך לעב! בסך־הכל האב איך זיי געזען אפשר צוויי־דריי
מאל באם ברונען מיט נאך א סך אזעלכע ווי זיי, וואס דרייען זיך דא
ארום אזוי פיל, אז עס ווערט נמאס, האט קיין פאריבל נישט, צו קוקן אף
זיי. ווארעם איך קען זיי. איך מיין נישט דווקא אייערע ווייבלעך, איך מיין
אלע נאלעווקער ווייבלעך, וואס אז זיי פארן אוועק פון זייערע איטשעמיי־ערס פון ווארשע קיין אויסלאנד, וואלטן זיי וועלן געניסן אלע פארגעניגנס
פון דער וועלט, נאר בתנאי, אז קיינער זאל נישט זען און קיינער זאל
נישט וויסן, אפילו זיי אליין אויך נישט... ריידן מיט א פרעמדן מאנצפארשוין, אדער כאטש קוקן אף אים, איז בא זיי שוין א גאנצער עסק. בא
אייך אף די נאלעווקיס האבן זיי דאס אויך נישט. איך קאן אייך זאגן
בהן שלי, אז איך זע, ווי ווייט מעגלעך, אויסצומיידן אזעלכע באגעגענישן,
וואס ברענגען גארנישט איין, אויסער מיאוסע רייד און רכילות. איך
אנטלויף פון אזעלכע ווייבלעך, וואס אין דער היים בענטשן זיי ליכט,
און דא ווארפן זיי אראפ די פאריקלעך. זיי זיינען א סחורה פאר מיין
שוואגער מאריאמטשיק, נישט פאר מיר, און איך ווייס נישט, ווער עס
האט געהאט אן עזות אייך אנצוווייזן אף מיר, אז דאס בין איך, וואס
שרייב צו זיי „חניפה־בריוולעך מיט ליבע־צעטעלעך״? איך פארנעם זיך
ניט מיט אזעלכע נארישקייטן. נאך ווינציקער קאנט איר אף מיר רעכענען, אז איך זאל האבן צוגעזאגט אייערע ווייבלעך, ווי איר דריקט זיך
אויס, „מאכן רינען גאלד פון מיין בייטל פאר זייער טובה וועגן״. איך בין
נישט פון די צעווארפענע מענטשן, און האב אין זינען אייך מיט אייערע
ווייבלעך אין דער לינקער פיאטע. און אויב עמעצער האט אייך אנגעוויזן
אף מיין שוואגער, „דער מאן פון מיין ווייבס שוועסטער״, האט איר געקאנט טרעפן צו אים, אדער צו מיין ווייבס שוועסטער, נישט צו מיר,
וואס געהער זיך מיט זיי גארנישט אן. מע קאן זיך טאקע זיין גאנץ אנשטענדיקע יונגע לייט און אומשולדיקע איטשעמייערס, ווי איר זיינט,
נאר קיין פרא־אדמס זיינט איר דאך נישט מחויב צו זיין, און דארפט
נישט דראען מיט קיין געזעץ און מיט קיין שטראף, נישט אף דער וועלט
און נישט אף יענער וועלט.
  
אייער אומבאקאנטער פריינט, וואס ראט אייך זיין פארזיכטיק מיט
מליצות,
    
  ח יי ם  ס א ר א ק ע ר .
  
49.
  
(חווהלע טשאפניק פון אסטענדע צו איר מאן בערל טשאפניק אף די
    
 נאלעווקיס אין ווארשע)
    
מיין טייערער בערנארד!
    
סע איז מיר צוואר זייער נישט אנגענעמען, נאר איך מוז דיר נאכאמאל און נאכאמאל שרייבן, זאלסט מיר קריגן געלט אף אוועקפארן פון
דאנען, ווארעם פון אלע גליקן האט זיך אויסגעלאזט א טייך, און נאך
מיט א גרויסן סקאנדאל, אז דו וועסט הערן, וועסטו שטוינען! שטעל דיר
פאר א קאמעדיע ― וואס זאג איך א קאמעדיע? א טראגעדיע, א בלוטיקע
טראגעדיע. נאר לאמיר דיר דערציילן אקוראט פון אנהייב ביזן סוף ס׳איז
א מעשה פון טויזנט־איין־נאכט.
    
ווי דו ווייסט, האט מיך די יאמאיטשיכע געבעטן, איך זאל איר
מיטהעלפן מיטן קעשעניעווער שידוך, און צוגעזאגט דערביי, אויסער וואס
איך וועל פארדינען, עקסטרא א שיינע מתנה פון איר אליין. האב איך זי
געפאלגט, און האב מיך אריינגעלייגט אינעם דאזיקן שידוך און געארבעט, ווי ווייט איך האב געקאנט, און עס איז מיר געראטן דער עסק איז
געגאנגען אף א גאנג, דאס הייסט, נישט אזוי גיך טוט זיך עס, ווי עס
רעדט זיך. איך בין גענוג אויסגעריסן געווארן איבער בעלצען, ווי איך
האב דיר שוין געשריבן פריער, ווארעם דער חתן, מיין קעשעניעווער דאנטיסט הייסט עס, האט זיך נישט אף קאטאוועסן פארקאכט אין אונדזער
שלמה קורלענדערס ווייבעלע, שיער נישט געפאטשט זיך איבער איר מיט
מאירל מאריאמטשיק אין מיטן מאריענבאד. קורץ, מיט צרות, מיט לייד,
מיט אינטריגעס ― איך האב קוים געפועלט בא מיין קעשעניעווער דאנטיסט, ער זאל זיך דערקלערן פאר יאמאיטשיכעס עלטערע טאכטער, אז
ער ליבט זי, און די יאמאיטשיכע האט מיך אזש ארומגעכאפט קושן, און
האט שוין אוועקגעקלאפט א דעפעש צו וועלוול יאמאיקער, ער זאל קומען אהער אף קנס־מאל, און מיר דאס נאך געראטן ארום און ארום:
דער וועלט־שדכן, סווירסקי, דער גאנצער מאכער פונעם שידוך, איז אנגעפארן קיין באזעל, בין איך דא געבליבן איינע אפן יריד... איז דאך פאראן א בעלצע אף דער וועלט. פארגלוסט זיך אונדזערס קורלענדערס ווייבעלע אוועקפארן פלוצעם פון דאנען קיין אסטענדע. אפילו נישט געזעגנט
זיך מיט קיינעם, פארגעסן דעם זיי־געזונט, מילא, אוועקגעפארן, איז אוועק.
געפארן. קיין יינגערער, ווי זאגט מען, זאל נישט שטארבן. איז זיך אבער
מיישב מיין חתן, דער קעשעניעווער דאנטיסט, און הייבט זיך אויף און
פארט אוועק אויך קיין אסטענהע. פון וואנען ווייס איך דאס? פון מאירל
מאריאמטשיקן. איך קום ארויס צום ברונען, באגעגנט מיך מאריאמטשיק,
א צעטראגענער סכנות, און געזעגנט זיך מיט מיר: „זייט געזונט״. ―
„פארט געזונט. וווהין איז?״ ― „קיין אסטענדע״. ― „וואס עפעס פלוצעם קיין אסטענדע?״ זאגט ער: „אלע פארן קיין אסטענדע״. זאג איך:
„ווער איז דאס די אלע?״ זאגט ער: „ערשטנס, די מאדאם קורלענדער,
צווייטנס, די מאדאם לויפערמאן, דריטנס, אייער חתן, דער קעשעניעווער
דאנטיסט״... ווי ער האט דאס מיר ארויסגערעדט, האב איך שוין גארנישט געוואלט הערן, און בין אוועק גלייך צו דער יאמאיטשיכע. לאזט
זיך אויס, אז זי ווייס נאך נישט פון וואס צו זאגן! זיינען מיר אוועק
ביידע מיט איר זיך נאכפרעגן אין האטעל אפן קעשעניעווער חתן, זאגט
מען אונדז, אז אוועקגעפארן איז ער, נאר וווהין ווייס מען נישט. פאלט
מיר די יאמאיטשיכע אפן האלדז: נשמהניו, הארצעניו, ליובעניו! איך
זאל פארן גלייך אהינצו, קיין אסטענדע, זי וועט מיר געבן צושטייער אף
הוצאות, זי וועט מיר אזוי און אזוי! און נעמט ארויס הונדערט קרוין:
„נאט אייך און פארט און קלאפט א דעפעש, און אז מע וועט דארפן נאך,
וועל איך אייך שיקן נאך״... וואס טוט מען? א רחמנות אף דער יידענע!
איך האב דאס געלט גענומען, און ביז איך האב מיך ארומגעקוקט אהין
― אהער, איז שוין פון דעם קיין סימן נישט געבליבן. אז איך בין שולדיק ― די האר זיינען נישט מיינע! וואס וועט זיין ווייטער? וואלט נאך
דאס אליין געווען א האלבע צרה, ס׳זאל זיך ניט טרעפן א גרעסערער אומגליק. אט וועסטו הערן א שיינס:
    
זיץ איך מיר אזוי בא זיך אין האטעל, האב מורא באווייזן זיך
פאר דער יאמאיטשיכע, און טראכט מיר: ווו נעמט מען געלט? פאלט
מיר איין א געדאנק: חיים סאראקער! ער איז טאקע, צווישן אונדז ריידנדיק, א ייד א חזיר, נאר איך האב צו אים אן עצה. איך וועל אים זאגן, אז
איך פאר אהיים קיין ווארשע און וועל זיין בא זיין אסתרן אפגעבן איר
א  ג ר ו ס  פ ו ן מ א ר י ע נ ב א ד , וועט ער זיך שטויסן, וואס
פאר א מין „גרוס״ דאס וועט זיין. איך האב אים שוין לאנג געגעבן אנצוהערעניש, אז איך ווייס, אז ער איז די כפרה נאך בעלצען און אז ער
לייט איר כלומרשט גמילות־חסדים אף איר מאנס רעכענונג, און נאך
אזעלכע זאכן ― איך שעם זיך נישט פאר אים... קורץ, איך הייס אנקלינגען אין טעלעפאן און ארויסרופן מיר דעם הער סאראקער, זאגט מען
מיר, אז דער הער סאראקער איז „הייטע מארגענס אבגערייזט נאך אס־טענדע!״... רבונו של עולם! וואס טוט זיך דא? איך כאפ אף זיך די מאנטיליע און וויל שוין לויפן, איך ווייס אליין נישט וווהין, זאגט מען מיר:
א דאמע פרעגט זיך נאך אף מיר... וויי איז מיר, א דאמע? מסתמא יא־מאיטשיכע, פארפינצטערט בין איך געווארן! הייב איך מיך אן צו פרעגן:
וואס פאר א דאמע? זאגט מען מיר: א יונגע דאמע... א יונגע דאמע?
רופט זי אריין! און עס עפנט זיך די טיר און עס קומט אריין א דאמע
― א בילד! א יונגעטשקע ― בלוט און מילך! און אנגעטאן ― א קיי־זערין! עס שעמערירט און סע פינקלט! „איר זיינט, זאגט זי, די מאדאם
טשאפניק פון ווארשע?״ „איך בין, זאג איך, די מאדאם טשאפניק פון
ווארשע; און ווער זיינט איר?״ „איך בין, זאגט זי, די מאדאם זיידענער
פון קעשעניעוו״. „עס פרייט מיך זייער, זאג איך. זיצט, זאג איך, מאדאם זיידענער פון קעשעניעוו, וואס וועט איר זאגן גוטס?״ טוט זי א
זיפץ און מאכט צו מיר: „מע האט מיר געזאגט, אז איר זיינט באקאנט
מיט מיין מאן״... „איך בין, זאג איך, באקאנט, זאג איך, מיט אייער
מאן? ווער איז אייער מאן?״ ווערט זי רויט און מאכט צו מיר: „מיין
מאן איז זיידענער פון קעשעניעוו״... „אט דער דאנטיסט?!״... „יא, ער
איז א דאנטיסט״...
    
וואס ווייטער איז געווען ― דארף איך דיר נישט דערציילן, עס
האט מיך געווארפן, ווי אין א פיבער. דאס רחמנות, וואס אף דעם ווייבל,
לאזט זיך דען באשרייבן? מיר זיינען געווארן אין איין האלבע שעה צוגעקלעפט איינע צו דער אנדערער, ווי שוועסטער, נענטער ווי שוועסטער,
און נישט לאנג געטראכט, האב איך מיך צענויפגעפאקט ― אף צעצאלן
זיך האט מיר אויסגעליען די מאדאם זיידענער ― און מיר האבן זיך
אוועקגעלאזט ביידע קיין אסטענדע. געקומען קיין אסטענדע און אפגעשטעלט זיך אין א האטעל, איינגעוואשן זיך און אנגעטאן פיין, שיין, נעמען מיר א פיאקער און הייבן אן ארומפארן פון איין האטעל צום אנדערן נאכפרעגן זיך אף איינעם א הער מיטן נאמען זיידענער, און אף א
דאמע מיטן נאמען קורלענדער ― ווער? וואס? וועמען? נישטא אין ערגעץ, נישט זיידענער, נישט קורלענדער. מיר טוען זיך א נעם צו דער
קורליסטע ― נישט א סימן אפילו פון א זיידענער און פון א קורלענדער!
וואס טוט מען ווייטער? ווי אזוי איך האב איבערגעלעבט די נאכט ―
בין איך שטארקער פון אייזן. דאס ווייבל איז נעבעך שיער פון זינען
אראפ. איך האב זי געראטעוועט, אראפגעבראכט דעם דאקטער ― זי איז
פארביי, אט־אט עקט זי זיך. קוים געפאלן אף אן עצה, זי זאל געבן א דעפעש אהיים קיין קעשעניעוו, געבן צו וויסן, אז זי איז קראנק, טאמער
וועט עמעצער קומען צו פארן פון דארטן. צו וואס דארף איך האבן אף
זיך אזא פעקל?... קומט נישט אן פון דארטן א דעפעש, און נאך א
סראטשנע דערצו? און דווקא פון איר מאן, פון זיידענערן אליין, אז ער
איז אין קעשעניעוו און בעט זי, אז זי זאל קומען אהיים!... באקומען אזא
מין דעפעש, האבן מיר ביידע נישט געוווסט, וואס מיר זאלן טאן: צי מיר
זאלן לאכן, צי מיר זאלן וויינען? און ס׳איז געבליבן, אז מיר זאלן נאכאמאל טעלעגראפירן קיין קעשעניעוו, אויב ס׳איז אמת, אז ער, דער דאנטיסט זיידענער, איז אין קעשעניעוו? און ווען איז ער געקומען? און צי
איז ער געקומען אליין, צי נאך מיט עמעצן?... ענטפערט ער אונדז, אז
ס׳איז אמת, אז ער איז אין קעשענעוו, אז ער איז געקומען ערשט נעכטן
פון מאריענבאד איינער אליין און אז ער פארשטייט נישט, מיט וועמען
זאל ער קומען און ווו־ארום קומט זיין ווייב אין אסטענדע?
    
ערשט דעמאלט האב איך פארשטאנען, אז דאס האט מיך דער
אדעסיט מאריאמטשיק, דער שארלאטאן, אראפגעפירט פונעם וועג, אויסגעטראכט אזעלכעס, וואס נישט געשטויגן, נישט געפלויגן. איצט בלייבט
אבער נאר איין זאך: ווי באלד, אז די מעשה מיט אסטענדע איז אן אויסגעטראכטע זאך, און ווי באלד דער דאנטיסט זיידענער איז אין קעשע־ניעוו, טא וואס איז מיט בעלצען און ווו איז זי אהינגעקומען? אט דעריבער האב איך דיר טעלעגראפירט: „ווו איז בעלצע, און ווו זיינען די איבעריקע ווארשעווער ווייבלעך?״ האסטו מיך, א פנים, נישט פארשטאנען
און האסט מיר אפגעענטפערט: „צו וואס דארף איך בעלצען? און וואס
טו איך אין אסטענדע?״ האב איך דיך דערויף געענטפערט נאר געציילטע
ווערטער: זאלסט מיר ארויסשיקן געלט. ווייסטו פארוואס? ווארעם אף א
סך ווערטער האב איך קיין געלט נישט געהאט און האב איצט אויך ניט.
מיין מאדאם זיידענער, אז זי האט נאר באקומען די גוטע ידיעה, אז איר
שאדן האט זיך אפגעזוכט, האט זיך אויפגעהויבן און איז אוועקגעפארן
אהיים, צוגעזאגט מיר שרייבן פונעם וועג און פון דער היים ― און ווער?
וואס? א נעכטיקער טאג! דערווייל בין איך געבליבן דא איינע אליין אן א
קאפיקע געלט. א גליק, וואס איך בין דא אין דעם האטעל אף פולן פאנסיאן און מע מאנט מיך נישט, נאר מסתמא וועט מען מיך באלד מאנען.
און איך ווייס גאר נישט, וואס איך וועל טאן? איך האב שוין געשריבן
צו דער יאמאיטשיכע קיין מאריענבאד, געטעלעגראפירט אויך, ― ענטפערט די וואנט? איך האב שוין געפרוווט שרייבן צו חיים סאראקער
קיין מאריענבאד, איז מיר אנגעקומען צוריק מיין בריוו מיט א
באמערקונג פון דער פאסט, אז דער אדרעסאט איז אפגעפארן קיין אס־טענדע. ווידער א מאל אסטענדע? איך ווער שיער נישט משוגע. איך נעם
זיך צו דער קורליסטע ווידער אמאל, איך זוך דעם נאמען סאראקער, איך
טו א קוק ― אין איין האטעל שטייט פארשריבן „סאלאמאן קורלענדער,
קויפמאן אויס ווארשע״, און אין צווייטן האטעל „אלעקסאנדער
סווירסקי אויס מאריענבאד״! וואס איז דאס פאר א סורפריז? איך לויף
אוועק אין איין האטעל, אינעם צווייטן האטעל, ערשט איך ווער געוואר,
אז עס זיינען דא געווען און אפגעזעסן א פאר טאג שלמה קורלענדער און,
א פנים, דער לאנד־שדכן, סווירסקי. ווער דען זאל דאס זיין? בין איך שוין
גאר צעדרייט און ווייס נישט, ווו איך בין אין דער וועלט.
    
האב איך דיר באשריבן, ליבער בערנארד, אלצדינג, א גאנצע מעשה
פון טויזנט־איין־נאכט. אצינד זיי אזוי גוט און שרייב מיר, ערשטנס וואס
איז מיט בעלצען און מיט די איבעריקע נאלעווקער ווייבלעך? און וואס
האט דא געטאן שלמה קורלענדער? און וואס איז מיט חיים סאראקער
און מיט מאריאמטשיקן? ווו זיינען זיי אצינד און ווו איז יאמאיטשיכע
מיט אירע טעכטער? און צי איז נישטא דארט אין ווארשע מיט זיי דער
  
לאנד־שדכן סווירסקי? איך דארף עס וויסן, ווארעם אט דער סווירסקי
האט מיט מיר אפגערעדט און געגעבן זיין ערנווארט, אז וואס פאר א
שידוך ס׳זאל זיך נישט מאכן בא יאמאיטשיכען, האב איך א חלק. און
דער עיקר זאלסטו קריגן געלט און מיר למען־השם ארויסשיקן וואס גיכער, איך זאל דא נישט פארבלייבן, חלילה, אף יום־טוב. עס גייט צו
ימים נוראים, וועל איך קיין טרפות נישט עסן. איך וועל אפזוכן א כשרן
רעסטאראן, און אין א כשרן רעסטאראן קאן מען אף קרעדיט נישט עסן.
און אין א שול וועל איך אויך וועלן גיין, און פאר אן ארט הייסן די
דייטשן זיך באצאלן פריער. און א ווייסע הון אף שלאגן כפרות וועל איך
מסתמא אויך הייסן צוגרייטן ― און איך האב נישט א גראשן בא דער
נשמה! וואס איך האב געקאנט פארזעצן, האב איך פארזעצט. איך האב
דיר נישט געוואלט אנטאן קיין יסורים. איך וואלט דיר איצט אויך נישט
געשריבן, ווען ס׳זאל זיך נישט געווען צונויפקומען עטלעכע אומגליקן
מיט אמאל.
    
זיי געזונט, מיין טייערער בערנארד. גאט זאל אנצייכענען אונדז א
גוט קוויטל. און אזא יאר מיט אזא אויסלאנד, ווי איך האב געהאט אצינד,
זאל זיך גאר נישט אומקערן, רבונו של עולם!
    
 דיין געטרייע פרוי ח וו ה.
    
  ט ע ל ע ג ר א פ י ש
  
50.
    
 פרוי זיידענער, אסטענדע, צו הער זיידענער, קישיניעוו.
    
נעכטן אנגעקומען מאריענבאד אסטענדע. אלפרעדן דא אויך נישט
געטראפן. קראנק געווארן. דראטעט בעלוויו. ― ר ע וו ע ק א ז יי ־
ד ע נ ע ר.
  
51.
    
 חווהלע טשאפניק, אסטענדע צו פערל יאמאיטשיכע, מאריענבאד
    
זיידענער אסטענדע נישט געטראפן. דראטעט. ― ע וו א ט ש א פ ־
נ י ק.
  
52.
    
 הער זיידענער, קישיניעוו, צו פרוי זיידענער, אסטענדע
    
  ( ד ר י נ ג ע נ ד )
    
גליקלעך געקומען קישיניעוו. איבעראשט. נישט געטראפן רעוועקאן
אין דערהיים. קום זאפארט. דראטע. א ל פ ר ע ד  ז יי ד ע נ ע ר.
  
53.
    
 חווה טשאפניק, אסטענדע, צו יאמאיטשיכע, מאריענבאד
    
זיידענער ―	 קישיניעוו. בריוו פאלגט. ―	 ט ש א פ נ י ק .
  
54.
    
 שלמה קורלענדער, ווארשע, צו בעלצע קורלענדער, מאריענבאד.
    
לאנג קיין בריוו. וווהין שרייבן: מאריענבאד? פראנצענסבאד? אס־טענדע? אומרויק. דראטע. ―	 ס א ל א מ א ן .
  
55.
    
 חווהלע טשאפניק, אסטענדע צו פערל יאמאיטשיכע מאריענבאד
    
דראטעט אסטענדע בעלוויו. ווו בעלצע סאראקער מאריאמטשיק לוי־פערמאן שערענציס פעקעליס? אסטענדע נישטא. ―	 ע וו א ט ש א פ ־
נ י ק.
  
56.
    
 פרוי זיידענער, אסטענדע, צו הער זיידענער, קישיניעוו.
    
דראטעט אויב אמת אלפרעד קישיניעוו ווען געקומען? אויב אליין
געקומען אדער מיט עמעצן? ―	  ר ע וו ע ק א .
  
57.
    
 הער זיידענער, קישיניעוו, צו פרוי זיידענער, אסטענדע
    
נעכטן געקומען אליין. פארשטיי נישט מיט וועמען? צו וואס געפארן אסטענדע? בעט באלד ארויספארן. ווארט אומגעדולדיק. דראטע
דרינגלעך. ―	 א ל פ ר ע ד.
  
58.
    
 אסתר סאראקער ווארשע, צו חיים סאראקער, מאריענבאד.
    
לאנג קיין בריוו פון דיר. אומרויק. דראטע. ― א ס ת ר.
  
59.
    
 שלמה קורלענדער, ווארשע, צו בעלצע קורלענדער, אסטענדע.
    
יאמאיטשיכע דראטעט ביסט אסטענדע. דראטע אדרעס אף געלט
שיקן. אומרויק. ― ס א ל א מ א ן.
  
60.
    
 חנצע מאריאמטשיק, ווארשע, צו דוויד מאריאמטשיק, אדעס.
    
מאריענבאד דראטעט, מארק אפגעפארן מיט נאלעווקער ווייבלעך
אסטענדע. זאפארט קומט צו פארן ווארשע. דראטעט. ― א נ נ א.
  
61.
    
 אסתר סאראקער, ווארשע, צו דוויד מאריאמטשיק, אדעס.
    
חנצע געפערלעך קראנק. קומט זאפארט ווארשע. דראטעט. ― א ס ת ר.
  
62.
    
 פרוי זיידענער, אסטענדע, צו הער זיידענער, קישיניעוו.
    
פאר שנעלצוג קישיניעוו. איך קוש. ― ר ע וו ע ק א.
  
63.
    
 מאדאם טשאפניק, אסטענדע צו בערל טשאפניק, ווארשע.
    
דראטע אסטענדע בעלוויו. ווו בעלצע סאראקער מאיארמטשיק איבעריקע נאלעווקער ווייבלעך? ― ע וו א.
  
64.
    
 וועלוול יאמאיקער, ווארשע, צו פערל יאמאיטשיכע, מאריענבאד.
    
בריוו דערהאלטן. ― שידוך קעשעניעוו געפעלן. געדראטעט מזל־טוב. איך פאר קוריערצוג מאריענבאד. ― וו א ל ף.
  
65.
    
 דוויד מאריאמטשיק, אדעס, צו חנצע מאריאמטשיק, ווארשע.
    
כ׳פאר מיטן קוריער ווארשע. דראטע ברעסט געזונטהייט. ―
ד א וו י ד .
  
66.
    
 אלעקסאנדער סווירסקי, אסטענדע, צו פערל יאמאיטשיכע, מאריענבאד.
    
געקומען אסטענדע. זיידענער קורלענדער נישט געטראפן. פילייכט
מאריענבאד? דראטעט פאסטרעסטאנט. ― ס וו י ר ס ק י .
  
67.
    
 פערל יאמאיטשיכע מאריענבאד, צו אלעקסאנדער סווירסקי, אסטענדע.
    
זיידענער קעשעניעוו. קורלענדער פארשווונדן. דראטעט. ― פ ע ־
ר ל י א מ א י ק ע ר .
  
68.
    
 בערל טשאפניק, ווארשע, צו חווה טשאפניק, אסטענדע.
    
צו וואס בעלצע? נאלעווקער ווייבלעך? וואס טוסטו אסטענדע?
דראטע.  ב ע ר נ א ר ד .
  
69.
    
 מאדאם טשאפניק, אסטענדע, צו בערל טשאפניק, ווארשע.
    
זאפארט שיקן געלט. בריוו פאלגט. גרעסטע פארלעגנהייט. דראטע.
― ע וו א .
  
70.
    
 פערל יאמאיטשיכע, מאריענבאד, צו וועלוול יאמאיקער, ווארשע.
    
שידוך בוידעם. קעשעניעוו באווייבט. נישט קום מאריענבאד. בעלצע
בראניע סאראקער מאריאמטשיק פארשווונדן. רעכן פארן ווארשע. דרא־טע. ― פ ע ר ל .
  
71.
    
 חיים סאראקער, מאריענבאד צו אסתר סאראקער, ווארשע.
    
קור געענדיקט. איך פאר בערלין ווארשע. דראטע בערלין סאוואי געזונט. איך קוש. ― ח יי ם .
  
72.
    
 שלמה קורלענדער, ווארשע, צו חיים סאראקער, מאריענבאד.
    
אנטווארט באצאלט. האט רחמנות. דראטעט ווו בעלצע? מאריעננאד אדער אסטענדע? ― ס א ל א מ א ן  ק ו ר ל ע נ ד ע ר .
  
73.
    
 שלמה קורלענדער, ווארשע, צו פערל יאמאיטשיכע, מאריענבאד.
    
אנטווארט באצאלט. דראטעט אויב אמת בעלצע סאראקער מא־ריאמטשיק פארשווונדן? זייער אדרעס? האט רחמנות. גרייט פארן מאריענבאד אסטענדע. ― ס א ל א מ א ן  ק ו ר ל ע נ ד ע ר .
  
74.
    
 בעלצע קורלענדער, אלעקסאנדראווא, צו שלמה קורלענדער, ווארשע.
    
געפארן פון מאריענבאד בערלין ווארשע. געטראפן אן אומגליק.
זאכן פארהאלטן גרענעץ. פאר צו מיט געלט, אדער שיק ארויס אלעק־סאנדראווא דריי הונדערט. דראטע ― ב ע ל צ ע .
  
75.
    
 אסתר סאראקער ווארשע, צו חיים סאראקער, בערלין.
    
צו וואס איילן ווארשע? בעלצע בראניע נאך נישטא. שערענציס פע־קעליס אויך נישט. לאהצע ברויכשטול פעטריקאוו. מחותן מאריאמטשיק
געקומען גטן חנצען. קאנסט דאס זעלבע. גרויסער אויסוואל. ― א ס ת ר .
  
76.
    
 בעלצע קורלענדער, אלעקסאנדראווא, צו שלמה קורלענדער, ווארשע.
    
נעכטן געדראטעט קומען אלעקסאנדראווא אדער שיקן דריי הונדערט. פאר וואס קיין ענטפער? דראטע. ― ב ע ל צ ע.
  
77.
    
 פערל יאמאיטשיכע, מאריענבאד, צו וועלוול יאמאיקער, ווארשע.
    
נעכטן געדראטעט נישט קומען מאריענבאד. שידוך בוידעם. בעלצע
בראניע סאראקער מאריאמטשיק אסטענדע נישטא. איך קינדער פארן
בערלין ווארשע. דראטע. ― פ ע ר ל.
  
78.
  
יצחק־מאיר שערענציס און יצחק־מאיר פעקעליס, ווארשע, צו יאמאיטשיכע,
    
 מאריענבאד.
    
אנטווארט איינגעצאלט. טשאפניק געדראטעט ווו שערענציס פעקע־ליס. דראטעט אויב שיינצע קריינצע נישטא מאריענבאד. פארן אסטענדע? אומרויק!  ש ע ר ע נ צ י ס  פ ע ק ע ל י ס .
  
79.
    
 בעלצע קורלענדער, אלעקסאנדראווא צו שלמה קורלענדער, ווארשע.
    
פאר וואס קומסט נישט אלעקסאנדראווא? שיקסט נישט דריי הונדערט? פארפאלן אלע זאכן. גרויסער היזק! אומרויק. דראטע. ―
ב ע ל צ ע.
  
80.
  
מאדאם שערענציס און מאדאם פעקעליס מאריענבאד, צו שערענציס און פעקעליס,
    
 ווארשע.
    
פארן ווארשע. אויסשטייגן בערלין ווערטהיים. גריסן. ― ש יי נ ־
צ ע  ק ר יי נ צ ע.
  
81.
    
 אלעקסאנדער סווירסקי, קישיניעוו, צו פערל יאמאיטשיכע, מאריענבאד.
    
געלט פארפאלן. אומזאנסטע שפייזען. אבער גראסער שקאנדאל.
פראפאניער בריעפליך דריי פארטיען איהרע דריי טעכטער. דראטעט
קאממען מאריענבאד אדער ראנדעוואו וויען האטעל נאציאנאל? ווארע
ערשטער זארט. איין ארצט צוויי יוריסטען. בעסטע רעפערענצען. ―
ס וו י ר ס ק י.
  
82.
    
 קלמן ברויכשטול, ווארשע, צו לאהצע ברויכשטול, פעטריקאוו.
    
דערגאנגען קורלענדער געפעלשט סאראקערס בריוו בעלצען. סארא־קער קלאגט קורלענדער געריכט. מיך עדות. קורלענדער אסטענדע. זוכט
בעלצען. בעט פארצייונג. קום ווארשע. איך קוש. ― ק ל מ ן .
  
83.
    
 בראניע לויפערמאן, בערלין צו הירש לויפערמאן, ווארשע.
    
טעלעגראם מאריענבאד דערהאלטן דא. דריטן טאג בערלין. מארגן
ווארשע. זיי אלעקסאנדראווא. דראטע למאי לאהצע פעטריקאוו? ווו בעל־צע? איך קוש. ― ב ר א נ י ע .
  
84.
    
 בערל טשאפניק, ווארשע, צו חווה טשאפניק, אסטענדע.
    
בריוו דערהאלטן. אלץ קלאר. געלט ארויסגעשיקט. בעלצע געקומען.
דריי טעג אלעקסאנדראווא גרענעץ סקאנדאל. קורלענדער אויסלאנד. זוכט
בעלצען. סאראקער געקומען געטראפן אסתר פארביי. וויל איינגעבן קור־לענדער פעלשונג בריוו. לויפערמאן ברויכשטול אויך איינגעגעבן קור־לענדער. שערענציס פעקעליס עדות. בעלצע אויסער זיך. געבעטן מאכן
שלום. איך פארלאנג דריי טויזנט וועל צערייבן. מאריאמטשיק גטן. לאה־צע פעטריקאוו רייכן פעטער. יאמאיקער מאריענבאד קנס־מאל. יאמאי־טשיכע טעכטער ווארשע. מאריאמטשיק פאטשן יאמאיטשיכע. סווירסקי
נישטא. קום ווארשע. דראטע. איך קוש. ― ב ע ר נ א ר ד .
  
85.
    
 שלמה קורלענדער, מאריענבאד, צו אסתר סאראקער, ווארשע.
    
מאריענבאד נישט געטראפן קיינעם. פאר אסטענדע. דראטעט פאסט־רעסטאנט. ― ק ו ר ל ע נ ד ע ר .
  
86.
    
 הירש לויפערמאן, ווארשע, צו פערל יאמאיטשיכע, מאריענבאד.
    
איר דראטעט פרוי פארשווונדן? פרוי דראטעט בערלין קומט וואר.
שע. שאנטאזש. קלאגן געריכט. ― ל ו י פ ע ר מ א ן .
  
87.
    
 וועלוול יאמאיקער מאריענבאד, צו וועלוול יאמאיקער, ווארשע
    
געקומען מאריענבאד קנס־מאל. קיינעם געטראפן. געזאגט אפגעפארן ווארשע. דראטעט ווו פערל? קינדער? ווו חתן קעשעניעוו? אומרויק.
― וו א ל ף .
  
88.
    
 פערל יאמאיטשיכע, ווארשע, צו וועלוול יאמאיקער, מאריענבאד
    
למאי געפארן מאריענבאד? געדראטעט נישט פארן. חתן קעשעניעוו
ווייב צוויי קינדער. צוריק ווארשע. דראטע. ― פ ע ר ל .
  
89.
    
 שלמה קורלענדער, אסטענדע, צו אסתר סאראקער, ווארשע.
    
אסטענדע אויך נישטא קיינער. רעכן פארן צוריק מאריענבאד. פון
דארטן קעשעניעוו. דראטעט. ― ק ו ר ל ע נ ד ע ר .
  
90.
    
 וועלוול יאמאיקער, מאריענבאד, צו פערל יאמאיטשיכע, ווארשע.
    
דעפעש דערהאלטן. נישט פארשטאנען. למאי חתן קעשעניעוו?
למאי צוויי קינדער? ווו דריטע? ווער צוריק ווארשע? דראטע. ―
וו א ל ף .
  
91.
    
 פערל יאמאיטשיכע, ווארשע צו וועלוול יאמאיקער, מאריענבאד.
    
געדראטעט אויס שידוך. חתן קעשעניעוו באווייבט. נישט פארן מאריענבאד. געפארן מאריענבאד. נישט געדראטעט. אומזיסטע שפעזן. גע־דראטעט פארן צוריק ווארשע. איך קינדער ווארשע. דראטע. ― פ ע ר ל .
  
92.
    
 וועלוול יאמאיקער, מאריענבאד, צו פערל יאמאיטשיכע, ווארשע.
    
דראטעסט נישט געדראטעט? צוויי מאל געדראטעט: געדראטעט מזל־טוב. געדראטעט ארויספאר. פארוואס נישט געדראטעט באלד חתן קעשע־ניעוו באווייבט? פארוואס נישט געווארט מאריענבאד? ווו שדכן? ווו
טשאפניק? וואס בעלצע? דראטע. ― וו א ל ף .
  
93.
    
 פערל יאמאיטשיכע, ווארשע, צו וועלוול יאמאיקער, מאריענבאד.
    
ביז וואנען דראטען? געדראטעט בעלצע געקומען. קורלענדער מאריענבאד ― אסטענדע, זוכט בעלצען. מאריאמטשיק אפגעגט. לויפערמאן
מיר סקאנדאל, וויל פאטשן קורלענדער. אסתר פארביי. סאראקער געריכט קורלענדער פאדלאג. ברויכשטול. שערענציס, פעקעליס עדות.
טשאפניק שלום. סווירסקי דראטעט קעשעניעוו דריי שדוכים. גענוג דרא־טען. פאר זאפארט אהיים. דראטע. ― פ ע ר ל .
  
94.
    
 שלמה קורלענדער, מאריענבאד, צו שלמה קורלענדער, ווארשע.
    
יאמאיטשיכע געדראטעט פלוצעם פארשווונדן בעלצע. געווען מאריענבאד, געווען אסטענדע. געקומען צוריק מאריענבאד. געזוכט בעלצע.
אלעמען געדראטעט. קיינער דראטעט נישט. ווער אין שטוב? דראטעט
ווו בעלצע? זאל איך פארן קעשעניעוו? דראטעט דרינגלעך. ― ס א ־
ל א מ א ן  ק ו ר ל ע נ ד ע ר .
  
95.
    
 בעלצע קורלענדער ווארשע, צו שלמה קורלענדער, מאריענבאד
    
יאמאיטשיכע אויסגעטראכט ליגן. געפארן מאריענבאד ― בערלין ― ווארשע. געווען פארהאלטן גרענעץ אלעקסאנדראווא. דריי מאל
געדראטעט שיקן געלט. אלע זאכן פארפאלן. איצט געקומען. וואס האסטו געטאן? איבער דיר ברויכשטול גטן. מאריאמטשיק שוין געגט. אסתר
געפערלעך קראנק. סאראקער סטראשעט קרימינאל שאנטאזש פאדלאג.
לויפערמאן, ברויכשטול, שערענציס, פעקעליס עדות. טשאפניק גאראנטירט
צערייבן. וויל 3000. דראטע. ― ב ע ל צ ע .
  
96.
    
 שלמה קורלענדער, מאריענבאד, צו בעלצע קורלענדער, ווארשע.
    
טויזנט דאנק. גוטע נאכריכט! כ׳הארך סאראקער קאטער. כ׳גיב לוי־פערמאן פייג. טשאפניק 3000 מכות. כ׳פאר שנעל־צוג בערלין ― ווארשע.
כ׳קוש. ― ס א ל א מ א ן.
    
 געשריבן אין יאר 1911.
    
 מעשיות און פאנטאזיעס
    
די רויטע יידלעך  ― ― ― ― ― ― ― ― ― 249
    
משוגעים ― ― ― ― ― ― ― ― ― ― ―  296
    
מעשיות פון טויזנט איין נאכט ― ― ― ― ―  347
    
איינער פון טויזנט  ― ― ― ― ― ― ― ―  426
  
(אן אויסגעטראכטע זאך).
  
ערשטער טייל
  
דאס ערשטע קאפיטל
    
(די רויטע יידלעך, זייער יחוס, זייערע גענג און זייערע תנועות, זייער לעבן, זייערע פרנסות, זייער ארויסגיין שבת „אפן שפאציר״, זייער אויסזען און זייערע מאכלים).
    
גאנץ ווייט פון אונדזערע מקומות, דארטן ערגעץ אונטער די הרי
חושך, אזש אף יענער זייט סמבטיון, געפינט זיך א פאלק, וואס מע
רופט דאס ד י  ר ו י ט ע  יי ד ל ע ך.
    
מחמת די רויטע יידלעך ליגן אזוי ווייט פארווארפן, זיי זיינען אפגעריסן פון דער וועלט און קערן זיך כמעט מיט קיינעם נישט אן, לכן
זיינען זיי שטארק פארגרעבט געווארן, און אין פיל זאכן זיינען זיי פשוט
ווילד. איבערהויפט זיינען זיי ווייט פון יידישקייט, פון דער יידישער היסטאריע און פון דער יידישער שפראך, אזוי ווייט, אז זעלטן־זעלטן ווער עס
פארשטייט בא זיי א לשון־קודש־ווארט, חוץ די ווערטער „גמילות חסד״,
„מעות מזומנים״, „ברוכים היושבים קומט עסן״, „לחיים לשלום״,
„ברוך הבא רב קרוב״, „א מיתה משונה״, א מכה בחברותא״, „משוגע צי
חסר דעה״, „כלב שבכלבים״, „שוטה בן פיקהאלץ״, „אדרבה״, „ממה
נפשך״, „מהיכא־תיתי״, „אוודאי״, „בקיצור״, וכדומה אזעלכע ווערטער
לרוב, וואס האבן זיך באזעצט אין זייער וואכעדיקער שפראך, וואס מע
רופט זי דארט מיט א משונה מאדנעם נאמען „זשארגאן״.
    
פונדעסטוועגן, רעדט מיט זיי, זיינען זיי די גרעסטע חכמים אין
דער וועלט. אלצדינג ווייסן זיי, יעדע זאך פארשטייען זיי, איטלעכן האבן זיי ליב אויסלאכן, אפשפעטן, פון אלעמען חוזק מאכן. א סך פון זיי
האלטן זיך פאר גאר שארפע מבינים, פאר גרויסע חקרנים, קריטיקער און
גריבלער און האבן אין זיך ניין מאס רייד, און צו די אלע שיינע מעלות
זיינען זיי נאך מוראדיקע עקשנים, זאל גאט שומר ומציל זיין! מיט זיי
האבן א ויכוח באדארף מען זיך גוט אונטערגארטלען, און זיי איבערשפארן איז אוממעגלעך אין דער וועלט. היינט דאס גרויסקייט זייערס, דאס
בלאזן פון זיך איז גאר נישט צו באשרייבן. איטלעכער האלט זיך פארן
גרעסטן און פארן שענסטן, און יענעם ― פארן קלענסטן שבקלענסטן. אז
עס קומט בא זיי א שדוך טאן מיט א קינד, איז א ריינער אומגליק: מע
קאן זיך נישט צוקלייבן, עס זאל זיין צום הארצן, מע קאן זיך נישט אויסגלייכן מיטן יחוס. דערפאר טאקע זיינען זיי זיך דאס רוב משדך פון פרעמדע שטעט, איטלעכער זוכט זיך זיין גלייכן אין דער פרעמד; יענער מעג
זיין א בעדער, אבי נישט פון הי. פאר שדכנים איז דאס דווקא נישט קיין
שלעכט געשעפט; זיי פארנעמען זיך גאנץ געשמאק מיט דעם מסחר פון
לעבעדיקער סחורה, וועלכער גייט דארטן קיין עין־הרע זייער נישקשהדיק,
און יידן האבן דערפון פרנסה בכבוד...
    
דאס לעבן פון די רויטע יידלעך איז אפילו נישט אזוי זיס און פריילעך, ווי עס ווייזט אויס אפן ערשטן קוק. פאראן צווישן זיי געציילטע
נגידים, וואס איטלעכער פון זיי האט זיך זיין פריץ, דאס הייסט, איטלעכער פריץ האט זיך זיין יידל, וואס ציט פון אים די חיונה. די נגידים פארנעמען זיך דאס רוב מיט האנדלען, דאס הייסט, זיי דרייען די גרעסטע
געשעפטן פון דער וועלט. זיי דרייען און דרייען אזוי לאנג, ביז זיי פארדרייען גאנץ אפט אי זיך, אי יענעם, און שטארבן נישט אוועק ביז זיי
זעצן נישט אן כאטש איין מאל אף זייער לעבן. אז זיי באקומען געלט,
קנאקן זיי און טראסקען, ביז עס קומט צום שטארבן, באהאלט מען זיי אין
פרעמדע תכריכים. די וואס האבן פיינט „שווינדל״, גיבן זיך אפ מיט
„גמילות־חסדים״, דאס הייסט, זיי פארלייען איינס דאס אנדערע געלט און
נעמען פראצענט „על־פי־היתר־עסקא״, כתקון מהר״ם ז״ל, נאר מחמת די
אנזעצן, וואס זיינען דארטן זייער שכיח, איז טרעפט זיך זייער זעלטן, אז
א בעל־הלוואה זאל זיך זען צוריק מיט זיין געלט; ער איז גערן, אז ער
נעמט כאטש פראצענט; דאס קרן איז געוויס פארפאלן... בעסער פון זיי
מאכן די „וואכערניקעס״: דאס זיינען יונגע לייטלעך, איידעמלעך, וואס
זיצן נאך אף קעסט, און אזעלכע וואס זיינען שוין אראפ פון קעסט. זיי
דרייען זיך ארום אין גאס מיט שבתדיקע קאפאטקעלעך אינדערוואכן,
שמעקן און נישטערן, וועמען מע מעג און וועמען מע טאר נישט. דאס זיינען קליינע פיאווקעלעך, וואס אז זיי נעמען זיך אן, איז זיי שווער אפצורייסן ביז זיי זייגן זיך אן פולע בייכלעך... נישט שלעכט לעבן זיך אפ
דארטן די „כלי קודש״: די רבנים, דיינים, שוחטים, חזנים, שמשים,
שתדלנים, שיינע יידן, וואס גיבן זיך אפ מיט פושקעס און מיט צדקה און
מיט די איבעריקע קהלשע זאכן. און יענע יידן, וואס טויגן נישט צו קיין
זאך און האבן נישט קיין אנדערע פרנסות, גיבן זיך אפ מיט לערעריי, דאס
הייסט, זיי פארשטעלן זיך פאר מלמדים, הארעווען נעבעך מיטן ביטערן
שווייס, זיי „קנעלן״ מיט זייערע תלמידים, דאס הייסט, זיי זיצן אין ענגע,
פינצטערע, פארעיפושטע חדרים און שרייען פון פרי ביז נאכט, שלאגן,
קאטעווען, קאליעטשען יידישע קינדער... א גרויסער טייל פון די רויטע
יידלעך זיינען ארעמע בעלי מלאכות, וואס ארבעטן זייער גאנץ לעבן איבער א שטיקל טרוקן ברויט; און די איבעריקע האבן נישט וואס צו טאן,
שלאגן זיך קאפ אין וואנט, פארנעמען זיך כלומרשט מיט מעקלעריי, דרייען זיך אום מיטן שטעקל אין מארק און טראכטן: „ווו נעמט מען אף
שבת? ״... נאר קומט שבת, איז זיי נישט צו דערקענען: זיי טוען זיך אן
ווי די שררות, און זייערע ווייבער און טעכטער צירן זיך אויס ווי די
פריצות, אין זייד און אין סאמעט, מיט היטעלעך, הענטשקעלעך, זאנטיקלעך, הענגען אן אף זיך דער רוח ווייס וואס ― און מע גייט „אפן שפאציר״. דעמאלט ווערט די גאס פארפלייצט מיט אלערליי פארביקע קליידער
און מיט רויטע־געלע־טונקל־גרינע־פאפעליאטע פעדערן. א קוק טאן אף די
דאזיקע מיתה־משונה־קאלירנדיקע „דאמען״ און „מאמזעלן״ שבת באטאג
אפן שפאציר, קאן מען א טעות האבן און זיכער מיינען, אז דאס זיינען
לויטער גרעפישע קינדער, וואס ווייסן נישט פון קיין לאקשנטעפלעך,
טשאלנט־ברעטלעך, קאלאדאטש־מעסערס, ריבאייזנס און באק־דייזשעס. איר
וועט זיכער מיינען, אז זיי האבן קיין מאל נישט געזען אפילו, ווי אזוי מע
רעשטשינעט חלה, מע שיילט קארטאפלעס, מע זאלצט פלייש און שטעלט
אוגערקעס... ווי א מאסקאראדן־באל זעט אויס דעמאלט די גאס שבת נאכן
קוגל, ווי א צירק מיט איבערגעטאנענע קאמעדיאנטן, וואס אלע ווייסן
גאנץ גוט, אז אט ענדיקט זיך די שפיל און די קאמעדיאנטן וועלן אפטשעפען פון זיך די צאצקעס מיט די גלעקלעך, אראפווארפן פון זיך די
יום־טובדיקע לייב־קאלירענע מלבושים און וועלן אריינקריכן צוריק אין
זייערע אלטע, וואכעדיקע, געלאטעטע, פארשלומפערטע קליידלעך...
    
קיין פלייש עסן זיי כמעט קיין מאל נישט, ― נישט מחמת זיי זיינען
„וועגעטעריאנער״, דאס הייסט, אזעלכע, וואס עסן נישט קיין דבר מן
החי. ניין! זיי עסן נישט קיין פלייש דערפאר, ווייל מען האט בא זיי
ארויפגעווארפן א טאקסע אף אלצדינג, וואס ס׳איז כשר, איז דאס
נישט פאר זייער בייטל. פונדעסטוועגן זיינען זייערע מאכלים זייער פארשידן, מע קאן פון זיי מאכן א בוך. אט האט איר א צעטל פון זייערע
פאטראוועס: א קרופניק, א וואלכישער בארשט, טייגלעך מיט פאסאליעס,
א מאהינע, א מאמעליגע, א טייגעכץ, א קאשע מיט האניק, ווארניטשקעס מיט שמאלץ, פאמפעשקעס מיט קנאבל, קארזש מיט קעז, שקצים
מיט מאן, בערעטשקעס מיט פלוימען; און נאך אזעלכע מאכלים, וואס
מע פארשפארט צו זיי פלייש. פון שבתדיקע מאכלים רעדט מען נישט;
איר קאנט פארשטיין, אז קוגלען אליין איז בא זיי פאראן אפשר מער ווי
א צענדליק: א לאקשן־קוגל, א געבלעטערטער קוגל, א קוגל א געקנאטענער, א קוגל פון רייז, א קוגל מיט ראזשינקעס, א קרעפל־קוגל, א שטרודל־קוגל, א מאנדל־קוגל, א קוגל מיט העלדזלעך, א קוגל מיט
קישקע און נאך מינים קוגלען. אויך צימעסן איז בא זיי פאראן
אלערליי: א פלוימען־צימעס, א מערן־צימעס, א פאסטערנאק־צימעס, א
צימעס פון בארלעך, אן עפל־צימעס, א צימעס פון ראזשינקעס, א צימעס
פון שאפטאלן, א צימעס פון געווירצן מיט לארבער־בלעטער... נאר מער פון
אלץ האבן זיי ליב מרור, ביטערע קרייטעכצער, דהיינו: פעפער זאל זיין
א סך, גוטן הארבן כריין, רעטעך דווקא שווארצן, און ציבעלעס אין פארשיידענע אופנים: א ציבלקע מיט שמאלץ, א ציבלקע מיט רעטעך, א
ציבלקע מיט אייער, א ציבלקע מיט הערינג, א ציבלקע מיט לעבערלעך,
א ציבלקע מיט גריוון, און גלאט ציבעלעס... דערפאר טאקע האבן זיי
אזא שיין פנים. קרענקען צו גאנץ אפט, האבן צו טאן מיט די מאגנס און
האלטן אין איין קורירן זיך. אונדזערע דאקטוירים זאלן מיך וועלן פאלגן,
וואלטן זיי זיך באזעצט אף  י ע נ ע ר  זייט טייך  ס מ ב ט י ו ן.
כלעבן, זיי וואלטן דארט געהאט פרנסה מיטן פולן מויל ― א סך בעסער,
דאכט זיך, ווי שטופן זיך אלע קיין יעהופעץ און קיין כתרילעווקע, זיצן
אלע אינאיינעם צונויפגעקוועטשט, שלאגן זיך איבער א חולה, רייסן זיך
און בייסן זיך, ווי די קעץ...
  
ד א ס  צ וו יי ט ע  ק א פ י ט ל
  
(די הויפטשטאט פון די רויטע יידלעך, זייער לשון זייער ריידן פארשטעלט, זייערע
גוזמות, זייערע קולות און זייערע שבועות, זייערע נעמען און זייער ליטעראטור).
    
די רויטע יידלעך זיינען, אייגנטלעך, צעווארפן אין א סך שטעט און
שטעטלעך, נאר די הויפטשטאט זייערע רעכנט זיך ד י  ר ו י ט ע
ש ט א ט. פאר וואס עפעס רופט מען זי „די רויטע שטאט״? ווייס
איך נישט. אדרבה, מיר דאכט זיך, אז וועדליק די בלאטעס, וואס שטייען
דארטן א גאנץ קיילעכיק יאר און טריקענען אויס ערשט ארום תמוז, וואלט
זי גיכער געמעגט הייסן „די שווארצע שטאט״. נאר די רויטע יידלעך
האבן א טבע ריידן פארשטעלט, בלשון „סגי־נהור״, אנרופן איטלעכע זאך
קאפויר. אף יעדן איינציקן האבן זיי אייך א צונעמעניש, אזוי אז פונעם
צונעמעניש באדארפט איך לערנען פונקט דעם היפך, למשל: אז איר
וועט דארט באגעגענען א מענטשן, וואס מע רופט אים דער „חכם״,
מעגט איר שוין זיכער זיין, אז ער איז טפש, כאטש בראק אים אין
קרויט אריין; א „ווארטסמאן״ איז מסתמא א ליגנער, א „בעל־תשובה״
איז א טריפניאק, א „סטאטיק״ איז א שייגעץ, א „פילאזאף״ איז אן
עם־הארץ, א „בטוח״ איז אן אנזעצער, א „בעל־לשון״ איז א זאיקע
נעבעך, א „נשרף״ איז א צינדער, וואס ברענט אלע חודש ווי א שטרויענער דאך, און אזוי ווייטער. היינט האבן זיי ליב מגזם צו זיין יעדע זאך
צען מאל אזוי פיל, צום ביישפיל: אז זיי ווילן זאגן אף עמעצן, אז ער
איז א גוטער מענטש, פארגלאצן זיי די אויגן און זאגן: „א מזג־טוב!
א דימענט, א בריליאנט! א מענטש אן א גאל! זא־מע־טשאטעלנע! ׳׳...
און פארקערט, אף נישט אזא גוטן זאגן זיי: „א רשע מרושע! א המן! א
רוצח, ימח שמו וזכרו!״... א שיין מיידל איז בא זיי: „א זעלטענע יפת־תואר! ס׳איז נישט אין פנים איר אריינצוקוקן! טשטא ניבוד אסאבענע!״... און חלילה נישט אזא שיינע איז: „פע, א בייזע מיאוסקייט, א
וויסטע חלשות אף צו שטארבן!״... א נגיד איז בא זיי: „פס! איר
שפילט זיך מיט אים? אנגעשטאפט! חוץ זיין שאדן אף מיר געזאגט געווארן כאטש א טויזנט חלק!״... און א געמיינער מאן ― איז „א קבצן,
א דלפון, א כתריאל, אן עני ואביון, וואס שטארבט זיבן און זיבעציק מאל אין טאג פאר הונגער, א חוץ וועטשערע! ׳׳... נאר דער גאנצער
אנטיק איז, וואס זיי פארשטייען זיך איינס דאס אנדערע אפן ווונק, פון
איין ווארט שטויסן זיי זיך אן אף די איבעריקע צען, זיי באדארפן
צווישן זיך לאנג נישט ריידן. אן אונדזעריקער, אז ער שטייט בא דער
זייט, בשעת צוויי רויטע יידלעך ריידן צווישן זיך, פארשטייט ער נישט
מאי דקאמרי רביצין.
    
 ***
    
היינט זייער שילטן זיך ― די תוכחה איז א קאמפלימענט, א
ס׳קאצל־קומט קעגן זייערע קללות: „א שטעכעניש, א ברעכעניש, א
בייסעניש, א רייסעניש, א דרייעניש, א פארדרייעניש, א דארעניש, א
קווארעניש, א טריקעניש, א פארטריקעניש, אן איינטריקעניש, אן איינשרומפעניש...״, און דאס שווערן זיך בא זיי איז ניט ווי געוויינלעך.
איר קאנט דארט הערן אזעלכע שבועות, וואס איר האט אף אייער לעבן
נישט געהערט, צום ביישפיל: „אויב איך זאג אייך א ליגן אף אט אזוי
פיל, זאל אף מיר קומען אן אויסכאפעניש, עס זאל מיך פירן און פירן,
ארויספירן און אריינפירן, ביז ס׳זאל מיך פארפירן, עס זאל פון מיר
ווערן א בארג, א שטיין, א ביין, א בעזעם, א שייט־האלץ, א פיפערנאטער, א לדור־ודור!״... ס׳איז כדאי, כלעבן, אז אונדזערע געלערנטע,
וואס גיבן זיך אפ מיט שפראך, זאלן זיך פארנעמען אויך מיטן לשון
פון די רויטע יידלעך. נישקשה, וועדליק אונדזערע חקרנים האבן זיך
ביז אהער אויסגעפיינט מיט זייער בריהשאפט, מעג זיי אנשטיין; עלי ועל
צוארי ― עס וועט זיי חלילה גאר נישט שאדטן...
    
אויך די נעמען זייערע זיינען משונה מאדנע, אומגעלומפערטע
נעמען. מחמת די רויטע יידלעך, די אויפגעקלערטע, האבן ליב נאכטאנצן די פרעמדע פעלקער, זיי געפעלט אלצדינג וואס בא יענעם, לכן
האבן זיי איבערגעמאכט אויך די נעמען זייערע: פון אברהם אף „איב־
    
ראהים״, פון בערל „בענעדיקטוס״, פון יוסל ― „יוליוס״, פון
פייטל ― „פעטראניוס״; און נאכדעם איז שוין במילא אויסגעקומען
פון משה ― „אחרימאן״, פון מענדל ― „טריפאן״, פון חיים ― „עפי־פאנוס״, פון הערשל ― „חרבונא״ און פון וועלוול ― „ויזתא״... איר
קאנט אנטרעפן צווישן זייערע אריסטאקראטן אזעלכע נעמען, ווי
„כאפלאפוס״, „פארכענטי״, „סמארקאנדוס״ ― אבי נישט קיין יידישער נאמען, איז שוין גוט... אויך די ווייבער זייערע, די היינטוועלטיקע געוויינלעך, מאכן זיך איבער זייערע נעמען פון חנא אף אגריפינא,
פון דבורה אף גלאפירא, פון רבקה אף קלעאפאטרא, פון שרה אף פראנציסקא, פון לאה אף איזאבעלא, פון יענטל ― דולצינא, פון אסתר ―
פוטיפרע, און אזוי ווייטער. דאס נאכמאכן יענעם, הן אין די נעמען,
הן אין די מלבושים והן אין די מנהגים, איז בא די רויטע יידלעך
אזוי שטארק אריין אין דער מאדע, אז לאז א פרעמדער, צום ביישפיל,
זיך פרווון אפשניידן די נאז, אזוי נעמען די רויטע יידלעך און שניידן
א רענדל א נאז!...
    
א פאר ווערטער בין איך מחויב צו זאגן וועגן דער „ליטעראטור״,
וואס בא די רויטע יידלעך, וועגן זייערע שרייבער, זייערע „מחברים״,
זייערע ספרים, זייערע ביכער און זייערע גאזעטן.
    
בלעטער, גאזעטן זיינען דארטן פאראן לרוב און פארנעמען פארנעמען זיי זיך, צום מיינסטן, מיט פאלעמיקעס, אדער, ווי זיי רופן דאס,
מיט „קריטיק״. איין בלאט קריטיקירט דאס צווייטע. איין מחבר פאלעמיזירט מיטן אנדערן. זייער קריטיק איז זייער וויכטיק. זי באשטייט פון
דעם, וואס איין בלאט קוקט ארויס וואס דאס אנדערע בלאט וועט זאגן,
בכדי עס זאל קאנען זאגן נאכדעם פונקט קאפויר. למשל, פאראן צוויי
בלעטלעך: איינס הייסט „די רויז״, דאס אנדערע הייסט „דער דארן״.
אף וויפל די „רויז״ איז קאנסערוואטיוו, אף אזוי פיל איז „דער דארן״
ראדיקאל. אז „די רויז״ שרייבט וועגן נעכטיקן טאג, אז עס איז געווען
שיין און ווארעם, ליכטיק און פריילעך, די זון האט געשיינט און די
פייגעלעך האבן געסוויטשערט, שרייבט „דער דארן״ פונקט דעם היפך:
עס איז נעכטן געווען דער אבשייליכסטער טאג זינט די וועלט שטייט.
קאלט און פינצטער, נאס און שמוציק, גליטשיק און וחלקלקות... אלע
זונטיק גייט ארויס די קאנסערוואטיווע „רויז״ מיט א באשרייבונג פונעם נגידס שבתדיקן קוגל, וואס איז געווען א זעלטענער דערפאלג, צעגיסט זיך ווי א סאלאוויי, און זינגט א לידל: מה יפית ומה נעמת אהבה
בתענוגים! „דער דארן״, וועלכער ווייס פון דעם פריער, גייט ארויס
מיט א לייט־ארטיקל וועגן קוגלען בכלל און נגידישע קוגלען בפרט,
און צעלאזט זיך מיט א פייער, אז ס׳איז שוין צייט, מע זאל אויסראטן
דעם דאזיקן אבשיילעכן מאכל, וואס גויים האבן מיט אים צו טאן: „קו־געל!... שבת... וויי איז מיר!״... דאס איז די „קריטיק״. די פאלעמיק,
וואס זיי פירן צווישן זיך, איז חלילה נישט אנצורירן יענעמס כבוד, אן
פערזענלעכקייטן. צום ביישפיל:
    
„די רויז״ שרייבט בא זיך אין בלאט:
    
„נעכטן איז „דער דארן״ ארויס מיט אן ארטיקל קעגן אונדז מיט
שמוץ און מיט מיסט, ווי זיין שטייגער איז. מיר וועלן אים דערויף נישט
ענטפערן קיין ווארט. מיר וועלן אים נאר פרעגן: „דו שמוציקער, נידערטרעכטיקער, ארעמער, נאקעטער דארן! ביז ווי לאנג נאך וועסטו געוועלטיקן?״... דערויף ענטפערט איר „דער דארן״: „שוין לאנג, אז די
נידעריקע, מה־יפיתניצע, היפאקריטישע פארקויפטע נשמה, וואס רופט
זיך „רויז״, איז נישט ארויס מיט אזא עזות, חוצפה און פרעכהייט קעגן
אונדז. מיר איגנארירן זי און זאגן נאר צוויי ווערטער: „חצופה, באהאלט
דיינע בלעטלעך און ווער אנשטומט אף אייביק!״...
    
ליטעראטן בכלל קאנען זיך נישט אויסגלייכן מיט זייערע דעות,
ובפרט נאך בא די רויטע יידלעך, וואס קאנען זיך קיינמאל בשום אופן
ואופן נישט אויסגלייכן, דערפאר שרייבט דארט איינער אפן אנדערן א
„קריטיקע״; אלצדינג, וואס איינער זאגט, קומט דער אנדערער און
זאגט פונקט קאפויר! נאכדעם קומט יענער און „קריטיקירט״ אים צוריק, מאכט אים אפטמאל מיט דער בלאטע; קומט דער און רעכנט אויס
אפטמאל א מלחמה צווישן די שרייבערס, זאל גאט שומר ומציל זיין ―
עס גיסן זיך טייכן טינט!
    
 ד א ס  ד ר י ט ע  ק א פ י ט ל
  
(די בלאטע פון דער טרוקענער גאס, איר געשיכטע, אירע מויערן.― דער חוש־הריח
    
 בא די רויטע יידלעך און די ראמאנען פון זייערע בחורים מיט מיידלעך).
  
די גאסן פון דעך רויטער שטאט בא די רויטע יידלעך זיינען צום
מיינסטן בלאטיקע, קויטיקע, פארברודיקטע גאסן. די בלאטעס זיינען
דארטן אזוי גרויס, אז אמאל, שוין לאנג, ― אזוי דערציילן „אלטע
בעלי־בתים״, און מע מוז זיי גלויבן אף נאמנות ― איז דארטן אין
מיטן מארק דערטרונקען געווארן אום ערב־פסח א וואגן מיט מצות
מיטן פערדל און מיטן בעל־עגלה אינאיינעם. ערשט העט־שפעטער,
ארום נאך שבועות, אז די בלאטע איז אביסל אויסגעטריקנט געווארן,
האט מען זיי געפונען אלע דריי, דאס הייסט, דעם וואגן מיט מצות,
דאס פערדל מיטן בעל־עגלה. נאר וועדליק די רויטע יידלעך האבן ליב
א ביסל צו פיל מגזם זיין, מיין איך, אז... ס׳איז א ליגן. בקיצור, מיר
קערן זיך אום צוריק צו די גאסן פון דער רויטער שטאט.
    
איין גאס איז דארט פאראן אזעלכע, וואס מע רופט זי „די טרוקענע״. זי איז דער שפיגל, דער בולוואר פון דער שטאט. פאר וואס
עפעס רופט מען די דאזיקע גאס „די טרוקענע״, אז אלע ווייסן, אז
בשעת בלאטע איז דארט די אייגענע בלאטע, וואס אומעטום? איך האב
געזוכט אין אלטע ביכער, גערעדט מיט מענטשן, געטראכט, צי שטעקט
נישט דרינען עפעס א המצאהלע פון די רויטע יידלעך, און איך בין
געוואר געווארן אזא מעשה. אמאל, פארצייטנס נאך, איז ארויס אן אוקאז, מען זאל די דאזיקע גאס אויספלאסטערן מיט שטיינער. געוויינטלעך, איז געווען „טארגעס״; פאדריאטשיעקס האבן זיך געשניטן איינס
דאס אנדערע אף וואס די וועלט שטייט, נאכדעם האט מען ׳׳געשלאגן
בלאט״, געמאכט יד־אחת, גענומען „לא־יחרץ־געלט״... וואס איז געווען
נאכדעם ― ווייס איך נישט. „אלטע בעלי־בתים״ זאגן, אז אמאל איז
דאס געווען נישט קיין גאס, נאר א צאצקעלע. „גלאט ― זאגן זיי ―
איז זי געווען, ווי א לאקשנברעט, טרוקן ווי פעפער, ריין ווי א טעלערל,
כאטש נעם שפיגל זיך! ׳׳... אזוי דערציילן „אלטע בעלי־בתים״. נאר איך
מיט מיין שכל קאן דאס נישט פארשטיין. איך פרעג נאר איין קשיה:
זאל זיין, אז דאס איז אמאל געווען געפלאסטערט מיט שטיינער, ווי אזוי,
פרעג איך אייך, וואלט זיך נישט פארוואלגערט אין דער בלאטע כאטש
איין שטיינדעלע, ווי מע זאגט, אף א רפואה? וואס־זשע דען? מוזן מיר
דאך לערנען דעם פשט, אז די „טרוקענע״ איז זינט זי איז א גאס קיינמאל נישט געווען געפלאסטערט מיט קיין שטיינער. אי, וואס טוט מען
מיט די „אלטע בעלי־בתים״? איז משמעות, א פנים, אז די גאנצע מעשה
מיטן אוקאז, מיט די טארגעס, מיט די פאדריאטשיקעס, מיטן „לא־יחרץ־געלט״ איז שקר וכזב?... בקיצור, וואס נוצט אונדז פלפול, פילאזאפיע? אז מע רופט זי אזוי, לאז זיין אזוי. איך בעט אייך, ווער איז
דאס טאקע מחויב זיך שטעלן קריגן מיט א גאנצער שטאט מענטשן און
גיין איבערשפארן אזעלכע עקשנים, ווי די רויטע יידלעך?
    
על־כל־פנים איז זי, די „טרוקענע״ הייסט דאס, די שענסטע גאס
פון דער רויטער שטאט. דארט זיצן די רייכסטע נגידים, די פיינסטע
בעלי־בתים און די שענסטע פון די רויטע יידלעך. דארט, אף דער גאס,
געפינט איר שוין מויערן צוויי גארנדיקע, מיט בלעך געדעקט, מיט
שיינע געשניצטע גאנקעס און מיט באלקאנעס און מיט רויטע, געלע,
גרינע לאדן. נאר די ארכיטעקטור פון די הייזער איז א משונה־מאדנע
ארכיטעקטור. די מויערן דארטן זיינען, ווי אף־צו־להכעיס ― דער אריין,
דער ארויס, איינער א הויכער, איינער א קורצער, און אלע שטארק צע־נויפגעקוועטשט, גלייך ווי זיי וואלטן וועלן אפשטופן איינס דאס אנדערע, ארויסבאווייזן זיך אף צו פריער, ווי איינער רעדט: „שא, לאז
מיך!״... די פענצטער מיט די באלקאנעס קוקן אלע גלייך אין דער בלאטע אריין, נאר עס מאכט נישט אויס; עס האט בא זיי דווקא דעם זיבעטן חן. אי, דער ריח? דער ריח איז זיך א ריח, וואס זאל מען טאן?
די רויטע יידלעך זיינען נישט חלילה פון די געבאלעוועטע, וואס גייען
אויס נאך לופט; „וואזדוך־שמאזדוך״, זאגן זיי... דער חוש הריח בא זיי
איז במילא שטארק געשלאגן, און מחמת די נעזער זיינען דאס רוב בא
זיי, נישט פאר אייך געדאכט, שטענדיק פארלייגט, איז זיי שווער אויסצוריידן די צוויי אותיות: א מ״ם און א נו״ן. די מ״ם פארבייט זיך בא
זיי אפט אף א בי״ת און די נו״ן אף א דל״ת. אזוי אז נחמיה קומט בא
זיי אויס דחביה, נחמה ― דחבה און א נאדל־פאדעם קומט בא זיי אויס
― דאדל־פאדעב. צום ביישפיל, אט האט איר א געשפרעך צווישן מאן
און ווייב:
    
― דחבה! איך האב דיך וויפל באל געבעטן, זאלסט דעבעט א
דאדל־פאדעב אוד פארדייעד ביר די קעשעדע. *
    
― דחביה! וואס דולסטו ביר א בוח? איך האב טאקע בער דיט וואס
צו טוד? לאז זייד דאכדעב, איך וועל אויסבעלקעד די בהבה אוד צו־שטעלעד דעב ווארעבעס, וועל איך דעבעד א דאדל ביט א פאדעב אוד
וועל דיר פארדייעד די קעשעדע. **
    
א גאנצע וואך איז אף דער גאס שטיל, מחיה נפשות. זומער־לעבן
זיינען די פענצטער צוגעמאכט, עס זאל זיך נישט אריינכאפן קיין
פליגן, און די לאדן זיינען צוגעשפארט, עס זאל נישט אריינשיינען, חלילה,
א שטראל פון דער זון... מע באהאלט זיך אינעווייניק אין די הייזער.
מארק־מענטשן זיינען א גאנצן טאג אין קלייט און קוקן ארויס אף א קונה.
מע זעט נישט אף דער „טרוקענער״ קיין לעבעדיקן נפש. נאר קומט שבת
באטאג נאכן קוגל, איז די גאס נישט צו דערקענען. עס דרייען זיך ארום
אף דעם דאזיקן בולוואר רויטע בחורים און מיידלעך, נאר נישט ווי בא
אונדז, אויסגעמישט קאשע מיט בארשט, זכרים מיט נקבות, אלע אינאיינעם; פע! דארט, בא די רויטע יידלעך, גייט עס נישט. דארט שפאצירן די
בחורים באזונדער און די מיידלעך באזונדער, איינס אקעגן אנדערן,
פונקט אזוי ווי מע טאנצט „א שער״. און אז מע באגעגנט זיך, „ווארפט
מען מיט אויגן״, מע טוט זיך, כלומרשט אומגערן, פארבייגייענדיק, א
שמיר מיט דער קאפאטע, א רייב מיטן עלנבויגן, מע ווערט דערביי
רויטלעך אפן פנים און מע כיכיקעט שטילערהייט.
    
אט אזוי ווערן דארט אפטמאל געשלאסן שטילע ראמאנען, וואס
הייבן זיך אן מיט א קוק א שטארקן, א שמיר מיט דער קאפאטע, א
רייב מיטן עלנבויגן, א מאל אויך מיט א זיפץ א טיפן, און לאזן זיך
  
―――――
    
* נחמה! איך האב דיך וויפל מאל געבעטן, זאלסט נעמען א נאדל־פאדעם
און פארנייען מיר די קעשענע. ― ** נחמיה: וואס דולסטו מיר א מוח? איך האב
טאקע מער נישט וואס צו טאן? לאז זיין נאכדעם, וועל איך נעמען א נאדל מיט א פא־דעם און וועל דיר פארנייען די קעשענע.
אויס, נישט ווי בא אונדז אין יעהופעץ אדער אין כתרילעווקע ― ניין!
זיי לאזן זיך אויס מיינסטן טייל מיט... גארנישט.
    
 ד א ס פ ע ר ט ע  ק א פ י ט ל
  
(דאס ערשטע באגעגעניש פון די רויטע יידלעך מיט איינעם פון אונדזעריקע, די גוטע
בשורה וואס ער האט זיי אנגעזאגט, און ווי אזוי מע האט אים אויפגעהויבן אף א
„הורא׳!)
    
איינמאל אין א שבת פון די הייסע זומערדיקע שבתים, בשעת די
רויטע בחורים און מיידלעך האבן געשפאצירט פארלעכווייז איבער דער
„טרוקענער״, האט זיך פארלאפן א מעשה, וואס האט אנגעמאכט א קאכעניש, א גערודער, א טומל צווישן די רויטע יידלעך, פריער אף דער
„טרוקענער״ און נאכדעם אין דער גאנצער שטאט. וואס איז די מעשה?
מע האט דערזען א מענטשן, עפעס א משונה מאדנע פארשוין, נאר נישט
קיין רויטן... מע האט אזעלכעס דארטן נאך קיין מאל נישט געזען. מע
האט זיך גארנישט געקאנט פארשטעלן אפילו, אז עס קאן געמאלט זיין,
אז א ייד זאל האבן נישט קיין רויטע האר ― א פארזעעניש! אלע האבן
זיך אפגעשטעלט באטראכטן גאטס ווונדער, מע האט געטייט מיט די
פינגער, געקוקט איינס אף דאס אנדערע און געפרעגט איינער דעם אנדערן:
    
― ווער איז דאס? וואס  א י ז  דאס? פון וואנען  א י ז  דאס?
און וואס טוט עס דא? א „פארזעעניש״, כי־כי־כי...
    
דאס „פארזעעניש״ איז געווען דוקא א שיינער מאן, שוין אין
די יארן, מיט א הויכן ברייטן שטערן, מיט לאנגע האר און מיט א לאנג
בערדל, מיט א קלאר ליכטיק שמייכלענדיק פנים און מיט גוטע, תמיד
שמייכלענדיקע אויגן. עס ווייזט אויס, אז ער האט גארנישט באמערקט,
ווי עס קאכט מיט אים די גאס; ער איז זיך געגאנגען, ווי א שטאט־בעל־הבית, די הענט פארלייגט ארונטער, דעם קאפ פארריסן ארויף, באטראכט די „טרוקענע״ מיט אירע געפארבטע מויערן און געזונגען זיך
שטילערהייט אונטער דער נאז א לידל, גלייך ווי נישט אים מיינט מען.
און די גאס האט אלע מאל, וואס ווייטער אלץ שטארקער, געקאכט און
געזשומעט.
    
― זשזשזשזשזשזש.. הו־הא!... ווער א י ז דאס? וואס א י ז
דאס? פון וואנען א י ז דאס? און וואס טוט עס דא?... א מאדנער
נפש, כי־כי־כי...
    
בקיצור, עס איז געבליבן, אז מע זאל צוגיין צום דאזיקן נפש און
בא אים אליין געוואר ווערן,  וו ע ר  ער איז, וו א ס ער איז, און
פון וו א נ ע ן  ער איז און וואס ער טוט דא? נאר אזוי ווי קיינער
האט נישט געוואלט זיין דער ערשטער, האט איינער געשיקט דעם אנדערן, איטלעכער איז א בעלן געווען אף יענעם.
    
― גיי מאך מיט אים א שמועס...
    
― וואס עפעס א י ך? גיי ד ו...
    
― פאלג מיך, טו אים נאר א פרעג...
    
― פרעג  ד ו , וואס עפעס איך?
    
― ניין, דו גיי נאר צו, און ריידן וועל א י ך...
    
― אמער גיי ד ו צו, און  א י ך  וועל שוין נאכדעם ריידן...
    
חברה איז געשטאנען און האט זיך אזוי אוועקגעדונגען א היפשע
צייט, ביז מע האט דעם פרעמדן פארשוין ארומגערינגלט פון אלע
זייטן. ער האט דערזען, אז ווייטער לאזט מען אים ניט גיין, און צוריק
אויך נישט, האט ער זיך אפגעשטעלט און אנגערופן צום גאנצן עולם אף
א קול, און די אויגן בשעת מעשה האבן זיך אים אנגעצונדן, געברענט
ווי צוויי קויל־פייער.
    
― גוט שבת אייך, מיינע ליבע ברידער און שוועסטער; איך זע,
איר חידושט זיך אף מיר, איר גארט צו וויסן, ווער  ב י ן  איך, וו א ס
בין איך, פון וואנען  ב י ן  איך און וואס טו איך דא? מוז איך מיך
אליין פארשטעלן פאר אייך: איך בין אייער ברודער, אייערער א לייבלעכער, אן אייגענער ברודער, איינער פון אייערע צען מיליאן ברידער,
וואס געפינען זיך אף יענער זייט טייך  ס מ ב ט י ו ן  און וואס עס
קאן זיין, אז איר ווייסט אפילו ניט פון זיי קיין צענט־חלק, וואס מיר
ווייסן פון אייך. איך שעץ מיך פאר איינעם א גליקלעכן, וואס אף מיר
איז געפאלן דער גורל, איך זאל אייך אנזאגן די גוטע בשורה, אז מע
טראכט פון אייך דארטן בא אונדז זייער געשמאק, מע טוט פון אייערט־וועגן, מע וויל אייך, פארשטייט איר מיך, ארויסציען אלע רויטע יידלעך
פונעם דאזיקן פרעמדן לאנד, וואס מע האט אייך אהערצו פארטריבן
צוריק מיט דריטהאלבן טויזנט יאר, און מע וויל אייך באזעצן אין
אייגן לאנד...
    
― כא―כא־כא־כא־כא! אוודאי ארץ־ישראל! ― האבן אויסגעשאסן
עטלעכע הונדערט פארשוין א געלעכטער, ווי פון צען הארמאטן. ― ער
רעדט עפעס מאדנע ווערטער; ער איז אריבער דעם  ס מ ב ט י ו ן...
ער וויל אונדז פירן קיין ארץ־ישראל... ארץ־ישראל־ייד... הורא, ארץ־ישראל־ייד!
    
― הוררררררא! ― האבן אונטערגעכאפט נאך עטלעכע הונדערט
פארשוין, און די גאס איז גיך פארפלייצט געווארן מיט מענטשן. אלע
האבן געלאכט, זיך געהאלטן בא די זייטן און געשריגן אין איין אטעם:
„הורררררא, ארץ־ישראל־ייד!!׳׳...
    
דער פרעמדער פארשוין, וואס האט פאר זיין גוטער בשורה געכאפט אזא שיינעם ברוך־הבא פון די רויטע יידלעך, איז געבליבן שטיין
נעבעך א פריטשמעליעטער, נישט פארשטאנען וואס דא טוט זיך; ער
האט אפגעלאזט הענט און פיס און האט זיך געלאזט גיין צוריק, און
די גאנצע חברה בחורים און מיידלעך ― נאך אים מיט א געלעכטער,
מיט א פייפעריי און מיט א הורא. איינער האט גערופן דעם אנדערן,
מע זאל גיכער גיין זען חידושים:
    
גיכער, אט גייט ער, דער ארץ־ישראל־ייד! גיכער, איר וועט אים
חלילה פארשפעטיקן!...
    
קוים מיט צרות, מיט לייד, האט זיך אונדזער פארשוין אריינגעכאפט אין דער רויטער אכסניה, ווו ער האט געהאלטן סטאנציע, און
האט פארשלאסן נאך זיך די טיר. און די רויטע יידלעך האבן נישט
אויפגעהערט צו קלייבן זיך ארום דער אכסניה, ליארעמען און פילדערן, לאכן און קאטשען זיך פאר געלעכטער און שרייען: „הוררררררא,
ארץ־ישראל־ייד! א גליק, וואס ס׳איז געווען שבת, ווען ניט, וואלטן זיי
צעטראגן די שטוב אף פיצפיצלעך. קיינער האט נישט געוואלט זיך
רירן פונעם ארט און גיין אהיים, ביז דער בעל־אכסניה, א געזונטער ייד
א רויטער, האט נישט ארויסגעשטעקט דעם רויטן קאפ דורך א פענצטער און האט אויסגעשריגן אף א קול:
― רויטע שקצים! געשלייערטע שיקסעס! איר ליידיקגייערס, פוס־טעפסאניקעס! וואס האט איר דא נישט געזען, וועלכן רוח? אן אורח
איז געקומען, א מענטש גלייך מיט אלע, נאר ניט קיין רויטער, פארוואס
קומט אים, מע זאל אים פארטיוקען? איך זאג אייך, איר זאלט זיך די
מינוט, די רגע צעגיין, ווי זאלץ אין וואסער, אניט וועט א רוח אין
אייער ט... ט... אריין!!
    
ערשט דעמאלט האט זיך דער עולם צעגאנגען, אוועק איטלעכער
אין זיין רו אריין.
    
די רויטע יידלעך האבן ליב, אז מע זאגט זיי א זאך, זאל דאס
זיין מיט א טעם...
  
ד א ס פ י נ פ ט ע ק א פ י ט ל
  
(אן אסיפה בא די רויטע יידלעך. ― דער פרעמדער פארשוין האלט א רעדע ― די
    
 רויטע יידלעך האבן קיין צייט נישט, שלאגן אים איבער).
    
שבת צו־נאכטס, תיכף נאך הבדלה, האט דער אורח געשיקט רופן
צו זיך אף דער אכסניה די פארשטייערס פון דער שטאט, אלע פאר־נעמסטע לייט, די רבנים, די לומדים, די נגידים, די משכילים, די גע־לערטע, און אויך אייניקע פון די בעלי־מלאכות, פון פראסטע מענטשן.
ער האט באפוילן, אז ער האט מיט זיי צו ריידן וועגן עפעס זייער א
וויכטיקן ענין, וואס געהער זיך אן מיטן כלל, ער האט זיי צו זאגן זייער
א נייטיקע זאך, וואס איז זיי נוגע אין לעבן אריין.
    
אין שטאט איז געווארן א רעש, א גערודער: „עפעס א מענטש, אן
אורח, איינער פון די ש וו א ר צ ע  י י ד ן ,  איז געקומען צופארן,
פון יענער זייט טייך  ס מ ב ט י ו ן; ער גיט זיך אויס פאר אן ארץ־ישראל־ייד און וויל עפעס דערציילן נייס. מע באדארף גיין הארכן וואס
וועט ער זאגן״... די רויטע יידלעך האבן זיך דווקא נישט געלאזט לאנג
בעטן און מען איז געקומען אף דער אסיפה, יונג און אלט, פון אלערליי קלאסן מענטשן, נישט אזוי צוליב דער זאך אליין, ווי צוליב דעם,
וואס יעדער איז א בעלן געווען אנקוקן א פרעמדן מענטשן, אן ארץ־ישראל־יידן, הארכן ווי ער רעדט...
    
גיך איז די רויטע אכסניה געווארן פול אנגעשטופט מיט רויטע
יידלעך. עס איז געווען א מוראדיקע ענגשאפט, א שפארעניש, א דערשטיקעניש, סכנות נפשות. אלע האבן געוואלט וואס נענטער צום אויבנאן,
פארנעמען דעם בעסטן ארט. די ווענט האבן געשוויצט, מען איז געשטאנען קאפ אף קאפ, און דער עולם האט אלץ נישט אויפגעהערט צו
גיין און גיין, ביז דער רויטער בעל־אכסניה איז געפאלן אף אן עצה ―
ער האט פארשלאסן טיר און טויער, גוט אויסגעשאלטן פריער דעם
דרויסנדיקן עולם אין ט... ט... אריין, ווי זיין שטייגער איז. ערשט דעמאלט איז דער אורח אויפגעשטאנען, און צווישן עולם איז געווארן
א פאטשעריי מיט א שאקעריי, מע האט געקאנט טויב ווערן.
    
― שא, שטיל זאל זיין! שששא, ששששא, שששששאאא!!! שאט,
שאט! ― האבן געשריגן אלע רויטע יידלעך אין איין קול. נאכדעם איז
געווארן א סמאקעריי מיט א שנייצעריי פון נעזער, גלייך ווי מע וואלט
שוין א יאר דריי אדער פיר די נאז נישט געשנייצט. שפעטער, אז אלע
האבן שוין אויסגעשנייצט די נעזער, האט איינער געגעבן א הוסט,
נאכדעם דער אנדערער, נאכדעם דריטער און אזוי ווייטער ― עס איז
אף זיי אנגעפאלן פלוצעם א הוסטעניש, עפעס אן עפידעמיע, טאקע נאר
ווי אף צו־להכעיס!
    
― וואס איז דאס פאר א הוסטעריי אין מיטן דרינען? ― האבן
זיך די נגידים צעשריגן. ― נא דיר גאר הוסטן! קראנק געווען אין דער
היים זיך אויסהוסטן דארטן? געקומען אהער הוסטן! א הוסטעניש
אף זיי! א העזה פון קבצנים, הוסטן גאר?!...
    
און ס׳איז די מינוט געווארן שא־שטיל. פאר א נגיד האבן די
רויטע יידלעך דאס נייניאריקע קדחת! דארט אז א נגיד זאגט „נישט
הוסטן״ ― הוסט מען נישט...
    
― הערט צו, רבותי! הערט מיך אויס, מיינע ליבע, טייערע ברידער! ― אזוי האט דער אורח אנגעהויבן זיין שיינע דרשה און אין
די אויגן בשעת מעשה האט זיך אים אנגעצונדן א פייערל. ― אייערע
היגע ברידער, די רויטע יידלעך, האבן מיך אפילו אויפגענומען היינט
עפעס נישט אזוי פריינטלעך, עפעס נישט ווי זייער א ליבלעכן גאסט;
זיי האבן מיך אנגעקוקט ווי א משוגענעם און האבן מיר געמאכט א
הוררא, זיי האבן מיך נישט פארשטאנען, וואס איך האב זיי געזאגט.
מיינט נישט, חס־ושלום, אז איך האב פאריבל, אז איך פאל בא זיך
דערמיט אראפ; חס־וחלילה! עס טוט מיר נאר וויי דאס הארץ אף אייך,
ברידער, ווארעם איז זע דערפון ארויס, ווי ווייט מען איז נאך דא בא
אייך פארגרעבט און ווי נידעריק עס שטייט נאך בא אייך דאס פאלק!
נאר אזוי ווי איר זייט דא אצינד, ווי עס ווייזט אויס, פארשטייערס, דער
תפארת פון דער שטאט; איך זע דא צווישן אייך, זאלן געזונט זיין,
רבנים, לומדים, נגידים, משכילים, געלערטע און אזוי פיינע, איידעלע
מענטשן, רעכן איך, אז  א י ר  וועט מיך פארשטיין. איר דארפט
וויסן, ברידער, אז מיט גרויס מי, מיט מסירות־נפש האב איך מיך צו
אייך דערשלאגן אהער, מיינע ליבע רויטע יידלעך, ווארעם איר ליגט
פארשטעקט, זאלט איר מיר מוחל זיין, דער שווארץ־יאר ווייס ווו...
צוקומען צו אייך באדארף מען דורכגיין א סך מדבריות און וויסטענישן,
דורך בערג און דורך טאל, וואלד־איין, וואלד־אויס... היינט איבערשפאנען אזא  ס מ ב ט י ו ן. ― א ווערטעלע אויסצוריידן! דעם
ס מ ב ט י ו ן!!!... איך האב געוווסט גאנץ גוט, אז די
נסיעה איז א שווערע, א שווערע נסיעה, איך האב געוווסט, אז איך
פארליר איבער איר א סך צייט, א סך געזונט און א סך געלט און א
סך כבוד, ווארעם ווען איך זאג מיך אפ פון דער דאזיקער נסיעה צו
אייך, מיינע ברידער, וואלט מיר געווען דארטן א סך, א סך בעסער, ווי
ס׳איז מיר אצינד; מיר וואלט זיין בעסער און מיינע קינדער אוודאי...
נאר דאס הארץ האט מיך געצויגן צו אייך, צו אייך, מיינע ברידער,
האב איך מיך אפגעזאגט פון כבוד, האב מיך אפגעזעגנט מיט מיין
עולם הזה און האב מיך געלאזט אף קדוש־השם. איך האב געוואלט
זיך זען מיט אייך, מיינע ליבע רויטע יידלעך, אייך אפגעבן א פריינטלעכן גרוס פון אייערע צען מיליאן ברידער, וואס אף יענער זייט טייך
ס מ ב ט י ו ן , אייערע לייבלעכע ברידער, וואס דינען מיט אייך איין
גאט און וואס קומען ארויס מיט אייך פון איין שורש, פון אברהם
יצחק ויעקב. מיר האט זיך זייער געוואלט זען וואס טוט זיך דא בא אייך,
און אליין אנזאגן אייך די גוטע בשורה, אז מיר האבן אייך אין זינען,
מיר זארגן זיך פאר אייך. מיר טוען פון אייערטוועגן אזעלכעס, וואס איר
וועט, אם־ירצה־השם, זיין צופרידן...
    
― דהיינו, וואס? לאמיר הארכן וואס? וואס ציט ער די נשמה?
― שרייען מיט אמאל עטלעכע רויטע יידלעך, וואס האבן שוין קיין
צייט נישט.
    
― מע וויל אייך, פארשטייט איר מיך, ברידער, ארויסשלעפן פון
דאנען. גענוג אייך שוין צו פאליאסקען זיך דא אין דער בלאטע, זיין
צו שאנד און צו שפאט בא אלעמען אין די אויגן! צייט אויפשטיין,
זיך איינצווואשן, אויסצוואגן זיך, ווערן לייטן גלייך!... מע וויל אייך
ארויסציען פון דאנען, אזוי ווי מע האט אמאל ארויסגעצויגן אייערע
עלטערן פון מצרים, און באזעצן אייך אין אייער לאנד, אינעם לאנד
פון אייערע אבות, אינעם לאנד, וואס גאט האט געשווארן צו אברהם
יצחק ויעקב, אינעם לאנד, ווו מיר האבן אמאל געהאט אונדזער בית־המקדש, אונדזערע כהנים און לוויים, אונדזער מלך, אונדזערע נביאים
― א ר ץ ־ י ש ר א ל  הייסט דאס לאנד, ארץ־ישראל, דאס הייליקע
לאנד, וואס אייערע עלטערן האבן פארגאסן דערויף אזוי פיל בלוט,
וואס פון דארטן איז ארויסגעגאנגען א געטלעכע ליכטיקייט ― אונדזער תורה, און האט באלייכט די גאנצע וועלט, געעפנט אלעמען די
אויגן, געגעבן אלע פעלקער געטלעכע ליכטיקייט, פרייהייט, וויסנשאפט...
יא, מיר האבן אלעמען געגעבן ליכטיקייט און וויסנשאפט, און אליין
זיינען מיר פארקראכן אין אלף הששי... אלעמען געגעבן פרייהייט, און
אליין האבן מיר זיך פארשטעלט פאר קנעכט, משרתים, לאקייען... וואס
קוקט איך מיך אן? וואס שווייגט איר? צו אייך רוף איך, צו אייך, פרומע רויטע יידלעך, רבנים, לומדים, חסידים, יידן מיט טליתים־קטנים,
מיט לאנגע קאפאטעס, מיט בערד און פאות! איר ווייס דאך יא וואס
ארץ־ישראל איז ― א־ר־ץ י־ש־ר־א־ל! י־ר־ו־ש־ל־י־ם!! איר זאגט דאך
יא באם בענטשן: „ולירושלים עירך ברחמים תשוב... בשובך לציון
ברחמים... המחזיר שכינתו לציון... ועל ירושלים עירך ועל ציון משכן
כבודך... וזכרון ירושלים עיר קדשך... ובנה ירושלים.״ און דעם געווי―
סן „לשנה הבאה בירושלים״...
    
― מילא, וואס מע דאוונט ― רופן זיך אן עטלעכע פרומע רויטע
יידלעך ― דערויף זיינען מיר יידן, מיר זאלן דאוונען, גאט דינען.
    
― דאוונען און גאט דינען? ― שרייט דער אורח ― אט דאס איז
טאקע די מעשה, וואס איר דאוונט און ווייסט נישט וו א ס איר דאוונט. איר רעדט און ווייסט ניט וו א ס איר רעדט. איר זייט קראנק און
ווייסט נישט וואס אייך פעלט. איר גייט ארום אין דער בלענדעניש, איר
ליגט אין א הינערפלעט, א בייזער שלאף אף אייך...
    
― בקיצור! בקיצור! ― שרייען די רויטע יידלעך, וואס האבן קיין
צייט נישט. ― גענוג מוסר! בקיצור!
    
― בקיצור ווילט איר? איר האט פיינט, אז מע זאגט אייך דעם
אמת?... ס׳איז זאג איך, א בייזער שלאף אף אייך, בכן בין איך געקומען אייך וועקן, אויפרייסן פונעם שלאף און שרייען אייך אין אויער
אריין: שטייט אויף, ברידער, שטייט אויף! שוין צייט, שוין צוויי טויזנט
יאר, אז איר ליגט דא אין דער בלאטע און פילט גאר נישט, ווי ווייט אומגליקלעך איר זייט, ווי דער ווארעם וואס ליגט אין כריין און מיינט, אז
ס׳איז קיין זיסערס נישטא... שטייט אויף, קוקט אייך ארום, באטראכט
אייער לאגע, זי איז געפערלעך! איר שטייט, זאג איך אייך, אין א סכנה,
אין א מוראדיקער סכנה! איר ווערט וואס א טאג שוואכער און שוואכער.
איר זינקט אין דער בלאטע טיפער און טיפער. איר פאלט אין דעם פינצטערניש נידעריקער און נידעריקער. איר ווערט וואס ווייטער אלץ מער
פארגרעבט, איר ווערט דערשטיקט אין דער ענגשאפט, איר פרעסט איינס
דאס אנדערע לעבעדיקערהייט...
    
― דעם שפיץ! דעם שפיץ! ― שרייען די רויטע יידלעך, וואס האבן
קיין צייט נישט, ― זאגט אונדז דעם שפיץ!
    
― דעם שפיץ ווילט איר וויסן? איר האט קיין צייט נישט? פונקט
דאס אייגענע וואס בא אונדז. די אייגענע מענטשן מיט דעם זעלבן
כאראקטער... דאס אייגענע איז געווען אויך מיט אונדז, אייערע צען
מיליאן ברידער, וואס אף יענער זייט טייך  ס מ ב ט י ו ן ,  פונקט דאס
זעלבע... נאר מיר האבן זיך באצייטנס ארומגעקוקט, אז מיר שטייען
שמאל, מע וויל אונדז איינשלינגען, אדער מע וויל אונדז לאזן, מיר זאלן
זיך אליין איינס דאס אנדערע איינשלינגען... מע האט אונדז געגעבן אנצוהערעניש, דאס הייסט, קלעפ מיט סטוסאקעס גוטע; מיר האבן פארשטאנען, אז די וועלט איז א ים און די מענטשן זיינען פיש... מיר זיינען
געקומען צום שכל, אז די אלע זיסע לידלעך, וואס אונדזערע נביאים און
משוררים אין אלע צייטן האבן אונדז געזונגען, זיינען אוודאי זייער שיינע
 לידער, אבער טאקע ניט מער ווי לידער, וואס זיינען געזאגט געווארן אף
 אמאל, אף „לעתיד לבא״, אז משיח וועט קומען... מיר האבן דערפילט, אז
 אונדזער הילף איז נאר בא אונדז אין די הענט. אז מיר אליין וועלן זיך ניט
 העלפן, וועט אונדז קיינער נישט העלפן. מיר האבן פארשטאנען, אז אויב
 מיר ווילן לעבן, מוזן מיר זיין לייטנגלייך, אזוי ווי מיר זיינען געווען אמאל,
 אמאל... מיר האבן זיך באקענט מיט אונדזער אייגענער שיינער היסטא־
 ריע, מיט אונדזער אייגענער שיינער שפראך, און מיר האבן דערזען, אז
 מיר האבן זיך אומזיסט געשעמט מיט דעם נאמען ייד, אז מיר זיינען א
 פאלק גלייך מיט אלע פעלקער, אונדז פעלט נאר א לאנד, אן אייגן לאנד.
 האבן מיר געמאכט א גוואלד פאר דער גאנצער וועלט: „לאנד! לאנד!
 גיט אונדז לאנד!״ מיר האבן זיך אנגעהויבן צונויפפארן אלע אין איין
ארט, צונויפשמועסן זיך אלע וועגן איין זאך, און ס׳איז געבליבן, מיר
זאלן זיך קודם כל אויסצוואגן, ארומוואשן זיך אליין און אויסצוואגן און
ארומוואשן אונדזערע קינדער. זיך אויסבילדן, ווערן מענטשן, צוגרייטן
זיך אליין און דאס גאנצע פאלק צו דער גרויסער ארבעט, וואס שטייט
פאר. מיר האבן אנגעהויבן מאכן אסיפות, קאנגרעסן, זאמלען געלט,
גרינדן א פאנד, לערנען אונדזערע קינדער, עפענען חדרים, מאכן
שקאלעס...
    
― שקאלעס? שקאלעס נע זשעלאיעם! זנאט נע זנאיעם! שקאלעס
נע זשעלאיעם! ― האבן אויסגעשריגן מיט אמאל עטלעכע הונדערט רויטע יידלעך, און דער גאנצער עולם האט אנגעהויבן צו ריידן, ליארעמען און פילדערן אף אלערליי קולות. דער האט געשריען: „נע זשעלא־יעם!״ און דער האט געשריען: „זשעלאיעם! דווקא זשעלאיעם!״ און
אינאיינעם איז דאס אויסגעקומען א מיש־מאש, א ווילדער קאנצערט:
„זשעלאיעם... נע זשעלאיעם... זנאיעם, זנאיעם... שקאלעס נע זשעלאיעם...
דווקא זשעלאיעם... אף־צו־להכעיס נע זשעלאיעם!״...
ד א ס  ז ע ק ס ט ע  ק א פ י ט ל
  
(דער פרעמדער פארשוין שטייט אויף פונעם טיש און די רויטע יידלעך ריידן אלע
אינאיינעם. ― זיי שפארן זיך, אמפערן זיך, שרייען איבער איינס דאס אנדערע און
    
 צעגייען זיך בשלום אהיים.)
    
די רויטע יידלעך כל־זמן זיי שווייגן ― שווייגן זיי, נאר אז זיי הייבן
אן צו ריידן, ריידן זיי פון פייער און פון וואסער, און מיט הענט, און
דווקא אלע אינאיינעם; זיי שרייען, זיי ליארעמען, זיי גראגערן, ווי די סאראקעס אין וואלד, עס מאכט זיך זיי נישט צו דאס מויל; דער כוח פון א
מענטשן איז דעמאלט גאר נישט אומשטאנד זיי אפצושטעלן. וויפל דער
אורח האט זיי נישט געבעטן, מע זאל אים לאזן ריידן, אויסלאזן דאס, וואס
ער האט אנגעהויבן וויפל דער עולם האט נישט געפאטשט מיט די הענט
אין טיש און געשריען: „ששששא! שששששאאט! שטילער! שטיל זאל
זיין!״ ― עס האט נישט געהאלפן קיין שמע־ישראל, כאטש טו זיך אן א
מעשה! אפילו די נגידים האט מען אויך געהארכט, ווי המן דעם גראגער.
אונדזער אורח האט נעבעך געמוזט איבעררייסן זיין דרשה אין מיטן און
מיט בזיונות אפטרעטן פונעם טיש און הערן, ווי די רויטע יידלעך פארטייטשן, צעקייען זיינע ווערטער, איטלעכער נאך זיין השגה און נאך זיין
פארשטאנד.
    
― ער וויל שקאלעס... שקאלעס נע זשעלאיעם... פון יענער זייט
טייך... וואסערע לאקשן... עפעס דערציילט ער ארץ־ישראל... מע באדארף
חברות... חברות נע זשעלאיעם... וואס זאגט איר אף זיין פיסק?... כ׳וואלט
א בעלן געווען זיין דארטן... שא, לאז זיין שטיל... וואס ביסטו פאר א
מאכער... ארץ־ישראל לאזט מיך... אז מע זאגט משוגע, זאל מען גלייבן...
איר זייט מחילה א בהמה... פארך, אט כאפסטו א פאטש... חברות, חברות
באדארף מען... ס׳א משל, נו און געלט?... געלט?...
    
―, איר הערט? עס האלט שוין בא געלט! ― אזוי מאכן די נגידים
און כאפן זיך בא די קעשענעס. ― דאס מיינט מען אונדז, א פנים? קומט,
לאמיר גיין אהיים.
    
― אן „אקעלע״ וועט זיין בא אייך היינט? ― רופן זיך אן די חברה
„שנויץ מיט ברויט״ צו איינעם פון די נגידים.
    
― אוודאי, ווו דען איז אנדערש? ווו זייט איר נעכטן געווען?
    
― נעכטן זיינען מיר געווען „איף״ באם „חכם״ ביזן ערשטן מנין.
    
― אזוי? ווער איז באגראבן געווארן? ווער האט געטאפט דעם טאטער? דערציילט, דערציילט...
    
― אוי, פרעגט נישט, ס׳איז געווען א רעכטע שרפה! פריער האט
דער „סטאטיק״ געזונגען א „תכנת־שבתל״, ווי געוויינטלעך, און דער
„נשרף״ האט געשוויצט; נאכדעם האט אים דער „בעל־תכלית״ געפאקט
מיט פיר מלכים קעגן דריי טייז, גוט אפגעשמיסן, געצויגן פון אים די
עצמות, א דרייערל בלינד, א פינפערל אף צוויי, צוויי פינפערלעך אף
דריי, און דריי אף מיינע דריי, ― ביז ס׳איז אויסגעגאנגען פאדעם, האט
ער אים געעפנט דאס בלעטל, איז אים פינצטער געווארן אין די אויגן.
נאר בעסער פון אלע האט געמאכט דער „פראפעסאר״: ער האט געקלאפט
מיט די ווייבער אין „סטוקעלקע״ ― ט י א מ נ ע! האט צוגענומען בא
זיי ווו זיי האבן געהאט א פירער, און א גוטן טאג מיט דער קאפאטע...
קומט, לאמיר גיין, וועלן מיר עפעס מתקן זיין! אן עבירה די צייט, די
נאכט שטייט נישט...
    
― אפיקורסים! הולטייעס! ― שרייען די רבנים און די איבעריקע
כלי־קודש, וואס האבן זיך צונויפגעשלאגן באזונדער אין א ווינקעלע. ―
טריפניאקעס נאר ווילן אונדז פירן קיין ארץ־ישראל! „גלוחים״ ווילן
אראפברענגען משיחן! יידן, וואס שווייגט איר?!... גוואלד! גוואלד! שמע
ישראל!!!...
    
נאר מער פון אלע האבן זיך געשטעלט אקעגן די געלערנטע פון די
רויטע יידלעך, די חקרנים, די גריבלער, די פילאזאפן און פאליטיקער. זיי
האבן געפאדערט, מע זאל זיי געבן צו פארשטיין „על פי חקירה״, „על פי
שכל״, „על פי היסטאריע״, „על פי פאליטיקע״ און „על פי מענטשלעכקייט״, ווי אזוי איז דאס מעגלעך און ווו איז דאס געהערט געווארן, מע
זאל נעמען א פאלק פון רויטע יידלעך, וואס זיצן זיך רויק שוין צוויי
טויזנט יאר אף  ד ע ר  זייט סמבטיון, וואס מישן זיך נישט צו קיינעם,
זאטשעפען נישט קיין פליג אף דער וואנט, ― זאל מען זיי פלוצעם אין
מיטן דרינען זאגן: „נעמט אייך, רויטע יידלעך, צונויף, פאקט אייך איין
און פארט אריבער דעם טייך סמבטיון און באזעצט אייך דארטן ערגעץ
דארטן אין א וויסט לאנד, צווישן ווילדע טערקן״... וואס וועלן זאגן די
אלע איבעריקע פעלקער, און טאקע דער טערק אליין?... ווו איז דאס געהערט געווארן אזא מעשה, פרעגן מיר אייך, אדרבה, באווייזט אונדז פון
דער היסטאריע, צי האט זיך געטראפן ווען אזא געשיכטע? דאס איז איין
מאל אוועק; און צווייטנס, איז דאך א פאטש אין פנים פאר דער ציוויליזאציע, א חרפה א בושה פאר לייטן! די גאנצע וועלט קוקט ארויס, אז
אט־אט טוט א שיין די זון, און עס ווערט ליכטיק אין אלע ווינקעלעך, אלע
לענדער וועלן ווערן איין לאנד, אלע פעלקער וועלן ווערן איין פאלק, אלע
שפראכן וועלן ווערן איין שפראך, אלע מענטשן וועלן ווערן איין מענטש...
    
― גוט מארגן, מזל טוב דיר! גוט פארקראכן! וואס הייסט אלע
מענטשן וועלן ווערן איין מענטש? ― שפרינגט ארויס איינער א יונגער
מיט ברילן, ווייזט אויס, אויך א געלערנטער. ― מילא, אז פון אלע פעלקער וועט ווערן איין פאלק ― דאס פארשטיי איך נאך...
    
― כאפט זיך נישט! ― שלאגט אים איבער נאך איינער א געלערנטער
מיט א גרויסע ליסינע אפן קאפ. ― לאמיר אקארשט באטראכטן על פי
חקירה טאקע נאך א מאל דאס אייגענע ווידער צוריק: וואס ווערט אנגערופן א פאלק? וואס איז דער פשט פונעם ווארט „פאלק״? פון וואנען
נעמט זיך דאס?
    
― א פאלק ווערט אנגערופן נאציאן, ― גיט אים צו פארשטיין יענער מיט די ברילן, ― דאס ווארט נאציאן שרייבט זיך מיט א „טע״, נישט
מיט קיין „צע״, און לייענען לייענט זיך דאס דווקא א „צע״, אט אזוי:
NATION היינט פארשטייט איר שוין?
    
― ס׳איז זייער נייטיק ― רופט זיך אן נאך איינער א געלערנטער
מיט גרויסע ברעמען ― ס׳איז זייער נייטיק, מע זאל וועגן דעם אנשרייבן
א באזונדער בוך...
    
― א „רעפעראט״, ― רופט זיך אן נאך איינער א יונגער געלערנטער
און איז צופרידן, וואס אים איז געראטן אריינצושטעלן אזא הויך ווארט.
    
― וואס איז אייך עפעס געפעלן א רעפעראט? ― רופט זיך אן יענער, וואס מיט די ברילן, וואס איז אים מקנא אפן ווארט „רעפעראט״.
    
― א בוך איז עפעס אנדערש, און א רעפעראט איז ווידער עפעס אנדערש. א בוך איז א טראקטאט, און א רעפעראט איז א רעפעראט.
    
― אלץ איינס! ― שרייט יענער געלערנטער שוין מיט כעס ―
קיין שום חלוק נישט!
    
― ווי פון טאג צו נאכט! ― שרייט דער אנדערער.
    
― האט קיין פאריבל נישט, ― שרייט דער ערשטער ― ס׳איז קיין
שום חלוק נישט!
    
― האט קיין פאריבל נישט, ― שרייט דער אנדערער שוין אף דייטש
― פאן דיזען ביז דאזען איז א גרויסער „חולאק״!...
    
― אבער לאז שוין זיין גענוג! ― מישט זיך אריין איינער פון די
משכילים. ― האסטו געהערט אן אקציע, געלערנטע מענטשן זאלן זיך
קיין מאל נישט קאנען אויסגלייכן! אז דער זאגט טאג, זאגט דער נאכט!
איר לייגט זיך בעסער אריין, עס זאל ווערן א חברה, עס זאל זיין אחדות
בא די רויטע יידלעך, מע זאל עפעס אנהייבן טאן, ― דאס איז א ביסל
נייטיקער פון אייערע חקירות מיט אייער פילאזאפיע, מיט אייערע טראקטאטן און מיט אייערע רעפעראטן!...
    
 ***
    
עס איז שוין געווען נאך האלבע נאכט, און די רויטע יידלעך האבן
נאך אלץ גערעדט און געפלוידערט, געליארעמט און געגראגערט, אלע
אינאיינעם און מיט הענט, ווי געוויינטלעך, די רבנים האבן געשריען
„אפיקורסים! שקצים! הולטייעס! קאלבאסניקעס! זיי ווילן אונדז אראפברענגען משיחן!״... די געלערנטע, די חקרנים, די פילאזאפן האבן נישט
אויפגעהערט צו חקירהן, צו שפארן זיך און אמפערן זיך צווישן זיך.
זיי האבן נאר געוואלט, מע זאל זיי באווייזן טאקע באלד, אט־א־דא אפן
ארט, ווי אזוי וועט דאס זיין, ווי אזוי וועט מען דאס נעמען א פאלק
און מע וועט דאס אריבערפירן דעם  ס מ ב ט י ו ן  און באזעצן אין
ארץ־ישראל? עפעס לייגט זיך דאס נישט אף דעם מח! אט לאמיר נעמען די געשיכטע פון די אלע איבעריקע פעלקער...
    
― אלע איבעריקע פעלקער זיינען עפעס אנדערש ― כאפט זיך
ארויס נאך א געלערנטער ― און די רויטע יידלעך זיינען ווידער עפעס
אנדערש.
    
― אלץ איינס! ― שרייט יענער.
    
― ווי טאג צו נאכט! ― שרייט דער אנדערער.
    
― האט קיין פאריבל נישט, ס׳איז קיין שום חלוק נישט!
    
― האט קיין פאריבל נישט, פאן דיזען ביז דאזען איז א גרויסער
„חולאק״!...
    
― אבער אן עק מוז עס דאך האבן! ― שרייען די משכילים. ―
מע באדארף זען עפעס טאן לטובה פונעם פאלק. מיט אייערע חקירות
וועט דאס פאלק נישט זאט זיין. נו, אדרבה, טראכט צו עפעס אן אנדער
מיטל, אז עס געפעלט אייך נישט ארץ־ישראל. דאס פאלק ווארט, דאס
פאלק קוקט ארויס אף אייך, און איר האט אין זינען חקירה, פילאזאפיע,
פאליטיקע!...
    
― א יושר, כלעבן, ― העלפן אונטער די ארעמע לייט ― מע זאל
טאקע עפעס אנהייבן אונדז אויך אין זינען האבן, ― עפעס טאן פון
אונדזערט וועגן און פון אונדזערע קינדערס וועגן...
    
נאר קיינער הערט זיי נישט. אלע ווילן ריידן, קיינער וויל נישט
הארכן. מע רעדט און מע רעדט אזוי לאנג, ביז מע הייבט זיך אן ביסלעכווייז צעגיין. פריער פון אלעמען רוקן זיך ארויס פאוואלינקע די נגידים, נאך זיי די חברה „שנויץ מיט ברויט״, און, גייענדיק אהיים, שיט
מען מיט גלייכווערטלעך, מע בארעדט, מע שפעט אפ, מע מאכט חוזק פונעם פרעמדן פארשוין, וואס איז אריבער דעם  ס מ ב ט י ו ן , און
פונעם רויטן בעל־אכסניה, און פון די רבנים, פון די געלערנטע, פון די
משכילים און פון דער נייער חברה „רויטע ארץ־ישראל יידלעך״, פון אלע
רויטע יידלעך און פון דער גאנצער וועלט...
    
 ד א ס  ז י ב ע ט ע  ק א פ י ט ל
    
ראש חודש אלול גייט אוועק, און בעל־הבית בלייבט בעל־הבית ― דער פרעמדער פאר־שוין פארט אוועק, און די רויטע יידלעך בלייבן רויטע יידלעך.)
    
אף מארגן, אז מען איז אויפגעשטאנען פונעם שלאף, איז שוין דער
אורח, דער פרעמדער פארשוין נישט געווען אין שטאט. די רבנים האבן
נישט געקאנט אריבערטראגן אזא אן אפיקורסות, אז די רויטע יידלעך,
וואס האבן ביז אהער ארויסגעקוקט אף משיחן, געזאגט מיט כונה „אני
מאמין״ און געשריען אף א קול „לשנה הבאה בירושלים״, ― זאלן פלוצעם גאר אליין פון זיך אנהייבן טראכטן מכח ארץ־ישראל?!... האבן
זיי זיך נישט געפוילט און זיינען אוועק גלייך צו „נאטשאלסטווא״ און
האבן איינגעגעבן א פאפיר אזוי און אזוי, דאס איז דאס: „הנה זייט
וויסן ― אזוי האבן זיי געשריבן אין פאפיר ― אז עפעס איינער א
פרעמדער, פון אלדי שווארצע יאר, איז אראפגעפארן אהער צו אונדז
אין שטאט אריין און בונטעוועט דעם עולם... מיר האבן עדות, די גאנצע שטאט וועט גיין שווערן, אז ס׳איז אמת.. לכן בעטן מיר, אזוי ווי
פארן לאנד און פאר „קאזנא״ איז דאס געוויס נישט קיין קליינער היזק ―
און „קאזנא״ איז דאך בא אונדז טייערער פון אלצדינג, ― זאל מען זיך
באצייטנס ארומקוקן, נעמען מיטלען, אז מע זאל די רויטע יידלעך חלילה
נישט אראפפירן פונעם דרך־הישר... און אזוי ווי אונדז איז נישט באוווסט,  וו ע ר  דער דאזיקער נפש איז, פון וו א נ ע ן  ער איז,
וו א ס ער איז, און וואס איז זיין  ט ו ע כ ץ ,  זאל מען אים באזוכן
און זען, צי האט ער שווארץ אף ווייס... ווארעם וועדליק עס ווייזט אויס,
באדארף ער זיין אדער אזעלכער, וואס האנדלט מיט פאלשע אסיגנאציעס,
אדער א בורח, אן אנטלאפענער פון ערגעץ, אדער איינער פון היינטיקע
ווייסע־חברהניקעס, וואס ריידן אן, פירן אראפ פון וועג און פארפירן אין
דער שאול־תחתיה אריין... קיין כשרע זאך איז דאס געוויס נישט״...
    
כך הווה, דער פרעמדער פארשוין איז נאך געשלאפן, בשעת צום רויטן
בעל־אכסניה האט זיך באוויזן עפעס א „קנעפל״ מיט א בלויער נאז
און האט זיך אנגערופן צו אים בזה הלשון:
    
― הער נאר אויס, ברודער, מיר האבן דיך תמיד געהאלטן פאר א
שטילן, אן ערלעכן יידן; איך וואלט זיך גיכער געריכט אף דיר א פגירה,
איידער דו זאלסט האנדלען מיט טרפה סחורה, קאנטראבאנד...
    
דער רויטער בעל־אכסניה איז געווען א געניטער מענטש און א
חשוב בא אלע „קנעפלעך״, האט ער קודם כל געהייסן, מע זאל דערלאנגען א פלעשל מיט צוויי גלעזלעך.
    
― אט הער וואס מע שרייבט אף דיר! ― מאכט צו אים דאס
קנעפל און זאטלט אן די נאז אף צו לייענען דאס פאפיר. ― און ווער,
מיינסטו, שרייבט דאס? טאקע אייערע פארשאלטענע רויטע יידלעך!
ווען וואלטן מיר דען געוווסט וואס בא אייך טוט זיך, ווען אייערע
זאלן נישט שרייבן איינס אף דאס אנדערע קיין מסירהלעך?
    
― אדוני פריץ, וואס איז דיין באגער? ― מאכט צו אים דער בעל־אכסניה און גיסט אן ביידע גלעזלעך. ― לאמיר קודם כל זיין געזונט
און לאמיר טרינקען לחיים; לחיים, פריצוני! ― מאכט ער אף יידיש. ―
לאז גאט געבן אלצדינג, וואס איך ווינטש דיר... אצינד זאג מיר, וואס
איז דיין באגער?
    
―זאג מיר נאר, סערדצע, ― רופט זיך אן דאס „קנעפל״ ― ווער
האט זיך דאס אפגעשטעלט בא דיר אף היינטיקן שבת עפעס א מאדנער
פארשוין? פון וואנען איז ער און וואס טוט ער הי און וואס האט ער
דא נעכטן עפעס געדרשנט?
    
―געזונט זאלסטו מיר זיין און שטארק אף אלע אברים! ― רופט
זיך אן צו אים דער בעל אכסניה. ― איך פארשטיי גאר נישט איין
ווארט, וואס דו רעדסט צו מיר; ס׳איז עפעס טערקיש! ערשטנס, ווייס
איך אליין נישט ווער דאס איז; צווייטנס, איז ער שוין לאנג אוועקגעפארן; און דריטנס, האט זיך בא מיר קיין מאל נישט אפגעשטעלט אזא
פארשוין... איך ווייס גאר נישט פון קיין פותר און פון קיין חלום! לחיים,
לחיים, לאמיר ביידע זיין געזונט, ס׳זאל דיר אנגיין, פריץ, כאטש האלב,
וואס איך ווינטש דיר!...
    
― אי, ביסטו א מאשעניק! ― מאכט צו אים דאס „קנעפל״ מיט
א געלעכטער. ― דיך האט מען, אייגנטלעך, שוין לאנג באדארפט אויפהענגען אף א בוים; נאר דיין גליק איז, וואס איך האלט פון דיר, דער
רוח זאל דיך וויסן, פאר וואס. איך ווייס דאך, אז דו לייגסט, ווי א
הונט! פאלג מיך, זיי זיך בעסער מודה, און באווייז מיר דעם דאזיקן
נפש, איך וויל אים א טאפ טאן באם דופק...
    
― אך, מיטן גרעסטן כבוד! פאר דיר איז דען פאראן בא מיר א
פארבארגענע זאך? ― זאגט אים דער בעל־אכסניה און לויפט אריין
צוס אורח און רייסט אים אויף פונעם שלאף.
    
― יהודה בלא! שטייט אויף, טוט אייך אן, פאקט אייך צונויף,
נעמט די פיס אף די פלייצעס, און מאכט א ויברח, אבער טאקע באלד
ווארעם ס׳איז מיט אייך נישט פריילעך! איך הייס איינשפאנען די
פור פון אייערטוועגן. מאכט זשע נישט קיין שהיות און פארט אייך געזונטערהייט בשם אלקי ישראל, איר זאלט זיך אפילו גאר נישט ארומקוקן צוריק! און אז גאט וועט אייך ברענגען בשלום אהיים, זאלט איר,
למען השם, בענטשן גומל, וואס איר זייט ארויס טרוקן... פרעגט נישט
קיין קשיות, לייגט אייך צונויף און אנטלויפט, איר קענט נישט די רויטע
יידלעך און איר ווייסט נישט ווער אונדזערע כלי־קודש זיינען... פארט
געזונטערהייט און לאזט גריסן איטלעכן באזונדער גאר פריינטלעך!...
    
 ***
    
פון דעמאלט אן איז בא די רויטע יידלעך, דאנקען השם־יתברך,
שלום ושלוה, שא־שטיל, מחיה נפשות! איטלעכער האט אין זינען זיך,
איטלעכער איז פארנומען מיט זיינעם: דער קרעמער קוקט ארויס אף
קונים; דער בעל־הלוואה שרייבט קוויטלעך „על־פי היתר־עסקא״; די
קליינע פיאווקעלעך נעמען „וואכער״; דער בעל־מלאכה הארעוועט מיטן
בלוטיקן שווייס; די שוחטים שעכטן, די חזנים זינגען, די מלמדים
קנעלן; די מארק־מענטשן גייען ארום מיט די שטעקעלעך אין גאס און
טראכטן: ווו נעמט מען אף שבת?... יונגעלייט, משכילים, שרייבן מאמרים אין די בלעטער; זיי קומען זיך צונויף אלע שבת־צו־נאכט, מאכן
אסיפות און מע שמועסט, ווו נעמט מען געלט אף צו קויפן ערד אין
ארץ־ישראל?... די נגידים דערהערן נאר דאס ווארט „געלט״, קומט אף
זיי אן אויסכאפעניש. „ווייס איך! ― זאגן זיי ― קבצנים, שלעפערס,
מלמדים, יינגלעך ווילן אפקויפן ארץ־ישראל. נישטא ווער סע זאל
לאכן!״... די „פוסטעקראטען״, אדער די חברה „שנויץ מיט ברויט״,
פאטאקעווען, באמקען־צו די נגידים און מאכן חוזק פון דער נייער
חברה „רויטע ארץ־ישראל־יידלעך״, האקן אין „אקע״, קלאפן אין
„סטוקעלקע״, שפילן אין „דערדע״, אין „זעקס און זעכציק״, אדער גאר
אין יענער שכלדיקער שפיל, וואס מע רופט זי „טערטל־מערטל״... אויך
די געלערנטע, די חקרנים, קלייבן זיך צונויף אלע נאכט, הערן נישט
אויף צו חקירהן איבער דער פראגע פון ארץ־ישראל, צי קאן עס חלילה
נישט אנרירן דעם פראגרעס, שאטן דער ציוויליזאציע?... איין חקירה
ברענגט זיי אריין אין דער אנדערער חקירה, איטלעכע פראגע שלעפט
צו זיך נאך א פראגע; מע רעדט, מע שארפט זיך די צינגלעך, מע לופטערט די שפראך, מע אמפערט זיך און מע קריגט זיך ― עס לאזט זיך
גאר נישט אויס בא זיי קיין מאטעריאל. זיי זיינען שוין פארקראכן אזוי
ווייט, אז זיי האלטן שוין בא דער חקירה: „וואס איז פריער באשאפן
געווארן אף דער וועלט ― צי דאס איי, וואס פון דעם פיקט זיך אויס
א הינדל, צי די הון, וואס לייגט אן איי? ׳׳... און „וואס איז דער שכל,
וואס דאס ווייסל מיטן געלכל ליגן שטענדיק אינאיינעם און מישן זיך
קיין מאל נישט צונויף? ׳׳... וכדומה אזעלכע טיפע חקירות. ― און די
ארעמע לייט? גאר נישט. ארעמע לייט זיינען זיך ארעמע לייט, גייען זיך
אויס שטילערהייט פון הונגער ― ווער קאן זיי חלילה פארווערן?
שטארבן איז דאך א גאט־זאך, מיר וועלן אלע שטארבן... און די קינדער זייערע ― אויך נישקשה. גייען זיך ארום פראנק און פריי, נאקעט
און בארוועס, נישט געצוואגן, נישט געקעמט, פאליאסקען זיך אין דער
בלאטע מיט אלע חזירים. און להבדיל, די רבנים? און די איבעריקע זייערע כלי־קודש? ― לאזט זיי געמאך: זיי האבן גענוג ארבעט באם
ערוב, באם פסחדיקן בראנפן, בא דער מצה־שמורה און בא די אלע איבעריקע זאכן, וואס זיינען שייך צו יידישקייט. גענוג פון זייערטוועגן, אז
זיי האבן אין זינען באווארענען די רויטע יידלעך אף סוכות מיט
„קארעפירער״ אתרוגים, חלילה נישט פון ארץ־ישראל... הכלל, ס׳איז
קיין עין הרע שטיל אף יענער זייט טייך  ס מ ב ט י ו ן ,  שטיל און
רויק. א שטילע, א געדיכטע, א טונקעלע נאכט האט זיך אנגערוקט אף
די רויטע יידלעך, זיי ווילן שלאפן ששש... ווייסט איר וואס? לאמיר זיי
נישט שטערן. לאמיר זיך צעגיין שטילערהייט, אף די שפיץ פינגער,
און לאמיר זיי צו־ווינטשן א גוטע נאכט מיט זיסע חלומות. ― ― ―
 ― ― ― ― ― ― ― ― ― ― ― ― ― ― ―― ― ―
    
א גוטע נאכט, רויטע יידלעך, שלאפט געזונט! ― ― ― ― ―
 ― ― ― ― ― ― ― ― ― ― ― ― ― ― ―― ― ―
    
 ד א ס א כ ט ע  ק א פ י ט ל
  
(די בעלי־הבתים פון דער מדינה, זייער שנאה צו די רויטע יידלעך ― דער קלאפ וואס
האט זיי געטראפן פלוצעם, אומגעריכט ― די חדושים וואס זיי דערציילן זיך אן וועגן
דעם דאזיקן אומגליק.)
    
די רויטע יידלעך זיינען נישט די איינציקע, נישט קיין ציטעריקע אף
יענער זייט סמבטיון. פאראן אויך א חוץ זיי דארטן אנדערע פעלקער:
אראבער, פערסיאנער, אינדיאנער, טערקן, טאטערן וכדומה, וואס זאגן,
אז זיי זיינען גאר דער רעכטער צימעס, זיי זיינען די בעלי־בתים פונעם
לאנד, און די רויטע יידלעך ― דאס זיינען נישט מער ווי אן אונטערשלאק, א רעשטל צו די צרות. און כאטש די רויטע יידלעך טענהן, אז
זיי זיינען דארטן אויך שטיקלעך מחותנים, ברענגען ראיות פון דעה
היסטאריע, אז זיי זיינען דארט „תושבים״ גלייך מיט אלע, וואס זיצן
שוין דארטן פון כמה וכמה יארן, ― נאר מע הערט זיי מיט זייערע
טענות און מיט זייערע ראיות ווי דעם פאראיאריקן שניי, און זיי רעכענען זיך דארט פאר פרעמדע, אנגעווארפענע, איינגעבעטענע, צונויפגעלאפענע פון אלדי שווארצע יאר... א סך הונדערטער יארן האבן די
פעלקער געלעבט מיט די רויטע יידלעך בשלום ושלוה, גאר פיינטשיק,
היינו: מע האט זיי געלאזט, זיי זאלן זיך דארט זיצן פראנק און פריי
אין די ערטער, ווו זיי זיצן שוין, און, אדרבה, קוים האבן זיי זיך ערגעץ
באזעצט, זאלן זיי שוין זיצן אין געהאקטע ווונדן... אויך אין די שטעט
האט מען זיי אפגעטראטן באזונדערע גאסן פון זייער כבוד וועגן, ווו
זיי קאנען זיך טאן וואס זיי ווילן: עפענען קלייטלעך, האלטן שענקלעך,
פארקויפן בראנפן, אויפקויפן תבואה, סרסורן, מעקלערן, האנדלען,
וואנדלען, דרייען, פארלייען געלט, נעמען פראצענט וויפל ס׳לאזט זיך.. און
דערפון טאקע האט זיך גענומען די ערשטע שנאה, וואס מע האט געווארפן אף זיי אן אומחן, ווארעם בשעת מע האט באדארפט צו זיי
האבן, איז מען מיט זיי געווען אדרבה ואדרבה, קוצעניו־מוצעניו, ווי
געוויינטלעך, און נאכדעם, אז ס׳איז געקומען צום זמן, מע באדארף
צאלן און ס׳איז נישטא מיט וואס, האבן די רויטע יידלעך אנגעהויבן
צושטעלן די קוויטלעך, איינגעבן די וועקסלען; איז געווארן א גוואלד:
„פיאווקעס! עקספלאאטאטארעס! געבראכט אהער זייער טאטנס ירושה!
טונעיאדצעס! פאראזיטן! שאכער־מאכערס! מענטשן וואס זייען ניט און
שניידן ניט און עסן ― עסן זיי! וואס באדארף מען זיי? וואס באדארפן
מיר רויטע יידלעך? לאזן זיי זיך גיין אהין, פון וואנען זיי האבן זיך גענומען! ׳׳... די רויטע יידלעך האבן דאס אלצדינג אויסגעהערט און האבן
זיך געמאכט דערפון: „עט, זיי וועלן אזוי לאנג בילן, ביז זיי וועלן אנשטומט ווערן; אז זיי וועלן באדארפן האבן, וועלן זיי ווידער קומען
צו אונדז״... די רויטע יידלעך זיינען געגאנגען מיט דעם גאנג, אז אינגאנצן זייער כח איז די מטבע, אז א ייד באדארף אינזינען האבן פרנסה,
א ייד באדארף מאכן געלט, און וואס מער איז בעסער... די רויטע יידלעך,
וואס האבן ליב אפשפעטן פון איטלעכן באזונדער, חוזק מאכן פון דער
גאנצער וועלט, און אפילו פון זיך אליין, זאגן אף זיך זייער א גראב
ווערטל: „אלע מענטשן ― זאגן זיי ― ווערן איינגעטיילט אין צוויי
קאטעגאריעס: פארכעס און פארכעס. האט איר קיין געלט נישט, זייט
איר דאך גלאט א פארך; האט איר געלט ― זייט איר אוודאי א פארך,
ווארעם אז ניט, וואלט איר דאך קיין געלט ניט געהאט... נאר ס׳איז
גלייכער ― זאגן זיי ― א פארך מיט געלט, איידער אן געלט, און אז מע
עסט חזיר, זאל רינען איבער דער בארד, און דארט ווו געלט, זאגן זיי,
דארט איז כבוד, דארט איז יחוס, דארט איז תורה, דארט איז חכמה ―
מיט איינעם ווארט: געלט איז די וועלט. איי, די איבעריקע פעלקער מאכן
פון אונדז חוזק, זיי זאגן: „לייבסערדאקעס, שאכער־מאכערס, טונעיאדצעס, פאראזיטן, עקספלאאטאטארעס״? לאזן זיי ריידן, ווער הארכט זיי?
מיר ווייסן דאך יא ווער מיר זיינען; מיר זיינען פארט די אויסדערוויילטע, די מיוחסים בא גאט; מיר זיינען פארט „אתה בחרתנו מכל
המינים״... וואס פאר א פנים האבן בא אונדז אלע זייערע זאגעכצן
אקעגן איין „ששי״, להבדיל, אין בית־המדרש? וואס פאר א ווערט האט
דאס אקעגן איין פסוק פון „אתה הראית״? לאזן זיי ריידן, לאזן זיי
שרייבן; מיר האבן איבערגעלעבט ערגערע המנס, מיר וועלן זיי, אם ירצה
השם, אויך איבערלעבן. מיר וועלן זיך ווייטער פארן צום רבין, כאפן
שיריים, פראווען שלש־סעודותן; איין מאל פאר אלע מאל ―
נישט געזארגט, חי געלעבט:
    
 דער רבי האט געהייסן פריילעך זיין,
    
 פריילעך זיין,
    
 און טרינקען וויין,
    
 ביזן ווייסן טאג אריין!״...
    
אזוי האבן די רויטע יידלעך זיך אויסגערעדט דאס הארץ, און אזוי
האט זיך דאס געצויגן א צייט מיט יארן, ביז עס האט זיך אט דא ניט
לאנג מיט אמאל אנגערוקט אף זיי א געדיכטער, א פינצטערער וואלקן;
עס האט א זעץ געטאן א דונער, א פייעריקער בליץ האט אף איין אויגנבליק באלייכט דאס שרעקלעכע פינצטערניש, און א האגל, א מוראדיקער האגל פון שטיינער האט אויסגעבראכן און איז געפאלן אף זייערע
קעפ, געטראפן די ארעמע לייט נעבעך, וואס זיצן צענויפגעשפארט דארטן
ערגעץ אונטער דער שטאט, אף די „קבצניווקעס״... ווי פון א לאנגן־לאנגן
שלאף האבן זיך דעמאלט אויפגעכאפט די רויטע יידלעך, זיך אויסגעווישט די אויגן און געפרעגט איינער באם אנדערן:
    
― הא? וואס? וואס איז דא געשען?...
    
― וואס איז דא געשען? ― רופט זיך אפ איינער פון די רויטע
יידלעך. ― אט וועל איך אייך דערציילן וואס איז דא געשען; ס׳איז דא
געשען א שיינע מעשה: יידישע משרתים פון א יידישער קלייט האבן
זיך צעקריגט מיט די פערסיאנער פריקאזטשיקעס פון א פערסיאנישער
קלייט איבער א קונה א פערסיאנער. איז זיך מיישב א יידישער משרת,
יצחק הייסט ער, און וויל אפרופן דעם קונה, איז זיך מיישב דער פערסיא־נער פריקאזטשיק, פרשנדתא הייסט ער און זאגט צו אים, צום יידישן
משרת, צו יצחקן הייסט דאס: „זשידאן״... איז זיך מיישב דער יידישער
משרת, יצחק הייסט דאס, און רופט זיך אן צום פערסיאנישן פריקאזטשיק: „חאמראוק״!... איז זיך מיישב דער פערסיאנישער פריקאז
מעשיות און פאנטאזיעס 281
טשיק און זאגט צום יידישן משרת, צו יצחקן הייסט דאס: „איר זייט אלע
לייבסערדאקעס, פאנטשאכעס, קנאבל־פרעסער״... איז זיך מיישב דער
יידישער משרת, יצחק הייסט דאס, און ענטפערט אים אפ: „און איר
זייט אלע חזירים, שכורים, גראבע קעפ...״, איז זיך מיישב יענער, דער
פריקאזטשיק הייסט דאס...
    
― א מעשה אן אן עק! ― שלאגט מען אים איבער אין מיטן. ―
איז זיך מיישב דער, איז זיך מיישב יענער! ס׳איז גאר ניט דערפאר. גענומען האט זיך דאס גאר איבער א פריץ א פאמעשטשיק, וואס מע רופט
אים „אנג״; ער האט פארזעצט בא אונדזער גביר זיין מאיאנטעק מיטן
וואלד, מיט דער מיל, מיט דער קארעטע, מיט די פערדלעך, און האט געצאלט אזוי לאנג פריצענט, ביז אונדזער גביר האט אים צורעכט געמאכט, צוגענומען בא אים זיין מאיאנטעק, מיטן וואלד, מיט דער מיל,
מיט דער קארעטע, מיט די פערדלעך, אים  ג ע ש ט ע ל ט  א ף ד י
פ י ס... האט דער פריץ געשווארן: ער מוז זיך נוקם זיין...
    
― א משל! גאר נישט דאס! ― מישט זיך אריין א יידענע. ― אט
וועל  א י ך  אייך דערציילן. פאראן א פריצה, זייער א רייכע, ושתי
הייסט זי; האט זי א זונדל פון א יאר אכצן, האט ער אנגעמאכט חובות, געחתמעט וועקסלען. אוי, האט מען ארום אים אפגעלעקט א
ביינדל!...
    
― שטראם־גראם! ― מישט זיך אריין אן ארעם ווייבל און רעדט
מיט א קוויטש. ― דעריבער גייען קאטשקעס בארוועס! אז ושתיס זונדל
חתמעט וועקסלען, באדארף מען מיר צעשלאגן מיין קלייט, צערייסן דאס
בעטגעוואנט און נאך איבערשרעקן מיינע קינדער אף טויט! איר פארשטייט א מעשה? גענוג מע האט מיך אומגליקלעך געמאכט אין קלייט,
איז מען נאך געקומען צו מיר אהיים און מע האט...
    
דאס ארעמע ווייבל צעלאזט זיך אף א קוויטש און וויל אנהייבן
דערציילן איר אומגליק, ווי ער איז גרויס, דערלאזט מען זי ניט; די
מאנצבילן שטופן זי אפ.
    
― צום רב, צום רב גייט קוויטשען! דארטן וועט איר טענהן, ניט
דא...
    
און דער עולם הערט נישט אויף צו דערציילן די „חדושים״, וואס
דא האט זיך געטאן... אלע ריידן, אלע היצן זיך, מאכן מיט הענט, גייען
ארויס פון די כלים, גיבן־איבער אלצדינג, ווי אזוי ס׳איז געווען, ווי אזוי
ס׳האט זיך אנגעהויבן, כאפן אויס איינס בא דאס אנדערע די ווערטער
פונעם מויל.
    
― וואס האבן זיי געהאט צו מיר? ― באקלאגט זיך א קארנאסע
יידענע, וואס האנדלט מיט אייער און האלט־אויס דערמיט א בלינדן
מאן מיט זיבן קינדער ― וואס האבן זיי געהאט צו מיר און צו מיינע
אייער, א פולן קאשיק מיט אייער, וויי איז מיר, ווינד איז מיר! וואס
וועל איך איצטער טאן, צרות מיינע גרוי―סע!...
    
― געהאט איין קליידל א שבתדיקס... ― זיפצט א יונג ווייבל און
שארט דאס מיסט, צווישן שמאטעס, שערבלעך, פעדערן און שטיקלעך
גלאז, טאמער וועט זי דארטן עפעס געפינען ― די קישנס צעריסן, דאס
געפעס צעבראכן, אפילו דאס שטשערבאטע יויך־טעפל, משטיינס געזאגט,
אף פיץ־פיצלעך...
    
― בדיל־הדל געשטעלט! ― דערציילט א קרעמער, א צעלניקער פון
די „קבצניווקעס״, וואס אין די גוטע יארן האט זיין קראם באטראפן
אזוי פיל, וויפל איין לייטישער מענטש קאן אויסטרינקען אין איין מינוט. ― אויסגעמישט די סטענגעלעך מיט בוימל, מיט גאז, מיט סמאלע
און מיט שוועבעלעך, א מישמאש, אט אזוי א!... (ער באווייזט מיט ביידע
הענט וואס פאר א מישמאש).
    
― דאס איז נאך בלאטע! ― רעדט אים אויס דאס הארץ א שניטקרעמער. ― נעמען גאנצע שטיקלעך מאטעריע און צעשניידן אף אט
אזעלכע פעדעמלעך ― דאס איז א קונץ, דאס איז א בריהשאפט!...
    
― איך בעט אייך, וואס וועל איך איצטער טאן, אשטייגער, כדומה
למשל, אן א ווארסטעק? ― רופט זיך אן אן ארעם שוסטערל מיט א
געל פנים, אזוי ווי וואקס.
    
― אם אין קמח אין תרח! ― ענטפערט אים א הינקענדיקער שניידער מיט פעדערן אין די פאות. ― וואס טויג דיר א ווארסטעק, אז סיי
ווי סיי איז נישטא קיין ארבעט? מע זאגט, אז די שטאט טראכט פון
אונדזערטוועגן עפעס מאכן, נאר עס געפעלט מיר נישט דאס טראכטן זייערס; עפעס טראכטן זיי מיר צו לאנג ― מי יודע וואס זיי קאנען
א ו י ס ט ר א כ ט ן...
    
― וואס האסטו מורא? ערגער פון ערגער קאן דאך שוין ניט זיין!
― ענטפערט אים דאס שוסטערל און באווייזט אים מיט די אויגן אף אן
 ארעמער יידענע, וואס שטייט אין מיטן גאס צענויפגעלייגט די הענט,
 דרייט מיטן קאפ און רעדט צו זיך אליין מיט א הייזעריק קול: „אדוני
 גאט! אדוני גאט! אדוני גאט! גאט, גאט, גאט!...״ אין דער בהלה איז בא
 איר פארפאלן געווארן א קינד, איז זי אראפ פונעם זינען... קינדער,
 ווייסע־חברהניקעס, לויפן אונטער אלע מאל, קרימען זי איבער, דער טוט
    
זי א ריס, דער ― א צופ. עלטערע דערזען און גיבן זיי א וויסטן סוף:
    
 ― אוועק, שקצים, עכברושים, הולטייעס, ניט געדאכט זאלט איר
    
ווערן!
    
 יונגווארג טרעטן־אפ, צעלויפן זיך, ווי די איבערגעשראקענע סא־
    
דאקעס, און גייען־צו צו דער שול. דארט שטייט א רעדל רויטע יידלעך.
    
איינער א יונגערמאנטשיק דערציילט נסים, ווי אזוי דער זיידע זיינער,
 א ייד פון קיין עין הרע עטלעכע און אכציק יאר איז נצול געווארן פונעם
 אומגליק נאר דורך זיין רראת־שמים, דורך זיין פרומקייט. דער יונגער־
    
מאנטשיק רעדט מיט הענט, און דער גאנצער עולם הערט זיך צו.
    
 ― אז עס האט זיך אנגעהויבן די חתונה, ― אזוי דערציילט דער
    
יונגערמאן ― בין איך באלד אוועקגעלאפן צוס זיידן זאל לעבן. איך
    
קום צעלויפן נישט טויט ניט לעבעדיק, איך טו א קוק ―. דער זיידע זאל
    
לעבן זיצט זיך גאנץ רויק איבער א ספר, אנגעטאן אין טלית ותפלין,
    
גלייך ווי גארנישט געווען. „זיידעניו, זאג איך, גאט איז מיט אייך, טוט
 אויס טלית ותפלין, קומט גיכער, לאמיר אנטלויפן כל זמן זיי זיינען
 נאך נישטא! ״ ― „גיי, מאכט ער צו מיר גאנץ רויק, גיי, מיין קינד,
    
גיי, איך וועל בלייבן דא״. „וואס רעדט איר, זיידעניו, זאג איך, גאט איז
    
מיט אייך! טאמער חלילה דערגייט דאס צו אייך? קומט, זיידעניו, גיכער,
    
גיכער!״ ― „פון גאט, מאכט ער צו מיר, אנטלויפט מען ניט; אויב
    
ס׳איז מיר באשערט שטארבן נישט מיט מיין טויט, וועט מיך דער
 מלאך־המות געפינען אומעטום; אים נארט מען נישט אפ... גיי, זאגט
    
ער, מיין קינד, גיי געזונטערהייט!״... און שטעלט אייך פאר, אזוי ווי
    
איך גיי ארויס פונעם זיידן זאל לעבן, באגעגן איך...
    
 פלוצעם טוען זיך א שאט רויטע יידלעך פון שול, דאס רעדל ווערט
    
צעשלאגן, און דער יונגערמאנטשיק רייסט איבער די מעשה אין מיטן.
    
אלע לאזן זיך גיין ארויף א בארג, אהין, אפן בית־עלמין, שטיל, אן ווערטער, אראפגעלאזט די קעפ; אלטע יידן שעפטשען, זאגן פסוקים און
 וויינען, וויינען שטילערהייט... וואס זאל דאס זיין? א לוויה? א בר־מינן?
 ווער איז געשטארבן?... קיינער ניט געשטארבן. דאס טראגט מען די היי־
 ליקע שטיקלעך פארמעט פון די צעריסענע ספרים ― „מקבר זיין״ אפן
 הייליקן ארט, ווי דער מנהג איז...
    
― ראה ה׳― זע, גאטעניו! והביטה ― און טו א קוק ― אזוי
 זאגט דער רב צו זיך אליין און צוויי טרערן קייקלען זיך איבער זיינע
 געלע באקן און ווערן פארפאלן אין דער בארד ― זע, גאטעניו, וו ע ־
 מ ע ן  האסטו דא, משטיינס געזאגט, געשטראפט? פאר  וו ע מ ע ן
האסטו באוויזן דיינע גרויסע גבורות?!?...
    
און פון אויבן האט אראפגעקוקט דער פייערדיקער קוגל, די זון,
געבאקט, געברענט, געבראטן, געסמאליעט דעם גרויסן פינצטערן פלעק
אף דער ערד, וואס מע רופט דאס מיטן נאמען „די קבצניווקעס״....
    
 ד א ס  נ יי נ ט ע  ק א פ י ט ל
  
(די גרויסע אסיפה אין בית־המדרש. ― די נגידים שטעלן זיך צום צעטל. ― די יונגע לייט שמועסן מכח עמיגראציע. ― עס האלט בא מאכן א קאמיטעט. ― „קאמיטעטן נע זשעלאיעם!״)
    
ס׳איז א חוק ולא יעבור בא די רויטע יידלעך נאך פון פארצייטן:
בשעת עס קומט אף זיי א צרה, א בהלה, א גזירה, א שרפה, א מגפה,
כאפן זיי זיך אויף אלע ווי איין מענטש, קומען זיך צענויף אין שול
אריין און האלטן זיך אן עצה, זוכן מיטלען, וואס טוט מען, מע זאל
מבטל זיין דעם גזר־דין און פטור ווערן פון דער צרה? קודם כל טוען
זיי תשובה; זיי רעכענען, אז פריער פון אלעמען זיינען זיי אליין שולדיק.
אומזיסט שטראפט נישט גאט, באדארף מען זיך מיט אים איבערבעטן,
דאס הייסט: דאוונען, זאגן תהלים, גוזר תענית זיין, פאסטן; און גאט
איז דאך א פאטער, אז מע רופט צו אים, ענטפערט ער... די דאזיקע צרה
אבער, וואס איז געקומען פלוצעם אף די רויטע יידלעך, איז געווען אזוי
ניי און אזוי אומגעריכט, אז עס האט זיי פריטשמעליעט, פארטומלט,
מעשיות און פאנטאזיעס 285
אראפגענומען די קעפ. זיי זיינען געווען ווי אין דער הינערפלעט, נישט
געוווסט וואס טוט מען, וווהין גייט מען, צו וועמען שרייט מען? דער
אומגליק איז געווען אזוי גרויס, אז די „שטאט״ האט ניט געווארט ביז
מע וועט שיקן רופן פון קהל; די נגידים האבן זיך אליין געשטעלט צוס
צעטל, בעלי־בתים זיינען ארומגעגאנגען מיט זעק פון שטוב צו שטוב,
און איטלעכער האט געגעבן וואס ער האט געקאנט: א ברויט, א בולקע,
א ביסל מעל, זאלץ, פעפער, ציבעלעס. נאר אזוי ווי א לעכערדיקן זאק
איז שווער אנצושטאפן, האבן די רויטע יידלעך פון די ,,קבצניווקעס״
אפן דריטן טאג אנגעהויבן ביסלעכווייז אויסגיין פון הונגער. האבן זיך
אריינגעמישט מענטשן און האבן געמאכט א גוואלד: וואס שווייגט מען!?
און ס׳איז געבליבן, מע זאל מאכן א גרויסע אסיפה אינעם גרויסן בית־המדרש פון אלע פארנעמסטע בעלי־בתים אין שטאט, און אף די ארעמע
רויטע יידלעך איז געווארן א נייע הויט; א פרישע נשמה האט מען אין
זיי אריינגעזעצט, אז זיי האבן דערהערט, אז די נגידים האבן געגעבן
צו וויסן דעם רב, אז זיי, די נגידים, וועלן זיין אף דער אסיפה, אם ירצה
השם, געוויס, אן א שום תירוץ, און זיי, די נגידים, ווילן, אדרבה, מע
זאל טאקע עפעס זען צוטראכטן, עפעס טאן פון די ארעמע לייטס וועגן.
זיי, די נגידים, האבן געזאגט בפירוש, אז זיי זיינען מוסכם צו מיטהעלפן ווי ווייט מעגלעך, און אפילו טאמער באדארף קאסטן עפעס געלט,
ארט זיי אויך נישט, אבי נישט קיין סך, געוויינטלעך, ווארעם קיין סך,
וואס איז שייך, קאן מען נישט, אלצדינג באדארף זיין באם גאנג, מיט
א מאס, מיט א חשבון, ובפרט געלט, איר פארשטייט?...
    
נאר ביז די דאזיקע ווערטער זיינען אנגעקומען אף די ,,קבצניוו־קעס״, איש מפי איש, איינער פונעם אנדערן, האבן זיי זיך געקייקלט
און געוואקסן, ווי א קויל שניי, וואס ווייטער גרעסער און גרעסער, און
ס׳איז ארויס א קלאנג צווישן די ארעמע לייט, אז די נגידים האבן צוגעזאגט גילדענע בערג, עס מעג זיי קאסטן מי יודע וויפל, דאס לעצטע
העמד וועלן זיי אוועקגעבן, זיך לאזן שניידן די פינגער פאר זייערע
ארעמע ברידער!... און אף די ,,קבצניווקעס״ איז געווארן ששון ושמחה,
און עס האבן זיך א לאז געטאן ארעמע לייט אין שטאט אריין, יידן און
ווייבער מיט קליינע קינדער א סך, און האבן באלאגערט דאס גרויסע
בית־המדרש פון אינעווייניק און פון דרויסן. אין יענעם טאג האט זיך
יעדער ארעמאן פון די רויטע יידלעך געפילט, ווי אן אבן־טוב, ווי א צי־
    
טעריק קינד, א בן־יחידל, וואס מע פעסטעט דאס, מע גלעט דאס, מע
    
קיכלט דאס, מע טראגט דאס אפן קאפ, מע שלאפט נישט איבער דעם
    
קיין נעכט ― א קלייניקייט, א ווערטעלע אויסצוריידן: רויטע יידלעך, און
    
ארעמע לייט דערצו, און נאך פון די „קבצניווקעס״?! ס׳איז, אפנים,
    
היינט ז יי ע ר ע  זיבן יארן!... עס האט געהאט דעם זיבעטן חן אנצו־
    
קוקן, ווי אזוי די ארעמע לייט זיינען געווארן בא זיך גרויס, נישט צו־
    
צוטרעטן! עפעס איינער א שטאט־בעל־הבית האט זיך געפרוווט מאכן
    
מיט זיי א שמועס, האט מען אים אפגעשאטן מיט פייער ווי איינער
    
רעדט: „דרך ארץ, דו פארך, ווער ביסטו און ווער זיינען מ י ר?
    
דו ביסט א פראסטער בעל־הבית, און מיר זיינען א ר ע מ ע  ל יי ט ,
    
פ ו ן ד י  ק ב צ נ י ו ו ק ע ס!...״
    
 שפעטער, אז אלע פארנעמסטע בעלי־בתים האבן זיך צענויפגע־
    
זאמלט אין גרויסן בית־המדרש און עס זיינען געקומען די נגידים מיט די
    
רבנים, דיינים און די איבעריקע שבעה טובי העיר, איז דער שמש ארויף
    
אף דער בימה און האט אויסגעקלאפט דריי מאל: „שא, שטילער, ס׳זאל
    
זיין שטיל, שאט, שטיל זאל זיין!״ נאכדעם איז אויפגעשטאנען איינער
    
פון די רבנים און האט געהאלטן זייער א לאנגע דרשה, געבראכט פסוקים
    
א גוזמא, צענויפגעטשעפעט איין פסוק מיטן אנדערן, אויסגעוויזן על פי
    
מדרש און על פי קבלה, אז דאס איז דער אמתער „קץ״, דאס הייסט,
    
אז איצט באדארף קומען משיח, ער מוז קומען, אניט איז פאסקודנע,
    
פע, ער  מ ו ז ,  ער  מ ו ז  קומען!... און אזוי ווי די רויטע יידלעך
    
שטייען איצט אין א צרה, און ווער שמועסט די ארעמע לייט פון די „קב־
    
צניווקעס״, וואס זיינען געבליבן ווי אפן וואסער, ― באדארף די שטאט
    
זען, מע זאל זיי העלפן איטלעכער מיט וואס ער קאן, ווער מיט אן עצה,
    
ווער מיט געלט...
    
― נו, אדרבה, פארקערט, אדרבה! ― רופן זיך אן עטלעכע נגידים
 מיט א מאל. ― אדרבה, פארקערט, אדרבה, מיר אליין וועלן אויך מיט־
 העלפן ווי ווייט מעגלעך, און אפילו טאמער באדארף קאסטן עפעס געלט,
 ארט אונדז אויך נישט, אבי נישט קיין סך, געוויינטלעך, ווארעם קיין
 סך, וואס איז שייך, קאן מען נישט, אלצדינג באדארף זיין באם גאנג,
 מיט א מאס, מיט א חשבון, ובפרט געלט, איר פארשטייט?...
    
 עס איז שווער צו פארשטיין, וואס איז די מעשה, וואס איצטיקס
מאל זיינען די נגידים געווען אזוי גוט, אזוי ווייך, כאטש לייג זיי צו צו
א מכה? פון זייער ריידן האט מען ארויסגעזען, גלייך ווי זיי וואלטן זיך
פילן, אז זיי זיינען אין עפעס שולדיק, אז זיי האבן עפעס פארזינדיקט
קעגן די ארעמע רויטע יידלעך... די נגידים זיינען געווען אזוי אויפגעלייגט, האפערדיק, אז זיי האבן דערלאזט יונגע לייט, „משכילים״, זאלן
זיך אריינמישן מיט זייערע עצות, וואס מע שרייבט אף די בלעטער.
    
― פאראן נאך איין מיטל ― זאגן די משכילים ― איין־און־איינציק
מיטל אף צו העלפן די ארעמע לייט:  ע מ י ג ר א צ י ע...
    
― וואס הייסט דאס „מיגעראציע״? ― פרעגן די נגידים.
    
― עמיגראציע ― זאגן די יונגע לייט ― הייסט עמיגרירן, פארן,
אוועקפארן, ארויספארן פון דאנען און באזעצן זיך אין אנדערע לענדער!
    
― וווהין?.― פרעגן די נגידים ― אין וואסערע לענדער?
    
― וווהין? ― זאגן די יונגע לייט ― קיין הודו, קיין כוש, קיין
בבל, און איבערהויפט קיין מצרים, ווייל ערד איז אין מצרים פאראן א
סך, נאר מענטשן ווינציק; אלצדינג איז דארטן בזול הזול, העכער האלב
אומזיסט. אזוי שרייבט מען אין די בלעטער...
    
אן אנדערס מאל וואלטן זיך די יונגעלייט פאר אזא מעשה נישט
גענארט; זיי וואלטן געכאפט א מיאוסן פסק פון די נגידים פאר אזא העזה
זיך אריינצומישן צווישן עלטערע. נאר דער געדאנק פון עמיגראציע איז
זיי שטארק אריין אין נאז אריין: עס שמעקט  מ י ט  פ ט ו ר  וו ע ר ן
פ ו ן די א ר ע מ ע  ל יי ט ― עפעס א קלייניקייט?...
    
― ס׳איז טאקע אפשר א שטיקל פלאן, כלעבן! ― זאגן די נגידים.
― אדרבה, פארקערט, פאר וואס זאל מען טאקע נישט זען? מצרים איז
נישקשה פון א לאנד מצרים...
    
― וואס רעדט איר? ― פרוווט זיך דער רב איבערשפארן ,― איר
האט פארגעסן, אז מיר זאגן אלע יאר באם סדר: „עבדים היינו לפרעה
במצרים?״
    
― מילא, וואס מע זאגט אין דער הגדה! ― ענטפערן אים די
נגידים מיט אזא טאן, אז מע זאל שוין מער ניט איבערשפארן. ― וואס
גלייכט איר דאס מצרים צו יענעם מצרים, וואס אין דער הגדה? ס׳איז
שוין היינט ארץ־ישראל, ניט מצרים...
    
די יונגע לייט זיינען שטארק צופרידן, וואס די נגידים האלטן מיט
 זיי, רוקן זיי זיך צו נענטער און דערציילן, וואס מע שרייבט אין די
 בלעטער וועגן דער דאזיקער עמיגראציע און וועגן קאמיטעטן; מע בא־
 דארף זען קודם כל, סע זאל ווערן א קאמיטעט...
    
― ברוך הבא, א נייס, אט האסטו דיר שוין קאמיטעטן! ― כאפט
 זיך ארויס א רויט יידל קעגן די יונגע לייט ― וואס טויג מיר קאמי־
 טעטן ― שמעטן? איך שמועסט בעסער מכח אכצן און דרייצן: ווו וועט
 מען נעמען געלט אף אריבערפעקלען, קיין עין הרע, אזוי פיל ארעמע
 לייט?
    
― געלט? ― זאגן די נגידים. ― געלט איז בלאטע! מע וועט זיך
 פארשרייבן חודש־געלט איטלעכער וויפל ער קאן, נישט קיין סך, געוויינט־
 לעך, ווארעם קיין סך, וואס איז שייך, קאן מען נישט, אלצדינג בא־
 דארף זיין באם גאנג, מיט א מאס, מיט א חשבון, ובפרט געלט, איר
פארשטייט?...
    
― עמיגראציע... מצרים... קאמיטעטן... חודש־געלט... ― אזוי
האבן געשריען די רויטע יידלעך אלע אינאיינעם, איינער איבערן אנדערן, געפילדערט, געהיצט זיך, געמאכט מיט הענט, ווי דער שטייגער איז;
און אז ס׳איז אנגעקומען אינדרויסן ארויס צו די ארעמע לייט, אז מע
שמועסט דא מכח עמיגראציע קיין מצרים, מכח מאכן קאמיטעטן און
מכח פארשרייבן זיך חודש־געלט, איז געווארן צווישן זיי חושך ―
חושך!
    
― וואס איז דאס? ― האבן זיי געשריען ― דערויף האט מען
אונדז אהער געבראכט, מע זאל מאכן קאמיטעטן, ווארפן גאלקעס, קינדערשפיל? וואס טויג אונדז צערעמאניעס, „מיגראציעס״, קאמיטעטן, צוזאגעכצן, גילדענע פייגעלעך? איר גיט אונדז היינט, פאר מארגן לאז זיך
גאט זארגן! שיקט אונדז אפ קיין מצרים, קיין גושן, שיקט אונדז אפ
צום רוח אליין, אבי היינט, טאקע באלד, ווארעם אהיים צוריק אף די
„קבצניווקעס״ קאנען מיר נישט קומען; אונדזערע ווייבער און קינדער
וואלגערן זיך אף דער הוילער ערד אונטער גאטס הימל, גייען־אויס פון
הונגער, און איר וועט דא מאכן אף אונדז קאמיטעטן? אבער גאר לא!
ניע זשעלאיעם, קאמיטעטן נע זשעלאיעם!!...
    
מיט דעם דאזיקן געשריי האבן זיך א סך ארעמע לייט אריינגע־מעשיות און פאנטאזיעס 289
כאפט אין בית־המדרש אריין, און ס׳איז געווארן אזא ליארעם, אזא טארעראם, אז מע האט געקאנט טויב ווערן. תחילת האט מען נישט פארשטאנען, וואס איז דער געשריי; נאר אז מע האט דערהערט די ווערטער:
„נע זשעלאיעם, קאמיטעטן נע זשעלאיעם״, זיינען די נגידים געווארן
אויפגעטראגן און האבן זיך ארויסגעשטעלט:
    
― תרבות! דרך־ארץ! אזעלכע שלעפערס, ווי איר זייט! די שטאט
איז זיך צענויפגעקומען אהער צוליב אייך, מע טראכט פון אייערטוועגן,
מע ברעכט זיך די מוחות, ווי אזוי בעסער אייך צו העלפן, ווי אזוי גיכער אייך ארויסצושיקן פון דאנען, ― האט איר נאך אן עזות צו ריידן?
אהיים, שלעפערס! דארטן וועט איר זאגן דעות, דארט, אף די
„קבצניווקעס״!!!...  ― ― ― ― ― ― ― ― ―  ― ―
    
― ― ― ― ― ― ― ― ― ― ― ― ― ― ―
    
 ד א ס  ל ע צ ט ע  ק א פ י ט ל
  
(מאטעריאלן פארן היסטאריקער צו דער געשיכטע פון די רויטע יידלעך. ― א בריוול פון אן עמיגראנט, וואס איז פארווארפן געווארן קיין מצרים. ― א סוף צו די רויטע יידלעך. )
    
 דער היסטאריקער, וואס וועט קומען אמאל באשרייבן די געשיכטע
פון די רויטע יידלעך אין די שפעטערדיקע דורות, אז ער וועט האלטן בא
דעם קאפיטל, וועט ער זיך אפשטעלן: ער וועט א סך מעשיות נישט וועלן
גלייבן, און א סך זאכן וועט ער פארשווייגן. ער וועט זיך שעמען ארויסשטעלן אזעלכע פאקטן, וואס קאנען פארקומען סיידן צווישן ווילדע
מענטשן. ער וועט נישט וועלן גלייבן בשום אופן, אז צווישן יידן, וואס
רופן זיך „רחמנים בני רחמנים״, האבן זיך געפונען אזעלכע, וואס האבן
זיך באנוצט מיטן אומגליק פונעם פאלק און פון יענעמס צרות זיך געמאכט א פרנסה, איבערגעפירט א סך קהלש געלט, געמאכט כאפ־לאפ,
אראפגעקוועטשט זיך אין בייטל אריין, קיין רחמנות נישט געהאט אף
יידיש בלוט... גוואלד, וויי געשריען! ― וועט זאגן דעמאלט דער היסטאריקער ― וואס איז דאס געווען פאר מינים יידן דעמאלט, וואס האבן
זיך באגאנגען מיט זייערע ארעמע ברידער א סך ערגער, ווי מיט בהמות?
 וואס איז דאס געווען פאר מינים מענטשן, וואס האבן געטריבן די ארעמע עמיגראנטן, ווי מען טרייבט שאף אפן יאריד? וואס איז דאס גע־
 ווען פאר ברואים, וואס האבן דערלאזט ארעמע קראנקע ווייבער מיט
פיצלעך קינדער וואלגערן זיך אף דער הוילער ערד אונטער גאטס הימל,
אין רעגנס און אין קעלט? וואס איז דאס געווען פאר מינים קאמפאניעס
אזעלכע, וואס האבן ארויסגעלאזט מודעות אין אלע בלעטער, אז זיי נעמען זיך אונטער, כלומרשט פאר א קליין געצאלט, איבערפירן גאנצע
משפחות פון די רויטע יידלעך איבערן ים, ברענגען זיי און באזעצן אינעם  ג ל י ק ל ע כ ן  פ ר יי ע ם ל א נ ד מצרים, און נאכדעם
האט זיך אויסגעלאזט, אז זיי האבן גאר אויסגענארט די עטלעכע גילדן
און איבערגעלאזט די ארעמע עמיגראנטן אין מיטן וועג, אף גאטס באראט, ערגעץ אין דער מדבר?... וואס איז דאס געווען פאר מינים פראנטן,
וואס האבן געשאטן מיט געלט, פארנארט, אריינגענארט אין זאק אריין
ארעמע מיידלעך, זיי צוגעזאגט גילדענע בערג, און נאכדעם זיי פארקויפט צו די „ישמעאלים״ מיט גרויסע, גרויסע רווחים?... „אוי, ברידער!
― וועט דער היסטאריקער זאגן מיט די ווערטער פון  מ ע נ ד ע ל ע
מ ו כ ר ־ ס פ ר י ם ,  וואס האט זיך געקויפט אן אייביקן נאמען בא
אונדז, אף  ד ע ר  זייט טייך סמבטיון. ― אוי, ברידער!... אף פעטש
פון אנדערע וויין איך און זאג: נישקשה! גוטע און שלאפע ליידן אפט
אין דער וועלט, מעגלעך אפשר, יענע וועלן נאך א מאל חרטה האבן;
נאך אז געפאטשטע פאטשן זיך אליין, אז צעדראפעטע דראפען איינער
דעם אנדערן, וויין איך און האב ― אוי־וויי! ― גאר נישט וואס צו
זאגן... דערמאן איך מיך אין יענע נעבעך, פון אייך אליין געפייניקטע,
„געפאנגענע״, רייסט מיר דאס הארץ; עס וויינט און שרייט: אוי, מיין
משונה־דערשלאגן, מיין ווילד־געפאלן פאלק ישראל!!׳׳... דער היסטאריקער, וואס וועט קומען א מאל באשרייבן די געשיכטע פון די רויטע
יידלעך, וועט זיך נישט איין מאל רייסן בא די האר, אז ער וועט לייענען די קארעספאנדענציעס, וואס זיינען אפגעדרוקט אין די בלעטער פון
יענער צייט, אדער גלאט אזוי בריוולעך, וואס די רויטע יידלעך האבן געשריבן צו זיך אהיים פונעם „גליקלעכן, פרייען״ לאנד מצרים אין יענער
צייט. אט האט איר איינס פון די דאזיקע בריוולעך:
    
„מיינע ליבע און געטרייע! איך שרייב אייך א בריוול, נישט מיט
טינט, נאר מיט בלוטיקע טרערן, פון דעם דאזיקן גליקלעכן לאנד, ברענען זאל דאס אפן פייער! עס וואלט געמעגט איינגעזונקען ווערן, אזוי ווי
קורח, איידער איך האב דאס גאר דערקענט. הלוואי וואלט איך זיך אינדערהיים אויסגעבראכן א פוס, איידער איך האב מיך גערירט פון דעם
ארט, און אז איך בין שוין יא ארויסגעפארן, וואלט איך בעסער אין וועג
איינגענומען א מיתה משונה, איידער איך בין געקומען אהער, אין דעם
וויסטן מצרים! איך זאל אייך וועלן באשרייבן אלע אונדזערע גרויסע
צרות, וואס מיר האבן איבערגעטראגן אין וועג פונעם ערשטן טאג ביז
אצינד, וועט ניט סטייען ניט קיין פאפיר, ניט קיין פענעס פון דער גאנצער וועלט! אינעם טייך סמבטיון איז געוויס נישטא אזוי פיל וואסער,
וויפל טרערן מיר און אונדזערע ווייבער האבן פארגאסן ביז היינטיקן
טאג. די אגענטן, וואס האבן אונדז געבראכט אף דער שיף, האבן צוגענומען בא אונדז די פעקלעך (דארט זיינען געלעגן אונדזערע טלית־ותפלינס), און מער האבן מיר זיי נישט געזען אין די אויגן. ס׳איז געווען ערב שבת, האבן אונדזערע ווייבער געוואלט בענטשן ליכט, איז ניט
געווען אף וואס, האבן זיי אונדז גענוג באוויינט, זייערע קללות זאלן נאר
פאלן אף די קעפ פון די קאמיטעטן. און נאכדעם האט זיך אויפגעהויבן
א שטורעם־ווינט מיט סכנות נפשות, עס האט אונדז געווארפן העכער
הייזער, איטלעכע כוואליע איז די גרויס ווי א מויער, מיר האבן זיך שוין
אפגעזעגנט מיטן לעבן, געמיינט, ס׳איז אן עק! דריי וואכן האבן מיר זיך
אזוי אפגעמוטשעט, ס׳איז נישט געקומען קיין געקעכטס אין אונדזער
מויל אריין, מיר האבן געזען פאר זיך נאר הימל און וואסער, ביז מיר
האבן זיך קוים־קוים דערשלאגן צו א ברעג, און אז מיר זיינען אראפ פון
דער שיף קראנקע, צעבראכענע, אויסגעמוטשעטע, הונגעריקע, האט מען
אונדז אפגעהאלטן א טאג מיט א נאכט אין דרויסן אפן רעגן, און פונקט
דעמאלט האט זיך מיין אסתר־רייזלען פארגלוסט גיין צו קינד, זי איז
געלעגן געווארן און געהאט א יינגל; דאס יינגל איז געשטארבן, און זי
איז געווען, ניט היינט געדאכט, טויט־קראנק, ס׳איז נישט געווען אפילו
קיין לעפל יויך אדער אביסל איינגעמאכטס אף דערקוויקן די נשמה.
ערשט אפן אנדערן טאג האט מען זיך אף אונדז דערבארעמט, מענטשן
פון א קאמיטעט זיינען געקומען און האבן אונדז איבערגעשריבן אלעמען
באם נאמען, און מע האט אונדז אוועקגעפירט פון דארטן, און מע האט
    
אונדז פארטריבן אין א שטאל, און דארט האט מען אונדז געטיילט בול־
 קעס מיט מאראנצן, איטלעכן א בולקע מיט א מאראנץ, און פון דארטן
 האט מען אונדז ווידער אוועקגעטריבן, איבערגעשריבן איטלעכן באם
 נאמען און ארויפגעזעצט ווידער אף א שיף, און מע האט אונדז געפירט
 אנדערהאלבן מעת־לעת, און די זון האט געבאקן, געברענט ווי א גיהנום,
 ביז מע האט אונדז געבראכט צופירן און אראפגעווארפן אין אן ארט פון
 גאלע זאמד, נישט קיין הייזער, נישט קיין ביימער, נישט קיין גראז, נאר
 זאמד און הימל, הימל און זאמד, און דא האט מען געוואלט, מיר זאלן
 זיך באזעצן, מע האט אונדז געגעבן ארבעט ― שלעפן קלעצער פונעם
 ים און בויען הייזער, גראבן ערד און פלאנצן ביימער, און מע האט גע־
 שטעלט איבער אונדז אן אויבערהאר, א משוגענעם כעסן, וואס באלד
 עפעס ― פלעגט ער געבן פעטש; האבן מיר דאך מסתמא געמאכט א
 ויצעקו, האט מען עטלעכע פון אונדז געבונדן, געשלאגן מכות־רצח...
 קוים מיטן לעבן זיינען מיר פון דארטן זיך צעלאפן, דער אהער, דער אהין,
 וווהין די אויגן האבן געטראגן, און מיר האבן זיך צוגעשלאגן עטלעכע
 משפחות אין אן ערטל אריין, טאקע דא אין מצרים, ווו עס וואלט אונדז
 אפשר זיין נישקשה, וו א ר ע ם  מע ק א ן ד א מ א כ ן א
ל ע ב ן ,  דהיינו: מע גיט אונדז ארבעט ― שטיין בא דער מאשין,
דרייען די ראד פון כאור הבוקר ביז שפעט אין דער נאכט, און מע באקומט דערפאר א זילבערנעם טאלער, און קינדער א האלבן טאלער.
הכלל, ס׳איז גאר קיין מעשה ניט. איטלעכער הייסט דא „מיסטער״,
פערד גייען אין ברילן און מענטשן טראגן פאפירענע מאנישקעס. דער
חסרון אבער, וואס מע ווייס ניט פון קיין שבת און פון קיין יום־טוב,
און וואס מע פארשטייט נישט דאס לשון זייערס, ווארעם מע רעדט דא
זייער שטשיפעליאווע, דער רוח ווייס זיי, אף וואס פאר א שפראך! קיין
רחמנות איז בא זיי נישט פאראן, איר מעגט אויסגיין אין גאס פאר
הונגער, וועט זיך קיינער ניט אפשטעלן אפילו, ווארעם סע איז א טארעראם, אלע לויפן, אלע ארבעטן, און ווער סע קאן ניט ארבעטן און וויל
האנדלען, קאן ער האנדלען מיט וואס ער וויל, מיט אלטע מלבושים,
ארומטראגן שוועבעלעך, שווואקס אדער קנעפ, און קאן זיך „מאכן דערפון א לעבן״ (אזוי גייט דא די שפראך...). נאר איך מעג זאגן „גם זו
לטובה״, ווארעם אנדערע מאכן דא א סך ערגער פון מיר. אט האב איך
 נישט לאנג באגעגנט יענקל דעם פעטער מרדכיס, בין איך נבהל ונשתומם
 געווארן! איך האב אים כמעט נישט דערקענט ― אזוי שטארק האט ער
 זיך איבערגעביטן! אנגעטאן האט ער זיך ווי א משוגענער קאטערינ־
 שטשיק, אין א קורץ ווייטיקל מיט א לאנגן סטאן און מיט א הויכן
ספאדיק אפן קאפ, ווי א לאקשנטעפל. „יענקל, זאג איך, ס׳איז דו?״ ―
 „ווער דען? ― זאגט ער, ― פארשטייט זיך, ס׳איז איך, כאטש איך הייס
שוין היינט ניט יענקל, איך הייס גאר מיסטער דזשעק״... „וואס מאכסטו
עפעס, זאג איך, מיסטער דזשעק, ווי גייט דאס דיר אינעם דאזיקן לאנד?״
― „נומער ערגער, זאגט ער; די ערשטע צייט איז געווען זייער נישט
פריילעך, נאר איצט, דאנקען גאט, מ א ך  א י ך  א  ל ע ב ן ׳׳...
„דהיינו, זאג איך, וואס איז דיין טועכץ? ׳, ― „מיין טועכץ איז, זאגט ער,
איך וואש גרעט״. „וואס הייסט, זאג איך, דו וואשט גרעט?״ ― „אט
דאס הייסט, זאגט ער, איך האב מיך אויסגעלערנט וואשן און פרעסן״.
„אט דאס הייסט בא דיר געמאכט א לעבן? אז אך און וויי, זאג איך, איז
צו מיר, אז מיין פעטער מרדכיס זון באדארף זיין א פראטשקע, און נאך
אין מצרים דערצו! ׳׳... פון אים בין איך געוואר געווארן וואס מאכן די
איבעריקע אונדזערע חברה, די רויטע יידלעך, וואס האבן זיך צוגעשלאגן
אהער; אלע „מאכן, ברוך השם, א לעבן״: משה שפרינצעס האט זיך אויסגעלערנט פארזוימען לעכלעך צו אונטערהויזן, בערל דאבעס שלאגט
פלעקלעך אין די אבצאסן, מענדל מינדעס באקט בייגל, מאטל ראצלט
פארקויפט בעזעמער, עטלעכע גייען ארום דערווייל אזוי אן ארבעט, בעטן
נדבות, און די איבעריקע ווייס ער אליין אויך ניט, ווו זיי זיינען אהינגעקומען, אפשר זיינען זיי שוין נישטא... מיר האבן זיך ביידע גוט
אויסגעוויינט, אויסגערעדט איינער דעם אנדערן די הערצער, זיך געגעבן
די האנט „תקיעת־כף״, אז מיר זאלן זיך זען כאטש איין מאל אין וואך,
וועט אונדז זיין אביסל גרינגער, ווארעם דאס בענקען וואס מיר בענקען
ארויס איז אזוי גרויס, אז ממש עס עקט זיך אונדז דאס חיות! מיר
דאכט, איך וואלט זיי מוחל געווען זייערע אלע גליקן, איך וואלט זיי
אוועקגעשענקט אלע זייערע טאלערס פאר איין קוק אף די קבצניווקעס!
אוי, ווו נעם איך פליגל, וואלט איך באלד צו אייך אריבערפליען, מיינע
ליבע און געטרייע! מיר לאזן אייך גריסן גאר פריינטלעך, און מיר בעטן
אייך, דאס הייסט, איך און אסתר־רייזל זאל לעבן, איר זאלט דארט לאזן
גריסן איטלעכן באזונדער גאר פריינטלעך, און איר זאלט זיי זאגן, אז
מיר פארגעסן זיי ניט אפילו אף א מינוט, און דעם פעטער יאסע מיט דער
מומע סאסיע זאלט איר למען השם לאזן גריסן, און דעם פעטער שעיה
מיט דער מומע חיה, און די קינדער זייערע, איטלעכן באזונדער גאר
פריינטלעך, און מיין שוועסטער ביילע און די מומע קיילע זאלט איר
אחוץ לאזן גריסן פון אונזערטוועגן און פון אונדזערע קינדערס וועגן,
איטלעכן באזונדער גאר פריינטלעך, און איר זאלט זיי זאגן למען השם,
זיי זאלן זיך ניט דערוועגן רירן פונעם ארט, ווארעם זיי וועלן חרטה
האבן און וועלן זיך פארשילטן דאס געביין, אזוי ווי פעסיע די אלמנה,
וואס האט געהאט דעם פסק מיט אירע צוויי מיידלעך נעבעך, און נאך א
סך אזעלכע ווי זי, וואס האבן זיך געלאזט איינריידן, אז מע וועט דא
גליקלעך מאכן זייערע טעכטער, מע וועט זיי געבן חתנים מיט א סך נדן
און מיט שיינע מתנות, און צום סוף האט מען זיי פארפירט צו אלדי
שווארצע יאר, געפענטעט אין קייטן און פארקויפט צו די „ישמעאלים״
פאר קנעכט, מע זאגט, פאר זייער א סך גאלד... למען השם ולמען השם,
איר זאלט זיך נישט לאזן איינריידן פון קיינעם, טאמער קומט צו אייך
עמעצער פון די דאזיקע „פראנטן״ מיט ווייסע מאנישקעס און מיט גילדענע זייגערס און זאגן אייך צו הרים וגבעות, ובפרט מיט אייערע מיידלעך זאלט איר זיין געהיט, ווי דאס שווארצאפל פונעם אויג! הלוואי
וואלט איך מיך אויך ניט געלאזט איינריידן קיין נארישקייטן, קאמיטעטן,
עמיגראציעס, וואלט איך געווען באווארנט כאטש מיט דעם, וואס איבער הונדערט און צוואנציק יאר וועלן מיינע ביינער קומען צו קבר־ישראל, צווישן מיינע ליבע און געטרייע אף די קבצניווקעס... און מיר
בעטן אייך, דאס הייסט, איך און מיין אסתר־רייזל זאל לעבן, נאכאמאל,
איר זאלט נישט פארגעסן לאזן גריסן פון אונדז און פון אונדזערע קינדער דעם פעטער יאסיע און די מומע סאסיע, דעם פעטער שעיה און דער
מומע חיה, און מיין שוועסטער ביילע און מיין מומע קיילע, און זייערע
קינדער, איטלעכן באזונדער גאר פריינטלעך, און למען השם ולמען השם,
זיי זאלן זיך ניט דערוועגן רירן פונעם ארט״...
― ― ― ― ― ― ― ― ― ― ― ―  ― ― ― ―
    
אזעלכע בריוולעך האבן די רויטע יידלעך באקומען פון זייערע פא־מעשיות און פאנטאזיעס 295
טער און מוטער, שוועסטער און ברידער, פריינט און גוטע פריינט ―
לרוב, און כאטש די ידיעות זיינען געווען כמעט אלע אזעלכע טרויעריקע,
איינע טרויעריקער פון דער אנדערער, פונדעסטוועגן האבן זיי ארויסגעקוקט אף בעסערע ידיעות; זיי האבן נישט פארלארן זייער בטחון, זיי
האבן געהאט א האפענונג, אז זיי וועלן נאך הערן, אם ירצה השם, פון
דארטן גוטע בשורות מיט ישועות ונחמות... אויב זייערע האפענונגען
זיינען מקוים געווארן ― דאס וועלן מיר וויסן שפעטער, אז גאט וועט
אונדז שענקען דאס לעבן און מיר וועלן אמאל אף ציקאוועסט זיך
דורכפארן אהינצו, זען וואס מאכן דארט, אינעם נייעם גלות מצרים,
אונדזערע ברידער, די רויטע יידלעך... איין זאך קען איך אייך זאגן פאר
קלאר, אז די רויטע יידלעך, וואס זיינען געבליבן אינדערהיים, זיינען גאר
ניט די רויטע יידלעך וואס פריער, ווארעם ווי באלד עס איז געשען דער
קלאפ, איז בא זיי געווארן אן איבערקערעניש; זיי האבן זיך נאך די
קלעפ עפעס ווי אויסגעניכטערט, ווי אויפגעוואכט פון א לאנגן־לאנגן
שלאף און האבן אנגעהויבן צו פארשטיין זייער לאגע, פארשטיין, אז
ווייטער קאן דאס אזוי ניט זיין, אז מע באדארף עפעס אנהייבן טראכטן.
און אז זיי האבן אנגעהויבן טראכטן, האבן זיי ערשט דעמאלט צעקייט
די ווערטער פון יענעם פארשוין, וואס איז אראפגעפארן צו זיי פון יענער זייט טייך סמבטיון און האט זיי דערציילט א מעשה מכח א לאנד,
אן אייגן לאנד, מכח ארץ־ישראל ― און דער עולם האט זיך שטארק
א נעם געטאן צו דעם דאזיקן ענין, מיט היץ, מיט פייער, ווי דער שטייגער איז פון די רויטע יידלעך... נאר איר ווילט דאך וויסן וואס איז געווען
דער פועל יוצא? וואס איז דערפון ארויסגעקומען? צי האבן די רויטע
יידלעך טאקע עפעס מתקן געווען, טאקע עפעס געטאן אויך? אדער מען
איז אפגעקומען נאר דערמיט, וואס מע האט גערעדט און גערעדט און ווידער אמאל גערעדט?... צי האט מען זיך שוין אמאל אויסגעגלייכט דארט
מיט דעות, אדער איטלעכער איז זיך געבליבן בא זיינעם? צי האט מען
זיך שוין דעררעדט אמאל בא זיי צו א סוף? אדער אז ס׳איז שוין געקומען צום שפיץ, האט זיך געלאזט הערן א קול: ,,נע זשעלאיעם! ״ ?... אט
דא לאזט זיך אראפ דער פארהאנג, און מיר געזעגענען זיך אפ מיט די
רויטע יידלעך אף א היפשער צייט.
    
 געשריבן אין יאר 1900
    
  מ ש ו ג ע י ם
    
 א באשרייבונג פון א דורכפארער
    
 ד א ס  ע ר ש ט ע  ק א פ י ט ל
(א דורכפארער אנטדעקט דאס נייע לאנד. ― די רויטע יידלעך הערן זיך אן מיט
מעשיות און ווערן פארקאכט. ― איינער פון זיי לאזט זיך אהין אוועק. ― ער קומט צוריק און גיט ארויס זיין באשרייבונג באזונדער אין א ביכל. ― ער רעכנט דערפון גליקלעך ווערן).
    
 א צייט מיט יארן האבן די רויטע יידלעך געמיינט, אז מיט זיי לאזט
זיך אויס די וועלט. פון איין זייט דער טייך סמבטיון, פון דער אנדערער
זייט די הרי חושך און אין מיטן די רויטע יידלעך ― און אן עק, וואס
באדארף מען נאך? גערעדט האט מען, אז אף יענער זייט סמבטיון איז א
סברא, אז סע איז יא פאראן עפעס א לאנד, נאר אפילו אז יא, איז נאך
א ספק, צי עס געפינען זיך דארטן יידן; כאטש אפילו, אז מע זאל וועלן
שמועסן דאס אייגענע ווידער צוריק, מוז מען רעכענען, אז סע איז
ג ע וו י ס  דארטן פאראן יידן, ווארעם, ערשטנס, ווי געשיקט זיך דאס
א לאנד אן יידן? און, צווייטנס, ווו זיינען אהינגעקומען די „עשרת
השבטים״?... נאר פלוצעם עפעס איז ארויס א קלאנג, אז איינער א
דורכפארער, מע ווייסט ניט ווער און פון וואנען, האט דערציילט, אז ער
איז דארט אליין געווען אין יענעם לאנד. איי, ווי אזוי האט ער געקאנט
אריבער דעם סמבטיון, וואס אלע ווייסן, אז א גאנצע וואך ווארפט ער
מיט שטיינער, א חוץ שבת? בלייבט א קשיא... דער דורכפארער האט דערציילט, אז ער איז דארטן געווען, אז ער האט אליין געזען מיט זיינע אויגן
    
מעשיות און פאנטאזיעס 297
    
די דארטיקע יידן און האט מיט זיי גערעדט; ער זאגט, אז זיי זיינען גאר
    
נישט פאכאזשע אף אונדזערע יידן; ערשטנס, זיינען זיי אלע מיט שוואר־
    
צע האר, און, צווייטנס, זיינען זיי גאר אנדערע מינים יידן; זיי פיינען זיך
    
אויס מיט זייערע גוטע מידות און זיי לעבן אלע דארטן גליקלעך, וואס
    
גליקלעכער קאן שוין נישט זיין, דהיינו: זיי האבן פרנסה מיטן פולן מויל,
    
נישטא דארטן קיין ארעמע לייט, אלצדינג איז דארטן וואלוול, ביול־
    
הזול, עס וואלגערט זיך בא זיי ממש גאלד אין די גאסן...
    
 ― דו הערסט וואס ער זאגט? ― רופט זיך אן איינער צום אנדערן
    
און דערלאנגט אים א שטורך מיטן עלנבויגן.
    
 ― עט, מילא, וואס ער זאגט, עס רעדט זיך אזוי ― מליצה.
    
 ― א משל! מע שמועסט, אז סע וואלגערט זיך גאלד אין די גאסן,
    
זאגט ער גאר מליצה!
    
 ― אז סע וואלגערט זיך גאלד, פאר וואס זשע הייבט דאס קיינער
    
נישט אויף?
    
 ― ביסט א בהמה, פארשטייסט ניט פון דאנען אהין: אז מע זאל
    
דאס ווידער אויפהייבן, וואלט זיך עס ניט געוואלגערט אין גאס...
    
 די רויטע יידלעך, וואס זיינען בטבע שטארקע בעלי־גוזמא, ווי מיר
    
ווייסן שוין פון אונדזער פריעריקער מעשה,* האבן מער נישט בא־
    
דארפט; זיי האבן נאר דערהערט „גאלד״, האבן זיי שוין ווייטער נישט
    
געוואלט הערן. באלד איז אויסגעוואקסן בא זיי אינעם כח־הדמיון גאנצע
    
בערג מיט גאלד און זילבער, מיט דימענטן, מיט בריליאנטן, מיט אלדאס
    
גוטס: „אט א לאנד, ווו מע קאן זיך גוט אפלעבן, אפשטורכען דאס
    
ביסל יארן! ― אזוי האבן זיי געזאגט איינס דאס אנדערע מיט א זיפץ.
    
― מע פארשפארט הארעווען, ווערן אויסגעריסן, זיך ברעכן דעם מוח.
    
נישטא אף שבת, גייסטו ארויס אין מארק און קלייבסט זיך אויס וואס
    
דיין הארץ גלוסט. ווילסט גאלד ― נעם גאלד; ווילסט זילבער ― נעם
    
זילבער. הכלל, דו האסט הענט ― נעם און גענוג!...״ עס האבן זיך אפילו
    
געפונען אזעלכע אפיקורסים, וואס האבן געוואלט אפלייקענען אינגאנצן
    
די מעשה, זיך געפרוווט איבערשפארן:
  
―――――――――――
    
* זע די „רויטע יידלעך״, אן אויסגעטראכטע מעשה פון שלום־עליכם.
    
― ווייס איך וואס? בהמות, נאראנים! מע דערציילט זיי פזמונות,
 נעכטיקע טעג, א קו איז געפלויגן איבערן דאך און געלייגט אן איי!
    
― סטייטש, מיר האבן אבער אליין געהארכט, אז ס׳איז דא געווען
 א דורכפארער, וואס האט אליין גערעדט מיט די דארטיקע יידן; א סימן,
 זיי זיינען אלע מיט שווארצע האר...
    
― א סימן, די מומע אין מיט א נאז. שפייט אים אן א פולן פנים,
דעם דורכפארער! פרעגט אים, ווי אזוי איז ער אריבער דעם סמבטיון,
אז א גאנצע וואר ווארפט ער מיט שטיינער?
    
― אט זעט איר דאך!...
    
―  ― ― ― ― ― ― ― ― ― ― ― ― ― ― ―
    
בקיצור, דאס גאלד מיטן זילבער, וואס אף יענער זייט סמבטיון,
האבן אנגעמאכט צווישן די רויטע יידלעך א גערודער נישט אף קאטאוועס. א סך פון זיי האבן דאס גוט ארויפגענומען אף דער מחשבה, געטרוימט וועגן דעם באטאג און באנאכט, נישט געקאנט איינליגן, זיך
געקאטשעט פון איין זייט אף דער אנדערער, געזיפצט, געקרעכצט און
אלץ געטראכט: „אוי, רבונו־של־עולם, וואס איז בא דיר פאר א קונץ
נעמען מיך און אריבערטראגן אהין כאטש אף איין טאג!״ די בעלי־בטחון, די פרומע, האבן דאס געהאט אין זינען בשעת דאוונען: „אבינו
מלכנו ― טאטע זיסער, הארציקער, געטרייער! צוליב דיין גרויסן נאמען
און צוליב אונדזערע עלטערן, וואס האבן זיך אן דיר פארזיכערט, באווייז דיין גענאד, טו עפעס א נס מיט אונדז, אזוי ווי דו קאנסט!...״ וואס
פאר א נס האבן זיי געוואלט: צי גאט זאל זיי ברענגען אהין, אין יענעם
לאנד, צי ער זאל זיי ברענגען דאס לאנד אהער ― דאס האבן זיי אליין
נישט געוווסט אקוראט; זיי האבן נאר חשק געהאט צום גאלד מיטן זילבער, וואס דארטן. דאכט זיך, מער יושר, כלעבן, עס זאל ליגן בא זיי
אין קעשענע, איידער עס זאל זיך וואלגערן אין גאס!... נאר נעמען
אויפהייבן זיך און אוועקפארן אהין האט קיינער קיין חשק נישט געהאט;
ערשטנס, וווהין פארט מען? גלאט נעמען און פליען הענדום־פענדום אין
דער וועלט אריין? און צווייטנס, וואס טוט מען מיטן סמבטיון? ווי אזוי
שווימט מען אריבער דעם טייך, וואס ווארפט מיט שטיינער? אמת, קיינער האט נישט געזען, נישט דעם סמבטיון, נישט די שטיינער, וואס
ער ווארפט פון זיך; נאר א וועלט איז דאך ניט משוגע. מסתמא אז מע
זאגט שטיינער ― איז שטיינער...
    
נאר פאר צוויי יארן, אין דער צייט, האט זיך ,געטראפן א מעשה.
עפעס איינער פון די רויטע יידלעך, א גייציק יידל, נישט קיין פראמאך,
מיטן נאמען משה (כמעט דער איינציקער מענטש, וואס הייסט מיט זיין
אייגענעם נאמען, אן א שום צונעמעניש), איז פלוצעם אין א שיינעם
פרימארגן ארויסגעגאנגען מיטן שטעקעלע אין מארק אריין און איז שוין
מער צוריק נישט געקומען; און אט אזוי איז ער נעלם געווארן, מע האט
ניט געוווסט וווהין. מע האט אים אויסגעזוכט אין אלע מייזנלעכער, ווו
ערגעץ א בוידעם, ווו ערגעץ א קעלער; מע האט אים געזוכט העט־ווייט
הינטער דער שטאט, אף יענער זייט מילן, מע האט אים געזוכט נעבן דער
באד, באם ברעג טייך ― נישטא; פארפאלן, ווי אין וואסער אריין! אינדערהיים האט ער איבערגעלאזט נעבעך א ווייב א יונגס, אן אייביקע
עגונה מיט קינדער, לעבעדיקע יתומים, אן א שטיקל ברויט. דער עולם
האט שטארק רחמנות געהאט. מע האט געארבעט, מע האט נישט אויפגעהערט צו ברעכן זיך דעם קאפ: ווו האט ער געקאנט אהינקומען? א
מענטש איז דאך נישט קיין שפילקעלע. רבנים האבן צעשיקט בריוולעך
אין אלע שטעט מיט אלע זיינע סימנים: אז ער הייסט משה און איז א
רויטער, פון מיטלמעסיקער וווקס. דאס הייסט, ער איז נישט קיין שטארק
הויכער, נישט גאר קיין נידעריקער. און נאך צוויי וויכטיקע סימנים האט
ער: ער רעדט פונעם שלאף און עסט נישט קיין קעז... די דאזיקע סימנים
האט מען אוועקגעשיקט אויך אין אלע יידישע בלעטער, מע האט אפגעדרוקט גרויסע ברייטע מודעות און מע האט צוגעזאגט, אז דער, וואס
וועט אנווייזן אף דעם פארפאלענעם, וועט דערפאר, אם ירצה השם,
געוויס האבן עולם הבא... דאס האט אבער אויך ניט געהאלפן. ביז די
צייט איז געקומען און דער שאדן האט זיך אפגעזוכט, דאס הייסט, דער
פארפאלענער איז אין א יאר ארום אליין געקומען צוריק מיטן שטעקעלע אהיים. מע קאן זיך פארשטעלן די שמחה פון זיין ווייב און קינדער, אז איין מאל אין א שיינעם פרימארגן שטייט מען אויף, מע טוט א
קוק ― ער איז דא!...
    
דעם ערשטן ברוך־הבא האט ער געהאט, געוויינטלעך, פון זיין ווייבל
„די עגונה״. זי האט אים אפגעשפילט א וויוואט, ווי ער איז ווערט געווען;
נאכדעם האט ער אנגעהויבן באקומען שלום־עליכמס פון קרובים, פון
 שכנים און פון גלאט באקאנטע.
    
― ויבוא הפליט ― געקומען דער אנטרונענער! שלום־עליכם, פון
 וואנען קומט דאס א ייד? דערציילט, וואס הארכט זיך עפעס אף דער
 וועלט? ווי טייער איז קארן?...
    
― לאכט, לאכט! ― מאכט ער צו זיי ― ווען איר זאלט וויסן,
 ווו איך בין אויסגעווען און פון וואנען איך קום אן און וואס איך האב
 געזען, וואלט איר מיט מיר אנדערש גערעדט.
    
― דהיינו, לאמיר הארכן? אפשר פון יענער זייט סמבטיון?
    
― גלייך ווי איר זייט געווען דערביי. אוי, איז דאס א לאנד!
    
― טאקע באמת, צי דו טרייבסט קאטאוועס?
    
― איך זאל אזוי לעבן מיט אייך אינאיינעם, ווי איך זאג אייך אמת.
    
― הערסט, היינט וואס זשע שווייגסטו?
    
― וואס זשע זאל איך שרייען?
    
עס האט נישט געדויערט קיין האלבע שעה, איז די גאנצע שטאט
געוואר געווארן, אז „משה דער פארפאלענער״ האט זיך געפונען; ער
קומט אן פון יענעם גליקלעכן לאנד, ווו עס וואלגערט זיך גאלד און
זילבער, און דערציילט זיך אן אזעלכע דרושים, אז מע קאן משוגע ווערן.
מע האט דערהערט אזא מעשה, האט מען אוועקגעווארפן האק און פאק,
שער און אייזן און מע האט זיך געלאזט צו אים, ווי צו א גוטן יידן;
מע האט אים געשטעקט שלום־עליכמס פון אלע זייטן, שוין נישט אף
קאטאוועס, און דווקא מיט גרויס רעספעקט, מע האט אים שטארק מקנא
געווען אף זיין נאטור, געלויבט און געחידושט זיך אף אים, ווי אזוי
ער האט קיין מורא נישט געהאט מאכן אזא ווייטע נסיעה איינער אליין.
און מע האט אים געבעטן, ער זאל כאטש דערציילן אלצדינג, ווי אזוי
און וואס און ווען, און טאקע באלד אט־א־דא, און צי ס׳איז טאקע אמת,
וואס מע זאגט גאלד? דער עולם איז געווארן אלע מינוט גרעסער און גרעסער, עס זיינען צוגעקומען אלע מאל נייע פארשוינען, וואס האבן באגערט און געפאדערט, ער זאל זיי דערציילן די גאנצע מעשה, כ א ט ש
נ א ך א מ א ל פ ו נ ע ם  א נ ה יי ב  ב י ז ן  ס ו ף ―
אלצדינג, ווי אזוי און וואס און ווען. ער האט אפילו פארטיק געווען זיי דערציילן אלצדינג, נאר דא האט זיך אריינגעמישט זיין ווייבל.
    
― טאמער ווייסטו, וואס איז מען זיך דא צענויפגעקומען, אף וועמענס בייז ווונדער? מע וויל הארכן נייס? איז מען נישט קראנק צו דארן
אביסל, איך האב מער געווארט!...
    
דאס איז געווען אן איידל אנצוהערעניש, אז דער עולם זאל זיך
צעגיין. די רויטע יידלעך זיינען טאקע גרויסע גדלנים, האנאריסטע לייט,
נאר דארטן, ווו מע באדארף, זיינען זיי בא זיך נישט אזוי גדולדיק, קליינע מענטשעלעך, מאכן זיך תמעוואטע, גלייך ווי ניט זיי מיינט מען. זיי
זיינען נישט אפגעטראטן פון אים, געשלעפט אים פאר דער צונג, ער זאל
זיי נאר דערציילן און דערציילן.
    
אונדזער פארשוין האט פארשטאנען, אז היינט איז ז יי נ ע זיבן
יאר, אז היינט איז ע ר דער מיוחס אין שטעטל, האט ער פון זיי געצויגן די עצמות, געשלעפט אדערן.
    
― וואס זאל איך אייך זאגן, ברידער, איז דאס אן ערטל! איז דאס
יידן! זינט גאט האנדלט מיט יידן האט ער נאך אזוינע יידן ניט באשאפן.
ס׳איז, זאג איך אייך, הערט איר מאדנע מינים באשעפענישן, וואס מע
זעט זיי גאר נישט! ס׳איז, זאג איך אייך, הערט איר...
    
― אבער אן עק זאל דאס האבן! דערצייל אונדז עפעס, דערצייל ווי
א מענטש. מיר ווילן וויסן דעם שפיץ.
    
― איך ווייס נישט, כלעבן, פון וואס איך זאל אייך אנהייבן פריער?
איך זאל וועלן דערציילן אייך אלצדינג, וואלטן מיר באדארפט אוועקזיצן
אט־א־דא כאטש דריי טעג, ― וואס זאג איך דריי טעג? דרייסיק טעג
מיט דרייסיק נעכט! מע זאל דאס וועלן באשרייבן, וואלט מען געקאנט
אנשרייבן אט אזא בוך! (ער באווייזט וואס פאר א מין בוך, פון דער
ערד ביז כמעט דער סטעליע). שאט, קינדער! ווייסט איר וואס איך וועל
אייך זאגן? איך בין געפאלן אף א גלייכע זאך. אוי בין איך א חכם!
    
― דאס ווייסן מיר! אוודאי ביסטו א חכם! נאר לאמיר שוין הארכן וואס, אבי גיכער!
    
― איך בין געפאלן אף אזא אן עצה: באדארף איך אייך דערציילן
איטלעכן באזונדער, אנהייבן אלע מאל פון „מה טובו״? אמער, נעם איך
און גיב דאס ארויס אלצדינג אף פאפיר, דאס הייסט, איר פארשטייט?
איך באשרייב דאס אין א ביכל, דעמאלט קאן זיך דאס יעדער איינציקער
איבערלייענען פון אנהייב ביזן סוף! ווארעם דאס, וואס מע קאן ארויסשרייבן מיט דער פען, וועט איר קיין מאל נישט ארויסריידן מיט דער
צונג. אבער איא, ס׳איז א גלייכער איינפאל? דער עיקר ― איר זאלט
מיך נישט קוועטשן, איך זאל קאנען זיצן און שרייבן.
    
― סא משל! אף ווען וועט דאס ארויסקומען ― אם ירצה השם,
אף חול המועד פורים?
    
― חס וחלילה! וויפל, מיינט איר, באדארף דאס בא מיר געדויערן,
דאס אנשרייבן מיטן אפדרוקן? ― נישט מער ווי א חדשים צוויי אדער
דריי.
    
― א חכם פון דער מת נשתנה ארויס! ביסט משוגע, צי חסר דעה!
וואס רעדסטו? דו ווייסט וואס דו רעדסט? ― האבן זיך די רויטע יידלעך צעשריען אף אים, גלייך ווי ער וואלט געווען בא זיי א געדונגענער פון קהל. ― חדשים? ווער איז דאס אימשטאנד צו ווארטן חדשים?
מען איז דאך נישט מער ווי לעבעדיקע מענטשן! א קשיא, טאמער
שטארבסטו גאר ביז דעמאלט אוועק?
    
― בקיצור, ווי איר ווילט אייך! ― האט זיך שוין זיין ווייבל ארויסגעשטעלט פאר אים. ― מיין מאן איז אייך נישט משה־מחויב; ער האט
זיך ניט אונטערגענומען בא אייך פאר קיין דערציילער. עלעהיי, לאז זיך
אייך דאכטן, עס האט אים אפגענומען דאס לשון און ער קאן ניט ריידן!...
גייט אייך געזונטערהייט!
    
דער עולם האט ארויסגעזען, אז מע וועט דא גאר נישט מאכן, איז
מען זיך צעגאנגען, און אונדזער חברה־מאן האט געהאלטן ווארט: ער
האט איינגעקויפט פאפיר און טינט און פענעס א גוזמא, און האט זיך
אוועקגעזעצט באשרייבן די גאנצע נסיעה זיינע אין א באזונדער מעשה־ביכל, וועלכעס ער האט א נאמען געגעבן: ,, ד א ס  ג ל י ק ל ע כ ע
ל א נ ד ,  א ד ע ר  א ן א ר ט פ ו ן  מ ש ו ג ע י ם ׳׳. דאס
ביכל איז פארטיק געווארן, האט ער דאס אוועקגעגעבן אין דרוק אריין,
מע זאל דאס אפדרוקן אף זיינע אייגענע הוצאות אין א גרויסער צאל
עקזעמפלארן (איך האב מורא, אויב נישט עטלעכע טויזנט שטיק!). ער
האט זיך געהאט אזא רעכענונג: דא, אין זיין שטאט אליין, געפינען זיך,
קיין עין הרע, א צוואנציק טויזנט רויטע יידלעך; לאמיר שמועסן, אשטייגער, אז נאר איינער פון צען וועט קויפן א ביכל, האט איר שוין א קיימא־לן פון צוויי טויזנט ביכלעך; היינט ווו זיינען די איבעריקע שטעט? די
 מעשיות און פאנטאזיעס 303
רויטע יידלעך זיינען דאך פאראן עטלעכע מיליאן, קיין עין הרע! אדרבה,
עטלעכע טויזנט וועט גאר קלעקן אף איין צאן; מע וועט דאס מוזן נאכדעם אפדרוקן נאכאמאל און נאכאמאל, מע וועט דאס פארצוקערן, און
ער וועט זיך מיט גאטס הילף צעפירן די הענט, ― מאכן דערפון א
מאיאנטעק...
    
כך הווה. דאס ארויסגיין פונעם בוך האט זיך אביסל פארצויגן; עס
האט געדויערט אביסל מער פון צוויי חדשים, און מער פון דריי, און מער
פון פיר, און מער פון זעקס. עס האט זיך געטראפן א סיבה: ס׳איז אויסגעגאנגען פאדעם, נישט געסטייעט קיין אותיות אין דער דרוק! מע האט
געמוזט צו־ווארטן עטלעכע חדשים, ביז מע וועט אויסגיסן נייע אותיות...
אונדזער מחבר האט זיך דאס אביסל דעמאלט אנגעגעסן מיט צרות ―
אפן פוד! פון איין זייט דאס ווייב פיקט אין קאפ: „וואס איז דאס פאר
אן עובדה ― ביכלעך גאר אינמיטן דרינען? פריש און געזונט און
משוגע!״ פון דער אנדערער זייט די רויטע יידלעך רייסן בא די פאלעס:
„גוואלד, דאס ביכל! דאס ביכל!״ און דער דרוקער, וואס איז צום אנהייב
געווען זיס ווי צוקערלעך, האט מיט א מאל אנגעהויבן דולן א ספאדיק:
„געלטעניו! געלט! געלט! געלט! ״ ער האט זיך נעבעך פארזעצט און פאר־משכנט פון קאפ ביז די פיס, געווארן א באלכויוו ביז איבער די אויערן,
און גאט האט א נס געטאן ― די „משוגעים״ זיינען ארויס פון דרוק!
    
„די משוגעים״ זיינען ארויס פון דרוק, און דער עולם האט זיך א
לאז געטאן ווי נאך מצה־וואסער. מע האט אים באלעגערט די שטוב, איטלעכער האט געוואלט וואס פריער. זיין ווייבל האט דערזען אזא מחיה,
האט זי זיך נישט געקאנט איינהאלטן און האט זיך אריינגעמישט.
    
― דו האסט דען שכל אף אט אזוי פיל, דו לעקיש איינער? אז גאט
האט אונדז יא צוגעשיקט אזא גליק, וואס טרעפט זיך איין מאל אין הונדערט יאר, פאר וואס־זשע זאלן מיר נישט אפלעקן א ביינדל, ווי עס געהער צו זיין? מכות וואלט איך זיי פארקויפט אזוי וואלוול די סחורה!
א קניע ערד וואלטן זיי בא מיר אויסגעשלאגן אט־א־דא־א, אויסציען
וואלטן זיי זיך פאר מיינע אויגן!...
    
עס האט נישט געדויערט קיין צוויי שעה צייט און דער עולם האט
אנגעהויבן ווערן וואס ווייטער אלץ שיטערער און ווינציקער, ביז ס׳איז
נישט געבליבן קיין לעבעדיקער מענטש, ― די רויטע יידלעך זיינען מיט
א מאל אפגעקילט געווארן. וואס איז די מעשה? די מעשה איז גאר א
פשוטע מעשה: די שטאט איז געוואר געווארן דעם אינהאלט פונעם ביכל
איש מפי איש, און דווקא אן א טעלעפאן; איינער האט איבערגעגעבן דעם
אנדערן די גאנצע מעשה אין קורצן, ― היינט צו וואס באדארף מען
נאך גיין אויסגעבן געלט, קויפן ביכלעך?... דאס איז נומער איינס.
והשנית, האט מען א טעות געהאט אין חשבון:
    
― ווייס איך! א נעכטיקער טאג! ― האבן זיי געטענהט. ― ווער
מיר גאלד? וואס מיר זילבער? עפעס משונה מאדנע יידן, משוגעים באשרייבט ער דארטן! אוודאי איז כדאי געווען אזוי פיל צו ווארטן אף אזא
מעשה!
    
― ס׳איז גאר אינגאנצן די מעשה א ליגן; דאס האט ער אויסגעטראכט פונעם קאפ!
    
― עס האט זיך אים, אפנים, געחלומט, אז ער איז אריבער דעם
סמבטיון?
    
― טפו אף זיין קאפ און אף זיינע הענט און פיס!...
    
בקיצור, מע האט דאס ביכל מער אין די הענט אריין נישט געוואלט
נעמען. די עטלעכע, וואס האבן יא געקויפט, האבן זיי דאס געבראכט צוריק צום מחבר און האבן געפאדערט פון אים, ער זאל זיך נעמען זיין
סחורה צוריק, און פונעם געלט, וואס זיי האבן באצאלט, שענקען זיי אים
אוועק די העלפט; דאכט זיך, ערלעך? מיט יושר?... איינער האט זיך
מיישב געווען און האט אים אריינגעווארפן דורכן פענצטער צוריק דאס
ביכל אינאיינעם מיט א געפגרטער קאץ, און די גאנצע שטאט האט פון
דער חכמה אזוי אנגעקוועלט, אזוי געלאכט, אז מען איז שיער ניט צעזעצט געווארן פאר געלעכטער.
    
מע קאן זיך דען פארשטעלן די ביטערע פינצטערע לאגע פון אונדזער
מחבר? די צרות, וואס ער האט נעבעך איבערגעטראגן פון זיין ווייב,
וואס האט אים שיר נישט אויפגעגעסן לעבעדיקערהייט? די אנגסטן מיט
די יסורים פונעם דרוקער, וואס איז נעבעך דורך אים ניזוק ונהרג געווארן? און זיין הארצווייטיק מיט די בזיונות, וואס ער האט געהאט פון די
רויטע יידלעך? ער איז ,געווארן בא זיי אויס „משה דער פארפאלענער״;
זיי האבן אים געקרוינט מיט א נייעם נאמען: „דער משוגענער ביכל־מא־כער״ ― ס׳איז געווען בוזי־בזיונות!
    
איינס פון די דאזיקע ביכלעך איז על־פי נס אריינגעפאלן צו אונדז
 אין די הענט אריין, און מיר האבן דאס דורכגעלייענט פון אלף ביז תוו
 און האבן געפונען, אז ס׳איז גאר נישט אזוי שלעכט, ווי די רויטע יידלעך
 מיינען. מהאי טעמא דרוקן מיר דאס איבער דא ווארט בא ווארט, און
 מיר בעטן דעם עולם, אז טאמער וועט דא עמעצער געפינען עפעס א זאך,
 וואס וועט זיי אויסווייזן פריקרע, ערטערווייז אביסל צו פיל גוזמאדיק,
איבערגעכאפט די מאס, אדער אזוי מחילה נאריש, טיפשעוואטע, זאלן
 זיי צו אונדז קיין טענות ניט האבן, נאר צום מחבר אליין. אף אים, אפן
מחבר הייסט דאס, מעגן זיי זאגן וואס זיי ווילן: א ז ו י  וו י ע ר
 ה ע ר ט  נ י ש ט, א ז ו י  וו ע ט  א י ם   נ י ש ט  ש א ד ט ן...
    
 ד א ס  צ וו יי ט ע  ק א פ י ט ל
    
(זיין אנקומען אין שטאט אריין. ― דאס ערשטע באגעגעניש. ― די שול. ― מע
טוט אים אן א קאפעלוש. ― מע שלאגט זיך פארן אורח, איטלעכער וויל אים
צו זיך אף שבת).
    
 אנגעקומען אינעם לאנד פון די משוגעים ― אזוי הייבט ער אן די
באשרייבונג פון זיין נסיעה ― בין איך פונקט אום פרייטיק פארנאכט,
שוין ארום ליכט־בענטשן, און מחמת איך האב מיך זייער געאיילט אף
שבת, האב איך גאר קיין צייט נישט געהאט זיך צוקוקן צו דער שטאט
און צו אירע שיינע, ריינע, ציכטיקע, אויסגעפלאסטערטע גאסן און צו די
שיינע, הויכע, ליכטיקע מויערן. איך בין געפלויגן פייל אויסן בויגן;
עס האט מיר כסדר געבאמבלט אין קאפ: „ווו וועל איך דא מקבל שבת
זיין? וווהין וועל איך מיך דא צושלאגן, אין א פרעמדער מדינה, און צו
וועמען וועל איך מיך דא קערן און ווענדן אן א שום רעקאמענדאציע?״...
די ערשטע מחשבה מיינע איז געווען: א שול. „לאם איך נאר צושלאגן
זיך צו א שול, ― אזוי האב איך מיר געטראכט ― וועט שוין אלץ זיין
רעכט: צווישן יידן, נישקשה, ווערט מען נישט פארפאלן״...
    
דעם ערשטן יידן, וואס איך האב באגעגנט, האב איך אפגעשטעלט
און א פרעג געטאן:
  
306 שלום־עליכם
    
― ווייסט איר נישט, פעטער, ווו איז דא ערגעץ א שול?
    
דער ייד...
    
נאר איך מוז דא פריער אפמאלן וואס פאר א מין ייד דאס איז
געווען. א הויכער, מיט שווארצע האר, א שווארצע בארד, דעם קאפ פארריסן ארויף מיט גדלות, אנגעטאן אין שווארצן, מיט א הויכן שווארצן
 גלאנצנדיקן ספאדיק אפן קאפ, כמו א לאקשנטאפ.
    
― האט קיין פאריבל נישט, פעטער, ― זאג איך צו אים ― אויב
איר זייט, איך בעט איבער אייער כבוד, א ייד, נאט אייך אפ שלום־עליכם.
    
― עליכם־שלום! ― מאכט ער צו מיר און קוועטשט מיך בא דער
האנט זייער פריינטלעך. ― עליכם־שלום! מיט וואס קאן איך אייך דינען?
    
― צי ווייסט איר ניט, ― זאג איך ― ווו איז דא ערגעץ א שול,
אדער א בית־המדרש?
    
― קומט, ― מאכט ער צו מיר ― איך גיי מיט אייך. פון וואנען
איז א ייד?
    
― פון וואנען? פון ווייטן, ― זאג איך. ― אזש פון יענער זייט
סמבטיון, הינטער די הרי־חושך.
    
― אך, אפשר פון די רויטע יידלעך? ― מאכט ער צו מיר און
נעמט מיך ווידער א מאל אן בא דער האנט. ― עס טוט מיר זייער, זייער
הנאה, וואס איך זע מיך מיט אייך. זאגט־זשע מיר, איך בעט אייך, איר
זייט דאך דא, הייסט דאס, א פרעמדער, אן אורח, קאן איך אייך אפשר
פארבעטן אף שבת?
    
― מהכתיתי, ― זאג איך ― פאר וואס ניט? איך האב גערעכנט
זיך צושלאגן צו א שול און דורכן שמש שוין איינבעטן זיך ערגעץ אף
שבת.
    
― איינבעטן? ― מאכט ער מיט א געלעכטער. ― בא אונדז פארשפארט מען זיך איינבעטן; בא אונדז איז מען צופרידן, אז גאט שיקט
צו אן אורח.
    
― און בא אונדז ― זאג איך ― איז אן אנדער מנהג: בא אונדז
לאזט דער שמש ניט ארויס דעם עולם פון שול, ביז מע צענעמט נישט
די ארעמע לייט אף שבת.
    
― אזוי? ― מאכט ער צו מיר מיט אזא פנים, גלייך ווי איך וואלט
    
אים דערציילט, אז בא אונדז גייט מען מיטן קאפ אראפ, מיט די פיס
ארויף.
    
― האט קיין פאריבל ניט, ― רוף איך מיך אן צו אים ― נאך
וועמען האט איר דאס יארצייט: נאך א טאטן, צי נאך א מאמען?
    
― וואס איז דען? ― מאכט ער צו מיר. ― וואס איז אייך עפעס
איינגעפאלן, אז איך באדארף היינט האבן יארצייט?
    
― גלאט, ― זאג איך ― איך שמועס אקעגן דרינען, וואס איר
גייט דאוונען.
    
― וואס הייסט? ― מאכט ער צו מיר. ― ס׳איז דאך היינט פריי־טיק־צו־נאכטס, דערפאר פרעג איך טאקע, ווארעם בא אונדז אזעלכע, איך
בעט איבער אייער כבוד, פראנטן, ווי איר, גייען זעלטן פרייטיק־צו־נאכטס
אין שול אריין.
    
― אזוי? ― מאכט ער צו מיר. ― וואס־זשע דען טוען זיי שבת?
    
― איך ווייס ― זאג איך ― וואס זיי טוען? זיי געפינען זיך שוין
מסתמא אן ארבעט: מע כאפט א קערטל, אז קיינער זאל ניט זען...
    
― וואס כאפט מען? ― מאכט ער צו מיר.
    
― א קערטל ― זאג איך ― כאפט מען: אן „אקעלע״, א „סטוקעל־קע״, א „באנטשאק״, אדער גאר א „טערטל־מערטל״?
    
― וואס הייסט דאס ― זאגט ער ― „טערטל־מערטל״?
    
― כלומרשט! ― זאג איך. ― וואס מאכט איר זיך געפגרט? מע
שפילט דען נישט בא אייך אין קארטן?
    
― אך, קארטן? ― מאכט ער צו מיר. ― בא אונדז שפילט מען
שוין ניט אין קיין קארטן; בא אונדז איז פאראן א סך בעסערע פארגעניגנס דערפון... אט איז אונדזער שול.
    
― ווו ― מאך איך צו אים.
    
― אט דאס איז זי! ― זאגט ער צו מיר און פירט מיך צו צו א
הויכן מויער, א שיינעם, מיט ווייסע מירמלשטיינערנע זיילן, מיט א
מחיהדיקן גארטן ארום און ארום, און באלייכט, באגאסן פון אויבן
ביז אראפ מיט א מין משונה־מאדנע ליכטיקייט, אז מע קאן בלינד
ווערן.
    
„אט דאס הייסט בא זיי א שול?״ ― טראכט איך מיר און איך
דערמאן מיך אן אונדזער גרויסן בית־המדרש, וואס שטייט אנגעבויגן
„כורעים״ שוין פון היפשע עטלעכע יאר, אונטערגעשפארט מיט סטופעס,
 וואס יינגלעך קונדסים קלעטערן דורך זיי אפן דאך; די ווענט זיינען הויל,
 נאקעט, ארומגעגריזעט פון די ציגן, און דער ריח לאזט זיך הערן פון דער
 ווייטן...
    
בא דער טיר באגעגנט אונדז איינער א הויכער מיט גאלדענע קנעפ,
 עפנט אונדז אויף די טיר און טוט זיך א בייג בשעת מעשה, ווי איינער
 רעדט: „ברוך הבא, א ייד, סקאצל קומט!״
    
אריינגעקומען אינעווייניק, בלייב איך שטיין פארגאפט. די שול
 איז פון אויבן ביז אראפ איינגעטונקען אין גינגאלד, און פון דער
 ליכטיקייט, וואס גיסט זיך פון אלע זייטן, פינקלט, שעמערירט אין די
 אויגן. איינער מיט א שווארצן לאקשנטאפ אפן קאפ, מיט א לאנגער
זשיפעצע מיט קנעפ און מיט א מגן־דוד צוגעשפילעט צו דער זייט, גייט־
 צו צו מיר שטילערהייט און טוט מיר א ווונק, איך זאל גיין מיט אים.
    
― מע האט מיר געזאגט וועגן אייך, ― מאכט ער צו מיר ― זייט
זיך מטריח מיט מיר אף איין מינוט.
    
― ווער, זאג איך, זייט איר? קודם־כל נאט אייך אפ שלום־עליכם.
    
― עליכם־שלום!.. מאכט ער צו מיר ― איך בין דער שמש
פון דער שול.
    
„דער שמש! א שיינער שמש! ― טראכט איך מיר ― אן אויסגעפוצטער מיט א מגן־דוד, פונקט ווי, להבדיל, בא אונדז, פעלט ניט א
האר: אן א צעפיצלטער קאפאטע, אן אויסגעדרייטע שטיוול, אן א פליסענעם קארטוז, אן א נאז מיט טאבעקע״...
    
― וווהין פירט איר מיך? ― זאג איך צו אים ― ווייזט מיר בעסער אן ארט, ווו איך קאן אפלייגן אט דאס פעקל מיינס.
    
― קומט, קומט, ― מאכט ער צו מיר און נעמט צו בא מיר דאס
פעקל און פירט מיך אריין אין א באזונדער ליכטיק חדרל, צו א ווייסן
מירמלשטיינערנעם וואשקאסטן, דערלאנגט מיר א שטיקל זייף מיט א
קלאר־ווייס האנטיכל און לייגט מיר פאר, איך זאל מיך מטריח זיין
אביסל איינוואשן זיך.
    
„וואס איז דאס פאר א משוגעת? ― קלער איך מיר ― וואשן די
הענט ― דאס פארשטיי איך; דערויף איז פאראן בא אונדז אויך א
האנטפאס אין שול מיט א גרויסער פאמעניצע בא דער טיר. נאר אין א
  
שול זאל מען זיך באדארפן וואשן גאר און זייפן ― דאס פארשטיי איך
שוין ניט!״
    
― ווער האט אייך געזאגט וועגן מיר? ― רוף איך מיך אן צום
שמש.
    
― דער הער שניידער.
    
― וואסער שניידער?
    
― אט דער, וואס איר זייט מיט אים געגאנגען.
    
― אזוי? ― זאג איך ― איז ער סך הכל א שניידער? א „בעל־מלאכה״, הייסט דאס? היינט וואס איז מיט אים אזוי דער יחוס, וואס
ער גייט אזוי אויסגעפוצט און דעם קאפ פארריסן ארויף, גלייך ווי, איך
בעט איבער אייער כבוד, עפעס רעכטס?
    
― ער איז גבאי בא אונדז אין שול ― מאכט צו מיר דער
שמש מיט גדלות.
    
― אזוי? ― זאג איך ― איז דאס, אפנים, א שניידערשע שול
בא אייך?
    
― ניין, ― מאכט ער ― ס׳איז נישט קיין שניידערשע, ס׳איז א
יי ד י ש ע  שול.
    
― איך ווייס, ― זאג איך ― אז ס׳איז א יידישע, ניט קיין גויישע.
נאר זאגט מיר, איך בעט אייך, ווי קומט צו אייך א שניידער א גבאי?
מע האט, אפנים, נישט געקאנט געפינען קיין אנדערן אף אויסצוקלייבן?
ווי זאגט מען: במקום שאין איש איז הערינג פיש...
    
― א שניידער איז דען קיין ייד נישט? ― מאכט ער צו מיר און
עפנט א שאפקעלע און נעמט ארויס פון דארטן א הויכן שווארצן ספאדיק און בעט מיך, איך זאל אויסטאן מחילה מיין וועג־מיצל און זאל
אנטאן אט דעם „צעלענדער״.
    
― משוגע, ― זאג איך ― צי חסר דעה בין איך? וואס הייסט,
פלוצעם אין מיטן דערינען וועל איך מיך אנטאן, ווי א מארשאלאק?
א קאמעדיאנטשיק?
    
― איר מוזט אבער אנטאן א „צעלענדער״ ― מאכט ער צו מיר
מיט א פריינטלעך שמייכעלע ― בא אונדז גייען אלע אין צעלענדערס;
אנדערש קאן מען ניט אריינטרעטן צו אונדז אין שול אריין.
    
― איטלעכע שטאט האט זיך איר משוגענעם, ― זאג איך ― און
    
בא אייך זיינען, אפנים, אלע משוגעים? ס׳איז דאך בא אייך סדום, איר
    
זייט דאך עפעס דא, ווי איך בין א ייד, ווילדע מענטשן, פראים!
    
 ― איר מוזט אבער אנטאן דעם „צעלענדער״, ― מאכט ער צו מיר
    
נאך אמאל, שוין מיט אזא ניגון, ווי איינער רעדט: „ווילט איר אזוי ―
    
איז גוט, אלא ניט ― גייט אייך געזונטערהייט״. און דא ווערט שפעט,
    
שוין שבת, וואס טוט מען? גיין זוכן ערגעץ אן אנדער שול? „טא, אויך
    
די אייגענע מעשה, ― טראכט איך מיר, ― אז איך האב מיך שוין
    
אריינגעכאפט צווישן משוגעים, העלפט עפעס חכמות?״ איך טו אן דעם
    
„צעלענדער״ און גייענדיק פארביי דער גלעזערנער טיר, כאפ איך א קוק
    
אף מיין געשטאלט און קוים וואס איך האלט מיך איין פאר געלעכטער.
    
 ― ווי געפעלט אייך ― רוף איך מיך אן צום שמש, גייענדיק ― ווי
    
געפעלט אייך אט דער שמייגער מיטן קוימען?
    
 דער שמש אבער ענטפערט מיר נישט דאס אנדערע ווארט; ער בא־
    
זעצט מיך גאנץ אויבן־אן און איז מיך מכבד מיט א סידורל. איך הייב
    
מיך אן ארומצוקוקן, ווו בין איך אין דער וועלט? שיינע געפאלירט
    
בענק שטייען אלע מיטן פנים אהין. אף דער ערד ליגן אויסגעבעט שיינע
    
ווייכע קאוויארן, נישטא ווו אויסצושפייען. דער עולם ― אויסגעזעצט,
    
ווי די מחותנים, אנגעטאן שבתדיק, אלע מיט שווארצע הויכע „צע־
    
לענדערס״ אף די קעפ, מע זעצט זיך און מע שווייגט ― וואס איז דאס
    
פאר א פאלק? איך טו א ווונק צום שמש, ער גייט־צו צו מיר אף די
    
שפיץ־פינגער.
    
 ― זאגט מיר, איך בעט אייך, ווו איז דא ערגעץ בא אייך מזרח?
    
 ― מזרח? ― מאכט ער צו מיר און טוט מיר א ווייז מיטן האנט
    
 ארויף, אז אהין איז מזרח.
    
 ― איך ווייס אליין, ― זאג איך צו אים ― אז מזרח איז אהין, קיין
    
 מזרח־זייט, נישט קיין צפון־זייט; איך פרעג אייך, ווו איז דא בא אייך
    
 דער אויבנאן?
    
 ― וואסער אויבנאן?
    
 ― בראש פארשטייען זיי נישט וואס מע רעדט צו זיי! ווו זיצן דא
    
 בא אייך די נגידים, דער תפארת פון דער שטאט?
    
 ― אלץ איינס! ― מאכט ער צו מיר,
מעשיות און פאנטאזיעס 311
    
― וואס הייסט, זאג איך, אלץ איינס? בא אייך איז, אפנים, הפקר
ציבעלעס? ווו ווער סע וויל, דארט זעצט ער זיך?
    
― ווו ווער סע וויל, דארט זעצט ער זיך, ― מאכט ער צו מיר מיט
מיינע ווערטער.
    
„משוגעים! ― זאג איך צו זיך אליין, און צעלאך מיך. ― מע זאל
בא אונדז זאגן א נגיד, ער זאל זיך זעצן אין שפיגל באנק, נישט גאנץ
אויבן־אן, ― איך ווייס? די וועלט וואלט געהאט צו טאן! אדער, אשטייגער, א קבצן זאל האבן די העזה ארויפקריכן אין מזרח, וואלט געווען
הימל עפן זיך. פאר־א־יארן האט זיך געטראפן בא אונדז א מעשה, עס
האט זיך פארקויפט א מזרח־שטאט אין אלטן בית־המדרש, האט זי
ישראלי דער קצב געדונגען, איז געווארן א רעש צווישן די נגידים:
„סטייטש, מיר וועלן דערלאזן א קצב זאל זיך רוקן אין מזרח? אבער גאר
לא!״ די נגידים האבן זיך צונויפגעלייגט און האבן די שטאט אוועקגעקויפט, באדאי זי זאל שטיין ליידיק, אבי דער קצב זאל האבן א מכה,
נישט קיין מזרח!״...
    
פלוצעם דערהער איך, עס טוט א זעץ פון אויבן עפעס א מין געזאנג, א מישמאש פון פארשיידענע קולות, וואס איך האב אף מיין לע־בנסטאג אזעלכעס נישט געהערט. עס גיסן זיך אלערליי זיסע שטימען, נידעריקע און נאך נידעריקערע, הויכע און נאך העכערע, און אלע אינאיינעם גיסן זיך צונויף אין איין געזאנג און רינען, אזוי ווי א מין
בוימל, ממש עס צעגייט זיך אין יעדן אבר. איך וואלט געמעגט שווערן,
אז איך הער א קול פון א פידל, פון א פלייט, פון א טרומייט און פון
א באס ― א גאנצע קאפעליע כלי־זמר... און עס וואקסט אויס, ווי פון
אונטער דער ערד, עפעס א מין שלאק אין א טליתל, מיט א ווייסן ספאדיק אפן קאפ. אפנים, דאס איז זייער חזן? ― ער מאכט עפעס מאדנע
אנשטעלן, בייגט זיך און בוקט זיך און הייבט אן צו זינגען „מה טובו״.
    
„סא משל! ― זאג איך צו זיך אליין. ― פרייטיק־צו־נאכטס גאר פון
מה טובו! ווו איז דער ערב שבתדיקער „הודו לה׳ כי טוב?״ ווו איז דער
„ידיד נפש אב הרחמים?״ ווו איז עפעס מנחה? ― ווילדע מענטשן!
    
תיכף נאכן חזן באווייזן זיך אף דער סצענע נאך א צוויי־דריי
נפשות מיט שווארצע קוימענס אף די קעפ; צווישן זיי דערקען איך מיין
הויכן שניידער ― אפנים, דאס זיינען די גבאים פון דער שול? ― און
איינער מיט א שווארצן פירעקעכיקן ספאדיק און מיט א ווייסן קאלנער;
זיי זעצן זיך אויס אלע פיר אויבן־אן, ווי די טאקן, איינס אקעגן דאס
אנדערע, און דער חזן עפנט אויף א געמבע, פליט איבער פון „מה
טובו״ גלייך צו „לכו נרננה״ (ווי געפעלט אייך אזא שפרונג?). איך דערהער, אז עס האלט בא „קבלת שבת״, טו איך דאך מסתמא א זאג דעם
„לכו נרננה״ אף א קול מיט א ניגון, ווי איך בין געוווינט געווארן.
איך מיין, אז דא וועט שוין דער גאנצער עולם אנהייבן צו דאוונען ―
ווער? וואס? וועמען? א ווארט וויל קיינער נישט זאגן! דער חזן הייבט
אן און די זינגערלעך לאזן אויס, און דער גאנצער עולם קוקט אין די
סדורימלעך, ווי א האן אין בני־אדם, שעפטשעט שטילערהייט. מע האט
מורא, טאמער וועט מען חלילה דערהערן פון זיי א ווארט עברי...
    
אז ס׳איז געקומען צו די „לכה־דודיס״, האט דער חזן אליין שוין,
אן משוררים, אנידערגעלייגט א „מזמור־שיר־ליום־השבתל״, און דווקא
אפן יידישן שטייגער, מיט אונדזער פראסטן יידישן נוסח ― סע זאל א
רוח אין זיין טאטן אריין! ער האט זיך דאס אביסל צעלאזט ― א כפרה
דוד־משה, א כפרה משה־יוסע א כפרה אפילו דער גרויסער הערש־בער... שפעטער, אז ער איז אויסגעשטאנען שמונה־עשרה, האט ער
זיך אויסגעדרייט מיטן פנים צום עולם (שטעלט אייך פאר א מין חזן:
איר זאלט זאגן א סימן פון א בארד, אויסגעפוצט ווי א מויד, אן א שום
קנאפ אין גארגל, אן א שום פאטשיילע אפן האלדז און אן א טראפן
שווייס!), דער שמש מיטן מגן־דוד האט אים אונטערגעטראגן א גאלדענעם בעכער מיט וויין, און דער שיינער חזן האט געמאכט קידוש, און
דווקא הויך אפן קול. דאס ערשטע מאל אף מיין לעבן הער איך, אז אין
א שול זאל מען מאכן קידוש ― איך האב געמיינט, איך וועל פלאצן פאר
געלעבטער! נאכן קידוש האט מען נאך עפעס געזונגען, און דער עולם
האט זיך אנגעהויבן צעגיין שטיל, אן א „גוט שבת״, געקוועטשט זיך
איינס דאס אנדערע די הענט, געזאגט איינער דעם אנדערן: „לשנה
הבאה בירושלים״ (א משל!) און איבערגעווונקען זיך מיט די אויגן
גאר פריינטלעך. געגאנגען איז מען איינציקווייז, נישט געכאפט זיך,
נישט געשטופט זיך ― מאדנע יידן!
נאכן דאוונען איז דער שמש צוגעגאנגען צו יענעם, וואס מיטן
פירעקעכיקן ספאדיק און מיטן ווייסן קאלנער, און האט אים איינגערוימט א סוד אפן אויער. נאכדעם איז ער צוגעגאנגען צו מיר און נאך
אים די דריי גבאים מיט מיין הויכן שניידער בתוכם.
    
― דאס איז אונדזער הער ראבינער, ― מאכט צו מיר דער שמש
שטילערהייט ― אונדזער רב.
    
„נישקשה פון א רבל! ― טראכט איך מיר ― אט דאס פסקעט
שאלות?״
    
― שלום עליכם! ― מאכט צו מיר דער רב און קוועטשט מיך
בא דער האנט, און נאך אים געבן מיר אפ שלום די איבעריקע צוויי
גבאים.
    
― עליכם שלום אייך, ― זאג איך ― וואס מאכט איר גוטס?
    
― מה שמכם? ― מאכט צו מיר דער רב.
    
― וואס עפעס אף לשון־קודש? ― זאג איך ― איר רעדט אפשר
נישט קיין דברי־חול אים שבת? מיין נאמען איז משה. פאראן בא אונדז
דריי משהס: איינער א הויכער, רופט מען אים „משה דער קליינער״;
איינער א קורצער, רופט מען אים „משה דער גרויסער״; און מיך רופט
מען גלאט משה.
    
אלע דריי גבאים מיטן שמש קוקן זיך איבער און שמייכלען איינס
צום אנדערן.
    
― איך האב געהערט, ― מאכט צו מיר דער רב ― אז איר קומט
אן פון א ווייטער מדינה, פון יענעם לאנד, ווו עס געפינען זיך די
רויטע יידלעך. וואס מאכן עפעס דארטן אונדזערע ברידער נעבעך?
    
― וואס זאלן זיי מאכן? ― זאג איך. ― ווער סע האט די קלינגערס,
דעם איז גוט, ווי זאגט מען: המבדיל בין קודש לחול, ווער עס האט געלט,
דעם איז ווויל, און ווער עס האט ניט קיין געלט, דער ליגט ניין איילן
אין דער ערד, איך בעט איבער אייער כבוד, און באקט בייגל. און ווער
שמועסט די לעצטע צייט, זינט עס האבן זיך אנגעהויבן בא אונדז די
„בהלות״, איז נאך ערגער: מע לויפט וווהין די אויגן טראגן, איינער
ווייס ניט פונעם אנדערן. אט בין איך פארפארן אהער, פרעגט מיך, ווי
אזוי ― ווייס איך אליין ניט. די ערשטע צייט איז אפילו געווען בא
אונדז דארטן „קאמיטעטן״, וואס האבן באדארפט זארגן פון אונדזערט־וועגן, נאר עס האט זיך אויסגעלאזט פון זיי, איך בעט איבער אייער
כבוד, א בוידעם...
    
איך האב גערעדט און גערעדט, זיי דערציילט אלצדינג, וואס בא
אונדז טוט זיך, און די גבאים מיטן רב מיטן שמש זיינען געשטאנען און
האבן מיך באטראכט, ווי עפעס א זעלטענעם פארשוין, וואס מע זעט
דאס גאר ניט; בא איטלעכס מאל, וואס איך האב דערמאנט די רויטע
יידלעך, ווי אזוי זיי ווערן נעבעך פארשווארצט, האבן זיי געזיפצט,
רחמנות געהאט; איך האב געזען, אז עס עקט זיך זיי דאס חיות...
    
― איך מיין, ― מאכט צו מיר דער רב מיט א פריינטלעך שמייכעלע ― אז איר באדארפט זיין רעכט מיד פונעם וועג און הונגעריק?
    
― גלייך ווי איר זייט געווען דערביי, ― זאג איך.
    
― מיר וועלן נאך צייט האבן, מאכט ער, צו שמועסן; אצינד קומט,
זייט מוחל, צו מיר, איך פארבעט אייך צו מיר אף שבת.
    
― האט קיין פאריבל נישט, הער דאקטאר, ― רופט זיך אן צו אים
דער הויכער שניידער ― דער ייד איז מיינער, איך האב אים שוין פארבעטן צו זיך נאך גייענדיק מיט אים אהער אין שול אריין.
    
― שאדע! מאכט דער רב דער דאקטאר.
    
― ווען ― זאג איך ― זארגט זיך אן ארעמאן? אז ער האט צוויי
חתונות אין איין טאג.
    
דער רב דער דאקטאר, יענע צוויי גבאים און דער שמש לאכן. נאר
איך זע, אז זיי זיינען שטארק מקנא דעם שניידער, וואס ער האט מיך
פארבעטן פריער, אויסגעכאפט די מציאה ― א גליק האט אים געטראפן!...
    
„משונה־מאדנע יידן! ― אזוי טראכט איך מיר, גייענדיק מיט מיין
שניידער צו אים אף שבת. ― קיין מזרח איז בא זיי ניט פאראן... דעם
אויבן־אן טרעטן זיי אפ יענעם... נגידים און קבצנים איז בא זיי גלייך...
א דאקטאר איז בא זיי א רב, א שניידער איז א גבאי און א שמש טראגט
א הויכן ספאדיק... אן אורח אן ארעמאן איז בא זיי גאר אן אבן טוב,
א ייד איז בא זיי א גאנצער אנטיק. מע שלאגט זיך פאר א יידן ― ריינע
משוגעים!״...
מעשיות און פאנטאזיעס 315
    
 ד א ס  ד ר י ט ע  ק א פ י ט ל
    
(באם שניידער אין שטוב. ― דאס ווייב גיט אים אפ שלום. ― די טעכטער ריידן לשון־קודש. ― ער ווערט געוואר פון משונה־מאדנע זאכן. ― ער רעדט וועגן ארץ־ישראל. )
    
אריינגעקומען צום שניידער אין שטוב אריין, האט מיר מיט א
מאל א זעץ געטאן אין פנים אריין א מאדנע מין ליכטיקייט, א פריילעכקייט און א היימלעכקייט, וואס לאזט זיך גאר ניט באשרייבן. באגעגנט
האט אונדז טאקע זיין ווייב, די שניידערן, אנגעטאן ווי א „מאדאם״,
נישט מיט קיין פערל, ווי בא אונדז א נגידית, נאר גלאט אזוי אויסגעפוצט, שיין און ציכטיק. נעבן דער „מאדאם״ זיינען געשטאנען צוויי
מיידלעך, דעם שניידערס טעכטער, שיינע, אזוי ווי גינגאלד, מיט שווארצע האר און מיט שווארצע פייעריקע אויגן.
    
― גאט האט אונדז צוגעשיקט אן אורח ― רופט זיך אן צו זיי
דער שניידער מיט א גדולה ― איך האב אייך געבראכט א יידן, איינעם
פון אונדזערע ווייטע־ווייטע ברידער, וואס מע רופט זיי מיטן נאמען „די
רויטע יידלעך״.
    
― שלום עליכם! ― רופן זיך אן צו מיר אלע דריי ווייבער און
גיבן מיר די האנט, פונקט אף דעם שטייגער, ווי בא אונדז מאנצבילן.
    
― עליכם שלום, ― זאג איך צו זיי ― דאס ערשטע מאל אף מיין
לעבן טרעפט זיך מיר, אז, איך בעט איבער אייער כבוד, נקבות זאלן
גאר אפגעבן שלום!
    
דעם שניידערס צוויי טעכטער האבן צווישן זיך עפעס אנגעהויבן צו
שמועסן אף א מין מאדנער שפראך, וואס איך וואלט געמעגט שווערן,
אז ס׳איז אונדזער לשון־קודש; נאר זיי האבן גערעדט אזוי גיך, אז איך
האב נישט פארשטאנען איין ווארט אפילו. דער שניידער האט א ווונק
געטאן צו דער שניידערן, און די „מאדאם״ האט מיך אריינגעבעטן
אינעם אנדערן חדר, ווו ס׳איז שוין געשטאנען אנגעגרייט א טיש מיט
כל טוב, און געבעטן מיך, איך זאל „פארנעמען א פלאץ״.
    
― האט קיין פאריבל נישט, ― זאג איך ― מיין פלאץ וועט מסתמא
נישט אנטלויפן; איך בין א ייד, וואס קאטארי בין געוווינט געווארן
  
מאכן קידוש, איך קאן נישט יוצא זיין מיט אייער שיינעם חזן מיטן
 ספאדיק, וואס האט אפגעמאכט אין שול קידוש פאר אלע יידן.
    
― אך! ― מאכן זיי צו מיר און טראגן מיר אונטער א שיינעם
 זילבערנעם בעכער מיט א פלאש וויין און שטעלן זיך אוועק הערן, ווי
 איך מאך קידוש.
    
אפגעמאכט קידוש, רוף איך מיך אן צום בעל־הבית:
    
― ווייסט איר, וואס איך וועל אייך זאגן? ס׳איז א רעכט ביסל
 משקה אט דאס א! איך האב שוין לאנג אזא גלעזל וויין ניט געטרונקען.
 עס צעגייט זיך אין אלע אברים!
    
― דאס איז טאקע אונדזער וויין, ― רופט זיך אן צו מיר דער
 שניידער מיט גדלות.
    
― וואס הייסט, ― זאג איך ― איר האלט א וויינשענק אויך?
אויב אזוי, איז שוין רעכט: אפנים, אז פון שניידעריי אליין קאן מען אזוי
 ניט לעבן?
    
― ניין, ― מאכן זיי צו מיר מיט א פריינטלעך שמייכעלע ― איר
האט אונדז ניט פארשטאנען, וואס מיר האבן אייך געזאגט; אונדזער
וויין ― מיינען מיר יי ד י ש ן  וויין.
    
― ס׳א משל! ― זאג איך ― וואס דען, נסך וועט איר מיר
געבן?
    
― אך, ניין! ס׳איז אונדזער אייגענער יידישער וויין פון אונדזערע
אייגענע יידישע וויינגערטנער, וואס בא אונדז אין ארץ־ישראל.
    
― בא אייך ― זאג איך ― אין ארץ־ישראל? ארץ־ישראל איז דאך
דערווייל דעם טערקס!
    
― ארץ־ישראל ― רופט זיך אן צו מיר דער שניידער מיט ברענענדיקע אויגן ― ארץ־ישראל איז  א ו נ ד ז ע ר ס; ארץ־ישראל איז
ג ע וו ע ן  אונדזערס און עס וועט ז יי ן אונדזערס!
    
― אמן הלוואי! ― מאך איך צו אים. ― בא אונדז זאגן מיר אויך
אלע מאל לשנה הבאה בירושלים. נאר לאז פריער קומען משיח, וועלן
מיר אלע, אם ירצה השם, גיין קיין ארץ־ישראל. דערווייל האט נאך
דארטן דער טערק צו שאפן, און מיר זיינען נאך אלץ די אייגענע שלעפערס, דרייען זיך ארום פון שמונין צו בונין און זוכן דעם נעכטיקן
טאג...
איך האב געזען, אז דער שניידער וויל מיר עפעס אפענטפערן; נאר
די שניידערן האט אים אפגעהאלטן און האט א זאג געטאן צו אים מיט
א שמייכעלע:
    
― דעם שמועס לאז איבער אף נאך וועטשערע; לאז דער אורח
זיך גיין וואשן, ער קער אוודאי וועלן עסן.
    
„נישט קיין נארישע יידענע, ― קלער איך מיר ― כאטש א שניידערס א ווייב! ״
    
― לאם איך האבן אזא יאר, ווי איר זייט גערעכט! ― זאג איך צו
איר. ― קיין טאנץ, זאגט מען, גייט ניט פארן עסן...
    
גאנץ פיין געוואשן זיך, זעצן מיר זיך צום טיש. מיך באזעצן איז
אים אויסגעקומען פונקט נעבן זיין ווייב. שניידער בלייבט שניידער...
ס׳איז מיר אויסגעקומען אביסל פריקרע, איבער דער טבע, נאר דאס
פריינדשאפט פון די בעלי־בתים צו מיר איז געווען אזוי גרויס, אז איך
האב מיך אנגעהויבן צו פילן דא גאנץ היימיש. איין זאך האט מיר נאר
אויסגעוויזן אביסל ווילד ― דאס, וואס דעם שניידערס טעכטער ריידן
צווישן זיך אף זייער שפראך, וואס איז שטארק פ א כ א ז ש ע  אף
אונדזער לשון־קודש.
    
 ― האט קיין פאריבל נישט, ― רוף איך מיך אן צו מיינע בעלי־בתים ― וואס איך וועל אייך פרעגן; ווער עס פרעגט, דער בלאנדזשעט
ניט: אף וואס פאר א שפראך ריידן דאס אייערע מיידלעך?
    
 ― אף  א ו נ ד ז ע ר  שפראך, אף העברעיש, ― זאגן זיי צו
מיר ― איר פארשטייט דען נישט קיין לשון־קודש?
    
― צי איך פארשטיי, ― זאג איך ― איז קיין חידוש ניט; איך
פארשטיי אייניקע ווערטער; א חדוש איז נאר, וואס ז יי פארשטייען!
ווי קומט דאס, וואס מיידלעך ריידן בא אייך אף לשון־קודש?
    
― וואס הייסט, וואס איז דאס חדוש? ― רופן זיך אן די מיידלעך. ― העברעיש איז דאך  א ו נ ד ז ע ר  שפראך! מע האט אונדז
געלערנט אין חדר אלע אנדערע שפראכן און העברעיש פריער פון
אלצדינג.
    
― וואס איז שייך, ― זאג איך ― מיידלעך לערנען בא אייך אין
חדר? עפעס הער איך פון אייך אלע מאל, איך בעט איבער אייער כבוד,
  
318 שלום־עליכם
  
ווילדע זאכן. און וואס איז דאס בא אייך פאר חדרים אזעלכע, וואס מע
לערנט דארט שפראכן גאר, לשונות?
    
― סע רעדט זיך אזוי חדרים! ― מאכט דער שניידער. ― דאס
זיינען, אייגנטלעך, אונדזערע יידישע שקאלעס, יידישע גימנאזיעס, סע־מינאריעס.
    
― יידישע גימנאזיעס? סעמינאריעס? ― זאג איך. ― איר מאכט
פון מיר חוזק. גלאט ס׳איז א קונץ, איר האט דערטאפט א יידן און
פירט אים אין באד אריין.
    
― חס ושלום! ― מאכן זיי צו מיר. ― וואס הייסט, מיר וועלן לאכן
פון א פרעמדן מענטשן? אט וועט איר זען, יידישע גימנאזיעס מיט
אונדזערע יידישע גערטנער, מיט אונדזערע יידישע גמילות־חסדים־היי־זער, מיט אונדזער יידישער באנק, מיט אונדזער...
    
― א יידישע באנק? ― זאג איך און שפרינג אונטער אפן בענקל.
― טאקע א באנק, וואס מע נעמט דארטן געלט? איז דאך עס טאקע,
אפנים, אן אמת, וואס מע זאגט, אז עס וואלגערט זיך דא בא אייך
גאלד אין די גאסן?
    
― אין די גאסן? ― זאגן זיי צו מיר. ― ניין! קיין גאלד וואלגערט זיך נישט בא אונדז אין די גאסן; נאר געלויבט איז גאט, מיר
האבן אלצדינג, וואס מיר באדארפן...
    
― האט קיין פאריבל נישט, ― זאג איך ― וואס איך שלאג אייך
איבער אין מיטן די רייד. דער שמש פון דער שול האט מיר געזאגט,
אז איר זייט א... א.... בעל־מלאכה.
    
― א שניידער, ― מאכט ער צו מיר און גלעט זיך בא דער בארד
מיט גרויס גדלות ― איך בין א שניידער, מיין פאטער איז געווען א שניידער און אלע מיינע ברידער זיינען געווען שניידערס. אונדזער ארבעט
האט א שם.
    
― און פרנסה ― זאג איך ― האט איר, ווי איך פארשטיי, דווקא
נישקשהדיק?
    
― גאט צו דאנקען, ― זאגט ער ― חוץ דאס הויז, האב איך נאך
צוויי הייזער.
    
― אייגענע?
    
― וואס דען, פרעמדע?
    
― ריינע? נישט קיין פארזעצטע?
    
― אוודאי. ווי דען אנדערש?
    
― נו, און איר ארבעט נאך היינט אויך מיט דער נאדל?
    
― אוודאי. איך האב געארבעט, איך ארבעט און וועל ארבעטן.
    
― אויב אזוי, ― זאג איך ― פארשטיי איך אייך ניט, וואס איר
זייט פאר מענטשן; האבן הייזער אייגענע, נישט קיין פארזעצטע, און
זיצן שטשאבען מיט דער נאדל, ― דאס קומט שוין אויס בא מיר, האט
קיין פאריבל נישט, פריש און געזונט און משוגע! נאך איין זאך האב
איך אייך געוואלט פרעגן: ווי קומט דאס, וואס איך זע נישט בא אייך
קיין דינסט? אין אייער גראד, קיין עין הרע, זאל מען נישט האלטן כאטש
איין דינסט אין שטוב?
    
― אונדזערע דינסטן ― רופט זיך אן צו מיר די שניידערן ― זיינען שבת און יום־טוב פריי, אזוי ווי בא אונדז אין דער תורה שטייט
געשריבן...
    
― אין דער תורה? ― זאג איך. ― ס׳איז מיר א חדוש, וואס איר
ווייסט די תורה בעסער ווי איך; איך בין, דאכט זיך, מעביר די סדרה
אלע פרייטיק, און איך געדענק עפעס נישט אין דער תורה, אז דינסטן
זאל מען גאר לאזן אף שבת פריי?
    
― וואס רעדט איר? ― מאכט צו מיר איינע פון אירע טעכטער
און טראגט מיר צו א תג״כל און ווייזט מיר אן אף א פסוק אין דער
סדרה „ואתחנן״, ווו עס רעדט זיך וועגן שבת: ,,...למע ינוח ― בכדי
עס זאל רוען, עבדך ― דיין קנעכט, ואמתך ― און דיין דינסט, כמוך
― אזוי ווי דו״...
    
― סא משל! ― זאג איך. ― מע זאל וועלן מקיים זיין אלצדינג,
וואס אין דער תורה שטייט! איך פארשטיי ניט איין זאך: וויבאלד אז
איר לאזט די דינסטן פריי, ווער זשע דערלאנגט אייך צום טיש?
    
― די קינדער, ― מאכט צו מיר די שניידערן ― מיינע קינדער
זיינען אזוי דערצויגן, אז זיי טוען אלצדינג; זיי קאנען קאכן און באקן
און וואשן און פרעסן. איר זעט אט די קוילעטשן? דאס איז מיין עלטערער טאכטערס ארבעט.
    
― אז אייער טאכטער ― זאג איך ― איז יא אזא געראטענע,
קומט דאך איר א חתן א רעכטן; אפשר וואלט איך איר גערעדט א
שדוך פון אונדזערע מקומות?
    
― א? ― רופט זיך אן צו מיר דאס עלטערע מיידל מיט א געלעכטער ― איך דאנק אייך זייער, איך בין שוין א כלה.
    
― האסטו עפעס א פיינעם חתן? ― מאך איך צו איר.
    
― א! ― רופט זי זיך אן, ווערט רויט ווי פייער און טראגט מיר
צו א „מעדאליאן״ מיט א „פאטרעט״ פון עפעס א פארשוין מיט
„פאליעטן״.
    
― וואס איז דאס ― זאג איך ― פאר א „ידנעראל״?
    
― דאס איז אן אינזשעניער פון ארץ־ישראל, ― מאכט צו מיר דער
שניידער מיט גרויס גדלות, ― ער דינט דארט בא דער באן, וואס מיר
בויען בא אונדז אין ארץ־ישראל.
    
― וואס פאר א מחותן ― זאג איך ― זייט איר מיט ארץ־ישראל?
און ווי קומט איר אהין?
    
― מיר פארן אהין ― זאגט ער ― אלע זומער. דארט איז פאראן...
    
― איך ווייס ― זאג איך ― וואס דארט איז פאראן. איך ווייס!
דארטן איז פאראן די פארוויינטע וואנט („כותל מערבי״), דער „מוטער
רחלס קבר״, די „מערת־המכפלה״; ציגן, זאגט מען, עסן דארטן באקסערן און אלטע יידן פארן אהינצו שטארבן...
    
― עהע־הע! ― רופט זיך אן דער שניידער מיט א געלעכטער,
און אלע קוקן אף מיר און לאכן. ― עס זעט אויס, אז איר קומט טאקע
צו פארן פון הינטער די הרי־חושך; איר ווייס גאר ניט, וואס אין ארץ־ישראל טוט זיך. דאס איז אלץ געווען א מ א ל , א מ א ל!...
    
― וואס הייסט אמאל? ― זאג איך. ― נו, און היינט?
    
― היינט ― זאגט ער ― האבן מיר שוין דארטן, ברוך השם, אונדזערע עטלעכע הונדערט קאלאניעס, גאנצע דערפער אייגענע, וויינגערטנער און וויינקעלערס, אלערליי געשעפטן, פאבריקעס, שיפן און באנען
אייגענע...
    
― טע־טע־טע! ― רוף איך מיך אן צו אים. ― איר הייבט שוין
אן, מיין ליבער שניידער, דאכט מיר, פארקריכן אין „אלף השישי״
אריין; איך האב מורא, אז אט נאך אביסל, וואקסט אויס בא אייך א
פאפירענע בריק... לאז מען בעסער געבן אביסל „מים־אחרונים־וואסער״,
וועלן מיר בענטשן. איך וועל אייך זאגן דעם אמת, עס דרייט זיך מיר
אזוי דער קאפ פון אייערע מעשיות, אז איך מוז מיך גיין צולייגן...
    
נאכן בענטשן האט מען מיך אריינגעפירט אין א באזונדער ציכטיק
חדר, ווו ס׳איז שוין געווען צוגעגרייט פון מיינעטוועגן א נאכטלעגער
מיט אלע שאלעמויזן.
    
אזוי ווי איך האב מיך אריינגעלייגט אין בעטל אריין, אזוי בין איך
אנטשלאפן געווארן, און עס האט זיך מיר געפלאנטעט א גאנצע נאכט
משוגעים, ארץ־ישראל־יידן מיט טערקישע שאלן, מיט מיידלעך, וואס
גייען אין „צעלענדערס״ און ריידן לשון־קודש, און איך אליין בין גאר
א מין „ידנעראל״ מיט „פאליעטן״, און איך פיר די רויטע יידלעך אף א
פאפירענע בריק... איך לויף, און די רויטע יידלעך לויפן מיר נאך... פלוצעם פיל איך, ווי די בריק ברעכט זיך... אט־אט פאלן מיר, חס ושלום,
אלע אריין אין ים אריין... איך שריי „שמע ישראל״ און... כאפ מיך
אויף ― אהא, גרויסער טאג, ס׳איז שוין צייט אין שול אריין...
    
 ד א ס פ ע ר ט ע  ק א פ י ט ל
  
(ער כאפט זיך אויף פונעם שלאף. ― א שווארצער בחור. ― שבתדיקע טיי. ― ער רעדט צו דער וואנט. ― זיי גייען אין שול אריין . ― אלע מאל נייע חדושים).
    
― ווו בין איך?
    
דאס איז געווען דאס ערשטע, וואס עס איז מיר געקומען אף דער
מחשבה. איך האב מיך אויפגעכאפט פונעם שלאף און האב מיך אנגעהויבן ארומקוקן, ווו בין איך אין דער וועלט? דאס ליכטיקייט, דאס
ריינקייט, דאס ציכטיקייט, וואס בא זיי איז! איר זאלט געבן א רענדל
פאר א וואנץ... ווו גיסט מען דא אפ נעגלוואסער?
    
איך טו א קוק נעבן מיין בעטל ― שטייט א וואש־קאסטן א ווייסער, א שפיגלדיקער, מיט א קראן; איך טו א ריר דעם קראן ― ברענען זאלן זיי אפן פייער! ― סע שפריצט מיט וואסער פון אלע זייטן!
א גאנצע באד!... פלוצעם הער איך, עמעצער קלאפט מיר פון יענער
זייט טיר.
    
― ווער איז דארטן? ווער קלאפט?
    
― טראך־טארעראך!
    
― מיטן קאפ אין וואנט! ― זאג איך און עפן אויף די טיר ―
עס שטייט עפעס א גרויסער שווארצער בחורעץ, אנגעטאן שבתדיק,
און גיט מיר אפ שלום־עליכם און פרעגט מיך:
    
― ווי אזוי זייט איר געשלאפן?
    
― וועמענס עסק איז דאס? ― זאג איך. ― ווער זייט איר?
    
― איך בין דא ― זאגט ער ― אן ארבעטער באם הער שניידער.
ער האט מיך געבעטן, איך זאל אייך אויפווארטן דא ביז איר וועט אויפשטיין פונעם שלאף און גיין מיט אייך אין שול אריין, אויב איר האט
חשק גיין דאוונען.
    
― אזוי? ― זאג איך. ― ביסטו, הייסט דאס, אן ארבעטער־יונג
באם שניידער? זאג־זשע מיר, איך בעט דיך, וואס איז מיט דיר אזוי
די גדולה, וואס דו האסט זיך אזוי אויסגעסטראצלט, אויסגעפוצט?
    
― פאר וואס נישט? וואס האב איך, זאגט ער, צו זארגן? הענט,
ברוך השם, האב איך, מיין באדערפעניש פארדין איך מיר, קיין ווייב
און קינדער האב איך נישט, נאר אן אלטן בלינדן טאטן, וואס זיצט
בא מיר...
    
― סע פארשטייט זיך, ― זאג איך ― ביסט גערעכט, הוליע קבצן!
וויפל נעמסטו א וואך באם שניידער, ניט אום שבת דערמאנענדיק?
    
― א פופציקער, ― מאכט ער ― און א חוץ האב איך א קליינעם
חלק אין געשעפט.
    
― וואס? וואס בעלעבעטשעסטו? ― מאך איך צו אים. ― איך
פרעג דיך, וויפל נעמסטו א וואך?
    
― איך זאג דאך אייך א פופציקער, א חוץ פראצענט אין געשעפט.
    
ווער עס האט נישט געזען אין יענער מינוט אונדז ביידן שטיין
איינס אקעגן אנדערן, דער האט קיין שיינס ניט געזען.
    
― פופציק קארבן א וואך? ― זאג איך. ― וויי איז מיר! בא אונדז
אזא בחורל ווי דו, אז גאט העלפט אים, ער פארדינט דריי קארבן א
וואך, הייבט מען אים שוין אן צו ריידן כלות. איך וועל דיר זאגן דעם
אמת, עס הייבט מיר שוין אן באנג טאן, וואס מיין טאטע האט מיך
נישט געלערנט שניידעריי.
מעשיות און פאנטאזיעס 323
    
― וואס דען איז אייער מלאכה? ― מאכט ער צו מיר.
    
― מיין מלאכה? ― זאג איך. ― מיין ט א ט ע איז נישט געווען
קיין בעל־מלאכה,  א י ך  בין נישט קיין בעל־מלאכה און מיינע
ק י נ ד ע ר  וועלן נישט זיין קיין בעלי־מלאכות, אם ירצה השם, מיט
גאטס הילף.
    
― וואס־זשע דען זייט איר?
    
― וואס־זשע דען בין איך? א ייד בין איך.
    
― איך מיין ― זאגט ער ― וואס איז אייער טועכץ? מיט וואס
באשעפטיקט איר זיך? פון וואס לעבט איר?
    
― פון וואס איך לעב? ― זאג איך. ― פון וואס גאט גיט, פונעם
ווינט לעבט מען.
    
― וואס הייסט ― זאגט ער ― פונעם ווינט?
    
― אט דאס הייסט! ― זאג איך. ― מע דרייט זיך ארום מיטן
שטעקל אין מארק, טאמער וועט גאט צושיקן דאס, יענץ, לאקש, בוידעם,
ציבעלעס ― גאט פירט אויס...
    
― און טאן, הייסט דאס, טוט איר גאר נישט?
    
― וואס הייסט ― זאג איך ־ גאר נישט? מע טוט אלצדינג, וואס
מע קאן.
    
― וואס־זשע קאנט איר?
    
― אט וועל איך דיר באלד ― זאג איך ― גיין דערציילן וואס איך
קאן... זאג מיר בעסער, נשמה מיינע, וואס טוסטו, ניט אום שבת
דערמאנענדיק, מיט אזוי פיל געלט, וואס דו פארדינסט, און פארוואס
האסטו נישט חתונה?
    
― איך האב דאך אייך געזאגט, ― מאכט ער ― אז איך האלט
בא זיך אן אלטן טאטן א בלינדן...
    
― מילא איז וואס? ― זאג איך. ― איז שוין עק־וועלט? בכן,
טאר מע ניט חתונה האבן?
    
― „כבוד־אב״! ― מאכט ער צו מיר און שטשירעט די ציין. ―
„כבוד־אב״ איז נישט קיין קלייניקייט. מיין אלטער, זאל מאריך ימים
זיין, לעבט זיך אפ בא מיר אף דער עלטער, ווי א גראף; גאנצע טעג
ליגט ער בא מיר אין גארטן און ארבעט בעסער פון א זעענדיקן.
    
― ווי קומט צו דיר ― זאג איך ― א גארטן?
― איך האב ― זאגט ער ― א שטוב מיט א גארטן. דאס האב איך
בירושה טאקע פון מיין אלטן.
    
― אויב אזוי, ― זאג איך ― מעגסטו אים טאקע אפגעבן כבוד;
ער האט דאס בא דיר ערלעך פארדינט. איך וואלט א בעלן געווען בא
דיר מארגן, אם ירצה השם, אנקוקן דיין שטוב און זען, ווי דיין טאטע
באארבעט בלינדערהייט דיין גארטן.
    
― איך בעט אייך טאקע, ― מאכט ער צו מיר ― עס וועט זיין בא
מיר דער גרעסטער כבוד, און מיין אלטער וועט זיך מחיה זיין.
    
― וואס איז ער געווען, דער טאטע דיינער? ― זאג איך צו אים ―
אויך א שניידער?
    
― ניין, ― מאכט ער ― מיין אלטער איז געווען כל ימיו א
גערטנער.
    
― א גערטנער?
    
― א גערטנער.
    
― וואס איז דאס ― זאג איך ― פאר א פרנסה?
    
― דאס איז א מלאכה, ― זאגט ער ― ווי אלע מלאכות. מיין
אלטער איז דערויף א גרויסער ספעציאליסט: זייען, זעצן, פלאנצן ביימער ― דערויף איז ער א בריה. ער האט אפגעהארעוועט אלע זיינע
יארן, צענויפגעשלאגן א שטיקל קאפיטאל, און אף דער עלטער האט ער
געקויפט א שטוב מיט א שטיקל ערד און האט באארבעט און פארפלאנצט
א גארטן. ער האט אזוי ליב די דאזיקע ארבעט, אז אפילו איצט, בלינדערהייט, טרעט ער נישט ארויס פונעם גארטן. ער איז קלאר אין יעדן
ביימעלע, ער ווייס איטלעכס צווייגעלע, אים איז באקאנט יעדעס גרעזעלע ― א קלייניקייט, א מענטש האט פארבראכט דאס גאנצע לעבן
ארום גרינווארג, צווישן ביימער און צווישן בלומען! ער האט שטארק
חשק געהאט אף דער עלטער אוועקפארן אהין, קיין ארץ־ישראל, איז ער,
ניט פאר אייך געדאכט, געפאלן אף די אויגן...
    
„נא דיר אזא מין השגה! ― טראכט איך מיר. ― א ייד זאל נאר
ליב האבן גרינווארג, ביימער און בלומען!... און א פראסטער ייד א
גערטנער האט חשק אף דער עלטער פארן קיין ארץ־ישראל!״...
    
― וואס ווילט איר טרינקען, ― מאכט ער צו מיר ― פרישע טיי,
קאווע אדער א שאל שאקאלאדע?
מעשיות און פאנטאזיעס 325
    
― א דאנק, ― זאג איך ― איך בין דיר מוחל די פרישע טיי
מיט דער קאווע און מיטן שאקאלאד; שבת טרינק איך טיי פונעם אפן־אויוון, און בא אייך איז דאך מסתמא א זודיקער סאמאוואר לכבוד
שבת?
    
― חס וחלילה! ― זאגט ער. ― בא אונדז איז אינדערוואכן אויך
נישטא קיין סאמאוואר.
    
― ווו־זשע נעמט איר זודיק וואסער?
    
― פונעם קראן.
    
― פון וואסער קראן?
    
פון דער וואנט.
    
― פון וואסער וואנט?
    
― קומט, ― זאגט ער ― וועל איך אייך ווייזן.
    
און ער פירט מיך אריין אין קיך אריין (ריין, ציכטיק, זויבער,
כאטש שפיגל זיך!) און מאכט צו מיר:
    
― זעט איר אט דעם קראן? דאס איז א קראן פון קאלט וואסער,
און דער אנדערער קראן גיט אונדז הייס וואסער, אלע מאל וויפל איר
ווילט.
    
― און דער דריטער קראן ― זאג איך ― וואס איז פאר א קראן?
    
― דער דריטער קראן ― זאגט ער ― איז א קראן פון עלעקטריע.
    
― וואס איז דאס ― זאג איך ― פאר א שלאק?
    
― דאס גיט פייער, ליכטיקייט ― מאכט ער צו מיר און וויל א
דריי טאן עפעס א שרייפל.
    
― אום שבת? ― זאג איך. ― אום שבת ווילסטו זיך שפילן מיט
פייער? קום שוין בעסער אין שול אריין! עס קען שוין זיין גוט שפעט.
    
― אט וועל איך אייך באלד זאגן, ווו מע האלט. ― מאכט ער צו
מיר און גייט צו צו דער וואנט און טוט א דריי א רעדל: טרררר! ― און
טראגט צו צום אויער עפעס א טרייבל און רעדט צו דער וואנט: „נומער צוויי און צוואנציק טויזנט אכטהונדערט זעקס און זעכציק!... די
שול?... איך בעט דעם שמש אף א מינוט!... דער שמש?... זייט אזוי גוט,
ווו האלט מען בא אייך?... הא? א דאנק״...
    
איך שטיי און קוק אים אן, ווי א משוגענעם.
    
― שוין באלד אויסנעמעניש, ― מאכט ער צו מיר ― קומט!
    
― פון וואנען ווייסטו? ― זאג איך. ― האסט געהאט א ידיעה
פון דער וואנט?
    
― איך האב געפרעגט דעם שמש.
    
― ווו האסטו דא א שמש?
    
― איך האב גערעדט מיטן שמש דורכן טעלעפאן.
    
― טעלעפאן? ― זאג איך. ― וואס איז דאס פאר א שווארץ
יאר?
    
― טעלעפאן ― מאכט ער צו מיר ― ווייסט איר נישט? טעלעפאן
― דאס איז דאך דער טעלעפאן, וואס מע רעדט אף אים!
    
― וואס הייסט ― זאג איך ― מע רעדט אף אים? ווי אזוי רעדט
מען דאס אף אים?
    
― ווי אזוי רעדט מען? ― זאגט ער. ― אט וועל איך אייך געבן
צו פארשטיין. איך טו א דריי אט־דא מיטן רעדעלע, דערהערט מען דארט,
גייט יענער און דרייט דארטן, דערהער איך דא, הייבט מען אן ריידן;
און אז מיר ריידן אפ, טו א י ך א דריי, נאכדעם טוט ע ר א דריי
― און אן עק.
    
― טפו זאלסטו ווערן! ― מאך איך צו אים. ― האסטו געזען א
שניידערוק גיט צו פארשטיין! דריי איך, דרייסטו, דרייט יענער... איך
וויל וויסן דעם שכל, וואס דא שטעקט!
    
― דעם שכל ― מאכט ער צו מיר ― פונעם טעלעגראף ווייסט
איר?
    
― סא משל! ― זאג איך. ― דער טעלעגראף איז עפעס אנדערש!
דעם טעלעגראף פארשטייט א מינדסט קינד! טעלעגראף איז פאראן אומעטום! א טייערע מציאה!
    
― פונקט דאס אייגענע ― מאכט ער ― איז דער טעלעפאן: דארט
איז מיט א דראט און דא איז מיט א דראט. דער חלוק איז נאר, וואס
דארטן קלאפט מען און דא רעדט מען.
    
― אט דאס איז גאר? ― זאג איך. ― און איך האב געמיינט מי
יודע וואס! קום, לאמיר גיין אין שול אריין.
    
גייענדיק מיט מיין בחורעץ אין שול אריין, האב איך ערשט דערזען
די שטאט, ווי שיין זי איז, די געפלאסטערטע גאסן, ווי ריין זיי זיינען,
און די הויכע ווייסע ליכטיקע מויערן מיט די גרינע ביימער, וואס
מעשיות און פאנטאזיעס 327
ארום זיי. איך האב מיר קיין מאל גאר נישט געקאנט פארשטעלן אזא
מין ריינקייט, אזא ציכטיקייט. „הלוואי וואלט געווען בא אונדז אינעווייניק כאטש האלב, ווי בא זיי אינדרויסן!״ ― אזוי האב איך מיר געקלערט. ― „נאר ווו איז דא זייער גאלד און זילבער, וואס מע זאגט, אז
עס וואלגערט זיך דא אין די גאסן?״
    
― וואס זוכט איר? ― מאכט צו מיר דער בחור.
    
― דעם נעכטיקן טאג, ― זאג איך.
    
פארפאלן, ― מאכט ער צו מיר ― איר וועט אים שוין אייביק
נישט געפינען!
    
― א דאנק דיר ― זאג איך ― פאר דער עצה; איך האב גאר ניט
געוווסט, אז דו ביסט נאך א חקרן אויך צו די צרות.
    
― פון א חקרן בין איך ― זאגט ער ― נאך ווייט, נאר עפעס אין
די קליינע אותיות פארשטיי איך אביסל.
    
― האסט געלערנט ― זאג איך ― אין חדר אמאל?
    
― איך לערן היינט אויך.
    
― וואס הייסט, דו לערנסט היינט אויך? ביסט דאך ― זאג איך
― אן ארבעטער, ווען האסטו צייט לערנען?
    
― פארנאכט, ― מאכט ער צו מיר ― אלע פארנאכט קלייבן מיר
זיך צונויף, בעלי־מלאכות, בעלי־עגלות, גערטנער, אלע יידישע ארבעטער
אין שול אריין און דארטן לערנט מען מיט אונדז לייענען און שרייבן
און רעכענען און גימנאסטיקע.
    
― גימנאסטיקע? ― זאג איך. ― וואס איז דאס פאר א שלאק?
    
― גימנאסטיקע ― זאגט ער ― הייסט לויפן, שפרינגען, טאנצן,
ברעכן זיך, קלעטערן. דאס לערנט מען בא אונדז פון קינדווייז אויף אין
אלע יידישע חדרים.
    
― פארמאלנע משוגעים! ― זאג איך. ― טאנצן, שפרינגען, דראפען זיך אף די גלייכע ווענט? איר ווייסט וואס אייך פעלט נאך? ―
מאך איך צו אים.
    
― וואס? ― פרעגט ער מיך.
    
― גיין ― זאג איך ― מיטן קאפ אראפ, מיט די פיס ארויף!...
    
328  ש ל ו ם ־ ע ל י כ ם
    
 ד א ס פ י נ פ ט ע ק א פ י ט ל
    
(דעם דבס דרשה. ― אקאדעמיעס אין ארץ־ישראל. ― מע שמועסט וועגן די רויטע יידלעך. ― יקום פורקן מיט אן ארגל. ― א יידישער מי־שברך. ― א נייער משוגענער. )
    
 געקומען אין שול אריין זיינען מיר שוין נאך קריאת־התורה. אויבן,
אף דער בימה, איז געשטאנען דער שיינער רב זייערער מיטן ווייסן
קאלנער און מיטן פירעקעכיקן ספאדיקל און האט געהאלטן א דרשה.
דער עולם איז געזעסן אף די ערטער, אלע מיט הויכע שווארצע „צע־לענדערס״ אף די קעפ און מיט ווייסע שארפעלעך אפן האלדז. פונקט
אזא מין טראגט מיר אונטער דער שמש מיטן מגן־דוד.
    
― וואס איז דאס פאר א פאטשיילע? ― פרעג איך אים.
    
― ס׳איז א טלית, ― מאכט ער צו מיר גאנץ ערנסט.
    
― א שיינער טלית! ― זאג איך ― עפעס אף געלעכטער, אפנים,
א מין קינדערשפיל!...
    
„וואס קאן ער זיי דא דרשענען? ―. טראכט איך מיר. ― און וואס
פאר א מוסר קאן ער זיי דא זאגן? מע זאל נישט טראגן אום שבת?...
צי מע זאל ניט קוקן ארויף, אף די ווייבער?״...
    
איך כאפ א קוק ארויף אף דער ווייבערשער שול ― טאטעניו! אנגעשטויסן מיט ווייבער! און וואסערע ווייבער? פריצות! היטעלעך און
פעדערן, דימענטן און בריליאנטן!... איך הער מיך איין אין דעם „רבינס״
דרשה, טאמער וועל איך קאנען כאפן עפעס א גוט ווארט, הערן ווי ער
טייטשט א פסוק, ווי ער זאגט א פשטל א שיינס, אדער א משל א גוטן,
אדער אזוי א גלייך ווארט ― ווער? וואס? וועמען? ער שטייט און
פלאפלט גלאט אזוי, אין דער וועלט אריין, און אן א שום ניגון! ער
רעדט פון זייטיקע ענינים גאר, וועגן בילדונג, וועגן יידישע אקאדעמיעס
אין ארץ־ישראל. „ס׳איז ווינציק, זאגט ער, איין אקאדעמיע; מע באדארף האבן, זאגט ער, לכל הפחות, דריי אקאדעמיעס אין ארץ־ישראל!״...
    
„אקאדעמיעס גאר אין ארץ־ישראל! ― טראכט איך מיר. ― זיי
ווייסן שוין גארניט וואס אויסצוטראכטן! א „מושב־זקנים״ אין ארץ־ישראל, א „הקדש״ ― דאס האב איך געהערט; אבער אקאדעמיעס? ―
משוגעים!״...
    
― „אקאדעמיעס ― דרשעט ווייטער דער רב ― זיינען פאר אונדז
טייערער פון ברויט (סע פארשטייט זיך!). מחמת ברויט, זאגט ער, איז
נאר א מיטל צום לעבן; און די תורה, זאגט ער, איז דאס לעבן אליין״.
און ער פארפראוועט דאס מיט א פסוק: „כי עץ חיים היא ― ווארעם זי
איז אן אנהאלט פון ל ע ב ן ,  למחזיקים בה ― צו די וואס האלטן זיך
אן איר... תורה! ― שרייט ער. ― ליכטיקייט! בילדונג! וויסנשאפט!״...
און לאזן לאזט ער אויס אזוי: „און לאז מקוים ווערן די ווערטער: כי
מציון תצא תורה״...
    
איך מיין, אז דאס איז אן עק פון זיין דרשה, טו איך דאך א געשריי: „יקום פורקן מן שמיא״! ― אף א קול, ווי איך בין געוווינט
געווארן בא אונדז; איך זע, דער גאנצער עולם דרייט אויס די קעפ אין
מיין זייט און מע קוקט אף מיר, ווי אף א בער... און דער רב, דער
מגיד, דרשעט ווייטער, אלץ פון זייטיקע זאכן: וועגן דער לאגע פון
יידן בכלל און וועגן אונדזערע רויטע יידלעך בפרט... און ער הייבט אן
דערציילן א מעשה פון „טויזנט איין נאכט״, אז ס׳איז פאראן אף יענער זייט סמבטיון (דאס הייסט בא אונדז) א גוזמא יידן, וואס מע רופט
זיי „די רויטע יידלעך״ (אניט ווייסט מען ניט!). „זייער צאל, זאגט ער,
קאן מען אקוראט ניט וויסן; נאך מע רעכנט פון פינף ביז זיבן מיליאן,
און אפשר טאקע אלע אכט (זאלץ אים אין די אויגן! שטיינער אים אין
הארצן! ער זאל כאטש זאגן: „קיין עין הרע״...) מחמת זיי פרוכפערן
זיך און מערן זיך זייער געשמאק (כן ירבו וכן יפרצו!)... נאר זייער
לעבן, זאגט ער, איז נעבעך קיין לעבן ניט, ס׳איז א גאטס רחמנות אף
זיי, זיי גייען אויס פון הונגער, זיי ווערן דערווארגן אין ענגשאפט, זיי
גייען צו גרונט! ׳׳... ער צעלייגט דאס אף טעלער, מאלט אויס נאך צען
מאל אזוי, ווי דאס איז, און דער גאנצער עולם קוקט אים גלייך אין די
ציין אריין; אלע מאל לאזט זיך הערן א זיפץ און א קרעכץ; און פון
אויבן, בא די ווייבער, זע איך, מע טראגט ווייסע טיכלעך צו די אויגן,
מע זאל מיינען, אז זיי וויינען...
    
„וואס פאר גוטע מענטשן איר זייט! ― קלער איך מיר. ― איר
זיפצט און קרעכצט אף אונדזערע צרות? וואס טויג מיר אייער זיפצן מיט
אייער קרעכצן? טרערן? וואס דארפן מיר אייערע טרערן? אז איר גייט
שוין יא אריין אין אונדזער לאגע, העלפט־זשע אונדז מיט עפעס אנדערש!
איר נעמט, לייגט זיך צונויף און שיקט אונדז אריין עטלעכע קער...״
    
דא דערמאן איך מיך, אז ס׳איז שבת, און שבת טאר מען נישט
קלערן פון קיין געלט־זאכן... איך הער מיך צו, וואס וועט ער דא אויספירן און מיט וואס פאר א פסוק וועט ער אויסלאזן די שיינע דרשה
זיינע?
    
― „אף אונדז ליגט א חוב, זאגט ער, ארויסרייסן אונדזערע ארעמע
אומגליקלעכע ברידער פון יענע אומגליקלעכע לענדער, און באזעצן זיי
אף דער ערד פון אונדזער הייליק לאנד... (א? ווער בעט זיי? וואס האבן
זיי זיך צוגעטשעפעט צום הייליקן לאנד? העלפט אונדז בעסער דא בא
אונדז, אפן ארט! א ווייטע הילף, זאגט מען, איז א נאענטער טויט...
ווארט אף פרייטיק, וועסטו עסן א קוילעטשל...) שוין צוויי טויזנט יאר,
זאגט ער, אז זיי ווארטן אף אונדז און בעטן זיך בא אונדז (עס הייבט
זיך גארניט אן!), אז מיר זאלן זיי אויסלייזן פונעם לאנגן, פינצטערן ביטערן גלות״. (ובזכות זה, זאג איך, ובא לציון גואל.) „אמן״! ― לאזט
אויס דער רב די שיינע דרשה זיינע, און פון אויבן טוט א זעץ אראפ
א געזאנג פון א גאנצער קאפעליע זינגערלעך: „א־א־אמן! ׳,
    
איך וואלט געמעגט שווערן, אז איך הער א קול פון א פידל, פון א
פלייט און פון א טרומייט און פון א קאנטערבאס.
    
― עס שפילן בא אייך כלי־זמר אום שבת? ― טו איך א פרעג
שטילערהייט דעם שמש.
    
― ס׳איז נישט קיין כלי־זמר, ― זאגט דער שמש ― ס׳איז אונדזער ארגאן.
    
― אן ארגאן! ― זאג איך. ― וואס איז דאס פאר אן אינסטרומענט?
    
― אן ארגאן ― זאגט ער צו מיר ― ווייסט איר נישט? אט דאס,
וואס די לויים האבן געשפילט דערויף אין בית־המקדש.
    
― הערסטו, אן „ארגעל״ ― זאג איך ― אזוי־זשע רעדט!
    
„עס האט געקערט זיין אמאל שיין בא אונדז! ― טראכט איך. ―
דער בית־המקדש מיטן כהן־גדול... דער ארגעל האט געשפילט... די לויים
האבן געזונגען... און אפן מזבח האט געברענט אשה ― א פייער־אפפער...
  
און פון די קרבנות האט זיך געלאזט הערן ריח־ניחוח ― א געשמאקער
ריח״...
    
פלוצעם ווערן מיינע געדאנקען איבערגעריסן אינמיטן: דער שיינער
חזן מיט דער געגאלטער מארדע טרעט ארויס און צעלאזט זיך מיט א „מי
שברך״, און דווקא אפן יידישן שטייגער, ווי בא אונדז רב הערש־בער,
און אז עס קומט צו די ווערטער: „ופת לאורחים וצדקה לעניים״, צעפעסטעט ער זיך און צעיאכמערט זיך, ער נעמט איין א מיתה משונה! דעם
„יין לקדוש ולהבדלה״ שלינגט ער איין, מאכט אוועק מיט דער האנט,
און פונעם „ופת לאורחים וצדקה לעניים״ מאכט ער א גאנצן צימעס.
ער פארקאטשעט זיך מיט א וואלעכל, חזרט איבער א מאל דרייסיק דעם
„יפת לאורחים״: „לאורחים, לאורחים, לאורחים! ״ און טאקע ווידער
אמאל: „ופת לאורהים וצדקה לעניים! וצדקה! וצדקה! וצדקה לעניים!
לעניים! לעניים!״... און אט בא דעם „לעניים״ לאזט ער זיך אראפ מיט
דער שטימע גאר־גאר נידעריק, און שטיל, שטיל, אף א ביי־קולכל, קוים־קוים וואס מע הערט: „ל־ע־נ־יי־ם״... און מיט א מאל עפנט ער גאר
אויף א געמבע און טוט א געשריי: „וכל מי שעוסקים בצרכי צבור בא־מונה!״ און קוועטשט דעם „באמונה״ און מאכט בשעת מעשה א פרום
פנים, גלייך ווי דער רוח כאפט אים אוועק.
    
„מיר ווייסן! ― טראכט איך מיר. ― מיר ווייסן גאנץ גוט וואס
הייסט „עוסקים בצרכי צבור״, און נאך „באמונה״ דערצו! בא אונדז
האט זיך איינער א יענקל, ער הייסט שוין היינט רב יענקל, אויסגעבויט
א שטוב פון „צרכי צבור״ און חתונה געמאכט קינדער דערפון... א וווילע
פרנסה אט דאס „צרכי צבור״, ווי איך בין א ייד! דערצו אז גאט גיט
נאך א שטיקעלע הצלחה! ׳׳...
    
„וישלח ברכה והצלחה! ׳, ― לאזט אויס דער חזן און פאלט אריין
שיין אין זייער משוגענעם נוסח אריין, און די משוררים אויבן זינגען,
און דער ארגעל שפילט ― שיין געדאוונט מוסף!
    
„גוואלד, ווו נעמט מען אהער א פאר רויטע יידלעך? ― קלער איך
מיר. ― נעכיי־בי וואלטן זיי זען אלצדינג, וואס איך זע! איך ווייס,
איך ווייס, אז מע וועט מיר אינדערהיים נישט וועלן גלייבן״...
    
נאכדעם האט מען זיך געשטעלט שמונה־עשרה. שיין שטייט מען
דא שמונה־עשרה, אזא יאר אף מיינע שונאים! מילא פון דאוונען שמועסט מען נישט; קיינער דאוונט דא ניט א ווארט; מען איז יוצא מיטן
חזנס זינגען און מיטן שפילן פונעם ארגעל. זיי שטייען אלע ווי די טאקן.
עמעצער זאל זיך דאס געבן אפילו א שאקל. גאר נישט! אבער טאקע
גאלע גאר נישט ― שא!... איך האב מיר געטאן מיינס און געשטאנען
שמונה־עשרה, ווי מע שטייט בא אונדז... אויסגעשטאנען שמונה־עשרה,
האב איך אומגערן אנגעטראטן איינעם אן אויסגעפוצטן דייטש, וואס
איז געשטאנען הינטער מיר, אף די פיס; האט ער זיך ,געגעבן א ווארף
און האט אנגעטראטן נאך א דייטש, וואס הינטער זיינע פלייצעס, און
האט אים אראפגעווארפן דעם צעלענדער, און יענער דייטש ― נאך א
דייטש, אזוי אז ס׳איז געווארן א שטיקל בהלה אין שול, און דער גאנצער עולם האט געקוקט אף מיר, גלייך ווי זיי וואלטן קיין מאל קיין
מענטשן ניט געזען...
    
― גוט שבת! ― רופט זיך אן צו מיר, ארויסגייענדיק פון שול, מיין
בעל־הבית, דער לאנגער שניידער. ― עס טוט מיר זייער באנג, נאר איך
האב אייך געמוזט אפטרעטן מיינעם א גוטן ברודער אף היינטיקס מאל.
    
און מיט די דאזיקע ווערטער גיט ער מיך איבער צו א געפאקט
יידל מיט א שיין בייכל און מיט פוכקע הענט, ווי פאמפעטשקעס.
    
― שלום־עליכם! ― מאכט צו מיר דאס געפאקטע יידל און שטופט
מיר אריין א פאמפעטשקע אין דער האנט אריין.
    
― עליכם־שלום! ― זאג איך אים. ― מה שמכם?
    
― יצחק. ― מאכט ער צו מיר און קוקט מיר אין די אויגן אריין
מיט אזא מינע, גלייך ווי איך וואלט  א י ם  נעמען פאר אן אורח אף
שבת, ניט ער מ י ך.
    
― יצחק? ― זאג איך. ― יצחק אליין איז ווינציק; איך וואלט
וועלן וויסן  וו ע ר  זייט איר, וו א ס זייט איר און וואס איז אייער
ט ו ע כ ץ?
    
― איך בין ― זאגט ער ― א היגער בעל־הבית. א סטאלער בין
איך.
    
― א סטאלער? ― זאג איך. ― א בעל־מלאכה, הייסט דאס?
    
― א בעל־מלאכה! ― מאכט ער מיט אזא מין גרויסקייט, גלייך
ווי ער וואלט זאגן, אז ער איז א רב, א שוחט, א בעל־טאקסע, אדער א
פארשריבענער שטאט־שתדלן.
מעשיות און פאנטאזיעס 333
    
בא אייך ― זאג איך ― איז קיין עין־הרע א גערעטעניש אף בעלי־מלאכות, ווי איך זע ארויס.
    
― און וואס ― זאגט ער ― איז אייער מלאכה?
    
― מיין מלאכה? ― זאג איך ― איך בין נישט קיין סטאלער.
    
― וואס־זשע דען ― זאגט ער ― זייט איר?
    
― א ייד ― זאג איך ― בין איך.
    
― איך ווייס! ― זאגט ער. ― איך מיין, וואס איז אייער טועכץ?
מיט וואס פארנעמט איר זיך?
    
― מיט וואס איך פארנעם זיך? ― זאג איך צו אים אף קאטאוועס.
― איך שרייב ספרים.
    
― אזוי? ― זאגט ער און מאכט מיר א „בואי בשלום״ און טוט
זיך א נייג. ― זייט איר, הייסט דאס, א שרייבער? זייער א פיינע מלאכה! זייער אן איידעלע ארבעט! איך האב א באקאנטן, טאקע א שטיקל
קרוב מיינער, איז ער אויך א שרייבער.
    
― וואסער א שרייבער ― זאג איך ― איז ער? א מיידלשער שרייבער, צי א שרייבער, וואס שרייבט „פראשעניעס״, יאבעדעם און
מסירות?
    
מיין סטאלער בלאזט אן די באקן און צעלאכט זיך אזוי, אז ער
ווערט שיער נישט צעשפרונגען פאר געלעכטער.
    
ע! ― מאכט ער צו מיר נאכדעם, אז ער האט זיך גוט אויסגעלאכט.
― איר זייט דאך טאקע א רעכטער לץ!
    
― איר זייט אליין ― זאג איך ― א גוטער לץ, א פארשלעפטע
קרענק, א מארשעלאק, א פיקהאלץ, א פיפערנאטער!
    
דערהערט פון מיר די דאזיקע ווערטער, האט זיך מיין סטאלער אנגעכאפט מיט ביידע הענט בא די זייטן. ער האט אנגעבלאזן דאס פנים,
ווי א פאכיר, איז געווארן רויט, און האט זיך אנגעהויבן קאטשען פאר
געלעכטער ― איך האב נאר געמיינט, אז ער איז אראפ פונעם זינען.
    
דערזען, אז איך האב זיך אפגעשטעלט און קוק אף אים, ווי אף א
משוגענעם, האט ער מיטאמאל אויפגעהערט לאכן, אויסגעווישט די אויגן
און רופט זיך אן צו מיר:
    
― האט קיין פאריבל נישט, איך האב מיך נישט געקאנט איינהאלטן... בא מיר איז א טבע פון לאכן... אז איך הער, מע לייענט מיר
אמאל א לעבעדיקס, וואס אף צו לאכן, לאך איך אן א שיעור... מיין פרוי
לייענט מיר אפט אזעלכע ביכלעך, וואס צום לאכן... מיין פרוי איז א געבילדעטע פרוי... זי וועט זיך מחיה זיין, אז זי וועט דערהערן, אז איר
זייט א שרייבער, א מחבר הייסט דאס... מיין פרוי האלט זייער־זייער פון
מחברים... ס׳איז טאקע זייער שיין, אז גאט גיט א טאלאנט און מע קאן
זיין א מחבר!...
    
„וואס מחברט ער מיר?! ― קלער איך מיר. ― איך האב מיך גוט
אריינגעכאפט אט־דא, ניטא וואס צו ריידן!... מילא יענער, דער שניידער
איז אפילו א מאדנער נפש, נאר פארט עפעס א שטיקל מענטש; און ער,
אט דער דאזיקער סטאלער, איז עפעס גאר א חושים; ניין, ער איז טאקע פשוט א משוגענער, ווי איך בין א ייד, א משוגענער!״...
    
 ד א ס  ז ע ק ס ט ע  ק א פ י ט ל
(באם סטאלער צו דער סעודה. ― א גדולה ― זיי גייען אין סאלדאטן. ― מע רעדט פון משיחן. ― ער צערעדט זיך פון פייער און פון וואסער. ― יידישע גאזעטן און זשורנאלן. ― עונג שבת).
    
 ― דאס איז מיין פרוי, און דאס איז דער אורח פון יענער זייט
סמבטיון; איך האב זיי קוים אויסגעבעטן בא ישראל דעם שניידער.
    
אזוי האט מיך פארגעשטעלט דער משוגענער סטאלער פאר זיין
ווייב, א „מאדאם״ מיט זייער שיינע אויגן און מיט קיילעכיקע ברעמען.
דערהערט די דאזיקע ווערטער, איז די סטאלערקע געווארן אזוי פריילעך, גלייך ווי מע וואלט איר אנגעזאגט א בשורה, אז זי האט אויסגענומען דאס גרויסע געווינס. זי האט גארניט געוווסט, ווו זי זאל מיך
אנידערזעצן. זי האט מיך אפגעשאטן מיט ווערטער. זי האט געוואלט
געוואר ווערן בא מיר אלצדינג אין איין כהרף־עין, איך זאל איר אויסדערציילן, וואס בא אונדז טוט זיך: צי ס׳איז אמת, וואס מע שרייבט בא
זיי אף אונדזערע רויטע יידלעך, אז זיי זיינען נאך גאר ווילד?
    
― ווילד? ― זאג איך. ― זיי זיינען נאך אזוי קלוג, ווי אייערע
יידן, און אפשר נאך אביסל קליגער. איין חסרון נאר, וואס קיין משוגעים
זיינען בא אונדז נישטא.
    
― וואס הייסט דאס? ― זאגט זי. ― וואס מיינט איר דערמיט?...
איך האב געלייענט עטלעכע באשרייבונגען וועגן אייערע ברידער, אז
ס׳איז בא אייך נאך גאר פינצטער...
    
― אז מע פארלעשט דאס ליכט, ― זאג איך ― איז אומעטום
פינצטער...
    
― נשמה מיינע! ― רופט זיך אן דער סטאלער צו זיין פרוי. ―
דו ווילסט זיך מיט ז יי אויסטענהן? האסט נישט געטראפן דעם ארט.
דער ייד איז א שרייבער, א פארפאסער בא די רויטע יידלעך...
    
דערהערט די דאזיקע ווערטער, האב איך געמיינט, אז די סטאלערקע
וועט אייננעמען א מיתה משונה. זי האט אויפגעהויבן אירע ברעמען נאך
העכער, ווי זיי זיינען, און האט מיך אפגעשאטן מיט נייע שאלות: ווער
איך בין, און ווי אזוי איז מיין אמתער נאמען, און וואס פאר ביכער
האב איך געמאכט...
    
„וואס עס האט זיך מיר געחלומט יענע נאכט און א גאנץ יאר ―
זאל אויסגיין צום סטאלערס קאפ! ―. אזוי האב איך מיר געטראכט.
― נא דיר גאר אזא מין קאמעדיע! וואס טוט מען? גיי דערצייל איר
וואס פאר ביכער איך האב געמאכט, אז איך האב אף מיין לעבן ניט
געזען אפילו, ווי אזוי מע מאכט א בוך?״... א גליק, וואס דער סטאלער
האט זיך אריינגעמישט סאמע אין מיטן שמועס.
    
― נשמה מיינע! אונדזער אורח וויל עסן. די ביכער לאז איבער אף
נאכדעם, וועסט נאך צייט האבן זיך אנריידן מיט זיי פון די דאזיקע
זאכן...
    
און מיר זיינען געגאנגען צום טיש.
    
איך האב שוין אף מיין לעבן געזען שמחות, איך בין שוין אף מיין
לעבן געווען אף סעודות, אף חתונות און אף בריתן ― אזא סעודה, ווי
באם סטאלער איז געווען שבת בא־טאג, האב איך נאך קיינמאל נישט
געזען. פון מאכלים און פון וויינען שמועס איך שוין ניט; ס׳איז געווען
פון כל־טוב, טאקע כיד המלך, עס וואלט גענוג געווען פאר נאך עטלעכע
אורחים. איך שמועס גלאט פון דער שמחה אליין, פון דער פריילעכקייט,
וואס בא זיי איז. א חוץ דעם סטאלער מיט דער סטאלערקע און עטלעכע
קליינע קינדער, זיינען געזעסן ארום טיש א שטיק צען יינגלעך, שיינע,
לויטערע, געזונטע „כלאפצעס״, איינס און איינס, און האבן מקיים געווען
דעם פסוק „ויאכלו״, דאס הייסט, זיי האבן געלייגט אין ביידע באקן...
    
― ווער זיינען די דאזיקע קנאקערס? ― רוף איך מיך אן צום
בעל־הבית תיכף נאכן קידוש מאכן (זייער ארץ־ישראל־וויין האט אין
זיך עפעס א מין כוח, אז לאז מען אויסטרינקען דאס ערשטע גלעזל, אזוי
ווערט מען באלד באריידעוודיק און מע פילט זיך עפעס „בגלופין״...).
    
― דאס זיינען מיינע העלפערס, לערן־יינגלעך ― מאכט צו מיר
דער סטאלער מיט גדלות.
    
― גוטע פיקערס! ― זאג איך. ― עס וואלט פון זיי געקאנט זיין
רעכטע סאלדאטן.
    
― זיי וועלן נאך, אם ירצה השם, זיין סאלדאטן! ― רופט זיך אן
דער סטאלער.
    
― א גדולה אף דער באבע! ― זאג איך. ― א גליק וועט זיי
טרעפן!
    
― איך האב אבער מורא, ― מאכט דער סטאלער גאנץ ערנסט,
― אז נישט אלע וועלן קאנען דינען.
    
― איר האט מורא? ― זאג איך. ― לייענט אפ קריאת־שמע.
    
― מחמת נישט אלע ― גיט מיר דער סטאלער צו פארשטיין ―
וועלן האלטן די מאס, וואס מע דארף, און א צוויי איז פאראן צווישן
זיי קורצזיכטיקע, זיי האבן א נידעריקע ראיה, האב איך מורא, מע וועט
זיי ניט נעמען...
    
― האט איר ― זאג איך ― מורא? אדרבה, מיר דאכט, אז איר
דארפט גיכער מורא האבן פאר יענע, וואס טויגן יא!
    
― פאר וואס? ― זאגט דער סטאלער.
    
― פאר וואס, פרעגט איר? פאר שבת! איר ווילט מיך ― זאג איך
― פריצעווען? צי איר רעדט דאס טאקע ערנסט? וואס פאר א שמחה
קאן זיין, אז מע טויג פאר א סאלדאט?
    
― וואס פאר א שמחה קאן זיין, אז איר טויגט פאר א מענטשן?
― רופט זיך אן צו מיר איינער פון די יינגלעך.
    
― דו שווייג! ― זאג איך צו אים. ― ביסט נאך צו א יונגער צוציק, זאלסט זיך אריינמישן, בשעת עלטערע מענטשן ריידן צווישן זיך!
    
חברה קוקן איינס אף דאס אנדערע און שמייכלען. דער סטאלער
ווינקט צו זיי און פארבייסט א ליפ, ווי איינער רעדט: „איר ווילט, אפנים,
 כאפן א פסק?״...
    
― מאכט מיר קלאר, ― זאג איך ― וואס איז די גדולה, אז גאט
 העלפט, מע גייט אוועק פאר א סאלדאט? בא מיר איז צו א קליין
 קעפעלע!
    
― איך וועל אייך געבן צו פארשטיין ― רופט זיך אן די סטא־
 לערקע ― ערשטנס, איז די דינסט אליין אן איינגענעמע זאך; ס׳איז
א סימן, אז מען איז געזונט און שטארק אף אלע אברים. צווייטנס,
איז שיין, אז מען איז א סאלדאט: מען קאן זיך דערדינען א כבוד. און,
דריטנס, באדארפן מיר דאך האבן אונדזערע אייגענע סאלדאטן, אונדזער אייגן היל אין ארץ־ישראל. וואס פאר א פנים האט א פאלק, וואס
וויל האבן א לאנד און האט נישט קיין היל?
    
― וואס באדארפט איר ― זאג איך ― היל? איר ווילט דען זיך
גיין שלאגן? מלחמה האלטן מיט עמעצן?
    
― שלאגן זיך, ― זאגט זי ― מלחמה האלטן וועלן מיר נישט
באדארפן מיט קיינעם; נאר די מענטשן זיינען נאך נישט געקומען צו
דער מדרגה אז א מלוכה זאל זיך קאנען באגיין אן מיליטער, אן סאלדאטן...
    
― ווו האט איר ― זאג איך ― א מלוכה?
    
― וואס הייסט? ― זאגט זי. ― נו, און ארץ־ישראל?
    
― איר רעכנט, אפנים, ― זאג איך ― טאקע גאנץ ערנסט, אז
משיח קומט שוין?
    
― משיח ― זאגן זיי אלע מיט אמאל ― איז שוין געקומען.
    
― מזל־טוב אייך! ― זאג איך. ― ווען איז ער דאס געקומען צו
אייך?
    
― פון יענער מינוט אן, ― זאגן זיי ― זינט מיר האבן אלע ביז
איינעם אנגענומען דעם רעיון פון ישוב ארץ־ישראל, איז געקומען משיח.
    
― ווי אזוי איז ער אנגעקומען צו אייך? ― זאג איך. ― רייטנדיק
אף א ווייס פערדל? און ווו איז אליהו הנביא? און ווו איז די מלחמה פון
גוג ומגוג? און ווו איז דער בלאז פונעם שופר? און ווו איז דאס ערדציטערניש? און ווו זיינען די אלע איבעריקע סימנים, וואס באווייזן אף
משיחן? זעט נאר, צי פירט מען אייך ניט אין באד אריין? קוקט זיך
נאר צו צו אייער משיחן, צי איז ער נישט קיין אפעריסט? לאז ער
אייך באווייזן א געשריפטס, שווארץ אף ווייס...
    
איך האב זיך צערעדט פון פייער און פון וואסער. איך ווייס גאר
ניט, פון וואנען עס האט זיך צו מיר גענומען אזוי פיל רייד? דער גאנצער עולם איז געזעסן און געשוויגן, געקוקט איינס אף דאס אנדערע
און געחדושט זיך, ווי קומט צו א רויט יידל אזוי פיל מאטעריאל? זיי
האבן, אפנים, א טעות געהאט אין חשבון. זיי האבן געמיינט אף מיר,
אז ס׳איז זיך גלאט אזוי א יידל; צום סוף האבן זיי ארויסגעזען, אז דאס
איז „א יי ד א ז ע ל כ ע ר ,  וו א ס ק א ט א ר י  וו ע ל ־
כ ע ר ׳׳... האבן זיי געקוקט איינס אף דאס אנדערע, נאכדעם רופן
זיי זיך אן צו מיר:
    
― אפשר ווילט איר אביסל צולייגן זיך אפרוען נאכן עסן? זאגט,
שעמט זיך נישט.
    
― וואס איז דא פאראן ― זאג איך ― צו שעמען זיך? און איר
שלאפט דען נישט שבת באטאג?
    
― ניין ― זאגן זיי.
    
― וואס דען ― זאג איך ― טוט איר?
    
― מיר ―. זאגן זיי ― וועלן זיך דורכגיין אין אונדזער פאלקס־ביבליאטעקע.
    
― וווהין?
    
― אין אונדזער פאלקס־ביבליאטעקע.
    
― וואס וועט איר דארטן טאן? ― פרעג איך זיי. ― לערנען
משניות, צי זאגן תהלים?
    
― מיר וועלן געוואר ווערן ― זאגן זיי ― וואס טוט זיך נייס אין
דער יידישער וועלט.
    
― נייס ― זאג איך ― וועט איר דאך קאנען הערן אין שול, בא
מנחה למעריב.
    
― אין שול ―. זאגן זיי ― נייס? ווער גייט דען אין שול אריין
הערן נייס? א שול איז דען א קלוב?
    
― א קלייניקייט ― אזעלכע צדיקים, ווי איר זייט! גאט אין ציצית!... זאגט זשע מיר, איך בעט אייך, וואס איך וועל אייך פרעגן:
הייסט דאס, קלייבט איר זיך צענויף אלע שבת נאכן טיש אהינצו־צו,
ווי אזוי רופט מען דאס בא אייך?
    
― אין אונדזער פאלקס־ביבליאטעקע.
    
― וואס זשע טוט איר דארטן ―, זאג איך ― אין יענער ביבליא־טעקע? איר קומט זיך צענויף, ווי להבדיל די גויים אין שענק, הייסט
דאס, און רעדט מסתמא דברים בטלים?
    
― מיר ריידן נישט דארטן ― זאגן זיי ― קיין דברים בטלים;
מיר לייענען יידישע צייטונגען, ביכער, זשורנאלן, גאזעטן.
    
― יידישע גאזעטן? ― זאג איך. ― א סך גאזעטן? מסתמא איינעם א גאזעט?
    
― פאר וואס נישט עטלעכע הונדערט?
    
― וואס? עטלעכע הונדערט?!
    
― עטלעכע הונדערט.
    
― ווער ― זאג איך ― באדארף אזוי פיל גאזעטן? ווער לייענט
דאס אזוי פיל?
    
― מיר אלע.― זאגן זיי ― לייענען. ווי קאן מען דען לעבן אן
גאזעטן און זשורנאלן?
    
― סע פארשטייט זיך! ― זאג איך. ― ווי קאן זיך באגיין א סטא־לער אן א גאזעט? נו, און די ווייבער? וואס לייענען די ווייבער? מסתמא
טייטש־חומש, צאינה ראינה?
    
― דאס אייגענע, ― זאגן זיי ― וואס מיר. וואס איז דען די נפקא־מינה? מאנצבילן, ווייבער?
    
― ס׳איז שוין גאר ניטא בא אייך ― זאג איך ― קיין שום
נפקא־מינה צווישן זכרים און נקבות? זייט איר דאך, אפנים, טאקע דאס,
וואס מע טאר נישט אויסזאגן?... וועל איך מיך צולייגן כאפן א דרעמל
לכבוד שבת, און איר גייט אייך געזונטערהייט אין אייער ווי אזוי רופט
מען דאס, צו אייערע יידישע גאזעטן...
    
„נא דיר גאר אזא מין פארגעניגן! ― טראכט איך מיר. ― די גאנצע
וועלט איז זיך נוהג שבת נאכן טיש זיך לייגן אביסל שלאפן; דאכט זיך,
קיין גרעסערער תענוג דערפון קאן שוין גאר ניט זיין! און זיי נעמען
זיך צענויף אלע אינאיינעם, גאנץ קעקעליקהל, און מע לייענט גאזעטן!
א שיינע עובדה! אזא מין עונג שבת! איבערגעקערטע מוחות! בא זיי
 340  ש ל ו ם ־ ע ל י כ ם
 איז רעכט גיין אן א היטל און גלייבן אין משיחן... ניט זינגען זמירות
 און האלטן פון ארץ־ישראל... זיצן ווי די שררות, פרעסן און זויפן, און
 ליב האבן די מלאכה... א זכר מיט א נקבה איז בא זיי אלץ איין מטבע...
 א לאנד פון משוגעים!״...
    
איך פאל אנידער אף זייער א ווייך געלעגער, א סאמעטענע סאפע
 מיט „שפרינזינעס״, און איך כאפ א דרעמל גאר אף אן אנדער מין אופן!
    
 ד א ס  ז י ב ע ט ע  ק א פ י ט ל
  
(אן אסיפה פון משוגעים. ― ווידער אקאדעמיעס אין איר ארץ־ישראל! ―
 עס שיטן זיך מיליאנען. ― א בריוו פון רויטשילדן, וואס וויל זיך איינ־
 קויפן אין חברה. ― מען איז אים מוחל זיינע מיליאנען. ― דאס רויטע
    
 יידל קאן זיך נישט איינהאלטן און שפרינגט ארויס. )
    
 שבת־צו־נאכטס, אפגעמאכט הבדלה און אפגעזאגט די אליהו־הנביאס, רוף איך מיך אן צו דער סטאלערקע (נישט קיין נארישע יידענע,
כלעבן!):
    
― וווהין איז דאס אוועקגעפלויגן אזוי פרי אייער מאן? אף א
מלוה־מלכהלע מסתמא?
    
― אף אן אסיפה, ― מאכט זי צו מיר, ― איך גיי אויך אהין;
אויב איר זייט א בעלן, קומט מיט מיר.
    
― נקבות גייען בא אייך ― זאג איך ― אויך אף אסיפות?
    
― פאר וואס ניט? ― זאגט זי. ― ווייבער זיינען דען קיין מענטשן
נישט?
    
אוודאי איז דאס א קלאץ־קשיא ― גיי געפין איר דערויף א
תירוץ!...
    
― מכח וואס ― זאג איך ― איז בא אייך אן אסיפה? מכח דער
טאקסע? צי מכח שכירות דעם רב? צי מכח דעקן דאס אלטע בית־המדרש? איך בין קלאר אין יידישע אסיפות!...
    
― ניין, ― זאגט זי ― דאס איז אן אסיפה מכח ארץ־ישראל.
    
― ווייטער ― זאג איך ― ארץ־ישראל? וואס האט איר זיך צוגעטשעפעט צו ארץ־ישראל? אפנים, עס גייט אייך מער ניט אפ?
    
 ― זאלט איר טאקע וויסן, ― מאכט זי צו מיר ― אונדז גייט
טאקע מער נישט אפ. מיר האבן אלצדינג: אי געלט, אי געזונט, אי
מענטשן, אי וויסנשאפט; נאר איין זאך פעלט אונדז, אז מיר זאלן זיך
קאנען אויסגלייכן מיט אלע אנדערע פעלקער ― א לאנד. אז מיר וועלן
האבן א לאנד, וועלן מיר זיין א פאלק. ארץ־ישראל ― דאס יידישע לאנד,
לעם ישראל ― צום יידישן פאלק...
    
„הערסטו, ― קלער איך מיר ― זי פארשטייט דאך גאר אף לשון־קודש, ווו איך בין א ייד! עמעצער פון אונדזערע לייט זאל שטיין בא דער
זייט, זען, ווי איך גיי שבת־צו־נאכטס איינער אליין מיט אן אשת־איש
איבער דער גאס, און רייד מיט איר פון אזעלכע מאדנע ענינים, און
נאך אף לשון־קודש דערצו, וואלט ער געמיינט, אז איך בין גאר משוגע
געווארן, אדער ער וואלט אליין משוגע געווארן״...
    
― ווו וועט בא אייך זיין ― זאג איך ― די אסיפה?
    
― באם ראבינער ― זאגט זי ― אין שטוב.
    
און מיר גייען צו צו א גרויסן מויער און קומען אריין אין א
גרויסער, שיינער, ליכטיקער זאל. עטלעכע לאנגע, מיט געוואנט געדעקטע טישן, א סך בענקלעך און מענטשן, יידן און ווייבער, בחורים און
מיידלעך אן א שיעור. גאנץ אויבן־אן זיצט איינער, א גרייז־גרויער מאן
מיט ברילן, און קלינגט מיט א גלעקל. אן אסיפה מיט א גלעקל זע איך
דאס ערשטע מאל אף מיין לעבן! היינט די שטילקייט וואס בא זיי איז. מע
האט מורא אויסריידן א הויך ווארט. ריידן רעדט מען בא זיי גאר איינציקווייז. בשעת יענער האלט אין מיטן ריידן, טאר אים דער אנדערער
נישט מפסיק זיין חלילה, ווי, להבדיל, בא אונדז דעם חזן, בשעת דער
הויכער שמונה־עשרה... האט איינער אפגערעדט, שטייט אויף דער אנדערער און רעדט זיך זיינס... אלע אינאיינעם זאלן ריידן, ווי בא אונדז,
אשטייגער, ― דאס איז נישטא! און אפילו דער ראבינער אליין (שוין
כלומרשט א רב!), אז ער וויל עפעס זאגן, פרעגט ער זיך אויך אן באם
אלטן מיט די ברילן, צי מעג ער זאגן א פאר ווערטער... וועט בא אונדז,
אשטייגער, א רב אנפרעגן זיך בא עמעצן, צי ער זאל ריידן? מע וויל
ריידן ― רעדט מען; צו וואס באדארף מען די אנשטעלן? איי, יענער
פאלט מיר אריין אין די רייך? פאל איך אריין צו  י ע נ ע ם  אין די
רייד...
    
היינט די ענינים גופא, וואס מע האט דא גערעדט ― עפעס ווילדע
ענינים! ס׳איז שווער צו פארשטיין, וואס זיי ווילן...
    
איינער שטייט אויף און פרעגט א קשיא: מה נשתנה ― פאר וואס
איז היינטיקס יאר ערגער פון אלע יאר? אלע יאר, זאגט ער, נעמט מען
בא אים געלט אזוי פיל און אזוי פיל, און היינטיקס יאר האט מען בא
אים אפילו קיין האלב ניט גענומען! איר הערט אן אומגליק?
    
דער אנדערער שטייט אויף מיט אן אנדער טענה: למאי גיט מען
אים ניט קיין ארבעט, ער זאל עפעס קאנען ארבעטן לטובת הכלל? פאר
וואס קומט דאס אים, אז דער און דער זאל ארבעטן דאס און דאס, און
יענער זאל טאן יענץ און יענץ, און ער, נעבעך, דארף זיצן און ווארטן,
טאמער וועט אים גאט צושיקן עפעס עמעצן א טובה טאן?... איר פארשטייט, ווי מע האט אים דא געקוילעט די קאפאטע?...
    
דער דריטער הייבט זיך אויף און לייגט אנידער א צעטל פון דעם,
וואס מע האט געטאן ביז אהער, און פון דעם, וואס מע וואלט געקאנט
טאן, און פון דעם, וואס ס׳איז נאך דא וואס צו טאן.
    
― געטאן ― זאגט דער דאזיקער חכם ― האבן מיר נאך גארניט
געטאן. טאמער האבן מיר ביז אהער געגרינדעט און איינגעלאדעט אזעלכע הונדערט קאלאניעס אייגענע אין ארץ־ישראל, איז דאס א קלייניקייט. מיר וואלטן שוין געקאנט האבן ביז איבער העכער טויזנט...
טאמער ― זאגט ער ― האבן מיר אין אונדזער נאציאנאל־באנק אזעלכע
צוויי הונדערט מיליאן פונט שטערלינג, וואלטן מיר, אייגנטלעך, באדארפט האבן אצינד, צום ווינציקסטן, א פאר מיליארדן. נאך די גרויסע
נדבות מיט די גרויסע ירושות, וואס אונדזערע גבירים האבן אפגעזאגט
אף אונדזער פאנד, וואלט אונדז אנגעשטאנען, מיר זאלן שוין איצטער
קאנען אפקויפן גאנץ ארץ־ישראל און צערעכענען זיך מיטן טערק ביז
דער לעצטער פרוטה... איך ווייס, זאגט ער, איר וועט מיר אפענטפערן,
אז מיר האבן א סך געלט און א סך צייט אויסגעגעבן אף קולטור. באדארף איך אייך אבער דערויף אפענטפערן צוריק, אז מיר האבן דא אויך
א סך ווינציקער, ווי מיר וואלטן געקאנט האבן ביז אהער... אונדזער הער
ראבינער איז גאנץ גערעכט געווען, וואס ער האט אונדז היינט אין שול
אויסגעווארפן, אז איין יידישע אקאדעמיע אין גאנץ ארץ־ישראל איז
קארג. אונדז וואלט אנגעשטאנען, מיר זאלן האבן דריי אקאדעמיעס, פיר
אקאדעמיעס, פינף אקאדעמיעס!...
    
איך שטיי נאר פונדערווייטן און באטראכט די דאזיקע מאדנע מינים יידן. ווידער אקאדעמיעס אין ארץ־ישראל? איין אקאדעמיע אף גאנץ
ארץ־ישראל איז זיי קארג; זיי באדארפן האבן צען אקאדעמיעס, הונדערט
אקאדעמיעס, טויזנט אקאדעמיעס, מיליאנען אקאדעמיעס!...
    
דער חכם זעצט זיך אנידער, און עס שטייט אויף א נייער תנא און
באקלאגט זיך אף דער לאגע פון די יידישע גערטנער אין ארץ־ישראל,
וואס זיי האבן היינטיקס יאר ניט געקאנט אריינטראגן אין פאנד אריין
מער פון א האלבן מיליאן פראנק... נאר אויב, זאגט ער, די לאגע פון
די גערטנער איז נישט אם בעסטן, איז די לאגע פון די בעלי־מלאכות
אין ארץ־ישראל גאר טרויעריק: די בעלי־מלאכות אין ארץ־ישראל, זאגט
ער, האכן תמיד געהאט זייער אייגענע ביבליאטעקע, און היינט זיינען זיי
נעבעך געבליבן אן א ביבליאטעקע: זי איז אפגעברענט געווארן, און זיי
מוזן גיין אין פרעמדע ביבליאטעקעס (א גאטס רחמנות אף זיי!...).
היינט, זאגט ער, די יידישע ארבעטער פונעם אייזנבאן אין ארץ־ישראל
― די זיינען גאר אומגליקלעך: ביז אהער האבן זיי געהאט זייער אייגן
טעאטער, און איצט איז דאס טעאטער צעפאלן געווארן, ווארעם די
בעסטע שפילער האבן חתונה געהאט און זיינען זיך צעפארן, דער אהער,
דער אהין. און דערוויילע זיינען נעבעך די יידישע באן־ארבעטער געבליבן
אן א טעאטער (א שטיין קאן אויך צעגאסן ווערן פון געוויין!... א קלייניקייט ― יידישע באן־ארבעטער זיינען געבליבן אן א זיידן!...).
    
נאך דעם תנא שטייט אויף נאך א חברה־מאן פון די יונגע לייט און
רעדט מיט פייער, פאלט אן אף דער חברה „כרמל״ און זאגט, אז די
חברה „כרמל״ איז די רייכסטע צווישן אלע יידישע חברות; ס׳איז א
יושר, אז די חברה „כרמל״ זאל געבן וויין אף אלע יידישע בקור־חולימס אין ארץ־ישראל אומזיסט. נישקשה, זאגט ער, טאמער וועט די
חברה „כרמל״ פארדינען ווינציקער מיט עטלעכע הונדערט טויזנט קערבלעך א יאר, איז אויך אן אן אומגליק! דער גוטער יאר וועט זיי נישט
נעמען!...
    
נאך אים שטייט אויף איינער, א יונגערמאנטשיק, און לייענט פון א
פאפיר עפעס א גאנצע מגילה מכח מיליטער, מכח יידיש היל, לייגט פאר
 344  ש ל ו ם ־ ע ל י כ ם
 נייע פלאנען, ווי אזוי און וואס און ווען, און אלע הערן אים אויס מיט
 קאפ, פרעגן קשיות, און ער פארענטפערט זיי. און אז ער לאזט אויס,
 ווערט א פאטשעריי „בראווא!״ און א געשריי: „הידד!״ „הידד!״ ―
 מע קאן טויב ווערן!...
    
צום סוף שטייט אויף דער בעל־הבית אליין, דאס הייסט, דער ראבי־
 נער, און לייענט איבער א בריוו פון רויטשילדן. פונעם לייענען פארשטיי
 איך, אז רויטשילד שמייכלט זיך צו צו דער חברה, ער וויל ווערן א חברה־
 מאן גלייך מיט אלע, און זאגט זיי צו „הרים וגבעות״, שיט מיט מי־
 ליאנען.
    
איך שטיי און באטראכט זיי און קלער מיר: בא אונדז, אז ס׳זאל
 זיך טרעפן, אשטייגער, אזא מעשה: א גביר זאל זיך וועלן איינקויפן
אין חברה, ― איך ווייס וואס עס וואלט געווען? מע וואלט געקראכן
אף אלע פיר, מע וואלט פאר פרייד געגאנגען א טענצל! ווארעם בא אונדז
א גביר אז ער זאגט נאר א גוט ווארט אליין, אן געלט, איז מען שוין
אויך צופרידן: „דער גביר האט גערעדט, דער גביר האט געזאגט, דער
גביר האט גענומען באם שמש א שמעק טאבאקע און האט א ניס געטאן, צו געזונט זאל אים זיין! צו לאנגע יאר!...״ איך האב געמיינט,
אז חברה וועט דא צעגאנגען ווערן פאר תענוג; צום סוף ― ווער? וואס?
ס׳איז געווען א סך אזעלכע, וואס האבן געפרעגט קשיות: „ווו איז געווען רויטשילד פריער, דעמאלט, ווען מע האט אים באדארפט? דעמאלט, ווען מען איז צו אים געקראכן? דעמאלט, ווען עס האבן זיך געגאסן יידישע טרערן און יידיש בלוט? דעמאלט האט ער זיך פארשלאסן
בחדרי־חדרים? דעמאלט האט ער ניט פארשטאנען קיין יידיש?... איצט,
אז גאט האט אונדז געהאלפן, מיר האבן זיך מיט אונדזער אייגענער
הילף ארויפגעשלאגן אף א דרך, איצט, אז גאט האט אונדז מזכה געווען,
אונדזער פאלק הייבט אן ווערן לייטן גלייך, קומען צו אונדז אונדזערע
צאפעס ― (א שייגעץ קאן!) און ווילן זיך איינקויפן מיט זייערע מיליאנען, בכדי זיי זאלן קאנען זאגן א דעה? ניין, בא אונדז פארקויפט זיך
נישט קיין כבוד פאר קיין געלט! כבוד באדארף מען בא אונדז פ א ר־ד י נ ע ן ,  פ א ר ה א ר ע וו ע ן! מיר דארפן ניט רויטשילדן!
מיר דארפן ניט זיינע מיליאנען!״
מעשיות און פאנטאזיעס 345
    
דא האב איך זיך שוין מער ניט געקאנט איינהאלטן און בין
ארויסגעשפרונגען.
    
― רבותים! ― האב איך מיך אנגערופן צו זיי אף א קול. ― האט
קיין פאריבל נישט, וואס איך, א ווילד־פרעמדער גאר, אן אורח פון יענער זייט סמבטיון, שפרינג ארויס און מיש מיך אריין אין אייערע ענינים. מע זאגט בא אונדז א ווערטל: „א גאסט קומט אף א ווייל ― און
זעט אף א מייל״. איך בעט בא אייך נאך אמאל הונדערט מאל מחילה,
איר ווייזט מיר אויס אין מיינע אויגן ריין משוגע! מילא, דעם אומגליק, וואס די באן־ארבעטער אין ארץ־ישראל זיינען געבליבן, ניט דא
געדאכט, ניט פאר קיין יידן געדאכט, אן א טעאטער, ― דאס בין איך
אייך מוהל. נאר דאס, וואס דער דאזיקער עזות־מחוצף־פנים האט נאר־וואס גערעדט קעגן אזא מענטשן, ווי רויטשילד, ― א קלייניקייט רויטשילד! ― דאס, זאג איך, איז שוין אזא עוולה, וואס איך קאן דאס
שוין ניט איבערטראגן! בא אונדז וואלט מען אזא חברה־מאן אנידערגעלייגט און מע וואלט אים, איך בעט איבער אייער כבוד, אריינגע־פידלט אין ווי־הייסט־מען־דאס א שטיקלעך זעכציק, ער זאל וויסן הלכות
דרך־ארץ, ווי אזוי צו ריידן קעגן א גביר! איך זאל זיין באקאנט מיט
רויטשילדן, וואלט איך אים דער ערשטער איבערגעגעבן וואס דא האט
זיך אפגעטאן! ס׳איז א מצווה, מע זאל אזעלכע שקצים, עזות־פנימער
צערייסן, ווי מע צערייסט א הערינג אום ערב יום כפור! אדרבה, זאגט
אפשר, אז ניין?...
    
דערהערט פון מיר אזעלכע דבורים, האבן זיי זיך, אפנים, שטארק
פארשעמט, מחמת זיי האבן מיר נישט געענטפערט דאס אנדערע ווארט;
זיי האבן זיך נאר איבערגעקוקט איינס מיט דאס אנדערע, געשמייכלט
און געשושקעט זיך שטילערהייט... עס ווייזט אויס, אז זיי האבן מורא
געהאט, טאמער, א קשיא אף א מעשה, נעם איך און איך שרייב טאקע
אוועק וועגן דעם צו רויטשילדן?...
    
― מיר וועלן אייך ביסלעכווייז קלאר מאכן, ― רופט זיך אן צו
מיר דער רב ― מיר וועלן אייך...
    
― איר האט מיך ניט ― זאג איך ― וואס קלאר צו מאכן; איך
בין נאך, ברוד השם, בא אלע געדאנקען...
    
דער אלטער, וואס מיט די ברילן, טוט א קלונג מיטן גלעקל און
זאגט, אז די אסיפה איז אויס אסיפה, און דער עולם הייבט זיך אויף און
מע זינגט אינאיינעם א ליד אף לשון־קודש, וואס הייבט זיך אן און
לאזט זיך אויס מיט די ווערטער: „עוד לא אבדה תקותנו! ׳, אלע זינגען:
אי די אלטע לייט, אי די יונגע, אי די זכרים, אי די נקבות ― ניטא
ווער ס׳זאל לאכן!...
    
― איר האט דאס גוט געזאגט! ― מאכט צו מיר דער סטאלער
צוריקוועגס און בלאזט זיך אן ווי א פאכיר און ווערט צעפלאצט לאכנדיק.
― איך האב אבער באלד פארשטאנען, אז איר מאכט פון זיי א שפאס.
    
― אוודאי! ― זאג איך. ― איר פארשטייט מער פון א טויטן!
איר פארשטייט פונקט אזוי פיל, וויפל מיין שטיוול!
    
דער סטאלער כאפט זיך אן מיט ביידע הענט בא די זייטן און
קאטשעט זיך פאר געלעכטער.
    
― ס׳איז שוין אף אייך ווידער ― זאג איך ― אנגעפאלן דאס
לעבעדיקע? שוטה בן פיקהאלץ! רב שעיה קאטער! רב מענדע לאקש!
אברהמל כיריק! בערל באס! חיים טראסק! מאטל ווארעניק!...
    
ער לאכט נאך שטארקער, ער ווערט שיער נישט צעזעצט פאר
געלעכטער!
    
איך טו א שפיי אף דעם משוגענעם סטאלער און פארטיף מיך אין
מחשבות: וואס זיינען זיי פאר ברואים?... פון דעם שבת־צו־נאכטס, מיט
די אלע רעדעס, מיט זייערע מיליאנען דרייט זיך מיר אזוי דער קאפ, אז
איך ווייס שוין גאר ניט אף וואס פאר א וועלט איך בין. איינס פון די
ביידע: אדער זיי זיינען משוגעים, אדער איך בין משוגע?...
    
ניין, ז יי זיינען די אמתע משוגעים!...
    
  ע נ ד ע   ע ר ש ט ע ר  ט יי ל.
    
 געשריבן אין יאר 1900
דערציילט בהדחבה פון א קרושניקער יידן, וואס זיצן זיצט ער אין קרושניק נאר רופן רופט מען אים „יאנקל יונעווער״, ווייל ער איז פון יונעוו, פארנדיק אפן שיף פון קאפענהאגען ביז ניו־יארק, און איבערגעגעבן ווארט אין ווארט.
    
 1.
    
 יאנקל יונעווער פון קרושניק.
    
― ― ― פארט איר, הייסט עס, פאני שלום־עליכם, אויך אהינצוצו, ווי אלע? ― זייער אנגעלייגט!
    
נישט מחמת, ווי זאגט איר, צרת רבים חצי נחמה. חס ושלום!
אדרבה, פארקערט! למאי זאל איך זאגן? נאר וואס דען? גלאט אזוי,
ס׳איז עפעס היימלעכער אף דער נשמה צו וויסן, אז  א ו נ ד ז ע ר
שלום־עליכם, איר פארשטייט צי ניין, פארט אויך מיט אונדז, פשוטע
עמיגראנטן, אף איין שיף, אהין, אין יענעם לאנד אריין, וואס גאט האט
באשאפן פון יידנס וועגן, זיי זאלן האבן וווהין צו אנטלויפן, אז עס
טרעפט זיך א צרה שלא תבוא, אן אומגליק, א פאגראם, א מלחמה...
    
איך וועל אייך זאגן דעם אמת ― עס גלייבט זיך עפעס גאר ניט,
אז ס׳איז נאך פאראן היינטיקע צייטן ערגעץ אף דער וועלט אזא ניכטער ווינקל, ווו מענטשן זיינען ניט פארשכורט פון בלוט און מע קוילעט זיך ניט אין די אלפים, ווי מע קוילעט בא אונדז, אשטייגער, עופות,
אז עס קומט ערב יום־כפור צו די כפרות, און מע האקט ניט איינס דאס
אנדערע, ווי מע האקט הערינג, און מע בראקט ניט קיין מענטשן, ווי
מע בראקט קרויט...
    
ווי מיינט איר, מיר וועלן אמאל קומען אהין, אין דעם אמעריקא,
 צי ווער־וואס?
    
 איך ווייס ניט, ווי אזוי איר דארטן, אויבן, אין די קאיוטן פון
 ערשטער קלאס ― נאר מיר אט־דא, פאסאזשירן פון דריטן קלאס, האבן
 שוין אוועקגעגעבן, ווי זאגט איר, דער מאמעס מילך, געבן זאל זיי גאט
 א בייז קוויטל, דערפאר וואס זיי האבן צוגעטראכט אלע גוטן זאכן אף
 דורכצולעכערן די שטארקסטע פעסטונגען און אף דורכצוברעכן אייזער־
 נע מויערן און אף צו מזיקן, אומברענגען די גאנצע וועלט!
    
וואלט דען נישט גלייכער געווען, זאגט שוין איר אליין, מע זאל
עפעס צוטראכטן א מיטל אף צו פארגרינגערן די דאזיקע שווערע אומגעלומפערטע נסיעה אפן ים?
    
ניין, אמער האבן זיי בעסער אוועקגעלייגט דעם קאפ אף שמד־שטיק, אף א „צוויי־און־פערציקער״, מיט אלערליי באמבעס: אזעלכע,
וואס גנבענען זיך אונטער אונטערן וואסער און דערציילן דעם פסוק,
און אזעלכע, וואס שיסן פון אויבן גאר, אזש פון יענער זייט כמארע ―
צו ברענגען א חורבן אף דער וועלט און צו מאכן א תל פונעם גאנצן
רעשטל יידישקייט... און אז מע האט זיך גענומען אף אונדזער ביסל
יידן, און אז די גאנצע מלחמה איז נאר צוליב אונדז, איר פארשטייט צי
ניין ― א יי ד י ש ע  מ ל ח מ ה ―, דאס איז דאך אזוי קלאר, ווי
דער טאג, ווארעם אז ניט ― צו וואס דען האט דער אייבערשטער געפירט
אזוי, אז גראד אט דא, אף דעם שטיקל ארט, איז זיי געפעלן צו שלאגן
זיך און הרגענען זיך, צו קוילען זיך און צו יאשען זיך? וואס איז? דער
דייטש האט זיך איינגעשפארט, ער וויל דווקא לאדזש און דווקא ווארשא!
און פאניע פון זיין זייט קריכט אלץ אהין ― אף קראקע מיט לעמבעריג
קריכט ער! איז דאך ממה נפשך: אז דיר, דייטש, שמעקט אזוי אונדזער
ווארשא מיט אונדזער לאדזש, און דיר, פאניע, איז געפעלן קראקע מיט
לעמבעריג ― איז דאך עס א פשוטע זאך: נעמט מען און מע מאכט א
בייט ― און שוין! צו וואס איז דאס שלאגן זיך? מיטן קוילען זיך? מיטן
יאשען זיך? און ועל כולם ― וואס געהער זיך עס אן מיט מיר, מיט
יאנקל יונעווער, און מיט מיינע קינדער, וואס מיר זאלן גיין אוועקלייגן דעם קאפ צוליב דעם, וואס דייטש וועט געוועלטיקן אין קוטנע
און פאניע אין פשעמישל? עס קומט אויס גלייך, ווי אויסער פוילן און
 מעשיות און פאנטאזיעס 349
אויסער גאליציע איז שוין גאר מער קיין וועלט נישטא, אן עק! איי,
וועט איר מיך פרעגן, למאי בעלגיע? וועל איך אייך ענטפערן: למאי
קרושניק?
    
איר קוקט מיך אן, פאני שלום־עליכם, וואס איז דאס פאר א קרושניק, וואס איך האב א העזה דאס צו פארגלייכן צו אייער בעלגיע,
להבדיל? קרושניק, איר פארשטייט צי ניין, איז זיך א קליין שטעטל,
ניט גרעסער פון יונעוו, און ביידע שטעטלעך, קרושניק און יונעוו, געפינען זיך אין לובלינער גובערניע איינס נעבן אנדערן טאקע.
    
אז אירט א פרעג טאן, נאפשיקלאד: „ווו איז דאס ערגעץ קרושניק?״
וועט מען אייך ענטפערן: „קרושניק? ― ניט ווייט פון יונעוו״. ווו־זשע
איז יונעוו? ― „ניט ווייט פון קרושניק״... איר פארשטייט צי ניין ―
קרושניק און יונעוו זיינען כמעט, קאן מען זאגן, איין שטאט. דאס
הייסט, ס׳איז ניט איין שטאט; דאס זיינען זיך צוויי באזונדערע שטעט,
און הייסן הייסן זיי, אויב איר ווילט וויסן אקוראט, ניט קרושניק און
ניט יונעוו, נאר „קראסניק״ און „יאנאוו״ נאר מיר, יידישע קינדער,
האבן עס פארצויגן: קרושניק״ און „יונעוו״. פאר וואס? פאר גארניש!
ס׳איז שענער אזוי, איר פארשטייט צי ניין, ס׳איז יי ד י ש ל ע כ ע ר ...
א גוי, להבדיל, אז ער דארף זאגן „יאנאוו״, איז א גאנצער עסק: יא־נאוו ― ווי א פאס! און בא אונדז איז דאס אי גלאט, אי קורץ: יונעוו
― און שוין!
    
בין איך אליין טאקע א דארטיקער, א יונעווער הייסט עס, פון יונעוו. נאר למאי זאל איך זאגן א ליגן? זיין בין איך, אייגנטלעך, א קרוש־ניקער, פון קרושניק, נאר א געבוירענער בין איך א יונעווער, פון יונעוו.
און דערימאך טאקע רופט מען מיך בא אונדז אין שטעטל „יאנקל יונע־ווער״. פאר וואס? ערשטנס, ווייל ס׳איז פאראן בא אונדז אין קרושניק א סך יאנקלס. והשנית, רופט מען מיך „יונעווער״ דערפאר, ווייל
איך בין, איר פארשטייט צי ניין, א געבוירענער א יונעווער. האט איר
עס צעקייט?
    
ווייסט איר שוין, הייסט דאס, ווער איך בין ― איא? עס הייבט זיך
גאר ניט אן! ווארעם כדי איר זאלט וויסן,  וו ע ר  איך בין, באדארף
מען אייך אויסרעכענען מיין גאנצן יחוס, פון וואנען איך שטאם ― און
איך וועל דאס נישט טאן! ווייסט איר פאר וואס? ווייל איך האב פיינט
    
350  ש ל ו ם ־ ע ל י כ ם
 בארימען זיך. צו וואס וועל איך אייך גיין דערציילן גרויסקייט, למשל,
 אז שטאמען שטאם איך, ווי זאגט איר, פון סאמע צימעס, ס׳איז גאר א
 גוואלד! רבנים און חזנים און... און... און... כמעט גוטע יידן! איך האב
 פיינט בארימעריי, איך האלט נישט דערפון!
    
זעט איר, ווען איר זייט א בעלן און איר פארט אייך דורך אף צי־
 קאוועסט צו אונדז אין גרויס־פוילן, וועלן מיר זאגן, אין א לובלינער גו־
 בערניע, און איר שטעלט אייך אפעט אף א מינוטקעלע אין וואס פאר א
 שטאט איר ווילט, נאפשיקלאד, אין א מענדרעוויץ, אין א יונעוו, א
 מאזעלכאזשעץ, אין א ראכאוו, אין בילגעריי, אדער טאקע בא אונדז
 אין קרושניק אליין, און איר טוט א פרעג א מינדסט קינד אף יאנקל יו־
 נעווער ― מער נישט ווי די צוויי ווערטער באדארפט איר צו זאגן:
 ,, י א נ ק ל ,, און ,, י ו נ ע וו ע ר ״ ― וועט איר שוין הארכן!
 נאר וואס קומט ארויס? ווי זאגט איר: גיי שריי אני שלמה!...
    
צי איך זאל אייך גיין, אשטייגער, דערציילן, אז מיין טאטע איז געווען כל ימיו א גביר, און מיין זיידע, און מיין עלטער־זיידע, און אז אליין
בין איך אויך געווען ניט לאנג א ייד א נגיד, ביז ס׳איז אנגעקומען דער
פינצטערער באיקאט אף אונדז פון די פוילן, און ס׳איז אלצדינג אוועק
מיטן ווינט און מיטן רויך. נאר צו וואס? וואס וועט עס מיר העלפן? ווי
זאגט איר:  ג ע וו ע ן  שיין,  ג ע ה א ט געלט,  ג ע ק א נ ט
זינגען ― די אלע זאכן טויגן אף א כפרה! איר זעט פאר זיך א יידן
אן עמיגראנט, וואס פארט מיט אלע יידן קיין אמעריקא ― און שוין!
דאס ווייב, ברוך השם, פארלוירן. די קינדער פארזארגט אפן בעסטן
ארט. דריי קינדער, צוויי זין מיט איין איידעם ― האט דער אייבערשטער
געטאן א נס, מע האט איין זון  ג ע ז א ל ט הענגען, און דעם אנדערן האט מען  ג ע ז א ל ט  ש י ס ן, און דעם איידעם האט מען,
אנדערע זאגן, געהרגעט אונטער לעמבעריג, אנדערע זאגן, מע האט
אים גענומען אין געפיינקעניש, מע ווייס ניט, ווו זיין געביין איז אהינגעקומען. איז די טאכטער אראפ פונעם זינען, האט דאס מיין ווייב ניט
אויסגעהאלטן ― א בת־יחידת, איין און איינציקע ― און איז אוועק פאר
דער צייט. און איך אליין, ווי איר קוקט מיך אן, אף די עלטערע יארן
באדארף זיין נע־ונד... אזוי, אפן קוק, דאכט זיך, עפעס נישט אזא
גבר, ווייט פון א שמשון הגבור, איא? איז אבער דער טויט נעמט מיך
נישט! דער מלאך המות, איר פארשטייט צי ניין, האט צו מיר קיין
שליטה נישט. ווארעם וואס איך בין אויסגעשטאנען אין די דריי־פיר
חדשים פון דער וועלט־משוגעת, וואס מע רופט דאס מלחמה, וואלט אן
אנדערער אף מיין ארט אנגעשפארט אצינד ― טע־טע־טע! אט וועט איר
הערן א מעשה! דריי־פיר מעשיות, אן א שיעור מעשיות, און אלע זעלטענע, ווונדערלעכע מעשיות, ממש יציאת מצרים, ווי זאגט איר:
מ ע ש י ו ת  פ ו ן  ט ו י ז נ ט  א יי ן  נ א כ ט! אז איר וועט
זיי הארכן, וועט איר אליין זאגן, אז ס׳איז הפלא ופלא, גאר נישט קיין
מענטשלעכער כח, נאר עפעס טאקע א נס מן השמים, וואס דער אייבערשטער קאן!
    
למשל, איך זאל אייך דערציילן א מעשה, ווי אזוי איך און דער רב
און דער קאזשאנע רב, דער ראבינער, הייסט עס, און די איבעריקע
שבעה טובי העיר פון קרושניק ― אז מיר זיינען געקומען מיט זאלץ און
ברויט מקבל פנים זיין דעם דייטש, וואס איז אריין צו אונדז אין
קרושניק; און אז מיר זיינען פארטיק געווארן מיט אים מכח קאנטרי־בוציע, ווי איר וועט הארכן ווייטער אביסל, האט זיך קירע־דייטש ניט
געשעמט צו געבן אונדז בעזעמער, איר פארשטייט צי ניין, פשוטע בעזעמער, אין די הענט אריין און באפוילן, מיר זאלן זיך אים אוועקשטעלן
אויסקערן די גאסן פון שטאט; ס׳איז אים נישט געפעלן, דעם דייטש;
מיר זיינען, זאגט ער, שמוציקע קערלען, און אונדזער מלוכה איז, זאגט
ער, א שמוציקע מלוכה!...
    
צי, אשטייגער, אז איך וועל אייך דערציילן נאך א שענערע מעשה,
ווי אזוי איך, יאנקל יונעווער, און דער רב אונדזערער און דער קאזשאנע
רב, דער ראבינער, הייסט עס, און די איבעריקע שבעה טובי העיר, די
פיינסטע בעלי־בתים פון שטאט, זיינען מיר שוין געווען אלע אפן הייליקן
ארט אויך, אפן קרושניקער בית־עולם הייסט דאס? באנאכט איז דאס געווען, די לבנה האט געשיינט, און דער שונא האט אונדז ארויפגעבראכט,
געגעבן אונדז זאסטופעס אין די הענט אריין און געהייסן, מיר זאלן
זיך אליין גראבן קברים, פשוטע קברים, דאס הייסט, יעדער זאל זיך
גראבן, איר פארשטייט צי ניין, פאר זיך זיין קבר, זיך אויסגראבן א
קבר און אריינלייגן זיך לעבעדיקערהייט!
    
נאך איצטער, אז איך רייד דערפון, שטעלן מיר זיך טרערן אין די
352  ש ל ו ם ־ ע ל י כ ם
  
אויגן... איר ווילט וויסן וואס איז דאס געווען: א קאטאוועס, אדער א
 משוגעת? זאל מיך אזוי וויסן א בייז לעבן מיט אייך אינאיינעם! איך
 ווייס נאר איינס: אז איך און דער רב און דער קאזשאנע רב, נאך גאר
א יונגער מאן, קיין דרייסיק יאר ניט אלט, זיינען מיר אין איין נאכט אלע
געווארן גרוי און אלט!
    
איא, איר קוקט אף מיר און טראכט זיך: אט דער ייד איז א בריה
אף צו דערציילן בבא־מעשיות!... איר האט רעכט. איך אף אייער ארט,
ווען מע דערציילט מיר אזא זאך, וואלט איך אויך געזאגט: „פעטער,
איר רעדט פון היץ, שיקט נאכן דאקטער, אדער גייט לייגט אייך שלאפן!״... ווי־זשע איז אבער, אז איך וועל אייך גיין שווערן א שבועה
דאורייתא, אין טלית און אין קיטל, אז אלץ, וואס איך דערצייל אייך,
איז ווי מיר זיצן דא תחת כפת השמים ― אונטער א הימל פון גאט?
און דאס אלעס, דארפט איר וויסן, איז נאך א שמינית שבשמינית, איר
פארשטייט צי ניין, אפילו קיין הונדערט חלק ניט פון דעם, וואס מיר,
יידן פון קרושניק און פון יונעוו און פון אנדערע יידישע שטעטלעך,
זיינען אויסגעשטאנען דערנאכדעם פון די פאליאקן, און דערנאך פון
פאניע, בעת ער האט ארויסגעיאגט פון דארטן דעם דייטש און איז
אליין אריין מיט ביידע פיס! און דאס ווייסט איר דאך, מן הסתם, אז פאניע האט שוין אזא גליק, אז ווו נאר ער שטעלט אריין א פוס, אזוי
מ ו ז ז יי ן א פ א ג ר א ם!... נישט מחמת ער איז אזא רשע,
― חלילה! ער איז בעצם גאר ניט אזוי שלעכט, אונדזער פאניע, זאל
מאריך ימים ונשים זיין, נאר ער האט שוין אזא מזל, מ׳שטיינס געזאגט...
    
הכלל, ווי איר זעט, האב איך אייך צו דערציילן און צו דערציילן
אזוי פיל, אז הלוואי מיר זאלן כאטש פארטיק ווערן ביז ניו־יארק!
    
אייך, פאני שלום ־ עליכם, וועלן די דאזיקע מעשיות מסתמא צונוץ־קומען. אז מע דערציילט אייך א מעשה, נעמט איר דערנאכדעם און איר
צעלייגט עס אף צען טעלערלעך... ווי באלד אזוי, האט־זשע מיר נאר
אביסעלע געדולד און לייגט־צו קאפ איך וועל זיי אייך דערציילן איינציקווייז, א מעשה נאך א מעשה. און אנהייבן וועל איך פון מיין עלטערן
זין, פון מיין יחיאלן, ווי אזוי פאניע האט אים גענומען אין דער מלחמה
און האט אים אוועקגעשטעלט שיסן, פשוט שיסן, איר פארשטייט צי ניין,
פון א ביקס! האט אים מיין יחיאל געגעבן א שאס, אז ווען אלע יונים
 שיסן אזוי, וואלטן די קיסרים מיט אלע זייערע גענעראלן און פעלד־
 מארשאלן געהאט א שיין פנים... נאר איך זע, אז איר זייט שוין, דאכט
 מיר, מיד און איר האט חשק אביסעלע דורכצושפאצירן זיך איבערן
 שיף. שפאצירט, עס האט צייט, ס׳איז נאך נישקשהדיק ווייט ביז צו
 ניו־יארק, מירן זיך נאך גענוג אנריידן!...
    
 2.
    
  י ח י א ל   ש י ס ט  א ר ו י ף .
    
― ― ― האב איך אייך, הייסט עס, צוגעזאגט, פאני שלום־עליכם,
 צו דערציילן קודם כל פון מיין עלטערן זון, פון מיין יחיאלן, ווי אזוי
פאניע האט אים גענומען אין דער מלחמה און האט אים אוועקגעשטעלט
 גלייך מיט אלע יוניס, ער זאל שיסן. וואלט איך אייך, אייגנטלעך, באדארפט דערציילן, ווי אזוי ס׳איז נאר אנגעקומען צו מיין יחיאלן, אז
בסך הכל האב איך אים פון פאניעס הענט, איר פארשטייט צי ניין, לאנג
ארויסגענומען. וויפל דאס האט מיך געקאסט, וואלט זיך עס איעדער עמיגראנט, אט־א־דא אף דעם שיף, געמעגט ווינטשן ער זאל עס פארמאגן
איידער ער קומט קיין אמעריקא, וואלט אים אפשר אזוי דער קאפ נישט
וויי געטאן, טאמער האט ער יסורים באם אוועקשטעלן א פוס אפן ברעג
פונעם גאלדענעם לאנד... נאר וואס דען? אזוי ווי איך בין א מענטש,
איר פארשטייט צי ניין, וואס כ׳האב פיינט מאריך זיין און האב ליב
נאר צו דער זאך, לכן גיי איך אריבער גלייך צום ענין, ווי אזוי מע
האט מיין יחיאלן גענומען צו דער אפאלצעניע, אריינגעשטעלט, ווי
זאגט איר, אין געוואנט אריין, געגעבן א ביקס אין דער האנט אריין
און געזאגט: „סטופאי, יחיאל!״ ― גיי, הייסט עס, ראטעווע ניקא־לאיען נעבעך פון דעם רשע, פונעם דייטש!...
    
איר הערט אייך נאר צו מיט קאפ, איך בעט אייך, וואס דא טוט
זיך: אז פאניע נעמט און צעבוצקעט זיך מיט קירען איבער א שטיקל
סערבישע מדינה, וואס איז ניט ווערט קיין דריי גילן, און עס צינדט זיך
אן א פייער איבער דער גאנצער וועלט, זאל דער אייבערשטער שומר
ומציל זיין, און אליין קריכט ער אריין אין בלאטע ביז אריבער די אוי־
 ערן, באדארף מיין יחיאל, איר פארשטייט צי ניין, אים גיין ארויסשלעפן
 פון דער בלאטע ― קאן ניט צעזעצט ווערן די גאל? ניין, זאגט שוין
 איר אליין, איר זייט דאך עפעס א שלום־עליכם!
    
היינט גלאט, יחיאל מיינער א שיסער ― ניטא ווער ס׳זאל לאכן!
 די גאנצע זאך איז, וואס עס ליגט ניט אין דער טבע בא מיר, ווי איך
 האב אייך געזאגט שוין, בארימעריי... נאר אז איר זאלט קומען אין
אונדזערע מקומות, וואס איך האב אייך אויסגערעכנט, אין א מענדרע־וויץ, א יונעוו, א מאזעלבאזשעץ, א ראכאוו, א בילגעריי, אדער צו אונדז
טאקע קיין קרושניק אליין, און אנכאפן א מינדסט קינד און א פרעג
טאן אף יאנקל יונעווערס קינדער, וועט איר שוין הערן וואס מע וועט
אייך זאגן! און איבערהויפט ― פון מיין יחיאלן! דאס איז געווען, ווי
זאגט איר, שוין איין מאל א יחיאל! איר קאנט פארשטיין, וואס דאס איז
געווען פאר א פארשוין, אז קירע־דייטש איז אריינגעקומען צו אונדז קיין
קרושניק, און מיר זיינען געקומען א גאנצע דעפוטאציע, איך און מיין
יחיאל און דער רב און דער קאזשאנע רב, דער ראבינער הייסט דאס, און
די איבעריקע שבעה טובי העיר צום קאמענדאנט, און דער קאמענדאנט
האט געגעבן א רייד אריין מיט אונדז מכח קאנטריבוציע, און מיין
יחיאל איז ארויס מיט לשון אף ריין דייטש: „אדוני קעניג, כך וכך...״ ―
האט דער דייטש באקומען שיער א מיתה משונה און האט א זאג געגעבן: „יידיש! שפרעכן זיי יידיש!״...
    
מיינט איר דאך, אז נאר דייטש? פראנצויז איז פראנצויז, ענגליש
איז ענגליש, ― און אליין, אלצדינג פון זיך אליין! פויליש שמועסט מען
ניט, אז דאס האט גערעדט פויליש ווי א געבוירענער פאליאק; נאר
אפילו רוסיש האט דאס אויך געקענט. פון וואנען? זאל מיך אזוי וויסן
בייז מיט אייך אינאיינעם! אז בסך הכל רעדט מען גאר ניט בא אונדז
אף יוניש. פארוואס? אזוי: מע האט פיינט פאניען און מע האט ניט ליב
זיין לשון. מיינט איר, אז נאר מיר, קושניקער יידן? פליאקע מיט די
וואנצעס האט אים נאך טויזנט מאל מער פיינט! דאס איז נאר איצטער
איז מען געווארן „מאיע קאכאנע״, אדער „קוצעניו־מוצעניו״, ווי מע
זאגט בא אונדז, ווייל דער אדון הגדול האט זיי צוגעזאגט דרים וגבעות,
גאלדענע בערג, מיט אווטענאמיע, מיט אלע גוטע זאכן. איז געבן וועט
מען דאך זיי, אם ירצה השם, א ריינע קדחת מיט א פרישער פייג אף
צו פארבייסן ― פאניע ווייס וואס ער האט צו טאן...
    
נאר איך האב שיר פארגעסן, אז מיר האלטן נאך גאר פון פארנט,
בא דער ערשטער מאבעליזאציע הייסט עס. גייט זייט א נביא, אז פאניע
וועט שיקן זאגן צו ווילהעלמען: „זאטשעם טי מעניע רוגאל״, און טאקע
מגיד זכיה געבן א רוף אלע ראטניקעס, און מיין יחיאלן בתוכם, אז
„וודוואדצעט טשעטירע טשאסא״, איר פארשטייט צי ניין!... האט דאך
מיינע, תוך כדי דבור, גענומען חלשן און מאכט צו מיר: „יאנקל, איך
וועל דאס ניט איבערטראגן! יאנקל, איך בין פארביי! יאנקל, איך
שטארב!..,,
    
וואס־זשע, מיינט איר, האב איך דערויף געענטפערט? „נארעשע,
האב איך איר געזאגט, דו זינדיקסט, דאס איז נאך, זאג איך, גארניט־שבגארניש אקעגן דעם, וואס קאן זיין, ווארעם בא גאט, זאג איך, איז
דאך אזוי פיל, אז א מענטשנס מח איז גאר נישט אימשטאנד צו כאפן
עס מיטן שכל״... עפעס טאקע נאר ווי דאס הארץ האט מיר געזאגט, אז
אונדזערע צרות הייבן זיך ערשט אן... נאר, ווי זאגט איר: א יידענע
בלייבט א יידענע. אז זי וויל גאר נישט הערן פון קיין זאך: סטייטש און
סטייטש און טאקע נאך אמאל סטייטש! ― איר יחיאל, איך פארשטייט
צי ניין!...
    
און אז מע וויל שמועסן דאס אייגענע צוריק, איז זי אפשר גארניט
אזוי אומגערעכט געווען אויך, איך מיין מיין ווייב, מיין איך. ווארעם
פאר וועמען, איך בעט אייך, זאל טאקע יאנקל יונעווערס זון גיין שלאגן
זיך מיט זיינע אייגענע ברידער פון קראקע מיט לעמבעריג? פאר פאניען?
וואס מאכט אף אים פאגראמען? צי פאר פליאקען, וואס מאכט אף אים
באיקאטן? איז איין מאל אוועק. והשנית, איז דאך עס ניט אבי ווער. דאס
איז דאך עפעס יחיאל! א יונגערמאן, איר פארשטייט צי ניין, מיט
מחשבות! א מענטש מיט אייגענע געדאנקען! א זאך וואס אים האט
אויסגעוויזן, אז ס׳איז קרום, האבן געמעגט קומען כל מלכי מזרח ומעריב
און זאגן ס׳איז גלייך, וואלט ניט געהאלפן.
  
ניט מחמת עקשנות. אן עקשן ― דאס א חוץ. עקשנים זיינען מיר
אלע קרושניקער און אלע יונעווער. מיר האבן א שם פאר איינגעשפארטע.
און איך אליין, ווי איר זעט מיך אן, בין אויך בטבע א ייד, וואס לאזט
זיך נישט בייגן.
    
אט נעמט, למשל, אט־דא אפן שיף, זאגן אלע יידן, אז מירן קומען
קיין ניו־יארק, אם ירצה השם, איבער אכטאג מאנטיק, און איך זאג אייך,
אז מירן ניט קומען ניט איבער אכטאג מאנטיק, ניט דינסטיק און ניט
מיטוואך; הלוואי מיר זאלן קומען איבער אכטאג דאנערשטיק. כאטש
שניידט מיך, כאטש בראקט מיך ― אט אזא מענטש בין איך! א סימן
האט איר: א ז  מ י ר  וו ע ל ן  ל ע ב ן ,  וו ע ל ן  מ י ר
ז ע ן.
    
בקיצור, מע האט א רוף געגעבן מיין יחיאלן צו דער אפאלצעניע,
און אז פאניע רופט, קאן מען, ווי זאגט איר, קיין חזיר נישט זיין און
מע מוז גיין ― וואס מיר ווייב? ווער מיר קינד? (ער האט שוין דעמאלט
געהאט א ווייב מיט דריי קינדערלעך). און ער האט זיך אפגעזעגנט מיט
אונדז, מיין יחיאל הייסט עס, און מיינע, בעת מעשה, האט, ברוך השם,
געחלשט דריי מאל, און דריי מאל האבן מיר זי אפגעמינטערט, און וואס
טויג אייך גרויס, מע האט מיין יחיאלן, טאקע אין קרושניק, געגעבן א
נעם צו דער ארבעט. גלייך מיט אלע יונים, גארנישט אף קאטאוועסן,
און מע האט אים אנגעהויבן, ראשית חכמה, לערנען שיסן. שיסן פון א
ביקס. פשוט, ווי מע שיסט, למשל, ווילדע קאטשקעס: „ראז, דווא, טרי ―
פלי!״ און שוין.
    
און מיר זיינען א בעלן געווען, קרושניקער בעלי־בתים, גיין ארויס
דער שטאט זען, ווי מע לערנט זיי שיסן, די ראטניקעס הייסט עס, ―
זאג איך אייך, הערט איר, אז ס׳איז חוזק מיט חוזק! און גארנישט אזוי
שווער אויך, און שכלדיק אוודאי ניט. אויך מיר א תורה ― שיסן! מע
נעמט און מע טוט א שאס, שיסט עס. איז אבער ניט פון דעם ריידן
מיר. לאזן זיי זיך שיסן, לאזן זיי זיך הענגען, לאזן זיי זיך טרינקען ―
וואס האט איר צו מיין יחיאלן, אז ער זאל אייך גיין העלפן שיסן? אז
סך־הכל, איר פארשטייט צי ניין, האט ער אף זיין לעבן, ווי זאגט איר,
קיין פליג אף דער וואנט ניט אנגערירט. אן עוף א געקוילעטס פונעם
שוחט, אז מע האט געבראכט, האט ער נישט געקאנט צו־זען. א פינגער
אז עמעצער האט זיך צעקאליעטשעט, האט ער געקאנט פאלן חלשות.
נעמט מען אזא מענטשן און מע שנעלט אים אוועק דערנאכדעם סאמע
מעשיות און פאנטאזיעס 357
אקעגן פייער און מע הייסט אים, ער זאל שיסן! און אוועקגעשטעלט האט
מען אים אקוראט אף דער גרענעץ צווישן קרושניק און צווישן יונעוו,
דארטן ווו דער דייטש איז שוין געשטאנען גרייט אף אריינצוגיין, און
נאר געווארט ביז מיין יחיאל וועט זיי ווייזן וואס ער קאן... האט זיך
אבער מיישב געווען מיין יחיאל, ― וועט איר הערן א שיינס ― אז
ס׳איז געקומען צו דער רעכטער ארבעט: ראז, דווא טרי ― פלי! ―
האט ער אויפגעהויבן די ביקס ארויף און גענומען שיסן גלאט אזוי אין
דער וועלט אריין, איר פארשטייט צי ניין, אין ערגעץ ניט און קיינעם
ניט, נאר גלאט אזוי, צו גאט הייסט עס...
    
האט דער זוואדנע דערזען, אז אלע שיסן אהין ווו מע דארף, נאר
איין יון שיסט ארויף, איז אים מסתמא געווארן די מעשה קשהדיק.
לויפט ער צו און טוט א קוק ־ ס׳איז מיין יחיאל!
    
האט זיך אין אים אנגעצונדן דער גזלן און ער איז געווארן מלא
רציחה ― עשו. לויפט ער צו צו מיין יחיאלן און צעשרייט זיך: „קאק
טיעביע!״ און „פשא קרעוו!״ און „זשידאווסקע מארדע!״ און נאך אזעלכע שיינע כבודים, ווי פאניע קאן! ― „וווהין שיסטו? אין הימל
אריין?...״
    
שרעקט זיך מיין יחיאל פאר אים ניט שטארק איבער און טוט זיך
זיין זאך ער שיסט ארויף.
    
ווערט דאך עשו נאך מער גזלן און צעשרייט זיך אף אים ווידער
א מאל מיטן אייגענעם „קאק טיעביע״, און „פשא קרעוו״, און „זשידאווסקע מארדע״. ― „אהין! אהין זאלסטו שיסן, ווו אלע שיסן!״
און ער באווייזט אים מיט די הענט, וווהין ער זאל שיסן. שרעקט זיך
מיין יחיאל ווידער ניט איבער פאר אים און מאכט צו אים גאנץ געלאסן:
    
― אהין? דארט זיינען דאך מענטשן! ― ― ― ― ― ―
    
― ― ― ―  ― ― ― ― ―  ― ― ―
    
ווילט איר דאך וויסן מסתמא דעם סוף פון דער מעשה? אזא סוף
אף אלע שונאי ישראל!...
    
תחילת איז ער אפילו געווארן, עשו הייסט עס, אביסל ווי מטושטש
און אפהענטיק. ווארעם אז מע וויל שמועסן דאס אייגענע על־פי יושר,
דאס הייסט, אין תוך אריין גערעדט, איז דאך עס טאקע א שרעקלעכע
זאך: נעמען אויף לעבעדיקע מענטשן און שיסן, ווי מע שיסט אף
פייגלען, אדער אף ווילדע חיות. יעדער איינציקער האט דאך מסתמא
אין דער היים א טאטן, אדער א מאמען, אדער א ווייב און קינד, איר
פארשטייט צי ניין! און גלאט, וואס איז דאס פאר אן עובדה ― מענטשן
זאלן זיך שיסן איינס דאס אנדערע?!... ― נאר צוריק אבער ― מלחמה!
דינא דמלכותא! אין אזא זאך ווייסט איר מיט וואס עס שמעקט? מורד
במלכות ― איז אחת דתו להמית: קארא שמערטש! דערפאר קומט הענגען, שיסן, גנאטעווען, פערטלען ― א קלייניקייט? מורד במלכות!
    
איז דאך אבער פאראן, ווי זאגט איר, א גרויסער גאט אף דער
וועלט. וואס טוט גאט ברוך הוא? וועט איר הערן א שיינס. באדארף
זיך טרעפן אזוי, אז אקוראט יענעם טאג, אין יענער שעה, אויסגערעכנט
פונקט ווי א זייגער, נעמען די דייטשן און מארשירן אריין צו אונדז
אין גרויס־פוילן גאר פון אן אנדער זייט. האט פאניע נעבעך אוועקגעווארפן הכל־בכל־מכל־פלעקל, האט גענומען מאכן פיס ― על חטא
שחטאנו לפניך בריצת רגלים ― ווי זאגט איר, קיין צייט געהאט ארומקוקן זיך צוריק אפילו! און דאס האט דאך געטאן טאקע אונדזער יידישער גאט צוליב מיין יחיאלן טאקע! ס׳איז אים באשערט געווען, אפנים,
דערנאך אריינצופאלן צו די דייטשן אין די הענט אריין... נאר שא! מיר
דאכט, אז מע בלאזט שוין א תקיעה גדולה. דאס גיט מען אונדז צו וויסן,
אז ס׳איז צייט גיין א טראכט טאן מכח אכילה.
    
איך ווייס נישט, ווי אזוי איר אין אייערע קאיוטן ― מיר, פאסאזשירן פון דריטן קלאס, זיינען זיך נוהג, איר פארשטייט צי ניין, מיר
עסן אלע טאג, צוויי מאל, דריי מאל א טאג. איך גיי נישט אריין אין
חקירות, וואס  מ י ר  עסן און וואס  א י ר  עסט, און איך פרעג
אייך נישט פון וואסער א שחיטה איר עסט דארטן אין ערשטן קלאס
און צי פארזוכט איר ניט אמאל פון דעם, וואס סע קוויטשעט ―. איך
בין נישט גאטס סטראפטשע. מיר, פאסאזשירן פון דריטן קלאס, באנוגענען זיך מיט א כשרע פרי, וואס מע מאכט אף איר בורא פרי אדמה.
פון אמעריקא, זאגט מען, שטאמט זי, די דאזיקע פרי, און הייסט דארט
מיט א מאדנעם נאמען: ,פעטייטעס״. באדארף מען, הייסט עס, גיין, ווי
זאגט איר, איבערכאפן דעם הונגער, און דערנאך וועלן מיר קאנען זיך
אוועקזעצן נאכאמאל אט־א־דא, אפן צווישנדעק, און דערציילן זיך וויי־
  
טער אונדזערע מעשיות פון טויזנט איין נאכט, נסים ונפלאות, יציאת
מצרים, א מעשה נאך א מעשה, און אלצדינג בקיצור, מחמת איך האב
פיינט לאנגע מעשיות. א מעשה, וואס זי איז קירצער, איז זי שענער.
און דערוויילע וועלן מיר אייך ווינטשעווען א גוטן אפעטיט, אדער, ווי
מע זאגט בא אונדז אינדערהיים: ברוכים היושבים, קומט עסן, עסט
געזונט...
    
 3.
    
  י ח י א ל  א מ ש כ ו ן.
    
― ― ― האבן מיר, הייסט עס, פאני שלום־עליכם, זיך אביסל, ווי
זאגט איר, אונטערגעפיטערט. אצינד זעצט זיך אקארשט אוועק, זייט
מוחל, ווידער אמאל אט־א־דא, צווישנדעק, וועלן מיר זיך דערציילן
ווייטער אונדזערע מעשיות פון טויזנט איין נאכט, א מעשה נאך א מעשה,
און נישט געכאפט, און בקיצור, נאר דעם תמצית פון יעדער מעשה, אזוי
ווי איר האט ליב.
    
איז אף וואס, אייגנטלעך, האבן מיר זיך געהאט אפגעשטעלט? יא,
אפן ערשטן שאס, ווי אזוי מיין יחיאל, הייסט עס, האט ניט געוואלט
צוליב טאן פאניען און איידער עס זאל שיסן אף מענטשן האט ער בעסער געשאסן ארויף, אין הימל אריין, צו גאט הייסט עס. איז אים דערפאר געקומען קרימינאל, ארבע מיתות בית־דין, א קלייניקייט ― מורד
במלכות! האבן מיר דאך א שטארקן גאט; וואס טוט דער אייבערשטער?
באווייזט ער א נס און עס קומט אריין צו אונדז קיין פוילן אקוראט אין
יענעם טאג, איר פארשטייט צי ניין, דער דייטש בכבודו ובעצמו, נאר ווי
אזוי, מיינט איר, איז ער אריינגעקומען? בתופים ובמחולות ― מיט
מוזיק און מיט געזאנג, האט זיך צעלייגט ווי באם טאטן אין וויינגארטן
און געווארן בעל־הבית, גלייך ווי קרושניק און יונעוו און לובלין און
גאנץ גרויס־פוילן איז זיין טאטנס ירושה פון קדמונים.
    
האט דאס אונדז, קרושניקער בעלי־בתים, פון דער לכתחילה א
ביסעלע פארדראסן: ממה נפשך, גאט ברוך הוא האט דיר געגעבן א שטי־
 360  ש ל ו ם ־ ע ל י כ ם
 קעלע הצלחה, ביסט אריין ― מהכתיתי, לאז זיין, ווי זאגט איר, אין א
 גוטער שעה; נעם, זעץ זיך אנידער און שרייב אוועק צו דיין מלך א
 בריוול: „חנה זיי וויסן, אדוני קיניג, אזוי און אזוי ― אז איך בין אריין
 אין גרויס־פוילן, און מהיום והלאה איז דאס קרושניק, וואס האט אמאל
 געהערט צו ניקאלאיען, געהער עס היינט צו דיר מיטן גאנצן מארק, מיט
 די געוועלבן, מיטן קאשטשאל, מיט, להבדיל, די יידישע בתי־מדרשים, און
 מיטן אלטן און מיטן נייעם בית־עולם״ ― און שוין! צו וואס נאך דאס
 זינגען מיטן טאנצן מיטן גאנצן טארעראם?
    
נאר, ווידער צוריק שמועסנדיק, איך זאל אייך גיין דערציילן
 התנצלות, אז פאר אונדז, קרושניקער יידן, איז יענער טאג געווען תשעה
 באב ― וועט דאס אויך זיין ניט קיין אמת. ניין, קרושניק האט זיך ניט
 אוועקגעזעצט וויינען, איר פארשטייט צי ניין, האט אפילו קיין קרעכץ
 נישט געגעבן דערויף, למאי זאל איך ליגן זאגן? ווארעם וואס איז דא
דער געוויין? אף דעם, וואס פאניע וועט האבן חלילה ווינציקער מיט א
שטאט, צי אפילו מיט א גובערניע? ער האט זיי גענוג! צי איך זאל אייך
זאגן, מיר האבן זיך שטארק פארבענקט נאך א פאגראם? איז אויך ניט
אזוי די מעשה, ווארעם אז מיר וועלן זוכה זיין בא גאט, קאנען מיר עס
הארכן, ניט דערלעבן זאל ער עס, פון דער ווייטן...
    
בלייבט איבער נאר איין זאך: די שפראך, דאס „רשעות״; מיר וועלן
דארפן, הייסט עס, צולערנען זיך א ביסל דייטש און חלילה פארגעסן דאס
גאנצע ביסל „רשעות״; איז דאס אפשר טאקע א שטיקל עוולה, נאר
איך האב מורא, אז דאס דייטשע לשון איז אביסל נענטער צו אונדז פונעם רוסישן „קאק טיעביע״ און מיטן רוסישן „זשידאווסקע מארדע״.
און אויב איר ווילט, וועל איך אייך איינרוימען א סוד אפן אויער, וואס
איך האב עס אליין געהערט פון מיין יחיאלן, אז בסך הכל איז קיין רוסישע שפראך, איר פארשטייט צי ניין, גארנישט בנמצא. נישטא קיין רוסיש לשון אף דער וועלט ― אויס רשעות, ווארעם פאניע האט אלע
זיינע ווערטער במחילה אוועקגעלקחנט בא פרעמדע, אביסל בא אונדז
און אביסל בא אנדערע. און בכדי מע זאל ניט דערקענען, האט ער זיי
איבערגעאנדערשט און ציגעפוצט אף זיין שטייגער. למשל: „סאבאטע״
― דאס האט גלייך אוועקגעגנב\עט בא אונדז פון „שבת״, „פאסקא״ ―
פון „פסח״, „לונא״ ― פון „לבנה״, „רובל״ ― פון „ריבל״, „קאפייקא״
 מעשיות און פאנטאזיעס 361
― פון „קאפיקע״, „גראשי״ ― פון „גראשן״, „סטאראזש״ ― פון
„סטרוזש״, „וואדקא״ ― פון „בראנפן״, און אזוי ווייטער...
    
הקיצור, ער איז אריין, דער דייטש הייסט עס, אין גרויס־פוילן ―
גאט ליב אייך מיט אייער גאסט! באדארף מען אים אויפנעמען, ווי געוויינטלעך, א גאסט, א נייעם מלכות, מיט ברויט און מיט זאלץ, אזוי
ווי גאט האט געבאטן.
    
די ערשטע האבן זיך א ווארף געטאן צו אים מיט א ברוך הבא,
געוויינטלעך, די פוילן. פליאקע האט אויסגעגלעט די וואנצעס, זיך אויסגעצויגן אין דער לענג, און טאקע תוך כדי דבור אנגעבויגן זיך נידעריק
צו דער ערד: „פראשען פאנא! פאדאם דא נאג! צעלאיען רענקי!״ ― ווי
פליאקע קאן. זאלן מיר שווייגן? איז געבליבן, אז באלד נאך זיי, נאך
די פוילן הייסט עס, זאלן מיר, קרושניקער יידן, אויך ארויסקומען מיט
אונדזער קבלת פנים, פרעגט זיך: מר ומי החולכים? ― ווער זאל גיין
אויפנעמען אזא געהויבענעם גאסט? פארשטייט זיך, די פני, די שבעה
טובי העיר, די פארנעמסטע בעלי־בתים פון שטאט, און איך, יאנקל
יונעווער, און מיין זון יחיאל בתוכם.
    
צו וואס עפעס מיין יחיאל? צוליב דער שפראך. טאמער וועט מען
דארפן, איר פארשטייט צי ניין, ארויס מיט לשון, איז נישטא קיינער
אינדערהיים, אחוץ מיין יחיאל...
    
האבן מיר זיך, הייסט עס, צענויפגענומען און אוועק מיט ברויט און
מיט זאלץ. אנגעטאן זיינען מיר אלע געווען יום־טובדיק, פיין, מיט צילינדערס, מעשה דעפוטאציע, און גוט געציטערט: א נייער מלכות, איר
פארשטייט צי ניין, ווער ווייס, ווי אזוי ער וועט אונדז אויפנעמען?
    
און כך הווה: ווי נאר מיר זיינען צו אים אריינגעקומען, צום קא־מענראנט הייסט עס, אזוי האט זיך באלד אנגעהויבן א סדרה: קאנטריבוציע.
    
דאס הייסט, למאי זאל איך זאגן א ליגן, אז איך קאן זאגן אן
אמת? אנגעהויבן האט ער, דער קאמענדאנט הייסט עס, ניט פון קאנטריבוציע ― קאנטריבוציע איז געווען נאכדעם ― פון קאזאקן האט ער
גאר אנגעהויבן. מיר זאלן אים זאגן, הייסט עס, ווו געפינען זיך דא ערגעץ
די רוסישע קאזאקן? און איין מאל פאר אלע מאל ― קאזאקן זאל מען
אים געבן, און קאזאקן און קאזאקן! און קוקן קוקט ער אף אונדז בעת
מעשה מיט אזעלכע אויגן, גלייך ווי יעדער פון אונדז האט בא זיך אין
    
קעשענע באהאלטן כאטש א האלב טוץ קאזאקן.
    
 שווערן מיר אים מן הסתם מיט כל השבועות, ווי מיר האבן היינט
    
יום גימל אף דער גאנצער וועלט, אז ס׳איז נישטא בא אונדז קיין קא־
    
זאקן, איר זאלט זאגן אפילו איין קאזאק אף א רפואה! דער אייבערשטער,
    
זאגן מיר, האט אונדז אויסגעהיט פון אט דעם אנטיק, הלוואי ווייטער...
    
 אהין ― אהער, ער האט ארויסגעזען, דער דייטש הייסט עס, אז ער
    
וועט מיט אונדז גאר נישט מאכן, רופט ער זיך אן צו אונדז: „געדענקט־
    
זשע, זאגט ער, טאמער געפינט זיך בא אייך ערגעץ באהאלטן א קאזאק,
    
אדער טאמער שיסט מען עמעצן פון א פענצטער״... „שיסן, זאגן מיר,
    
,פון א פענצטער? בא אונדז אין קרושניק? ניטא ווער ס׳זאל לאכן,
    
כלעבן! וואלטן מיר שוין אזוי ריין געווען, זאגן מיר, פון מלחמות און
    
פון דייטשן און פון צרות און פון שלעק! ״
    
 הערט ער אונדז אויס, דער קאמענדאנט הייסט עס, און רופט זיך
    
אן צו אונדז: „געדענקט־זשע, זאגט ער, די קאזאקן וועלן אייך קאסטן
    
טייער! פאר יעדן קאזאק, זאגט ער, וועט איר מיר באצאלן מיט צען
    
יידן (איר הערט ווערטער?), און אצינד, זאגט ער, קינדערלעך, קאנ־
    
טריבוציע!״...
    
 איז אונדז געווארן רעכט קאלעמוטנע אפן הארצן! נאך א מאל:
    
פאר וואס זאלן מיר צאלן קאנטריבוציע? קאנטריבוציע איז שייך צו א
    
מלוכה. א מלוכה האט געפירט א מלחמה און האט פארשפילט די מל־
    
חמה, באדארף זי צאלן קאנטריבוציע. איז אז מע וויל אין תוך אריין,
    
איז עס אויך ניט אינגאנצן על־פי יושר: לא די איך האב פארשפילט,
    
געהאט א מפלה הייסט עס, באדארף איך נאך, איר פארשטייט צי ניין,
    
צאלן קאנטריבוציע! מילא, בין איך אייך מוחל ― איז ניט על־פי יושר;
    
אבער וואס געהער זיך עס אן מיט אונדז, קרושניקער יידן? ניט מיר האבן
    
געפירט מלחמה, ניט מיר האבן זי פארשפילט. מיר ווייסן נאר, אז מיר
    
זיינען אף גרויסע צרות: פאניע פון איין זייט, פליאקע פון דער אנדע־
    
רער זייט ― וואס די צוויי ווינטשן זיך איינס דאס אנדערע מעג עס זיי
    
ביידן מקוים ווערן... דערווייל זיינען מיר אין מיטן, גרייט כאפן קלעפ
    
פון ביידע צדדים ― איז קארג? דארפן מיר נאך א דריטן, א דייטש
    
אף זיך, וואס הייסט זיך באצאלן מיט קאנטריבוציע! מי יודע וואס פאר א
מעשיות און פאנטאזיעס 363
קאנטריבוציע דער דייטש קאן זיך הייסן אנמעסטן? ווו וועלן מיר עס
נעמען?
    
מאכן מיר זיך געפגרט, גלייך ווי מיר פארשטייען גאר ניט אפילו
די טייטש פונעם ווארט „קאנטריבוציע״, און מיר ווייסן גאר ניט מיט
וואס מע עסט עס. פוילט ער זיך ניט, דער קאמענדאנט הייסט עס, און
זאגט אונדז נאך אמאל דאס אייגענע און באווייזט אונדז שוין מיט די
פינגער, ווי זאגט איר, „פעטי־מעטי״ ― „געלט, זאגט ער, געלט מיין
איך! „געלט? ― זאגן מיר. ― ווי קומט צו אונדז געלט? א שטאט
פון קבצנים, דלפנים, עניים ואביונים! ׳״... מאכט ער זיך אויך געפגרט,
דער קאמענדאנט הייסט עס, און רופט זיך אן תמעוואטע: „אירט מוחל
זיין, זאגט ער, צען טויזנט בארעס, במזומנים הייסט עס; דאס איז, זאגט
ער, נומער איינס. און ברויט מיט פלייש פאר די סאלדאטן איז צוויי.
און דאס דריטע: היי און האבער פאר די פערד, ווי זאגט איר, מספוא
לגמלים, און פינף שעה צייט גיב איך אייך, זאגט ער, אף צו באטראכטן
זיך״. און ער באווייזט אונדז אף די פינגער: „פינף שטונדן! ׳, און טוט
א ווונק צו דער טיר, הייסט אונדז גיין.
    
קאן מען, ווי זאגט איר, אזוי גראב ניט זיין און מע מוז גיין. הייבן
מיר זיך אויף און ווילן אנהייבן גיין. מאכט ער צו אונדז, דער קאמענדאנט הייסט עס: „גיין וועט איר גיין, נאר ניט אלע, זאגט ער; דריי פון
אייך לאז איך איבער, זאגט ער, בא מיר פאר א משכון, בכדי איך זאל
זיין, זאגט ער, זיכער מיט אייער קאנטריבוציע״.
    
און ער נעמט, דער קאמענדאנט הייסט עס, און לאזט איבער בא זיך
דעם רב און דעם קאזשאנע רב, דעם ראבינער הייסט עס, איז צוויי,
און מיין יחיאלן א דריטן, איר פארשטייט צי ניין, און מיר גייען שוין
אהיים אן דעם רב און אן דעם קאזשאנע רב, דעם ראבינער הייסט עס,
און אן מיין יחיאלן.
    
איך גיי און די ערד וויגט זיך אונטער מיר: וואס פאר א תירוץ
וועל איך, אשטייגער, זאגן פאר מיין ווייב, אז זי וועט מיך פרעגן, ווו
איז איר זון? און וואס וועל איך זאגן צו מיין שנור, אז זי וועט מיך
פרעגן, ווו איז איר מאן? אף וועלכע גוטע יאר האב איך גאר אינגאנצן
באדארפט מיטשלעפן אין דער דעפוטאציע מיין יחיאלן, פארוויסט און
פארפינצטערט בין איך געווארן, אז ער זאל אריין אין געפענקעניש פאר
    
 364  ש ל ו ם ־ ע ל י כ ם
    
 א משכון?! מיין יחיאל א משכון?!!... און וואס הייסט, אייגנטלעך, א
    
 משכון? איר צעפרעג מיך בא מיינע קרושניקער בעלי־בתים ― זיי ווייסן
    
 מער פון א טויטן! פויל איך מיך ניט און טו א לויף אוועק צוריק צום
    
 פריץ, צום קאמענדאנט הייסט עס: „אזוי און אזוי, אדוני קיניג, וואס
    
 הייסט א משכון? וואס איז דער פשט דערפון?״ צעלאכט ער זיך, דער
    
 דייטש, און מאכט צו מיר: „א משכון הייסט, אז טאמער ברענגט איר
    
 מיר ניט צו דער צייט די קאנטריבוציע, ווערן זיי געשאסן״.
    
 איז ווי ער האט דאס מיר אויסגערעדט, אזוי איז מיר געווארן,
    
 איר פארשטייט צי ניין, קאלט אין אלע אברים און פינצטער אין די אויגן,
    
 און איך נעם און טו א פאל־צו צו אים צו די פיס: „לאז ארויס, זאג
    
 איך, מיין זון, און נעם, זאג איך, בעסער מיך, זאג איך, פאר א משכון!״...
    
 צעלאכט ער זיך ווידער אמאל: „ניין, זאגט ער, דיך דארף איך ניט,
    
 איך דארף דיין זון״... איר הערט? ער דארף מיין זון!!... מיין זון באדארף
    
 ער האבן!!!...
    
 שוין! מע בלאזט שוין ווידער שופר... דאס רופט מען אייך מסתמא
    
 צו א גלעזל טיי, און ס׳איז שוין טאקע צייט אייך דורכצושווענקען דעם
    
 האלדז, כאטש ריידן האב איך גערעדט די גאנצע צייט, ניט איר. גייט־
    
 זשע, פאני שלום־עליכם, טרינקט אייך אויס אייער גלעזל טיי, איר
    
 פארשטייט צי ניין, און קומט באלד צוריק, וועל איך אייך דערציילן
    
 ווייטער, ווי אזוי מיר, קרושניקער יידן הייסט עס, האבן געצאלט דעם
    
 דייטש קאנטריבוציע. דאס איז זיך א גאנץ באזונדערע מעשה פאר זיך,
    
 מיט א מוסר־השכל, וואס איז כדאי איר זאלט זי אויסהערן מיט קאפ.
    
 אף ווידערזען.
    
 4.
    
 ק א נ ט ר י ב ו צ י ע.
    
― ― ― איז ווו האלטן מיר, הייסט עס? ― בא דער קאנטריבוציע.
    
 צען טויזנט קאנטריבוציע הייסט ער זיך באצאלן, דער דייטש, קלאפ און
    
 צייל, במזומנים הייסט עס, און חוץ לזה ברויט מיט פלייש פאר די סאל־
    
מעשיות און פאנטאזיעס 365
דאטן, און היי און האבער פאר די פערד, און פינף שעה צייט גיט ער
אונדז אף צו באטראכטן זיך, און פאר א באווארעניש האט ער גענומען
בא אונדז א משכון ― דעם רב און דעם קאזשאנע רב, דעם ראבינער
הייסט עס, און מיין יחיאלן א דריטן, דאס הייסט, איר פארשטייט צי ניין,
קוים וועט אויסגיין די פינף שעה און מיר וועלן אים נישט צושטעלן
אלצדינג, וואס ער פאדערט, איז פארפאלן ― ווערן זיי געשאסן!
    
קאנט איר שוין פארשטיין, פאני שלום־עליכם, וואס ס׳האט זיך
אפגעטאן דערנאך בא אונדז אין קרושניק? און וואס בא מיך אין שטוב
איז געווארן ― וויל איך שוין גארניט ריידן! חושך! חושך ואפילה!!..
מען איז גלייך אוועק צו אלע יידן אין די בתי־מדרשים און מע האט זיך
געגעבן א נעם צום תהלים, גוזר תענית געווען אויך, ווי זאגט איר,
אונדזערע אלטע מיטלען. די געוויינען מיט די געשרייען האבן דערגרייכט
עד לב השמים ― ביזן זיבעטן הימל אריין! גוואלד, יידישע קינדער,
גיט עפעס אן עצה, געפינט עפעס אן אויסוועג, וואס טוט מען? אזא
גזירה!.. מילא, ברויט און פלייש פאר די סאלדאטן און היי און האבער
פאר די פערד ― וואס זאל מען טאן? עלעהיי, לאז זיך אונדז דאכטן,
פאניע האט זיך אריינגעריסן, קאזאקן זיינען באפאלן, אדער גלאט
חלילה א פאגראם ― וואלט געווער בעסער? נאר ווו וועלן מיר נעמען דאס
ביסל מזומנס? די עשרת אלפים? צען טויזנט רובל, איך פארשטייט צי
ניין! ס׳איז אקוראט ווי מע זאל אונדז זאגן, אשטייגער, צען טויזנט
מיליאן! נאר ס׳איז עפעס א תירוץ? א גזירה! און נאך מיט א משכון
אויך! אזא משכון! לעבעדיקע נפשות! צוויי רבנים און מיין יחיאל א
דריטער! נו, ווי מיינט איר, וועלן מיר שווייגן? נאר וואס וועט אונדז
העלפן, אז מירן שרייען? און דערווייל די צייט שטייט ניט. אט־אט,
אקערשט ווי מע קוקט זיך ארום, איר פארשטייט צי ניין, לויפן איבער די
עטלעכע שעה און פארפאלן! וואס וועט זיין מיטן משכון? מיט די לעבעדיקע נפשות??
    
פאלט איינער אף אן עצה, וועט איר הערן, און דווקא א ייד א
פיינער בעל־הבית, חזקאל מנוחהס רופט מען אים. ער איז מנוחהס א מאן
און מיינער א מחותן. מאלט אייך, ער וואלט לאנג געמעגט ווארטן ביז
איך וואלט מיט אים שליסן מחותנעשאפט, נאר ס׳איז דרינען א גאנצע
מעשה, וואס איך וועל אייך דערציילן, אם ירצה השם, אן אנדערס מאל.
איר ווייסט דאך, אז איך האב פיינט מישן איין מעשה מיט דער אנדערער
 און האב ליב, ווי זאגט איר, א ווארט און צוויי און אראפ פון מארק.
    
די מנוחה וואס איך זאג אייך, איז א שם־דבר, א מאנצבילשער קאפ
 אף איר, א יידענע א קאזאק! איר קאנט פארשטיין שוין פון דעם אליין,
 אז מע רופט דעם מאן אפן ווייבס נאמען, איז איינס פון די צוויי: אדער
 דער מאן איז א גארנישט שבגארנישט, אדער דאס ווייב איז א גאנצער יא־טעבי־דאם.
    
דא האט איר ביידע זאכן: חוץ וואס זי איז א גאנצער ספאדיק,
איז ער א כשרע בהמה, א זאק פאלאווע, א שיינע בארד און ווייטער גארנישט. איצט וועט איר הארכן א שיינס, וואס א ייד פארגינט זיך.
    
דערהערט פון דעם גרויסן אומגליק, אז דער דייטש הייסט זיך באצאלן צען טויזנט קאנטריבוציע, און אז ער האט פארהאלטן א משכון
דעם רב מיטן קאזשאנע רב, דעם ראבינער הייסט דאס, און מיין יחיאלן
א דריטן, איז זיך מיישב אט דער לעקיש, מיין מחותן טאקע, און גיט
אט אזא אן עצה: לאז מען, זאגט ער, נעמען פון אלע בתי־מדרשים, זאגט
ער, פאראן דארטן, זאגט ער, צו עטלעכע רייניקייטן, ספר־תורהס הייסט
עס...
    
מער האט ער שוין אבער א ווארט נישט גערעדט. קיין האלבן
ווארט אפילו. דאס האב  א י ך  אים געמאכט שווייגן. איך בין, דארפט
איר וויסן, א מענטש א היציקער און א כהן דערצו. און א כהן, זאגט מען,
איז א בעל־כעסן, כאטש אפילו כעס, זאגט מען, איז ניט אזא שיינע מדה,
כעס איז, זאגט מען, עבודה זרח. נאר מען איז דאך נישט מער ווי א
מענטש, איר פארשטייט צי ניין, האט דאס מיר געגעבן א נעם־אן באם
הארצן און עס האט זיך אין מיר צעפלאקערט א פייער, ס׳איז מיר, הערט
איר, אזש פינצטער געווארן אין די אויגן! און איך האב אים אוועקגעגעבן
א גאב ― וואס ס׳איז מיר געקומען אף דער צונג, דאס האב איך
אים אריינגעזאגט. מיין גאנץ ביטער הארץ האב איך אויסגעלאזט צו
זיין קאפ: „נאך דאס פעלט אונדז, האב איך אים געזאגט, אז מיר זאלן
אליין בידים, זאג איך, נעמען און אוועקגעבן דאס איינציקע און דאס
הייליקסטע, וואס מיר פארמאגן? צו־ביליק איז געווארן, זאג איך, בא
אונדז די תורה! ווער ס׳זאל ניט דורכפארן פארביי, ― א ביסקאפ, א
גלח, א גובערנאטאר, א ספראווניק, א שווארץ יאר ― טראגן מיר אים
ארויס די תורה! אלעמען די תורה! א, ניט דערלעבן, זאג איך, וועלן דאס
נישט אונדזערע שונאים און נישט מיר אליין, אז מיר זאלן זיך צעשיידן מיט אונדזער איינציקן מאיאנטעק, וואס מיר פארמאגן! מיר וועלן
זיך גיכער, זאג איך, פארקויפן פאר קנעכט, מיר מיט אונדזערע ווייבער
און קינדער און קינדס־קינדער, נאר גאטס תורה, זאג איך, ― אזאס!
דאס, זאג איך, וועלן מיר נישט אוועקגעבן פאר כל הון דעלמא! לאז מען
אונדז שניידן, זאג איך, לאז מען אונדז בראקען, לאז מען אונדז בראטן,
לאז מען אונדז ברענען, ווי מע האט געשניטן און געבראקט, געברענט
און געבראטן אונדזערע אבות אבותינו!״ גוט־גוט אריינגעזאגט, און איך
האב מיך אזש צעוויינט פאר הארצווייטיק.
    
כאפט ער מיך אן פאר ביידע הענט, דער מחותן מיינער, און זאגט
צו מיר: „משוגענער כהן, זאגט ער, וואס איר זייט! איך האב, זאגט ער,
גאר אזוי ווייט ניט געמיינט, זעט נאר אביסל! איך האב נאר געזאגט,
זאגט ער, אז מיר זאלן נעמען, זאגט ער, די רייניקייטן און קומען צו
אים, זאגט ער, מיט די רייניקייטן און זאגן, זאגט ער, אט דאס פארמאגן
מיר און דאס האבן מיר, און ווייטער טו מיט אונדז וואס דו ווילסט,
מיר זיינען בא דיר אין די הענט... וועט ער, זאגט ער, אף אונדז רחמנות
האבן און וועט פארגעסן, זאגט ער, פון דער גאנצער געשיכטע מיט דער
קאנטריבוציע מיט אלע מיט אן אנדער, און מירן דערווייל, זאגט ער,
אויסגעלייזט ווערן פון אן אומגליק״... געפעלט אייך א ייד א חכם?
    
בקיצור, אויסגעפירט מסתמא האב  א י ך ,  ניט ער; מיר האבן די
ספרי־תורהס נישט גערירט פון ארט. גענומען האבן מיר, איר פארשטייט
צי ניין, די פרוכתן מיט די העמדעלעך, מיט די גארטעלעך, מיט די
ידלעך און מיט די עץ־חיימס ― אלצדינג, וואס איז פון ריין זילבער,
ווי זאגט איר, כסף טהור, און מיר האבן דאס געבראכט אים צו טראגן,
דעם קאמענדאנט הייסט עס, און צוגעפאלן צו אים, און א גוטן וויין
געטאן דערביי, און געזאגט צו אים: „אדוני קיניג, כך וכך, אט דאס
פארמאגן מיר און דאס האבן מיר, און ווייטער טו מיט אונדז וואס דו
ווילסט, מיר זיינען בא דיר אין די הענט״...
    
איז דאך אבער פאראן א גרויסער גאט אף דער וועלט, איר פארשטייט צי ניין, וואס טוט דער אייבערשטער? שטייט ער אויף, דער
קאמענדאנט הייסט עס, טוט אונדז א קוק אין די אויגן אריין, און איך
 368  ש ל ו ם ־ ע ל י כ ם
 וואלט געמעגט שווערן, אז ער איז געווארן עפעס ווי מטושטש, ווי פאר־
 שעמט איז ער געווען... דערנאך גייט ער צו צום טיש, נעמט די אלע זאכן,
 וואס מיר האבן אים געבראכט צו טראגן, באטראכט זיי איינציקווייז,
 יעדע זאך באזונדער, און רופט זיך אן צו אונדז: „מיינע הערן! איר
 קאנט עס, זאגט ער, נעמען צוריק. איך דארף עס נישט. מיר זיינען ניט
 קיין פעלד־גזלנים, זאגט ער, און נישט קיין קאזאקן. ס׳איז אייערע קא־
 זאקן, זאגט ער, זיינען געוווינט געווארן צו ראבירן בתי־מדרשים און
הייליקע זאכן. מיר זיינען, זאגט ער, דייטשן און אונדזער קאיזער, זאגט
ער, ברויכט ניט אייערע הייליקייטן״.
    
כהאי לישנא, איך בין אייך נישט מגזם אפילו א האר ― איך האב
פיינט אזעלכע זאכן.
    
און וואס טויג אייך, דער גוי איז געווארן גאר אן אנדער גוי, איר
פארשטייט צי ניין, און אן אנדער פנים, אנדערע אויגן און אן אנדער
לשון, ― שיער־שיער ניט געבעטן אונדז זיצן, און האט באלד ארויסגעגעבן א באפעל, מע זאל ארויסלאזן די פארהאלטענע, דעם רב און דעם
קאזשאנע רב, דעם ראבינער הייסט עס, און אז ס׳איז געקומען צו מיין
יחיאלן, וואס איך האב שוין געוואלט דערלעבן אים זען אינדערהיים,
איר פארשטייט צי ניין, בא זיין ווייב מיט זיין קינד, נעמט ער, דער קאמענדאנט הייסט עס, און לייגט ארויף די האנט אף זיין פלייצע און רופט
זיך אן צו מיר: „אט דאס איז דיין זון?״ רוף איך זיך אן: „ביז הונדערט און צוואנציק יאר ― וואס איז דען?״ „אים, זאגט ער, לאז איך
נישט ארויס. אים לאז איך, זאגט ער, איבער בא מיר״... נאר שא! מע
בלאזט שוין ווידער א תקיעה גדולה. דאס רופט מען אונדז שוין צו דער
שיינער וועטשערע אין א גוטער שעה. אויב איר׳ט וועלן, קאנט איר
ארויסגיין באלד נאך דער וועטשערע, וועלן מיר אייך דערציילן ווייטער.
און אז נישט, קאנען מיר דאס איבערלאזן אף מארגן, אם ירצה השם. דער
עיקר, איר זאלט נאר געדענקען ווו מיר האלטן אין די יוצרות. און בכדי
איר זאלט ניט פארגעסן, וועל איך אייך געבן אן עצה: אז איר הארכט
פון מיר, למשל, א מעשה, נעמט מען א ביכעלע, מע זעצט זיך אוועקעט
מיט א בליישטיפט אין האנט, איר פארשטייט צי ניין, און מע פארשרייבט
דאס אלצדינג ווארט בא ווארט אף פאפיר, אזוי ווי איר קאנט ― און לאז
עס טאקע בלייבן פארשריבן, ווי זאגט איר, לזכרון ― אף דור דורות.
    
 5.
    
 יחיאל ― א „בירגערמייסטער״.
    
― ― ― זייט איר כאטש גוט געשלאפן, פאני שלום־עליכם? איך
ברוך השם, ניט. איך ווייס ניט פון קיין שלאף, איך זאל שוין אזוי ניט
וויסן פון קיין שלעכטס מיט אייך אינאיינעם. ווייסט איר פאר וואס? ווייל
מיר שיסט אין די אויערן. עס שיסט נאך פון דעמאלט אן, עס וויל גארניט אויפהערן צו שיסן. און פון ביידע זייטן שיסט עס מיר, איר פארשטייט צי ניין? ― פון איין זייט דער דייטש און פון דער אנדערער זייט
פאניע. און ווער איך אנטשלאפן אף א וויילע ― אזוי קומט מיר אקעגן
מיין יחיאל, ווי ער שטייט א צוגעבונדענער צו א בוים, די הענט ארונטער, קוקט אף מיר טרויעריק, און מיט ליבשאפט, און מיט טרערן אין די
אויגן, גלייך ווי ער וואלט זאגן צו מיר: „זיי געזונט, טאטע, מיר זעען
זיך שוין ניט מער!״... נאר איך פארכאפ אייך, ווי זאגט איר, די לאקשן
פאר די פיש, און איך האט דאך ניט ליב, אז מע כאפט, ווארעם פון איילעניש, זאגט איר, קומט קיין גוטס ניט ארויס, און צייט האבן מיר דא
אפן שיף, געלויבט דער אייבערשטער, גענוג, קאנען מיר זיך דעריבער
פארגינען זיצן מער מיט א האלבע שעה. וואס קאן דא זיין? די גרויסע
געשעפטן? אדער מע עסט, אדער מע שלאפט, אדער מע נודעט זיך גלאט
קוקנדיק אין ים אריין ― וואסער און הימל, הימל און וואסער! מענטשן
האבן אויסגעטראכט א נסיעה ― טפו, גאט זאל ניט שטראפן פאר די
רייד!
    
ווו־זשע, הייסט עס, האלטן מיר? בא מיין יחיאלן. ווי אזוי קירע־דייטש האט אים פארהאלטן אינאיינעם מיטן רב און מיטן קאזשאנע
רב, דעם ראבינער הייסט עס, א משכון פאר דער קאנטריבוציע, וואס ער
האט זיך געהייסן באצאלן, און דערנאכדעם, ווי אזוי ער האט די רבנים
ארויסגעלאזט, און מיין יחיאלן האט ער זיך באטראכט, דער דייטש
הייסט עס, און האט אים איבערגעלאזט בא זיך ― ער וועט אים, זאגט
ער, צו נוץ קומען.
    
מיט וואס פאר א הארץ איך בין אהיים געקומען אן מיין זון ―
באדארף איך אייך ניט דערציילן קיין מעשיות. איר זייט דאך א פאטער און האט קינדער, פילט איר שוין דעם טעם. און וואלט איך אליין
כאטש נישט געווען דער גאנצער חייב, ווארעם ווער האט אים מיטגעשלעפט מיט דער דעפוטאציע צום קאמענדאנט, אז ניט איך? גוואלד געשריגן! וואס וועל איך זאגן פאר מיין ווייב? וואס פאר א תירוץ טראכט
מען צו פאר מיין שנור, כאטשבי אף דער הייסער מינוט? און איך בלייב
שטיין פון יענער זייט טיר, איר פארשטייט צי ניין, ווי א פארזינדיקטער
קונדס, און קאן גאר צו זיך אהיים נישט קומען! און איך שטיי מיר אזוי
און טראכט, און טראכט, און נעם און טו אן עפן־אויף די טיר האסטיק
מיטאמאל און טו מיר א פרעג גלאט אזוי, בדרך אגב, אין דער
וועלט אריין: „ניטא נאך יחיאל?״ זאגט מען מיר מסתמא: ,,ניין. ער
איז דען באפרייט שוין?״... זאג איך: „נאך א מין באפרייט! פריי צו פריי
איז נישט גלייך! פריי, זאג איך, זיינען זיי אלע דריי, נאר אונדזער יחיאל, זאג איך, איז ארויס גאר מיט א קנאק״... ― ווערן זיי דאך מסתמא
טויט ווי די וואנט: „וואס פאר א קנאק?״ זאג איך: „מיט א דאנק־בריוו
איז ער ארויס, זאג איך, און מיט אן ארדן און מיט א קוועטש די הענט
און מיט א בראווא! אונדזער יחיאל, זאג איך, איז איצטער, זאג איך,
באם דייטש געהויכט און געקרוינט, א גאנץ קנעפל״, זאג איך. און אליין
כאפ איך א קוק אין שפיגל אריין, איר פארשטייט צי ניין, ווי זע איך
אויס נאך אזוי פיל שקרים וכזבים? פארשטייט זיך, אז מיינע קוקן מיר
אין מויל אריין און גלויבן מיר איטלעכס ווארט. וואס ווייסן זיי, ווייבער
משטיינס געזאגט? פרעגן זיי זיך נאך בא מיר: „פאר וואס איז ער דאס
בא זיי אזוי געהויכט און געקרוינט?״ ווער איך כלומרשט אין כעס:
„וואס הייסט, זאג איך, פאר וואס? פאר שבת! איר האט פארגעסן, זאג
איך, ווער יחיאל איז? איר האט, זאג איך, עפעס א סך אזעלכע יחיאלס
בא אונדז אין קרושניק, אדער אין יונעוו, אדער אין מאזעלבאזשעץ,
אדער אין בילגעריי, אדער אפילו אין דער גובערניע אין לובלין? וואס
שווייגט איר?״ ― זאג איך...
    
הקיצור, איך באדארף מיך פאר אייך ניט בארימען ― בארימעריי
איז איבערהויפט א מיאוסע זאך. נאר איך מוז אייך זאגן דעם אמת, אז
איך האב פיינט א ליגנער אקוראט, ווי א כשרער ייד האט פיינט חזיר. א
ליגנער איז בא מיר ערגער פון א הולטאי, און אפילו פון א משומד!
    
נאר וואס, איך בעט אייך, וואס האב איך געקענט טאן, זאגט שוין איר
אליין, אז איך האב פאר זיך צוויי שוואכע באשעפענישן, ווייבער, איר
פארשטייט צי ניין, וואס זייער לעבן הענגט אפ אין זיין לעבן ― א ווערטעלע פקוח נפש! און איך האב גענומען באקן ליגן, אזוי ווי בייגל, אזוי
ווי מצות, איין ליגן נאכן אנדערן, און דערציילן אזעלכע גוזמות, אז
ס׳איז מיר פאר זיך אליין פשוט געווען א בזיון: ווי נעמט דאס א ייד
א בעל־הבית, רב יאנקל יונעווער, איר פארשטייט צי ניין, און האקט
אזעלכע שקרים, און זיי, די ווייבער, מיינען, אז ס׳איז תורת משה
אמת?... און איך האב גענומען און איך האב מיך קוים ארויסגעמאכט פון
ערד היים און בין אוועק זוכן זכות־אבות, פראטעקציעס, צום קאמענדאנט, איר פארשטייט צי ניין, אולי ירחם? און אזוי ווי איך לויף אזוי,
קומט מיר ניט אקעגן מיין יחיאל? א פארסאפעטער, א פארשוויצטער, און
עפעס מאדנע האפערדיק, דאס פנים שיינט, די אויגן לויכטן, און גיין
גייט ער גיך, מאכט מיט די הענט. „וואס איז, יחיאל?״ „טאטע, זאגט
ער, גיב מיר אפ מזל־טוב?״ „מזל־טוב דיר, זאג איך, מיין זון, פאר וואס
קומט דיר מזל־טוב? דיין ציג האט זיך געקעלבט? צי דיין קו האט זיך
געציגלט?״ ווערט ער רויטלעך, מיין יחיאל הייסט עס, און מאכט צו מיר
מיט א שמייכל: „ווייסטו כאטש, זאגט ער, טאטע, מיט וועמען דו רעדסט
אצינדערט?״ טו איך אים א מעסט־אפ מיטן קוק און מאך צו אים: „מיט
יאנקל יונעווערס זון״. „מיט יאנקל יונעווערס זון, זאגט ער, דאס א חוץ.
דערצו בין איך, זאגט ער, נאך בורמישטש אין קרושניק״. „פון ווען אן,
זאג איך, ביסטו דאס בורמישטש?״ „שוין באלד א שעה, זאגט ער, אז
איך בין בורמישטש. דאס האט מיך דער קאמענדאנט, זאגט ער, געמאכט
פאר א בורמישטש, פאר בירגערמייסטער הייסט עס. שטעל דיר פאר,
זאגט ער, אז אין דער צייט, וואס איר זייט געווען פארטראגן מיט דער
קאנטריבוציע, האט דער קאמענדאנט דערוויילע געשיקט רופן צו זיך די
קרושניקער אנגעזעענע גויים, פריער דעם קאזנאטשיי, דערנאך דעם
פאטשטמייסטער, דערנאך דעם טעלעגראפיסט (די אלע איבעריקע פריצים
זיינען זיך צעלאפן), און האט זיי, זאגט ער, געוואלט מאכן פאר בור־מישטש איבער קרושניק, ― האבן זיי זיך, זאגט ער, אלע גאנץ פיין
אפגעזאגט. זיי האבן אויסגעפונען, זאגט ער, אלע איין תירוץ, אז זיי
פארשטייען נישט קיין ווארט דייטש. האט זיך דער קאמענדאנט, זאגט ער,
אף זיי גוט אויסגעבייזערט און דורכגעטריבן און געשיקט, זאגט ער,
רופן דעם וואיט פון דער גמינע, פאן פשעפעצקי. האט זיך פאן פשע־פעצקי, זאגט ער, פארנייגט ביז צו דער ערד, „פאדאם דא נאג״ און
„צאלויען רענקי״ און „פראשען פאנא״, און אז ס׳איז געקומען, זאגט ער,
צו עפעס, האט זיך פאן פשעפעצקי זייער העפלעך באדאנקט פארן גרויסן
כבוד, וואס מע וויל אים, זאגט ער, צוטיילן, נאר ער קאן נישט אננעמען,
זאגט ער, דאס שטריימל דערפאר, ווייל מערסטנטייל קרושניקער איינוווינער זיינען, זאגט ער, יידן, און מיט יידן איז, זאגט ער, שווער דורכצוקומען! און ער האט גענומען דערווייל אויסריידן אף יידן המנס מסירות,
פעך אין שוועבל, אזוי ווי פליאקע קאן... דעם אייגענעם תירוץ, זאגט
ער, האט געזאגט אויך דער קשיאנדז: „זשידזשי״ און „זשידזשי״ און
,,זשידזשי״!... איז דער קאמענדאנט, זאגט ער, געווארן בייז אף די פאליאקן מיט סכנת נפשות און האט געשווארן, אז ער וועט מאכן, זאגט ער, א
יידן פאר בורמישטש ― זיי, די פוילן הייסט עס, אף צו להכעיס! און, ווי
זאגט איר, אומר ואוכל ― ר׳האט זיך א נעם געגעבן פריער צום רב, דערנאך צום קאזשאנע רב, צום ראבינער הייסט עס. האט זיך דער רב אפגעבעטן ― ער איז, זאגט ער, א זקן א ייד און א שוואכער מענטש, ער האלט
שוין בא שטארבן, וואס פאר א בורמישטש איז ער? און דער קאזשאנע רב,
דער ראבינער הייסט עס, האט געציטערט, זאגט ער, ווי א לעמעלע:
„סטייטש, זאגט ער, ווי קאן ער עובר זיין אף דער שבועה? ער איז דאך,
זאגט ער, א קאזשאנע רב, א געשוווירענער, הייסט עס; הקיצור, ער האט
זיי, די רבנים הייסט עם, אויך דורכגעטריבן און נעמט, זאגט ער, און
רופט אריין אים, יחיאלן הייסט עס, און מאכט צו אים גאר אן שום
הקדמות: „חנה זאלסט וויסן זיין, זאגט ער, יאנקל יונעווערס זון, אז איך
קרוין דיך, זאגט ער, פאר בורמישטש אין קרושניק!״ האט ער אים,
יחיאל הייסט עס, געוואלט עפעס זאגן, גייט ער, דער דייטש הייסט עס,
און פארשטעלט אים דאס מויל! לאזט אים, זאגט ער, ניט אויסריידן א
ווארט, און רופט צענויף ווידער א מאל דעם קאזנאטשיי מיטן פאטשט־מייסטער, מיטן טעלעגראפיסט, מיטן וואיט פון דער קרושניקער גמינע
פאן פשעפעצקי, מיטן קשיאנדז, און רופט זיך, זאגט ער, אן צו זיי, אף
דייטש, געוויינטלעך: „מיינע העררן, זאגט ער, זייט וויסן, זאגט ער, אז
אט דער יודע איז אייער בורמישטש! ― און טוט, זאגט ער, א ווייז אן
אף אים, אף יחיאלן הייסט עס. ― איר אלע, זאגט ער, פארמאגט ניט
אין קאפ, וואס אט דער יודע פארמאגט, זאגט ער, אין דער פיאטע! ״...
    
אויסגעהערט פון יחיאלן די שיינע מעשה ביזן סוף, בייטל איך דאך
אויס אלע בייזע וויסטע חלומות אפן דייטשס קאפ און אף זיינע הענט און
פיס. „נאך דאס, זאג איך, גייט דיר אפ, יחיאל! קארג, זאג איך, וואס
דו ביסט פאר דיין שיסן ארויף, זאג איך, געווען, ניט היינט געדאכט,
אף א האר פונעם טויט, באדארפסטו נאך איצטערטא, זאג איך, גיין
שפילן זיך מיטן מלאך־המות, ריזיקירן מיטן לעבן און ווערן, זאג איך,
א בורמישטש פון אסתר־תענית ביז פורים!״ קוקט ער מיך אן, יחיאל
הייסט עס: „פאר וואס עפעס פון אסתר־תענית ביז פורים?״ „וואס דען,
זאג איך, אף לאנג? נישט מער, זאג איך, זאל דער יידישער גלות געדויערן, וויפל דו וועסט, זאג איך, זיין בורמישטש אין קרושניק! דערווייל,
זאג איך, האט נאך דיין דייטש בא גאט, זאג איך, קיין קוויטל נישט
ארויסגענומען, אז קרושניק אין זיינס. רו ווייסט, זאג איך, וואס דו
קאנסט האבן דערפאר, זאג איך, טאמער פאניע איז גובר, און קרושניק
מיט יונעוו מיט מאזעלבאזשעץ מיט לובלין פאלן אריין, זאג איך, צוריק צו אים אין די הענט אריין? אט דער אייגענער וואיט, פאן פשע־פעצקי, זאג איך, וועט דעמאלט אויסגלעטן, זאג איך, די וואנצעס און
וועט אוועקגיין גלייך, זאג איך, צום נאטשאלניק און וועט, זאג איך, צושטעלן א בענקעלע דיר און מיר און אונדז אלע, הלוואי, זאג איך, זאל
איך ליגן זאגן און ס׳זאל זיין ניט אין אזא שעה, זאג איך, ארויסגערעדט!״
און ווי מיינט איר, פאני שלום־עליכם, ווער האט געטראפן? איך בארים
מיר נישט פאר אייך, חלילה, אז איך בין דא דער גרויסער חכם, און
קיין נביאים, ווי זאגט איר, איז היינטיקע צייטן נישט פאראנען. נאך
מען איז דאך עפעס א ייד אף דער וועלט מיט א חוש הריח, איר פארשטייט צי ניין, האב איך אנגעשמעקט דעמאלט נאך, אז דער דייטש
איז אריין צו אונדז אין קרישניק מיט געזאנג און מיט טענץ אין מיטן
גאנצן טראסק, אז דא איז פאראן אלצדינג, וואס איר ווילט ― סיי
גבורה, סיי חכמה, סיי געלט, נאר איין זאך פעלט: אריכת ימים... א סימן
האט איר ― אט איז פאניע דערנאך אריינגעקומען צו אונדז, האט מען
באלד געקאנט ארויסזען, אז דער איז אריין על מנת להשתקע, מיט אלע
פיר, איר פארשטייט צי ניין, ווארעם ראשית כל דבר האט ער אנגעהויבן
פון א פאגראם, פון א יידישן פאגראם מיט אלע תגין... נאר דא גיי איך
שוין ארויס פון איין מעשה און פאל אריין אין א נייער מעשה, און
איר האט דאך ליב, זאגט איר, אז יעדע מעשה זאל זיך זיין באזונדער א
מעשה. טו איך אייך צוליב און מיר רוען זיך אפ אביסל, דערנאך וועלן
מיר גיין ווייטער צו אונדזערע מעשיות פון טויזנט איין נאכט.
    
 6.
    
  י ח י א ל   ג ע וו ע ל ט י ק ט .
    
― ― ― האלטן מיר, הייסט עס, דערביי, ווי אזוי מיין יחיאלן האט
דער דייטש געקרוינט פאר בירגערמייסטער אין קרושניק. נו, געוויס
בין איך געווען גערעכט, אז כ׳האב אים נביאות געזאגט, אז זיין ביר־גערמייסטעריי וועט געדויערן פון אסתר־תענית ביז פורים, נישט מער
זאל דער יידישער גלות געדויערן! דערפאר אבער האט דער דייטש געהאט
א בירגערמייסטער ― מעג שוין אף אונדז ביידע זיין אזא גוט יאר! ניט
חלילה מחמת בארימעריי, וואס יחיאל איז מיינער א זון, נאר ווייל מיר
זיינען יידן, איר פארשטייט צי ניין, ווייסן מיר, ווי אזוי צו פירן דאס
רעדל... הלוואי, רעדט איר, וואלט מען אונדז טאקע איבערגעגעבן די
גאנצע ממשלה פון דער גאנצער וועלט, וואלט איר געזען, וואס פאר א
פנים די וועלט וואלט געהאט... א סימן האט איר ― נעמט פוילן, טאקע
אונדזער מדינה פוילן. ווי זאגט איר ― שוין איין מאל א מדינה! האט
איר דאך געהארכט מן הסתם, ווי אזוי פליאקע האט זיך אמאל צעאמפערט, נאך פאר סאביעסקיס צייטן איז דאס געווען, נישט געקאנט זיך
אויסגלייכן מיט די בכורים, ווער ס׳זאל געוועלטיקן, זיין מלך הייסט עס.
איז געבליבן, מע זאל ווארפן גורל. האט מען געווארפן גורל, איר פארשטייט צי ניין, ווער ס׳וועט דער ערשטער אריין אין שטאט, דער זאל זיין
מלך. איז געפאלן דער גורל אף א יידן, רב שאול וואהל, ווייל ער איז
דער ערשטער אריין אין שטאט. וואס זאל מען טאן? פארפאלן ― איז
דער ייד געווארן מלך און האט געוועלטיקט, זאגט מען, אזוי לאנג ווי עס
דארף געדויערן, למשל, מע זאל זאגן „אשרי״ און „ובא לציון״. דערפאר
 מעשיות און פאנטאזיעס 375
האט ער אבער געוועלטיקט אזוי, אז די פוילן קאנען זיך נאך עד היום
פון אים נישט אפלויבן; ס׳איז נאר א ווייטיק די רשעים, א מכה זיי,
וואס אט דער מלך איז געווען, איר פארשטייט צי ניין, א „זשידעק״,
ווייטער וואלטן זיי אים פארגעטערט און פאראייביקט!
    
דאס אייגענע איז געווען אויך מיט מיין יחיאלן. וויבאלד מע האט
אים געקרוינט פאר בירגערמייסטער אין קרושניק, אזוי האט ער פונעם
ערשטן טאג אן גענומען מאכן נייע פאראנדקעס. קודם־כל האט ער זיך
געגעבן א נעם צו מאכן שלום צווישן די פעלקער, דאס הייסט, צווישן
די קרושניקער פאליאקן, גויים און להבדיל יידן. וואס־זשע האט ער
געטאן? וועט איר הארכן, וואס יאנקל יונעווערס זון איז א בעלן! ער
האט גענומען און האט צונויפגערופן אין מאגיסטראט דעם רב מיטן קא־זשאנע רב, דעם ראבינער הייסט עס, און, להבדיל, דעם קשיאנדז מיטן
גלח מיטן וואיט פון דער גמינע, פאן פשעפעצקי, און האט פאר זיי געהאלטן א גאנץ פיינע דרשה, און דווקא אין פויליש לשון, און האט זיי
אויפגעקלערט און באוויזן מיט אותות ומופתים, אז ס׳איז נישט גוט,
וואס מענטשן קריגן זיך, און אז ס׳איז טויזנט מאל געזינטער פאר
אלעמען, אז מע לעבט בשלום, ווארעם אף שלום, איר פארשטייט צי ניין,
שטייט די וועלט. ער האט דאס געבראכט אזוי ווייט, אז מע האט זיך
געגעבן איינס דאס אנדערע דאס ווארט (אונדזער וואיט פון דער גמינע
פאן פשעפעצקי האט אזש ארומגעכאפט מיין יחיאלן: „מאי קאכאנע פאן
יחיאל!״), און מע האט זיך געגעבן אלע תקיעת־כף, אז מהיום והלאה איז
מען גוטע פריינט, שלום ושלווה, אויס פריץ, אויס גוי, אויס ייד, להבדיל,
קיין שפור פון קנאה־שנאה, אן עק, א סוף! און די מיאוסע ווערטער מיט
די צונעמענישן, ווי למשל: „זשידזשי״, אדער „בייליס״, אדער „פליא־קע״, אדער „חס״, אדער „דבר אחר״, זאלן אויסגעמעקט און פארגעסן
ווערן! אנשטאט „זשידזשי״ און „בייליס״ זאל זיין בעסער „איזראעליטי״.
אנשטאט „פליאקע״ ― „פאני דאבראדזיעיע״. אנשטאט „חס״ און „דבר
אחר״ ― „עשוס אייניקל״... און וואס איז שייך צום באיקאט, וואס די
פוילן באיקאטירן די יידן, האט ער ארויפגעלייגט א שטראף, מיין יחיאל
הייסט עס, פון א דרייערל ביז א פינף־און־צוואנציקער, נישט נאר פאר
באיקאטירן ― אפילו פארן ווארט „באיקאט״ אליין, טאמער רעדט עמעצער ארויס, איז חיות ניט זיכער! דאס ווארט „באיקאט״, איר פארשטייט צי ניין, איז לא יזכר ולא יפקד!
    
דאס האט איר אייך נומער איינס. והשנית האט ער איינגעפירט,
אפן פארלאנג פונעם דייטשן קאמענדאנט, א וואך, א מין שטאט־מילי־ציע, וואס זאל שטיין תמיד גרייט און אפהיטן די שטאט, טאמער ווערט
חלילה קרושניק באפאלן פונעם שונא. און ווי אזוי, מיינט איר, האט ער
דאס געמאכט? פיין, מיט א שכל און מיט א רעכענונג! בא יעדער שטוב,
האט ער איינגעפירט, זאלן תמיד שטיין צוויי ערלים, באוואפנט מיט
שטעקנס, איינער באטאג, דער אנדערער באנאכט. און כדי מע זאל זיין
באווארנט, אז די ערלים וואס שטייען באנאכט אף דער וואך, וועלן נישט
אנטשלאפן ווערן, ווארעם אן ערל, אז עס קומט באנאכט, פאפט ער, ער
זאל אף יעדע צען ערלים זיין איין ייד, להבדיל, א משגיח, וואס זאל
השגחה געבן. מחמת א ייד, איר פארשטייט צי ניין, איז מער מסוגל אף
אכטונג צו געבן... היינט האט ער ארויפגעלייגט שטייער אף יעדן בעל־הבית, סיי א ייד, סיי א גוי להבדיל, מוז צושטעלן דעם קאמענדאנט אזוי
פיל און אזוי פיל מעל און אזוי פיל און אזוי פיל זאלץ און אזוי פיל און
אזוי פיל טיי און צוקער. וואס דער מענטש איז רייכער, איר פארשטייט
צי ניין, באדארף ער אלץ מער שטייערן, און ווידער צוריק, דאס אייגענע
פארקערט ― ווער ס׳איז אן ארעמאן, ניט דא געדאכט, און קאן נישט
און האט נישט און פארמאגט נישט ― איז ער פטור.
    
דא האב איך מיך אריינגעמישט און האב אים געזאגט, זאג איך:
„דאס, זאג איך, יחיאל, וואס דו האסט געמאכט שלום צווישן די פעלקער, סקאסירט דעם באיקאט און איינגעפירט א וואך, איך מיין, זאג איך,
די שטאט־מיליציע, דאס, זאג איך, ארט מיך ניט. פארקערט, זאג איך,
זייער גלייך האסטו געטאן, זאג איך. נאר בא די שטייערן, זאג איך, וואס
דו האסט ארויפגעלייגט ― דא, זאג איך, ביסטו, מיין זון, מחילה דורכגעפאלן. ווארעם וואסער שוטה, זאג איך, וועט דאס וועלן צאלן מער,
ווי ער קאן? און ווער, זאג איך, וועט ניט זיין א בעלן זיך פארשרייבן
צווישן די ארעמע לייט, בכדי ער זאל פארשפארן צו צאלן שטייער?
ובפרט, זאג איך, אז אין קרושניק, זאג איך, זיינען דאך דאס רוב, ניט
אויסגערעדט זאל זיין, ארעמע ליי,קבצנים, דלפנים, עניים ואביונים!״
    
און כך הוה. ווער איז געווען גערעכט? ווען נישט דער דייטש, דער
מעשיות און פאנטאזיעס 377
קאמענדאנט הייסט עס, קומט אים צו־הילף, וואלט מען אים, יחיאלן
הייסט עס, צעריסן אף שטיקלעך! דער ערשטער איז געווען דער וואיט
פון דער גמינע, פאן פשעפעצקי. ער האט זיך נישט געפוילט און איז
אוועק צום קאמענדאנט און האט אים אריינגערוימט א סוד, אז דער
זשידעק, וואס ער האט אים געקרוינט פאר בורמישטש, נעמט צונויף דאס
גאנצע ביסל גוטס פון קרושניק און באהאלט דאס פארן „מאסקאל״, פון
פאניעס וועגן און פאר זיינע קאזאקן, אף וועלכע די „בייליסעס״ קוקן
ארויס, ווי אף משיחן ― א סימן, לאז מען זוכן בא זיי אין די קעלערס
און אף די בוידעמער, וועט מען געפינען פון כל טוב... און דאס ווייסט
איר דאך מסתמא, אז א מסור האט אין זיך א כח ― מע גלייבט אים.
און וואס טויג אייך, מע האט זיך א נעם געגעבן צו די קרושניקער יידן
און מע האט גענומען מאכן „אביסקעס״, זוכן, נישטערן, און אז מען
זוכט, ווי זאגט איר, געפינט מען; מע האט געפונען באהאלטן אין די
קעלערס און אף די בוידעמער, איר פארשטייט צי ניין, טאקע פון כל
טוב. בא וועמען מע האט געפונען באהאלטן אביסל זילבער, בא וועמען
דאס פסחיקע געפעס, בא וועמען א פלעשל „ווישניק״ און בא וועמען
שבתדיקע מלבושים. בא איינעם, בא אבא דעם שוחט, האט מען אויסגעטרייסלט א גאנצן מאיאנטעק ― דריי שארפע מעסערס, איינגעוויקלט
אין א פאטשיילע, און א זעקעלע מיט א מין זאך, וואס כאפט דעם אנבליק פון פולווער...
    
אט דא האט זיך אנגעהויבן א חתונה! מע האט זיך א נעם געגעבן
צו אבא דעם שוחט: „וואס איז דאס בא אייך, רב ייד, פאר געווער?..
דאס האט איר צוגעגרייט פאר די קאזאקן? זייט זיך מודה!״... האט זיך
אבא דער שוחט גענומען דרייען אהין און אהער ― ס׳איז שלעכט, ער
לאז זיך נישט ארויסדרייען! מילא, די מעסערס ― דאס זיינען, זאגט
ער, זיינע כלי־זין, זיינע אינסטרומענטן, איר פארשטייט צי ניין, זיינע
חלפים „וואס־זשע האסטו זיי באהאלטן אפן בוידעם?״ ער האט, זאגט
ער, מורא געהאט פאר דער מאביליזאציע. פאניע, זאגט ער, מאכט מאביליזאציע, קאן זיך עס אויסלאזן בא אים, זאגט ער, מיט א פאגראם...
„ גוט, וואס־זשע איז אט דאס זעקעלע, וואס כאפט דעם אנבליק פון פולווער? וואס איז דאס פאר א מין?״ טענהט נעבעך אבא דער שוחט:
ס׳איז גארניט, ס׳א געלעכטער, זאגט ער, דאס איז מוהל־מעל, וואס מע
באשיט, זאגט ער, א קינד תיכף נאך דער מילה. נאר גיי רייד מיט קירע־דייטש ― מילה היינט, מילה מארגן, אז יענער האט זיך אריינגענומען
אין קאפ קאזאקן! און ס׳איז געבליבן, מע זאל שיקן רופן דעם רב מיטן
קאזשאנע רב, דעם ראבינער הייסט עס, און אלע איבעריקע שבעה טובי
עיר, די פיינסטע בעלי־בתים פון קרושניק, און מיך מיט מיין יחיאלן
בתוכם ― און דא איז ארויפגעקומען א טרויעריקע געשיכטע, וואס
טרעפט זיך איין מאל אין צען טויזנט יאר! ס׳איז כדאי, די דאזיקע געשיכטע זאל דערציילט ווערן גאנץ באזונדער און באשריבן ווערן דורך אייער
פענדל, לאזן, אדרבה, יידן לייענען און לאזן עס אונדזערע קינדער דערציילן פאר זייערע קינדער און קינדס־קינדער, אז ס׳איז געווען אמאל
א משוגעת, וואס מע האט עס גערופן מלחמה, און אז עס איז געווען אמאל
א מדינה, וואס מע האט זי גערופן פוילן, און אז די מדינה האט געהערט צו פאניען, און דער דייטש האט געשארפט אף איר די ציין, און
דערווייל זיינען יידן געווען דאס כפרה־הינדל, און ווער ס׳האט געהאט
גאט אין הארצן, דער האט זיך אין אונדז נוקם געווען, זיך געבאדן אין
אונדזער בלוט... האט קיין פאריבל ניט, פאני שלום־עליכם, אז איך
הייב אן צו רעדן דערפון, נעמט מיך אן באם הארצן, און איך מוז זיך
אפשטעלן אף א וויילע, איבערכאפן דעם אטעם.
    
 7.
    
 די קרושניקער דעפוטאציע.
  
― ― ― האלטן מיר, הייסט עס, בא דעם, ווי מיין יחיאל איז מיט
גאטס זיינער הילף בורמישטש אין קרושניק און געוועלטיקט, ווי זאגט
איר, ביד חזקה, און די פאליאקן ימח שמם וזכרם גראבן, זוכן אף
אים בלבולים און ריידן אויס אף אים און אף אונדז אלעמען המנס
מסירות, אזוי לאנג און אזוי ברייט, ביז די דייטשן האבן גענומען מאכן
„אביסקעס״ אין שטאט, דאס הייסט, מע האט גענומען זוכן און נישטערן און טרייסלען, און גאט האט זיי געהאלפן, זיי האבן אויסגעטרייסלט בא אבא דעם שוחט באהאלטענע חלפים מיט א זעקל מוהל־מעל,
וואס כאפט דעם אנבליק פון פולווער, און ס׳האט זיך אנגעהויבן א
חתונה ― טאטעניו! ראשית חכמה, האט מען דעם שלים־מזל, דעם שוחט
הייסט עס, צוגענומען און אריינגעזעצט אים במהילת כבודו אין קאטשומענט אריין איינעם אליין, עס זאל אים חלילה קיין עין הרע ניט שולט
זיין, אז קיינער זאל צו אים ניט צוטרעטן, ― און אין שטאט איז געווארן, וואס זאל איך אייך זאגן, חושך ואפילה, תשעה־באב! און מע
האט זיך א ווארף געגעבן באלד צו מיר: „סטייטש, זאגן זיי, יאנקל, וואס
שווייגט איר? אייער זון, זאגן זיי, איז בורמישטש און איר זייט, זאגן זיי,
אזא חשוב ― איין ווארט א גוטס ווען איר זאגט, זאגן זיי
אזוי ווערט דער שלים־מזל, דער שוחט הייסט עס, געהאלפן״... טענה איך
צו זיי, צו דער שטאט הייסט עס: „טשעפעט זיך אפ, זאג איך, איר האט,
זאג איך, א גרויסן טעות, מיינע ליבע יידן! ערשטנס, זאג איך, בין איך
גארניט אזא גרויסער חשוב, ווי אייך ווייזט זיך אויס; און אפילו לאמיר,
זאג איך, זאגן, אז יא, איז אויך נישט אזא גרויסע מעלה, זאג איך;
אדרבה, אט ווייל, זאג איך, מיין יחיאל איז בורמישטש און ווייל, זאג
איך, איך בין א חשוב, ווי זאגט איר, א צד אין באר, קאן איך, זאג איך,
גיכער קאליע מאכן, זאג איך, איידער פארריכטן, ווארעם איר זאלט קענען די דייטשן, זאג איך, אזוי ווי איך קען זיי, וואלט איר דאס נישט
געזאגט, זאג איך; איך וועל אייך, זאג איך, קלאר מאכן, וואס א דייטש
איז: א דייטש, זאג איך, האט פיינט חניפה, ווי א כשרער ייד חזיר, און
קאן נישט ליידן פוסטע רייד, און פון לשון אונטערקויפן, זאג איך, איז
דאך אפגערעדט; ס׳איז ניט פאניע, זאג איך, איר פארשטייט צי ניין, וואס
קוקט אייך אין יד אריין, טאמער וועט איר אים עפעס נתנען... דייטש,
זאג איך, איז אן איידעלע מאטעריע, זאג איך! ׳׳... וואלט שוין געמעגט
זיין גענוג, איא? האט איר דאך אבער צו טאן מיט יידן זאלן געזונט זיין!
איר זאגט זיי דאס, ענטפערן זיי אייך בוידעם! זאגט איר זיי בוידעם,
ענטפערט מען אייך פעטרישקע! און דא דעם שוחטס ווייב מיט די קינדער שטייען בא דער זייט און וויינען, און יאמערן, און שלאגן זיך קאפ
אן וואנט. איך ווייס ניט, ווי אזוי איר, פאני שלום־עליכם, איך האב א
טבע, אז איך דערזע טרערן, בלייב איך געפלעפט. איך קאן ניט זען, ווי
יענער וויינט. איך קאן נישט ― און שוין! ניט מחמת איך בארים זיך
פאר אייך, אז איך בין א גוטער, נאר דער כוח פון טרערן, איר פארשטייט צי ניין! צום סוף, וואס לאזט זיך אויס? אז ס׳איז אומזיסט די
טירחה, מע פארשפארט מיך בעטן, מע האט גאר פון אויבן געשיקט
מ י ך רופן, און ניט נאר מיך אליין, נאך דעם רב אויך, מיט דעם קא־זשאנע רב, דעם ראבינער הייסט עס, און אויך די אלע איבעריקע פיינסטע בעלי־בתים פון קרושניק. איז אונדז געווארן רעכט קאלעמוטנע אפן
הארצן, איר פארשטייט צי ניין, נאר מיר האבן זיך אנגענומען מיט מוט,
און גענומען זיך גרייטן אין וועג אריין, דאס הייסט, מיר האבן זיך אנגעטאן אלע שבתדיק, מיט צילינדערס, פיין, ווי עס געהער צו זיין; עס
האט אויסגעזען, אז נישט מע רופט אונדז, נאר מיר גייען אליין מעשה
דעפוטאציע, איר פארשטייט צי ניין... דערווייל האט דערזען מיינע, אז
איך טו אן די שבתדיקע קאפאטע פלוצעם אין מיטן מיטוואך, פרעגט זי
מיך: „יאנקל, וווהין איז?״ זאג איך איר ניט מסתמא, אז מע רופט
מיך פון אויבן, ווארעם צו וואס באדארף א יידענע, אלצדינג וויסן? נאר
איך דערציילט איר א מעשה, אז דאס גייען מיר מיט א דעפוטאציע צום
דייטש, צום קאמענדאנט הייסט עס, ראטעווען א יידן נעבעך פון דער
תליה. פארברעכט זי די הענט און הייבט אן צו ליארעמען: „יאנקל, מע
דארף ניט! און א מכה איז איר! און א דונער האט זי דערשלאגן! און
אן אומגליק האט זיך גענומען אף כל ישראל, הלוואי זאל זי ליגן זאגן!״
ווי געוויינטלעך, א ווייב. וואס פארשטייט א יידענע, משטיינס געזאגט?
כאטש דעם אמת טאר מען נישט פארלייקענען, אז מיינע עליה השלום איז
געווען ניט אזא נארישע יידענע, ווי אנדערע ווייבער, אבער גארנישט
קיין נארישע, מע קאן זאגן פארקערט, א יידענע א קלוגע איז זי געווען,
א גאנץ קלוגע, און צייטנווייז פלעגט זי ריידן גאר ווי א חכמה, ווי א חכמה
נפלאה! נישט מחמת זי איז געווען מיינע דערפאר זאג איך עס, און ניט
מחמת זי איז שוין אף דער אמתער וועלט, דערפאר לויב איך זי, ווי זאגט
איר: „אחרי מות קדושים״. ניין. איך בין נישט גלייך צו אנדערע מאנען.
א סימן ― ווען איר זייט אין קרושניק און טוט א פרעג אף מרים מירל
יאנקל יונעווערס, וואלט איר זיך אנגעהערט שבחים, מיט שבחים! ערשטנס, א יידענע א צדקנית. ניט חלילה קיין „וצדקתן״, ווי אנדערע ווייבער, וואס קאנען זיך ניט צעשיידן מיטן קרבן־מנחה, אדער מיט צאינה־וראינה. דאס אחוץ. פרום איז זי געווען, זייער פרום! נאר ווער שמועסט
דען פון פרומקייט? מיר ריידן פון גוטסקייט ריידן מיר, פון לשון כאראקטער! דאס איז געווען א יידענע! א מזג טוב! א מענטש אן א גאל! וואס
איז שייך זאגן אן א גאל? יעדער מענטש האט א גאל, וואס אז איר טרעט
אים אן, שיסט ער אויס, ווארעם א מענטש איז דאך נישט מער ווי א
מענטש, איר פארשטייט צי ניין? נאר איך וויל אייך נישט מישן איינס אינעם אנדערן, און בארימען זיך, ווייסט איר דאך, אז כ׳האב פיינט. דעריבער מאך איך עס בקיצור און גיי בעסער אריבער גלייך צום עיקר המעשה,
ווי אזוי מיר זיינען געגאנגען, איך און דער רב און דער קאזשאנע רב,
דער ראבינער הייסט עס, און די איבעריקע שבעה טובי העיר פון קרושניק, צום אדון בפקדך, צום קאמענדאנט הייסט עס, הארכן וואס וועט ער
זאגן. און געגאנגען זיינען מיר פעסט, ווי אף אן אייזערנעם בריק ―
פארט, ווי זאגט איר, א שטיקל חשוב באם פריץ, דער פאטער פונעם
קרישניקער בירגערמייסטער ― מיט דער האנט אוועקמאכן קאן מען
דאס נישט! און גייענדיק אזוי, האבן מיר זיך דערוויילע צוגעגרייט, ווי
אזוי און וואס מיר זאלן מיט אים ריידן, מיטן קאמענדאנט הייסט עס.
אנהייבן האב איך געזאלט, אזוי האבן מיר אפגעשמועסט, מיט די ווערטער פון „ואתחנן״: ,, א ת ה  ה ח י ל ו ת  ל ה ר א ו ת א ת
ע ב ד ך ׳, ― דו, דייטש, האסט אנגעהויבן צו באווייזן צו דיין קנעכט,
א ת  ג ד ל ך ― דיין גרויסקייט; דו, הייסט עס, דייטש, ביסט געווען
צו אונדז אלע מיט גנאד פון דעם ערשטן טאג אן, וואס דו האסט געשטעלט דיין פוס אף אונדזער לאנד״... און נאך כדומה אזעלכע הויכע
ווערטער. צו וואס זאלן מיר ווארטן, איר פארשטייט צי ניין, ביז ער
וועט אונדז אמאל עפעס זאגן? אמער, וועלן מיר בעסער פארכאפן פריער,
אין בדרך אגב וועלן מיר אריינווארפן א פאר ווערטער וועגן שוחט, אים
קלאר מאכן, ער זאל וויסן, ווער דער שלים־מזל איז, דאס הייסט, אבא
דער שוחט, און צו וואס האט ער באהאלטן זיינע חלפים, און וואס באדייט דאס זעקעלע מוהל־מעל ― א גאנצע דרשה. נאר אז ס׳איז באשערט,
ווי זאגט איר, אן אומגליק, נעמט עס אפ דאס לשון. און אט־א־דא
הייבט זיך ערשט אן די רעכטע מעשה פון טויזנט איין נאכט, וואס אז
איך דערמאן זיך, שטעלן זיך מיר נאך איצט די האר קאפויער.
    
 ***
  
בקיצור, געקומען צו גיין צום קאמענדאנט, טרעפן מיר אין הויף
דעם שלים־מזל, טאקע אבא דעם שוחט הייסט עס, ווי ער שטייט א געבונדענער, די הענט ארונטער, און צוויי זעלנער מיט אנגעלאדענע ביקסן
פון ביידע זייטן. די זעלנער שטייען גרייט צו דער ארבעט, און ער, דער
שוחט נעבעך, טרייסלט זיך ווי א לולב און שעפטשעט עפעס שטילערהייט, אפנים, ער זאגט ווידוי, ניט אנדערש... ווילן מיר דאך מסתמא א
שמועס טאן מיט אים: „רב אבא, גאט איז מיט אייך! ׳, טוען די זעלנער
א ווונק צו אונדז מיט די ביקסן: הזהר והשמר ― אז טאמער, הייסט
עס, ריידן מיר אויס מיט אים א ווארט, מיטן שוחט הייסט עס, אזוי ווערן
מיר געשאסן! און אז א דייטש זאגט, אז ער וועט שיסן, איז ער א בטוח.
ובפרט אין אזא צייט, ווען די גאנצע וועלט איז, ווי זאגט איר, משוגע
געווארן! באלד עפעס ― שיסט מען! מע קומט־צו צו אייך, איר פארשטייט צי ניין, און מע זאגט אייך: „פעטער! איר האט א שמעק טאבאק
― איז גוט, אניט ― שיס איך אייך! ״... מע גיט אייך נישט קיין צייט
אפילו צו באטראכטן זיך, פאר וואס און פאר ווען! און ווער שמועסט,
למשל, איר זאלט וועלן פארענטפערן זיך, אז איר זייט גאר קיינמאל ניט
געווען קיין טאבאק־שמעקער ― איז חיות ניט זיכער! אט אזא וועלט
איז דאס געווארן, און גיי מאך!
    
בקיצור, ווי אזוי אונדז, קרושניקער יידן, איז געווארן אפן הארצן,
אז מיר האבן דערזען דעם שוחט א געבונדענעם און ער זאגט ווידוי ―
באדארף איך אייך נישט דערציילן; נישקשה, איר קאנט זיך עס שוין
אליין משער זיין. איך האב מיר נאר געטראכט: „רבונו דעלמא כולה!
גוואלד געשריען, וואס וועט דא זיין, למשל, מיט דעם יידן? און וואס
וועט זיין מיט זיין ווייב, די אלמנה נעבעך, און מיט זיינע קינדער, די
יתומים, טאמער, חלילה וחס, איר פארשטייט צי ניין, אל תפתח פה
לשטן?״... און אזוי ווי מיר שטייען אזוי און טראכטן, קומט ניט ארויס
צו אונדז ― ניט דער קאמענדאנט, נאר אן אנדער שווארץ יאר? א רויטער, א געפאקטער, א זאטער, נאר ― וואס פיין אפגעגעסן און, ווי עס
ווייזט אויס, אביסל אויסגעטרונקען אויך, אן א היטל און מיט א ציגאר
אין די ציין, און נעבן אים שטייען נאך צוויי אפיצירן, אויך אפגעגעסענע און אויך אן היטלען. זיי קוקן אף אונדז, מיר אף זיי ― מע באטראכט זיך, הייסט עס, איינס דאס אנדערע דערווייל אזוי, אן ווער־
    
טער. וואס ווייטער וועט זיין ― ווייסט מען ניט. וואלט דאס געווען
ער אליין, דער קאמענדאנט הייסט עס, און וואלט ער אונדז אויפגענומען
 ווי מענטשן, אין שטוב, ניט אין דרויסן, וואלט געווען גאר אנדערע
דבורים, מיט אנדערע ווערטער, מיט אנדערע רייד. און אזוי וואס? גאר־
 ניט! מע שטייט און מע שווייגט. מיר, דאס הייסט, איך און דער רב
און דער קאזשאנע רב, דער ראבינער הייסט עס, שטייען סאמע פארנט
באם רעכטן פייער, און זיי, די איבעריקע קרושניקער בעלי־בתים חשובים,
שטייען הינטער אונדז און שטופן אונדז פון הינטן, מיר זאלן עפעס אנהייבן זאגן. נאר גייט זאגט, אז סע זאגט זיך ניט! און אגב ווארט איך
אפן רב ― ער איז עלטער, און דער רב ווארט אפן קאזשאנע רב, ער איז
א געשוווירענער. דערזען, אז קיינער רעדט נישט, א דעפוטאציע אן ווערטער, א שטילע וועטשערע, רופט זיך אן צו אונדז ער, דער גראבער
הייסט עס: „ווער זייט איר?״ כאפ איך מיך שוין ארויס, ווי אן עזות־פנים, יעבור עלי מה, און שטעל אים פאר, אז דער אלטער, דער זקן
הייסט עס, ― דאס איז אונדזער רב, דער ראבינער הייסט עס, און איך
בין, זאג איך, יאנקל יונעווער, דער פאטער, זאג איך, פונעם קרושניקער
בירגערמייסטער. מיין איך, אז ער וועט דא בטל ווערן; צום סוף ― ווער־וואס? לא קם ולא זע! דערזען, אז גדלות גייט דא ניט, האב איך אנגעהויבן מיט רחמים, ווי זאגט איר, כי בתחנונים ידבר רש: „אזוי און אזוי,
זאג איך, מיר זיינען געקומען צו דיר, זאג איך, א דעפוטאציע, די
פארנעמסטע בעלי־בתים פון קרושניק, מיט א בקשה, זאג איך, בעטן
רחמים פאר אט דעם יידן״, זאג איך, און באווייז אים אן מיט דער
האנט אפן שלים־מזל, אף אבא דעם שוחט הייסט עס. הערט ער מיך
אויסעט, דער גראבער דייטש, הייסט עס, און טוט א מאך צו די זעלנער, מע זאל אונדז נעמען. נעמט מען אונדז, איר פארשטייט צי ניין,
און מע פירט אונדז אוועקעט טאקע תוך כדי דבור און מע זעצט אונדז
אריינעט, ווי די אמתע גנבים, איטלעכן באזונדער אין אן אנדער חדר.
און געדויערט האט עס א רגע כמימרא, א סך ווינציקער, ווי איך דערצייל
אייך! וואלט מען כאטש געלאזט אונדז שיקן אנזאגן אהיים, ווו מיר
זיינען ― איטלעכער האט דאך א ווייב און קינדער ― איז ניין! אריינגעזעצט, צוגעשלאסן די טיר ― און שוין! פרעגן א דייטש, פאר וואס?
איז דאך נישט שייך! ערשטנס, וועט ער אייך ניט ענטפערן. איז איינס.
און דאס אנדערע ― טאמער וועט חלילה זיין נאך ערגער, ווארעם מל־חמה־צייט, איר פארשטייט צי ניין, אז סע שמעקט מיט פולווער, באדארף
מען גלאט זיין געהיט מיט אן איבעריק ווארט, ווארעם מי יודע, ווער פון
די צדדים וועט מנצח זיין און מיט וואס דער סכסוך קאן זיך אויסלאזן?
עס קאן נאך זיין, ווי זאגט איר, עליונים למטה ותחתונים למעלה, דאס
הייסט, ווער עס דארף ליגן אין דער ערד זאל מנצח זיין, און ווער עס
דארף מנצח זיין ― זאל דער גאר ליגן אין דער ערד און באקן בייגל...
    
בקיצור, מיר זיינען געווען גוט, גוט אין דער ארבעט, כאטש אפילו,
אז מע וויל צוריק, וואס פאר א חטא האט מען אף אונדז געקאנט געפינען, וואס מיר זאלן דא מורא האבן? ובפרט, מיר האבן דאך צו טאן, איר
פארשטייט צי ניין, מיט דייטשן! נאר גייט ריכט זיך, אז דאס איז א
צייט, וואס דייטשן גופא זיינען ניט קיין דייטשן, פראנצויזן קיין פראנצויזן און ענגלענדער קיין ענגלענדער. אלע האבן זיך אנגעטאן אין פעל
און האבן זיך פארשטעלט, איר פארשטייט צי ניין, פאר חיות, ווילדע
היות רעות צו אלדי שווארץ־יאר! ס׳איז געווארן ערגער פונעם דור
המבול, עק וועלט איז געווארן. איר מיינט אוודאי, מע האט אף אונדז
ארויפגעלייגט א געלט־שטראף? אדער מע האט אונדז חלילה געמשפט
מיט שמיץ? ניין, דאס גראד ניט! נאר אז איר זאלט זיין מיט אכצן קעפ,
וועט איר אויך ניט צוטראכטן! אט פאלגט מיך, מוטשעט זיך אפילו ניט.
גיט מיר עטלעכע מינוט צייט אף איבערצוכאפן דעם אטעם, וועל איך
אייך עפעס דערציילן א שיינס, און איר וועט זיין אזוי גוט און וועט מיר
זאגן, וואס איז דאס געווען: א שפאס? אן ערנסט? אדער א חלום?
    
 8.
    
  ק ד ו ש ־ ל ב נ ח.
  
― ― ― די מעשה, וואס איך וויל אייך דערציילן אצינדערט, איז
א מעשה פון קדוש־לבנה, דאס הייסט, ווי אזוי מיר, קרושניקער יידן,
האבן מחדש געווען די לבנה. נאר דערצו מוזן מיר געדענקען, אז מיר
האלטן בא דער סדרה „וישב״, ווי אזוי מע האט אונדז גאנץ פיין
א ר יי נ ג ע ז ע צ ט  אין חד־גדיא אריין, מיך און דעם רב, און דעם
קאזשאנע רב, דעם ראבינער הייסט עס, מיט אלע איבעריקע שבעה טובי
העיר ,די גאנצע גילדענע פאן פון קרושניק, דערפאר, וואס מיר זיינען באגאנגען אזא פארברעכן.― מיר האבן זיך אנגענומען אבא דעם שוחטס
קריוודע, דאס הייסט, מיר האבן געבעטן פאר אים רחמים, געוואלט ראטעווען, איר פארשטייט צי ניין, א יידן פון דער תליה.
    
בקיצור, זיצן מיר זיך אט אזוי געזונטערהייט, איטלעכער אין זיין
חדרל, ווי זאגט איר, ניט על התורה ועל העבודה און ניט אף צען רובל
א וואך זיצן מיר, נאר מיר זיצן פשוט אין טערמע גלייך מיט אלע גנבים
און מיט אלע שכורים, ― וואס זאל מען טאן? וישב ― מע האט אונדז
באזעצט, ווי זאגט איר, זיצט מען. זיצט מען א שעה, זיצט מען צוויי,
זיצט מען דריי, עס ווערט שוין באלד נאכט, ― איך בעט אייך, וואס
וועלן מיר אויסזיצן? און דארט, אינדערהיים, ווייס מען אפילו ניט ווו
מיר זיינען ― דאס איז נאך ערגער פון אלץ! און חוץ לזה, גלאט ―
איטלעכע זאך מוז דאך האבן אן עק! ממה נפשך, אדער אהין, אדער
אהער. דער קאפ ווערט, זאג איך אייך, שיער נישט צעשפרונגען טראכטנדיק, און טראכטן טראכט זיך לויטער שלעכטס און לויטער ערגערס!
עס שטעלט זיך מיר פאר, ערשטנס, אז מע משפט אונדז קרימינאל; און
דערנאך, ווי אזוי מע פירט אויס אף אונדז דעם פסק־דין לויט דעם גאנצן
שלחן ערוך פונעם פעלד־געריכט. דאס הייסט, מע האט אונדז מחילה
אויסגעשטעלט אלעמען, די פיינסטע קרושניקער בעלי־בתים, מיטן רב
און מיטן קאזשאנע רב, מיטן ראבינער הייסט עס, אין איין שורה, און
צוועלף זעלנער מיט די אנגעלאדענע ביקסן שטייען שוין גרייט אקעגן
אונדז און ווארטן נאר אפן גוטן ווארט, ― קומט צו גיין דער קאמענדאנט בכבודו ובעצמו ― אזוי שטעלט זיך מיר פאר ― און ער הייסט
אונדז זאגן ווידוי ― פארט א דייטש אן איידעלמאן! ווער איך מסתמא
אויפגעקאכט און טראכט מיר: יעבור עלי מה, שוין סיי ווי סיי א מינוט
פארן טויט, לאם איך מיר כאטש קילן, ווי זאגט איר, דאס הארץ, און לאם
איך אים כאטש זאגן, איר פארשטייט צי ניין, א פאר ווארעמע ווערטער!
און איך הייב אן מיטן לשון פון ויגש, און מאך צו אים אזוי: „ ב י
א ד ו נ י ―  הער נאר אויס, דייטש,  י ד ב ר  נ א  ע ב ד ך  ד ב ר
כ א ז נ י  א ד ו נ י ― לאז מיך אויסריידן א ווארט פאר דיר, ו א ל
386 שלום ־ עליכם
י ח ר א פ ך  ב ע ב ד ך ― נאר זאלסט מיר קיין פאריבל נישט
האבן״... און אזוי ווייטער, נישט געלייגט קיין כבוד, וואס ער איז א
דייטש, איר פארשטייט צי ניין, און א קאמענדאנט, און וואס אים איז
געראטן, ער האט איינגענומען קרושניק... און אזוי ווי איך טענה מיך
אויס מיט אים, במחשבה הייסט עס, עפנט זיך נישט די טיר און עס קומט
ניט אריין א זעלנער מיט אן אנגעלאדענער ביקס? אריינגעקומען, טוט
ער צו מיר א ווונק, איך זאל, הייסט עס, זיך מטריח זיין און גיין מיט
אים. העלפט ניט און מע דארף זיך מטריח זיין און גיין מיט אים.
איך קום ארויס אין דרויסן ― שוין שטאק נאכט; איך קוק מיך איין
― די איבעריקע זיינען אויך דא, דער גאנצער שפיגל פון קרושניק, און
דער רב מיטן קאזשאנע רב, דער ראבינער הייסט עס, בתוכם. בא יעדן
שטייט זיך א זעלנער פון הינטן, אנגעוואפנט מיט אן אנגעלאדענער
ביקס. און ― דער עלטסטער פון די זעלנער טוט א קאמענדעווע: „פארווערטס! ― מע זאל גיין, הייסט עס... גייען מיר שוין אלע אינאיינעם,
די גאנצע דעפוטאציע, שטילערהייט אן ווערטער, ווארעם ריידן טאר מען
דאך נישט, ווי זאגט איר: אסור לדבר! נאר יעדער זיפץ מיט יעדן קרעכץ
רייסט אויס א שטיק הארץ, אשטייגער, אזוי ווי, למשל, ראש השנה צו
מוסף פאי די תקיעות, האט איר זיך צוגעהערט, ווי יידן קרעכצן? מער
פון אלץ האט מיר וויי־געטאן דאס הארץ אף אונדזער רב, נעבעך א ייד
א זקן, א בן שבעים ― וואס זאג איך א בן שבעים? ער האט באדארפט
דעמאלט, לויט מיין חשבון, אלט זיין גוטע פינף און זיבעציק, און אפשר,
אז אירט מיך שטארק בעטן, טאקע אלע אכציק, ווארעם איך געדענק
אים נאך אף מיין חתונה אין יונעוו, ― חתונה האב איך געהאט אין
יונעוו, איר פארשטייט צי ניין, און אים האט מען אראפגעבראכט פון
קרושניק ― איז ער שוין דעמאלט געווען א ייד א זקן, דאס הייסט,
נישט קיין זקן, נאר גרויע האר האט ער שוין געהאט, און פון מיין חתונה
ביז היינט האבן מיר שוין א קיימא־לן, אזוי גרויס ווי ― איך זאל אייך
זאגן אקוראט ― געדענק איך ניט, און אגב וויל איך נישט אפטרעטן פון
דער געשיכטע, וואס איך דערצייל אייך, ווארעם סע שוואכט אפ, איר
פארשטייט צי ניין, דעם ענין און מע קאן חלילה פארגעסן ווו מע האלט,
כאטש א זכרון האב איך ― הלוואי ווייטער. א סימן האט איר, אט וועל
איך אייך זאגן ווו מיר האלטן.
מיר האלטן אלזא באם רב, ווי ער גייט זיך אזוי, דער זקן, אף צופריער, און מיר, קרושניקער בעלי־בתים, נאך אים, און מע זיפצט און
מע קרעכצט און מע טאר קיין ווארט נישט ארויסריידן און וואלטן
אונדזערע היימישע געוווסט, ווו מיר זיינען, און וואלטן מיר אליין כאטש
געוווסט, וווהין מע פירט אונדז ― איז ניין! ווי זאגט איר, כצאן לטבה
יובל ― ווי די שאף צו דער שלאכט. אף א גוט ארט מע זאל אונדז
פירן ― דאס זעט מען נישט, ווארעם ווי וואלט אונדז דער דייטש ניט
געזאגט, וווהין מיר גייען? און אז מע ווארט דארט אף אונדז מיט בכורים
 ― דאס אוודאי נישט, ווארעם ער וואלט אונדז נישט אזוי געטריבן, ווי
ער טרייבט אונדז ― „פארווערטס״ און „פארווערטס״! און איידער מיר
קוקן זיך ארום, זיינען מיר שוין אף דער טויטער גאס, דארט, ווו מע גייט
צום נייעם הייליקן ארט. איך זאג „צוס נייעם״, מחמת אין קרושניק האבן
מיר, ברוך השם, צוויי בית־עלמינס, איינעם אן אלטן און איינעם א
נייעם, דאס הייסט, דער נייער איז שוין אויך גענוג אלט, און קיין עין־הרע פיין באזעצט, א קבר נעבן א קבר, מע וועט שוין באלד דארפן אפנעמען פעלד אף א דריטן בית־עלמין, אויב גאט, הייסט עס, וועט שענקען דאס לעבן, די מלחמה וועט אמאל האבן אן עק, און קרושניק וועט
בלייבן קרושניק, און יידן וועלן זיין יידן...
    
בקיצור, למאי זאל איך אייך לאנג מאריך זיין? אזוי ווי מיר גייען
שיינט ארויס די לבנה און מיר טוען א קוק ― מיר זיינען שוין גאר ניט
ווייט פונעם בית־עולם; אט איז דער טויער, אט איז דאס „אוהל״, און
אט זיינען מיר אלע דא! וואס זאל איך קלערן, אשטייגער? מסתמא איז
עמעצער געשטארבן אין שטאט אן אדם־חשוב, אדער אפשר האט מען
געבראכט צופירן אהער פון ערגעץ א בר־מינן, וואס מע דארף אים ברענגען צו קבר־ישראל? איי, צו וואס באדארפן מיר זיין דערביי? און צו
וואס מיט אזא לוויה פון זעלנער? איז דער תירוץ: למאי וואס דען האט
מען אונדז געבראכט צופירן אהער פלוצעם אין מיטן באנאכט אף קבר־אבות? דערווייל, אזוי ווי מיר טראכטן דא, מיר טוען א קוק ― ער איז
אויך דא, דעך שלים־מזל, אבא דער שוחט הייסט עס! ער און צוויי זעלנער מיט אים! וואס טוט דא דער שוחט? גאר א קלייניקייט: ער שטייט
מיט א גראבאייזן אין האנט און גראבט א קרקע און וויינט, גיסט מיט
טרערן... איז אונדז די זאך באלד נישט געפעלן: ערשטנס, פון וועמענס
וועגן גראבט ער עס א קרקע? והשנית, וואס איז אבא דער שוחט פאר
א גרעבער? און חוץ לזה, וואס איז דאס וויינען, וואס ער וויינט? פון
אלע זייטן, איר פארשטייט צי ניין, איז דאס קשה, פלאי פלאים, גארניט
צו פארשטיין!
    
עס האט אבער קיין סך צייט נישט גענומען, אפשר אזוי פיל, ווי
איך דערצייל אייך, און אפשר נאך ווינציקער, און עס זיינען פארענטפערט
געווארן אלע קשיות. דער עלטסטער פון די זעלנער האט געגעבן א קאמאנדעווע, און ס׳איז באשאפן געווארן, איך ווייס ניט פון וואנען, עטלעכע זאסטופעס מיט עטלעכע גראבאייזנס, און מע האט אונדז גענומען,
איר פארשטייט צי ניין, און מע האט אונדז אוועקגעשטעלט, אפגעטרעטן
איינס פון דאס אנדערע עטלעכע טריט, געגעבן איטלעכן באזונדער א
זאסטופ אין האנט אריין און באפוילן, מיר זאלן מוחל זיין זיך גראבן
קברים, יעדער באזונדער פאר זיך א קרקע, מ ח מ ת  נ י ט  ש פ ע ־
ט ע ר וו י  א י ן  א פ א ר  ש ע ה  א ר ו ם  אזוי האט מען
אונדז געגעבן צו פארשטיין ― וו ע ר ן  מ י ר  ג ע ש א ס ן...
    
איר ווילט וויסן, ווי אזוי מיר האבן געפילט, בעת מע האט אונדז
אנגעזאגט די דאזיקע בשורה טובה? איז פאר יענע קאן איך אייך ניט
זאגן, דאס איז זייער עסק. נאר פאר זיך בין איך אייך ערב און איך
שווער אייך בהן שלי, אז גארניש. אבער טאקע ממש גארנישט! ראט
הייסט, וואס איז שייד גארנישט? א לעבעדיקער מענטש, א געזונטער און
א שטארקער, מיט א ווייב מיט קינדער, גיט מען אים פלוצעם א זאסטופ
אין האנט אריין און מע הייסט אים, איר פארשטייט צי ניין, ער זאל
מוחל זיין ז י ך  א ל יי ן  א ו י ס ג ר א ב ן א  ק ר ק ע,  מ ה מ ת
א ט ב א ל ד  וו ע ר ט  ע ר  ג ע ש א ס ן! איך בעט אייך, פאני
שלום־עליכם, בארעכנט עס נאר אקוראט, מיט קאפ, איר האט עפעס
אין דעם א באגריפיע? ניין, דאס באדארף מען אליין איבערלעבן; יענעם
געבן צו פארשטיין איז ארויסגעווארפן! נאר וואס דען? מען איז דאך
עפעס א מענטש א בר־דעת, מיט א שכל־הישר, טוט מען א טראכט אהין־אהער און מע גיט זיך אליין א רייד אויס דאס הארץ: „מילא, וואס איז
דא? אויך די אייגענע מעשה, ווי זאגט איר, אז גאט הייסט שטארבן,
קאן מען קיין חכם נישט זיין און מע דארף שטארבן. ביסט דאך נישט
איינער, עס שטארבן איצטערט מענטשן אין די אלפים, אלפי אלפים, ווי
    
מעשיות און פאנטאזיעס 389
פליגן פאלט מען, ווי שטרוי! עלעהיי, לאז זיך דיר דאכטן, יאנקל יונע־ווער, אז דו ביסט אויך א זעלנער און אז דו ביסט אויך אין סאמע
פייער. שוטה! ווער טראכט בעת מלחמה וועגן עפעס אנדערש, אז נישט
וועגן טויט? ווארעם אין תוך אריין געשמועסט, וואס איז דען מלחמה, אז
ניט דער מלאך־המות אליין? היינט וואס איז שייך צו זאגן אפן מלאך־המות, איר פארשטייט צי ניין, אז ער זאל מורא האבן פארן טויט?״...
טראכט אייך קארשט אריין אין דעם, רב שלום־עליכם, וועט איר ארויסזען, ווי טיף דאס איז!
    
בקיצור, צו וואס פילוסופיא? איר ווילט דאך וויסן דעם שפיץ. איז
קאן איך אייך זאגן ווייט, אז איך אליין ווייס בסך הכל גלייך מיט אייך
וואס דא איז פארגעקומען. עפעס א מהומה איז געווארן פלוצעם, א טומל
פון גאט, א באראבאנען פון פויקן און א לויפעניש פון זעלנער און א
טופען פון פערד ― רבונו דעלמא כולה! וואס טוט זיך דא? אן איבערקערעניש? סדום ועמורה? ערדציטערניש? משיחס צייטן? עק וועלט?
אין איין כהרף־עין זיינען אונדזערע זעלנער פארשווונדן געווארן, און
מיר, קרושניקער יידן, זיינען געבליבן איינע אליין אפן נייעם בית־עולם
מיט די זאסטופעס אין די הענט ― און שא! מיר האבן פארשטאנען,
דאס הייסט, פארשטיין האבן מיר ניט פארשטאנען גארנישט ניט, למאי
זאל איך זאגן א ליגן? נאר דערפילט האבן מיר מיט אלע אונדזערע
חושים, איר פארשטייט צי ניין, אז דא איז עפעס געשען אזעלכעס, וואס
איז חוץ לדרך הטבע, טאקע נאר א נס מן השמים, און אז מיר זיינען
נצול געווארן פון א סכנה! נאר פונדעסטוועגן, מיר זאלן עפעס קאנען
ריידן, עפעס זאגן איינס דאס אנדערע ― דאס לא! עס האט אונדז, איר
פארשטייט צי ניין, אפגענומען די צונג ― און שוין! און ווי איין מענטש,
גלייך ווי מיר וואלטן זיך אויפגערעדט פון פריער, האבן מיר אוועקגעלייגט די כלי־זיין, גענומען די פיס אף די פלייצעס, און, ווי זאגט איר,
הלך משה מרדכי ― זיך געלאזט גיין, פריער פאוואלינקע, דערנאך אביסל
גיכער, און דערנאך לויפן, אבער טאקע לויפן, איר פארשטייט צי ניין,
ווי מע לויפט פון א שרפה! פון וואנען האט זיך גענומען צו אונדז אזוי
פיל מוט? און ועל כולם, דער רב, דער זקן ― ווו האט ער גענומען
כח צו לויפן מיט אזא אימפעט? והראיה, ער איז טאקע נעבעך גיך צוגעשטאנען, נישט געקאנט לויפן ווייטער, האט ער זיך אפגעשטעלט, צוהאלטנדיק זיך מיט דער האנט באם הארצן, קוים וואס ער כאפט דעם
    
אטעם. האבן מיר שוין צוליב אים אויך אפגעשטעלט זיך ― ס׳איז ניט
    
קיין דרך־ארץ איבערלאזן א רב אליין אין מיטן גאס. און ריידן קאנען
    
מיר נאך אלץ ניט, און וויסן וואס דא איז פארגעקומען ― ווייסן מיר
    
נאך אלץ נישט, נאר מיר הערן ווי מע פויקט און ווי מע לויפט און ווי
    
מע שיסט, עפעס טוט זיך, גאט, אפנים, רעכנט זיך פאר אונדז, ווי אין
    
פסוק שטייט: ה׳ ילחם לכם ואתם תחרישון ― יא, מיר שווייגן, קאנען
    
נישט ריידן! דער ערשטער, וואס האט יא ארויסגערעדט א ווארט, איז
    
געווען דער רב דער זקן. „קינדער! ― האט ער זיך אנגערופן צו אונדז,
    
קוקנדיק ארויף, צו דער שיינענדיקער לבנה. ― ווייסט איר, וואס איך
    
וועל אייך זאגן, זאגט ער? אז דער אייבערשטער, זאגט ער, האט יא אזוי
    
געפירט, ער האט רחמנות געהאט אף אונדזערע ווייב און קינדער, זאגט
    
ער, און מיר זיינען ארויס פון אזא סכנה, קומט אים, זאגט ער, מיר זאלן
    
אים מחדש זיין זיין לבנה, ס׳איז היינט די רעכטע צייט״... און נישט
    
לאנג געטראכט, שטעלט ער זיך אוועקעט אין מיטן שטאט אקעגן דער
    
לבנה, דער רב הייסט עס, און מיר אלע ארום אים, און דער רב האט אנ־
    
געהויבן פריילעך אף א קול „הללויה״! און מיר אלע נאך אים, און וואס
    
ווייטער אלץ לעבעדיקער, און אז ס׳איז געקומען צום „כשם שאני רוקד״,
    
האבן מיר אונטערגעשפרונגען שוין גאר לעבעדיק, ממש אונטערגע־
    
טאנצט! ― אזא קדוש־לבנה, מעגט איר מיר גלייבן בנאמנות, האט
    
קרושניק נאך נישט געהערט, זינט קרושניק איז קרושניק, און וועט שוין
    
נישט הערן, דאכט מיר, קיין מאל! דאס איז געווען, ווי זאגט איר, שוין
    
איין מאל א קדוש־לבנה! איר קאנט פארשטיין, ווי ווייט מיר זיינען גע־
    
ווען גארנישט כהאי עלמא, אז ס׳איז געקומען צו די „שלום־עליכמס״,
    
הער איך עפעס עמעצער זאגט צו מיר מן הצד גלייך אין אויער אריין
    
און מיט א געוויין: „שלום עליכם?״ ענטפער איך אים „עליכם שלום״!
    
און קוק מיך איין ― ס׳איז ער! דער שלים־מזל! אבא דער שוחט, הייסט
    
עס! ווי קומט ער אהער? איז ער דען אויך געווען מיט אונדז אף קבר
    
אבות? טפו זאל דאס ווערן! איך האב גאר פארגעסן, אז ער איז דא גע־
    
ווען דער ערשטער! אפנים, מיר זיינען אלע געווען, איר פארשטייט צי
    
ניין, רעכט מטושטש! מיר האט זיך נאר געוואלט ארומכאפן דעם דא־
    
זיקן שלים־מזל און צעקושן זיך מיט אים, און ועל כולם האט זיך מיר
    
געוואלט צעקושן מיטן רב, זכותו יגן עלינו, ער איז שוין איצט אף דער
אמתער וועלט, און א סוף האט ער געהאט ― הלוואי אף אונדזערע
שונאים געזאגט געווארן, רבונו של עולם! איר וועט שוין הערן, איך וועל
אייך נישט דורכלאזן קיין זאך, האט קיין מורא ניט. דאס איז געווען א
ייד! ווו זעט מען היינט אזעלכע יידן? שטעלט אייך פאר וואס א רב
קאן: פארטיק געווארן מיט קדוש־לבנה, ווילט זיך אים נאך זאגן א פאר
ווערטער, זיך שטעלן אף א פסוק, און דווקא פון שיר־השירים: „קול דודי
― האט ער אנגעהויבן ― הנה זה בא״... דעם חסרון, מוז מען זאגן,
האט ער געהאט, זאל ער מיר מוחל זיין: ער פלעגט ליב האבן צו זאגן,
דרשנען הייסט עס. האבן מיר זיך מיישב געווען: ניין! קדוש־לבנה איז
עפעס אנדערש, נאר דרשות הערן מיט פסוקים פון שיר השירים באנאכט,
אין מיטן שטאט, נאך אזעלכע פחדים און נאך אזעלכע נסים מיט גבורות
ונפלאות ― דאס, רבי, לאז שוין זיין אף אן אנדערש מאל! און מיר
האבן פארקאטשעט די פאלעס, איר פארשטייט צי ניין, און גענומען לויפן
יעדער צו זיך אהיים, האבן מיר געטראפן א נייע חתונה! אבער אזא
חתונה, וואס אלע חתונות, וועלכע האבן זיך אפגעשפילט ביז אהער,
זיינען א גארניש, א קינדער־שפיל! דאס וועט איר אליין אויך זאגן. נאך
איך זע, איר זייט שוין מיד און ווילט שלאפן. א גוטע נאכט. אם ירצה
השם, מארגן זעען מיר זיך, וועל איך אייך דערציילן א נייע מעשה.
  
9.
ער הענגט שמונה־עשרה.
    
― ― ― יידן בארימען זיך מיט זייער קעשעניוו. קעשעניוו, זאגן
זיי, האט זיך קונה שם געווען אף דער וועלט מיט אירע פאגראמען
און מיט אירע כוליגאנעס. כא־כא! נישטא ווער ס׳זאל לאכן! אויך מיר א
שטאט ― קעשעניוו! קעשעניוו איז א הונט אקעגן קרושניק! הערט איר,
פאני שלום־עליכם? קעשעניוו באדארף הייצן די הרובע בא קרושניק!
קעשעניווער כוליגאנעס, זאלן מיר מוחל זיין, מעגן קומען קיין קרושניק
זיך לערנען בא אונדזערע שליאכטעס און בא פאניעס קאזאקן, ווי אזוי
מע דארף זיך רעכענען מיט א יידן. ערשטנס, ווו פארמאגט דען קעשעניוו
דאס געווער מיט די הארמאטן? דארטן, אז מען איז געגאנגען צעשלאגן
א שטוב, האט מען זיך צונויפגענומען הונדערט גויים, און מע האט באדארפט דערצו שטעקנס מיט שטיינער מיט קליינע שטיינדלעך, ― און
וואס קאן מען מאכן מיט אזעלכע כלי־זין, משטיינס געזאגט? ביז מע
צעשלאגט צוויי־דריי הייזער, ביז עפעס־וואס, קילט אפ דער כעס ― און
אויס! און דא, בא אונדז אין קרושניק, איין צענדליק גוטע ביקסלעך,
אדער איין הארמאט א רעכטער, אז ער לאזט ארויס א פאר קוילן, צעשיסט עס א גאנצע גאס און ווישט אייך אפ דעם מארק מיט די קלייטן
און מיט די יאטקעס און מיט אלע הייזער ארום און ארום! וואס דארפט
איר א סך לומדות? אט האט מען בא אונדז אין איין שמע־ישראל אפגעווישט גאנץ קרושניק, אזוי, אז ס׳איז נישט געבליבן פון דער שטאט
קיין שריד ופליט, קיין זכר אפילו! מיטן פונדאמענט האבן זיי בא אונדז
אויסגעווארצלט אלצדינג, וואס איז שייך צו יידן, גלייך ווי זיי וואלטן
אריין ניט צו זיך, נאר צום שונא אין לאנד אריין, און גלייך ווי קרושניק
וואלט געווען מי יודע וואס פאר א באפעסטיקטע שטאט! א מין פאריז!
צי א מין ווארשא! אז בסך הכל, דארפט איר וויסן, איז קרושניק פון
תמיד אן געווען א שטאט, ווי אזוי זאל איך אייך זאגן? א הפקר־שטאט,
א שטאט, איר פארשטייט צי ניין, וואס שטייט אינדרויסן. נישט קיין
הויפן, נישט קיין סעדער, נישט קיין גערטנער, קיין פארקאנעס, קיין
ארומצוימאכצן, נאר שטיבער מיט שטיבלעך, נאקעטע, הוילע, ארעמע,
יידישע הייזלעך ― האט מען זיי צעקלאפט, צעלאמעט, צעשאסן, צעהאקט, צעריבן, צעמאלן און אפגעווישט ― אויס, נישטא קרושניק!
    
און מיינט איר ― נאר קרושניק? אזוי איז געווען מיט קרושניק, און
אזוי איז געווען אויך מיט יונעוו, און מיט ראכעוו, און מיט מאזעלבא־זשעץ, און מיט בילגעריי, און מיט די אלע איבעריקע יידישע שטעטלעך
ארום און ארום, ביז לובלין, ווייל לובלין איז דאך די הויפט־שטאט, איך
מיין די גובערניע, און דארטן זיצן חוץ יידן, אויך פריצים און פאליאקן,
און אינגאנצן די רציחה אף אונדז האט זיך גענומען פון זיי, פון די
פאליאקן. ווען ניט די פאליאקן מיט זייער גיסן בוימל אפן פייער, מיט
זייער טראגן אין די אויערן אריין, וואלט אפשר גארניט געווען. דער ערשטער האט זיך אויסגעפיינט פאן פשעפעצקי, דער וואיט פון דער גמינע,
וואס איך האב אייך דערציילט וועגן אים אין מיינע פריערדיקע מעשיות.
ער האט באלד, נאך אין יענער נאכט פון קדוש־לבנה, אפגעטראגן צום
„נאטשאלניק״ אין אויער אריין, אז מיר, קרושניקער יידן, הייסט עס,
זיינען געווען מיט די דייטשן איין האנט. א סימן, זאגט ער, קיינער פון
זיי האט נישט געוואלט, זאגט ער, אננעמען דאס שטריימל פון בורמישטש,
נאר איין יחיאל מיינער האט דאס, זאגט ער, אנגענומען... מער האט
פאניע נישט באדארפט. עס האט זיך אנגעצונדן אין אים א פייער אף אלע
יידן, און מער פון אלעמען אפן בירגערמייסטער אליין, דאס הייסט, אף
מיין יחיאלן, און ס׳איז ארויס אן „אוקאז״ פונעם שטאב, מע זאל אים
אויפזוכן, יחיאלן הייסט עס, און מע זאל אים ברענגען צו פירן א לעבעדיקן אדער א טויטן! און נישט נאר אים אליין ― אונדז אלעמען, די
גאנצע גילדענע פאן פון קרושניק, מיטן רב און מיטן קאזשאנע רב, דעם
ראבינער הייסט עס, זאל מען נעמען, איר פארשטייט צי ניין, און מע זאל
אונדז ברענגען צו פירן ― ער וויל אונדז זען, פאניע הייסט עס. און
טאמער מיינט איר, אז איך האב עס ניט געוווסט פריער, אז ס׳וועט אזוי
זיין? געוווסט! ווי איר זעט מיך א יידן! א סימן האט איר ― איך האב
זיי באלד געזאגט: „יידן, זאג איך, ווי גאט איז אייך ליב, לאמיר זיך,
זאג איך, אפטראגן!״ באצייטנס נאך האב איך זיי דאס געזאגט, וויבאלד
מיר האבן נאר דערהערט, אין יענער נאכט, אז דער דייטש  ל ו י פ ט
און אז פאניע  ג יי ט ,  ווארעם דארט, ווו פאניע שטעלט אוועק א
פוס, האב איך געוווסט, וועט קיין גראז נישט וואקסן. איך האב זיי
געזאגט, זאג איך: „לאמיר לויפן אין דער וועלט אריין, ווו, זאג איך, די
אויגן וועלן טראגן, אבי, זאג איך, ניט זיין דא!״ האב איך אפילו בא זיי
אלעמען כמעט ווי געפועלט. האט זיך אבער איינער אוועקגעשטעלט ―
דאס איז געווען דער רב, דער זקן. ער האט זיך איינגעשפארט ― איין
מאל פאר אלע מאל, ער וויל נישט, ער וויל ניט, זאגט ער, לויפן סתם
אין דער וועלט אריין פאר כל הון דעלמא, זאגט ער; אז דער שומר ישראל,
זאגט ער, וועט אונדז וועלן אויסהיטן, וועט ער אונדז, זאגט ער, אויסהיטן, ווי ער האט אונדז אויסגעהיט ביז אהער, און טאמער חלילה נישט,
איז א סימן, זאגט ער, אז ס׳איז אונדז אזוי באשערט. און אויב אזוי,
זאגט ער, לאז כאטש זיין, ווי אין פסוק שטייט:  ו ש כ ב ת י  ע ם
א ב ו ת י ― דאס הייסט, אים האט זיך געוואלט פשוט קומען צו קבר
    
 394 שלום־עליכם
    
 ישראל און ליגן דווקא בא זיך אין קרושניק אפן הייליקן ארט ― פאראן
    
 אלערליי יצר־הרעס אף דער וועלט... נאר אפילו אזא פארגעניגן קאן
    
 זיך אויך א ייד נישט פארגינען. ווי זאגט איר, א מענטש טראכט און
    
 גאט לאכט. ער האט זיך נישט גערעכט, אונדזער רב, הייסט עס, אז ער
    
 וועט אריינפאלן אין די הענט פון צוויי־פיסיקע חיות, וואס זיינען ניט
    
 אויסן קיין זאך, נאר מענטשלעך בלוט, און איבערהויפט ― יידיש
    
 בלוט!...
    
 אנגעהויבן האט זיך די חתונה נאך פון באנאכט, ווי איך האב אייך
    
 שוין דערציילט. פאניע האט זיך א לאז געגעבן איבער די הייזער זוכן
    
 און נישטערן, טאמער האט זיך פארוואלגערט ערגעץ מכלומרשט א
    
 דייטש, און, זוכנדיק, האט מען דערווייל געטאן דאס, וואס פאניע דארף
    
 טאן, דאס, למשל, וואס פאניע האט געטאן אין קעשעניוו, אין ביאליס־
    
 טאק, אין באלטע, אין קאטערינעסלאוו און אין אנדערע יידישע שטעט,
    
 ― מיט דעם אונטערשייד, וואס דארטן איז מען באפאלן און מע האט
    
 געשלאגן און געראבעוועט, און דא האט מען מיט ישוב־הדעת פריער
    
 אויסגעטרייסלט אלע קעשענעס און נאכגעפרעגט זיך בא יעדן „טשאסיקי,
    
 טשאסיקי״ ― זייגערלעך, זייגערלעך! און געמיינט האט מען נישט דווקא
    
 זייגערלעך נאך אויך קייטלעך, פינגערלעך, אוירינגלעך, און בייטעלעך
    
 מיט געלט איז אויך נישקשה. און דערנאך שוין, אז מע האט אלצדינג
    
 צוגענומען, מקיים געווען, ווי זאגט איר, דעם פסוק „וינצלו את מצרים״,
    
 האט מען שוין א נעם געגעבן זיך אויך צו די נפשות: געבונדן, געשלאגן,
    
 געשטאכן, געשאסן, געהאנגען ― און איבערהויפט געהאנגען! געהאנגען
    
 האט מען בא אונדז אזוי פיל, אז ס׳איז נישט געווען שוין קיין ביימער
    
 און קיין סלופעס. האט מען איבערגעלייגט קלעצער אף א דאך, און
    
 דארטן, אף די קלעצער, האט מען אויפגעהאנגען אונדזערע אחינו בני
    
 ישראל פון קרושניק איינציקווייז... איינציקווייז...
    
 דעם ערשטן פעטשאטעק האט געמאכט דער רב, דער זקן, זכר צדיק
    
 לברכה. צו אים האבן די קאזאקן זיך אריינגעריסן גאנץ פרי, כמעט פאר
    
 טאג נאך; ער האט נאר־וואס געהאט אנגעטאן טלית ותפלין און גע־
    
 שטעלט זיך דאוונען, זיינען זיי אריין, ווי א וואסער, און האבן זיך
    
 געגעבן א לאז צו אים: „וואדקא!״ ― ער זאל זיי געבן בראנפן, הייסט
    
 עס. וואס עפעס בראנפן? פשוט, אפן ניכטערן הארצן, איר פארשטייט
צי ניין, מענטשן זיינען אויסגעהונגערט און מיד, ווילט זיך נעבעך א
טרונק בראנפן. נאר ווי קומט צו א רב א זקן דער ביטערער טראפן? און
נאך אין אזא צייט, וואס דאס ביסל משקה איז בא פאניען אין חרם?
באווייזט ער זיי מיט די הענט, וויל נישט מפסיק זיין, אז קיין בראנפן
האט ער נישט אין זיין גבול אפילו. קריגט ער א פאטש מסתמא מיט א
רעכטן מי־שברך אינאיינעם, גליטשט זיך אראפ בא אים דער של־ראש פונעם קאפ, בייגט ער זיך אן און וויל אים אויפהייבן, כאפט ער א קלאפ
פון הינטן איבערן קאפ און פאלט חלשות. נעמען די קאזאקן און וויקלען
אים איין גאנץ פיין אין טלית ותפלין, בינדן אים צו צו אן עק פון א
פערד, מחילה, און שלעפן אים אוועק א האלב־טויטן איבער דער גאנצער שטאט אין מארק אריין און הענגען אים אויף אף א בוים, און
שטעלן אוועק א יון און זאגן אים אן, אז אט אזוי זאל ער הענגען דריי
טעג מיט דריי נעכט, קיינער זאל זיך ניט דערוועגן אים אראפנעמען.
    
און אט אזוי איז געבליבן הענגען דער רב, דען זקן, א צעהרגעטער,
א צעבלוטיקטער, אין מיטן מארק, אין טלית ותפלין, געשאקלט פונעם
ווינט אהין און אהער, אויסגעזען גלייך ווי ער דאוונט, גלייך ווי ער שטייט
שמונה־עשרה. און ווער עס גייט דורך, שטעלט זיך אפ, קוקט אן און
לויפט אוועק א פארציטערטער און זאגט אן דעם צווייטן, דער צווייטער
― דריטן, דער דריטער ― א פערטן, איינער דעם אנדערן: „גייט
זעט!״... און דער עולם לויפט! וואס לויפט איר? בהמות! פערד! וואס
האט איר דא נישט געזען? איר האט קיינמאל קיין געהאנגענעם ניט אנגעקוקט? צו וועלכע גוטע יאר?... נאר צוריק געשמועסט, נעמט מיך אליין
טאקע, אזא אלטער נאר ווי איך בין, וואס בין איך געלאפן אנקוקן?
וויפל געזונט האט עס מיך דערנאכדעם געקאסט? וויפל נעכט בין איך
נישט געשלאפן?... און עד היום נאך, לאמיך זיך נאר פארטראכטן, אדער
צומאכן די אויגן, שטייט ער דען ניט מיר אקעגן, דער רב דער זקן, ווי ער
הענגט אפן בוים, א צעבלוטיקטער, א בלויער, א פארגליווערטער, איינגעוויקלט אין טלית ותפלין, שאקלט זיך אהין און הער, גלייך ווי ער
דאוונט, גלייך ווי ער שטייט שמונה־עשרה ― וואס זאג איך? ניט ער
שטייט, נאר ע ר  ה ע נ ג ט! איר פארשטייט צי ניין? ע ר
ה ע נ ג ט  ש מ ו נ ה ־  ע ש ר ה!
    
נאר ווייסט איר וואס איך וועל אייך זאגן? פתח שין איז שא! לאמיר דערפון היינט נישט ריידן מער! לאמיר בעסער ריידן, ווי זאגט איר,
פון פריילעכערע זאכן ― בא אייך איז ניט געווען קיין פאגראם? בא אייך
האט מען קיין יידן נישט געהאנגען? פון וואסער א לאנד, אייגנטלעך,
לויפט איר, פאני שלום־עליכם?
    
 10.
    
 פאניע וויל יחיאל זאל גיין הויך...
  
― ― ― איך בעט אייך פאני שלום־עליכם, מאכט מיך קלאר, וואס
איז דער מער מיט דער עקרה, וואס אלע תפלות און דער גאנצער סדור
זיינען פול מיט איר? נעמט, למשל, ימים נוראים, איז אף יעדן שריט און
טריט דערמאנען מיר דעם רבונו־של־עולם:  ז כ ו ר  ל נ ו  ע ק ד ת
י צ ח ק ― זאלסט אונדז דערמאנען די עקרה פון יצחק! זאלסט אונדז
נישט פארגעסן, הייסט עס, די טובה, וואס מיר האבן דיר געטאן דורך
אונדזער עלטער־עלטער־זיידן, דורך אברהם אבינו!... און אין מחזור, אז
עס קומט צום  ו ב ב ן  ה נ ע ק ד ,  צעלאזט זיך עס אביסל דער חזן,
צעגיסט זיך ווי א סאלאוויי ― וואס איז? באשר אברהם אבינו האט
געפאלגט דעם רבונו־של־עולם און האט געזאלט אויפברענגען זיין זון
יצחקן פאר א קרבן. זעט נאר, וואס דא טוט זיך א ביסל! הערט נאר, ווי
מע גוואלדעוועט! שוין אזוי פיל צייט אוועקגעגאנגען, טויזנטער יארן, און
מע קאן זיך גארניט אויסצאלן! מיינט איר דאך אוודאי, אז איך מאך
דאס חוזק חלילה פון גאט און פון זיינע תפלות? פארשטייט איר אליין,
אז איך בין ניט דער ייד. מיר פארן דאך מיט אייך אף איין שיף, ברוך
השם, שוין העכער א וואך, האט איר מיך באדארפט דערקענען, אז איך
בין ווייט פון אן אפיקורס און פון אן אפשפעטער. נאר וואס דען? איך
זאג עס אקעגן דעם, וואס דארט האט גאט אליין געוואלט אויספרווון
אברהם אבינון, ווי געטריי ער איז צו אים, נאר א פרווו טאן; און דא
בא מיר האט פאניע, באלף אלפי הבדלות, מיך געוואלט צ וו י נ ג ע ן,
אז איך אליין, איר פארשטייט צי ניין, זאל מיט מיינע אייגענע הענט נעמען און באשטראפן מיין זון!... מאלט אייך, אזוי לאנג קרענקט דער,
וואס מיר ביידע ווייסן, ווי לאנג ער האט דאס בא מיר אויסגעפירט! און
אז איך זאל וויסן, אז דער טויט וועט מיר זיין, ממש דער טויט, ― נו,
וואלט ער עס בא מיר אויסגעפירט? והראיה? ―. נאר איך האב פארגעסן, אז איר האט ליב א מעשה זאל מען אייך דערציילן בהדרגה, און
פאוואלינקע, נישט פארכאפט, ווי זאגט איר, די מוספדיקע שמונה־עשרה
פאר דער שחריתדיקער. איך אליין, ווי איר האט מיך באדארפט דערקענען,
בין איך אזא מענטש ווי איר. ובפרט, אז מיר ביידע האבן דא גענוג צייט
אפן שיף.
    
הקיצור המעשה, האלטן מיר, אפנים, דערביי, ווי אזוי די פאליאקן,
הייסט עס, האבן אונדז פארמסרט פאר פאניען, אז מיר, קרושניקער יידן,
זיינען געווען יד־אחת מיטן דייטש ― א סימן, אט איז מיין יחיאל געווען
בורמישטש, געקרוינט, הייסט עס, פון די דייטשן פאר בירגערמייסטער,
באדארף מען נאך האבן א בעסערן באווייז? אי, ס׳איז געווען, ווי זאגט
איר, באין ברירה? מע כאפט אייך אן פארן גארגל און מע זאגט אייך:
זיי בורמישטש, אדער דו ווערסט געשאסן? ― דאס גייט זיי ניט אן. ביסטו א רוסישער, דארפסטו אונדז זיין איבערגעגעבן מיט לייב און לעבן,
ווי זאגט איר: יהרג ואל יעבור ― געהרגעט ווערן, הייסט עס, און
בלייבן געטריי! איז במה דברים אמורים ― ווען איז דאס גערעדט געווארן? אז ס׳איז מיין לאנד, און מיין גוטס ווערט געהיט, און מיין גוף
איז געשיצט, און פאר מיין ווייב און קינדער בין איך זיכער. ווי־זשע איז
אבער דער דין, אז דאס לאנד, זאגט מען מיר אלע טאג, איז ניט מיינס,
איך בין גאר, זאגן זיי, א פ ר ע מ ד ע ר ,  אן איינגעבעטענער, און
מע טרייבט מיך דעריבער און מע יאגט מיך, ווי א הונט; און מיין גוטס,
זאגן זיי, איז גאר ניט מיינס, ס׳איז הפקר; און מיין גוף געהערט צו זיי;
און מיין ווייב קאנען זיי הרגענען; און מיינע טעכטער מעגן זיי שענדן;
און קיינער קען זיך פאר מיר ניט אננעמען, ווארעם דאס הייסט אריינגעמישט זיך, איר פארשטייט צי ניין, אין יענעמס געשעפטן; ― ווי באלד
אזוי, פרעג איך אייך, פון וואנען זאל זיך נעמען בא מיר דער „יחרג
ואל יעבור״?
    
בקיצור ― צו וואס לאנגע טענות? מע האט אונדז געשיקט רופן,
אלע פארנעמסטע בעלי־בתים פון קרושניק, צום אדון הגדול, דאס הייסט,
צום סאמע גענעראל פונעם רוסישן שטאב, מיר זאלן אים אפגעבן דין־וחשבון, וואס מיר האבן געהאט צו טאן מיטן דייטש, און איבערהויפט
― מיין יחיאלן, ווי אזוי ער איז געווארן בורמישטש? און עס האט נישט
געהאלפן קיין חכמות, אז פאניע רופט מע זאל קומען ― קומט מען, און
אגב האט ער געשיקט א פאר יוונים אויך, טאקע קאזאקן ממש, מע זאל
אונדז נעמען און ברענגען צו פירן; און מע האט אונדז גענומען און געבראכט צו פירן אין שטאב אריין אלעמען, חוץ איין רב, ― דער רב דער
זקן איז מיט אונדז ניט מיטגעגאנגען, פשוט, ווייל ער איז שוין דעמאלט,
ווי איך האב אייך פריער דערציילט,  ג ע ה א נ ג ע ן  ש מ ו נ ה
ע ש ר ה אין מיטן מארק אף א בוים, און זיין נשמה איז שוין זיכער
געווען אן אויסגעלייטערטע אין גן־עדן, כאטש בא אונדז אין שטאט
האט מען געהאט געזאגט, אז מע האט אים געזען, דעם רב הייסט עס,
שוין נאכן הענגען, ארומגיין איבער קרושניק אן איינגעבויגענעם, ווי אלע
מאל, מיט זיין יאמשאווען שטעקן איז האנט. עס האט געהייסן, אז ער איז
ארומגעגאנגען, איר פארשטייט צי ניין, אין עולם־התוהו ― און דאס איז
גאנץ מעגלעך נאך אזא מיתה, ווי ער האט געהאט, אז ער האט אפילו
נישט געקאנט קומען צו קבר ישראל, משטיינס געזאגט... איך זע אבער
ארויס, רב שלום־עליכם, נאך אייערע אויגן, אז איר זייט א ווינציקער
מאמין אין די זאכן. איז ווי איר ווילט אייך. נייטן קאן איך אייך ניט,
איר זאלט מיר גלייבן אף נאמנות. ווילט איר ― גלייבט, ווילט איר ניט
― גלייבט ניט. אוודאי, ווען איר זאלט זיין אן אונדזעריקער, דאס הייסט,
ווען איר זייט בא אונדז אין קרושניק אין דער צייט פון מלחמה און איר
לעבט דורך דאס, וואס מיר האבן איבערגעלעבט, וואלט איר זיך אנגעהערט און אנגעזען אזוי פיל זאכן, אז איר וואלט נישט ווילנדיק אנגעהויבן צו גלייבן אין אלע נארישקייטן. פאר וואס רוף איך עס נארישקייטן? ווארעם ס׳איז דאך סוף־כל־סוף פארט נישט מעגלעך, אז א געהאנגענער זאל נאכן טויט נעמען א שטעקן אין האנט און מאכן א שפאציר, ווי זאגט איר, איבער דער שטאט. און וויבאלד מיר וועלן גלייבן אין
דער מעשה מיטן רבס ארומגיין אין עולם־התוהו, וועלן מיר שוין מוזן
גלייבן אויך אין יענער מעשה מיטן האלב־יאריקן קינד, טאקע מיין טאכטערס קינד, וואס האט זיך אויפגעכאפט פון שלאף, אויפגעזעצט זיך אין
וויגעלע און גענומען זאגן נביאות, וואס וועט זיין מיט דער מלחמה. גאנץ
קרושניק האט דערמיט געהאט צו טאן. און שולדיק אין דעם איז ניט אזוי
מיין טאכטער, ווי מיין מחותן דער שוטה, יחזקאל מנוחהס. נאר איך מיש
אייך שוין ווידער איין מעשה מיט דער אנדערער, און איר ווייסט דאך,
אז איך האב עס פיינט. נאר וואס זאל מען טאן? דער קאפ איז אזוי דערשלאגן, הערט איר, און דער ים זשומעט, ער האט זיך עס צעשפילט אביסל, גלייך ווי מע ווערט פון אים גליקלעך, זעט נאר!
    
הקיצור המעשה, האט מען אונדז, מיך מיט מיין יחיאלן און מיט
אלע איבעריקע פארנעמסטע בעלי־בתים פון קרושניק, געשיקט רופן, אז
מיר זאלן זיך מטריח זיין צום נאטשאלניק. גייען מיר, הייסט עס, צום נאטשאלניק מיטן גאנצן פאראד, ארומגערינגלט מיט קאזאקן פון אלע זייטן,
― געהאט א לוויה, קיין עין־הרע, זייער א שיינע, כמעט אלע פאליאקן
פון שטאט האבן זיך צונויפגעזאמלט אונדז באגלייטן און האבן אונדז
מכבד געווען מיט אלערליי אויסגעשרייען: „זשידזשי!״... „בייליס!״...
„הורא, בייליס! ״... און די געלעכטערן זיינען געגאנגען ביזן הימל אריין!
און פאר גרויס גדולה, אפנים, האבן זיך די פאליאקן דערוויילע מתחתן
געווען מיט די קאזאקן, באפאלן די יידישע הייזער, מקיים געווען
אינאיינעם די מצווה פון א יידישן פאגראם, ווי זאגט איר, מיט
אלע פליטערלעך. די פוילן אליין האבן, הייסט עס, נישט געפאגראמעוועט.
חס וחלילה, ― למאי זאל איך אויסטראכטן אזא בלבול? ― פליאקע
האט נאר אנגעוויזן, ווו סע זיצט א ייד, דאס הייסט, זיי האבן נאר געווא־יעוואדיוועט, און די קאזאקן האבן שוין געטאן זייער ארבעט, אפגעריכט
דעם סדר פון פאגראם ככל משפטו וחוקתו, מיט אויפטרענען דאס בעטגעוואנט, מיט צעשפרייטן די פעדערן, מיט ראבעווען דאס יידישע האב־און־גוטס און לייגן אף די פורן, און מיט בינדן פרומע יידן פאר די
פאות, און מיט פייניקן די ווייבער פאר די אויגן פון זייערע מאנען, און
מיט מאנס זיין די טעכטער פאר די אויגן פון זייערע מאמעס... און די
פאליאקן זיינען זיך געשטאנען און האבן געקוועלט, און דער נאמען
„בייליס״ איז נישט אראפ פון זייערע ליפן...
    
איך וואלט א בעלן געווען צו וויסן, הערט איר, וואס פאר א נקמה
איז פאראן אף דער וועלט, וואס מיר זאלן זיך ווינטשן צו דערלעבן אין
אונדזערע אומזיסטיקע שונאים, די פאליאקן? וואס פאר א שטראף איז
פאראן בא גאט, וואס די דאזיקע איידעלע רוצחים האבן נישט פארדינט בא אונדז? איך מיין, אז ס׳איז פאראן נאר איין נקמה, נאר איין
שטראף פאר זיי ― און דאס וועלן מיר, דאכט זיך, דערלעבן אין גיכן, אם
ירצה השם, מיט גאטס הילף, אז פון אלע גליקן, מיט אלע זיסע צוזאגעכצן, וואס מע זאגט זיי צו פון ביידע זייטן, וואס שלאגן זיך פאר זיי,
וועלן זיי, די פאליאקן הייסט עס, קריגן געבראכן די ביינער און גוט אויסגעריסן ווערן פון די פאראנדקעס, וואס יעדער פון די צוויי וועט זיך נעמען בא זיי איינפירן, פאניע אף זיין שטייגער און דער דייטש אף זיין
שטייגער, און דערנאך ערשט וועלן זיי באקומען פון פאניען א מכה און א
פייג פונעם דייטש... עס וועט זיך אויסלאזן, ווי יענע מעשה מיט די צוויי
ווייבער, וואס ווערט דערציילט בא אונדז אין די ספרים. א מענטש האט
געהאט צוויי ווייבער, איינע א יונגע, די אנדערע אן אלטע, און ביידע
האבן זיי אים ליב געהאט. פלעגט די יונגע אים אויסרייסן אלע טאג א
גרויע האר, ער זאל נישט אויסווייזן אלט. און די אלטע פלעגט אים אויסרייסן אלע טאג א שווארצע האר, ער זאל ניט אויסווייזן יונג. דער סוף איז
געווען, אז ער איז געבליבן קרח מכאן און קרח מכאן; אף אונדזער לשון
וועט עס הייסן פשוט, איר פארשטייט צי ניין, פליכעוואטע... אדער ס׳איז
פאראן א מדרש בא אונדז פון א פאסטוך מיט א וואלף, וואס האבן מלחמה
געהאלטן פאר א שעפעלע; דער האט געשלעפט צו זיך און דער צו זיך;
אזוי לאנג, ביז דאס שעפעלע איז צעריסן געווארן... איך וואלט אייך געקאנט ברענגען נאך משלים א סך, נאר איר ווייסט דאך, אז איך האב
פיינט מאריך זיין. עס בלייבט איבער נאר איין זאך, טאמער וועט איר
פרעגן א קשיא: סטייטש, ווי טאר עס א ייד זיין אזא מין אכזר און
וועלן דערלעבן אף יענעם אזוי פיל שלעכטס, יענער מעג זיך זיין אפילו א
שונא, אין דער צייט, וואס אונדזערע חכמים זאגן בפירוש, אז ד א ס
וו א ס פ א ר  ד י ר  א י ז  נ י ש ט  ג ו ט  ז א ל ס ט ו  י ע ־
נ ע ם  נ י ש ט  וו י נ ט ש ן ? זייט איר אפשר אויך גערעכט. נאר
איך וואלט א בעלן געווען, אז עמעצער אנדערש זאל זיין אף מיין ארט
און אויסשטיין דאס, וואס איך בין אויסגעשטאנען. מילא, פון די קלעפ
מיט די סטוסאקעס, וואס מיר האבן געכאפט פון די קאזאקן ביז מיר
זיינען געקומען אפן ארט ― דאס בין איך א יי ך מוחל, און אז מיר
זיינען געקומען אפן ארט, אין רוסישן שטאב אריין הייסט עס, האט
מען אונדז אריינגעזעצט ווי די גענדז, נאר יעדן אין א באזונדער קעמערל,
און עס האט זיך אנגעהויבן אן אויספארשונג און אן אויספרעגעניש
וועגן די דייטשן, ווו האבן מיר גענומען אזוי פיל גאלד און אזוי פיל
ברויט און אזוי פיל אמוניציע פאר די דייטשן? כאטש לעבן זאלן זיי
אזוי ביידע, די פאליאקן מיט די קאזאקן, ווי מיר ווייסן פון וואס צו
זאגן! דערנאך רופט זיך אן דער גענעראל, א וואיענער מיט א רויט פנים
און מיט פאליעטן, ― אפשר איז ער נאך ניט קיין גענעראל, אפשר איז
ער נאך א פאלקאווניק, אדער גאר א קאפיטאן, איך זאל אזוי וויסן פון
אים: „ווער, זאגט ער, פון אייך, יידן, איז דא דער זשיד יאנקל?״... זאג
איך: „יאנקל ― דאס בין איך״. רופט זיך אן צו מיך דער גענעראל, אדער
דער פאלקאווניק, ווייס אים דער רוח: „דאס איז דיין זון יחיאל, וואס איז
אזוי דערהייבט געווארן בא די דייטשן?״ זאג איך: „יא, יחיאל ― דאס
איז מיינער א זון, און אים האבן, זאג איך, די דייטשן געצווונגען, זאג
איך, ער זאל זיין בורמישטש אף א קורצער צייט, ביז דו וועסט, זאג
איך, אריינקומען צוריק קיין קרושניק״... „אזוי, ― זאגט צו מיר ווידער
דער גענעראל, אדער דער פאלקאווניק, ― אט וועל איך דיר, זאגט ער,
באווייזן, אז דיין זון איז בא מיר, זאגט ער, נאך העכער געקרוינט. אט
וועל איך דיר ווייזן, זאגט ער, ווי הויך ער וועט בא מיר באלד זיין״...
און מיט די ווערטער נעמט ער מיך אונטער דער האנט, דער גענעראל
הייסט עס, אדער דער פאלקאווניק, נעמען זאל אים באם הארצן און בא
דער לעבער, און פירט מיך ארויס אין הויף ארויס, צו באווייזן מיר,
ווי הויך מיין זון וועט בא אים זיין... און גייענדיק מיט מיר, מאכט ער צו
מיר אזוי: „בא דיר איז דאך מסתמא, זאגט ער, דיין זון טייער? וויל
איך, זאגט ער, אז דו אליין מיט דיינע אייגענע הענט זאלסט אים באערן,
זאגט ער, מיט אן ארדען אפן האלדז...״ טראכט איך מיר: רבונו של־עולם, וואס טוט זיך דא? ניט שוין־זשע האט מיין יחיאל נושא חן געווען
באם רוסישן גענעראל, אדער פאלקאווניק, פונקט אזוי ווי באם דייטשן
קאמענדאנט? ניט שוין־זשע ווערט ער באשענקט פון פאניען
מיט אן ארדען? פאר וואסערע מעשים טובים? אי וואלט דאס געווען,
טראכט איך מיר, א מפלה פאר די פאליאקן! אי־אי־אי! פליאקע וואלט
איינגענומען א מיתה משונה!... נקמה! דאס געפיל פון נקמה, איר פארשטייט צי ניין!... נאר צוריק שמועסנדיק, ווי באלד אז אן ארדען, טראכט
איך מיר, צו וואס קאזאקן? צו וואס נאגאיקעס? צו וואס קלעפ? צו וואס
איינשפארן ווי די גענדז, און יעדן אין באזונדערע קעמערלעך?... און
  
דאס הארץ איז מיר, ווי זאל איך אייך זאגן? דרייסיק פוד! פופציק פוד!...
נאר צוריק טו איך מיר א לייג־איבער: א קשיא אף פאניען ― אפשר איז
בא אים אזוי דער איינפיר? מיר׳ן עלטער ווערן מיט א מינוט, וועלן מיר
וויסן... און כך הווה ― מיר זיינען עלטער געווארן מיט א מינוט ―
כאטש די מינוט האט זיך געצויגן א יאר! און אז מיר זיינען געקומען
מיטן גענעראל, אדער מיטן פאלקאווניק, ס׳זאל אף אים קומען א מפלה,
אין הויף, אז מיר זיינען געקומען צום גוטן ארט, איז מיר פארענטפערט
געווארן אלצדינג... און אז איך האב דערזען מיין יחיאלן שטיין א געבונדענעם בא א בוים, און צוויי קאזאקן מלאכי־חבלה בא די זייטן, און דאס
פנים ― א שענערן לייגט מען אין דער ערד אריין, ― האב איך שוין
פארשטאנען, אז אך און וויי איז צו מיר, וו י א ז ו י  מ יי ן
י ח י א ל  וו ע ט וו ע ר ן  ד ע ר ה יי כ ט ,  און מיט וואס פאר
אן ארדען פאניע וויל אים באשענקען... נאר האט צייט א ביסל ― דאס
איז נאך גאלד! די רעכטע מעשה מיט דער עקדה הייבט זיך ערשט אן.
איך האב נאך געהאט אף זיך א גענעראל, א פאלקאווניק, האבן זאל ער
אייך ם׳מאיאווע קדחת א גאנץ קיילעכיק יאר. המן איז געווען א גאלד!
פרעה ― א שנעק! טיטוס ― א הונט!... אויב איר וועט מיר צוזאגן, אז
איר׳ט האלטן קאפ, וועל איך אייך בעטן, מיך לאזן איבערכאפן דעם
אטעם אף א וויילינקע. און אגב וועט איר זיך אליין אויך א ביסל אויסרוען, ווארעם איך האב אייך שוין, דאכט מיר, אנגעדולט א קאפ אזוי פיל,
אז איר וועט מיר האבן צו געדענקען! טאמער האט אייך גאט אויסגעהיט, הייסט עס, פון רשעים־פאליאקן און פון שכורים־קאזאקן, האט ער
אנגעשיקט אף אייך א פוילישן יידן, כא־כא, וואס זיצן זיצט ער אין
קרושניק און רופן רופט מען אים יאנקל יונעווער, ווייל ער איז א יונע־ווער, פון יונעוו, איר פארשטייט צי ניין...
  
11.
    
  י ח י א ל  צ ו  ד ע ר  ע ק ד ה
    
― ― ― פרעגט מיך, אשטייגער, איצטער, וואס האב איך דעמאלט
געפילט און וואס האב איך דעמאלט געטראכט, אז דער רוסישער גענעראל, אדער פאלקאווניק, ווייס אים דער שווארצער יאר, האט מיך
ארויסגעפירט אין הויף און האט מיר באוויזן מיין יחיאלן שטיין א געבונדענער, א פארטיקן צו דער תליה, און רופט זיך אן צו מיר בהאי
לישנא:
    
„זעסטו, זאגט ער, אט די תליה? דאס האב איך, זאגט ער, אויסגעפונען א פארהעכערונג פאר דיין זון דעם בירגער־מייסטער, פאר זיין
געטריישאפט, זאגט ער, און פאר זיין איבערגעגעבנקייט צו אונדזער
פיינט. געקומען איז אים אייגנטלעך, זאגט ער, שיסן. איז אבער שיסן
פאר אייך צופיל כבוד, און אגב, זאגט ער, איז א שאד קוילן און פולווער.
מלחמה־צייט, פאראן בילכער פון אים... איצטער זיי אזוי גוט, זאגט ער,
אט האסטו די שטריק, נעם טו אים אן, דעם זון דיינעם, אפן האלדז ―
    
― ― ― ― ― ― ― ― ― ― ― ― ― ― ― ―
    
נו, וואס זאלט איר קלערן, אז מע דערלעבט אזא כבוד פון פאניען,
ימח שמו וזכרו? אין איין מינוט זיינען מיר דורכגעפלויגן אין קאפ אפשר
טויזנט מחשבות און געדאנקען. וואס זאל איך טאן, למשל? זאל איך אים
פאלן צו די פיס, קושן די הענט, בעטן בא אים רחמים פאר מיין קינד?
זאל איך אים זאגן מיט בייזן, אז ניין, ער וועט דאס נישט דערלעבן, ניט
ער און ניט א גרעסערער פון אים, אז איך, יאנקל יונעווער, זאל אויפהייבן מיין האנט אף מיין זון? אדער זאל איך אים זאגן: „הענג בעסער
מיך! הענג אויף אונדז ביידן אף איין שטריק, דו המן, דו טיטוס, דו
אזוינער און אזוינער!״?... דערנאך האב איך מיך באטראכט ― ניין.
מע דארף נישט. עס טויג ניט אזוי. לאם איך אים בעסער זאגן, איר פארשטייט צי ניין, א פאר ווערטער, גלאט אזוי מיט גוטן, הייסט עס. ממה
נפשך, וועט ער מיך אויסהערן, איז דאך אוודאי גוט. אלא וואס דען?
ער וועט נישט וועלן הערן ― איז דאס סיי ווי סיי פארפאלן. מיין לעבן איז
דאך סיי ווי סיי, ווי זאגט איר, ניט ווערט א פרוטה. ווארעם ס׳איז דאך
נאריש, איך וועל דאך אים ניט פאלגן און וועל מיין זון מיט מיינע אייגענע הענט צו דער תליה ניט ברענגען, וועט ער דאך מיך סיי ווי סיי הרגענען, היינט וואס האב איך דא אנצוווערן?...
    
הקיצור, איך האב מיך אנגענומען מיט הארץ, יעבור עלי מה, און
רוף מיך אן צו אים, צום גענעראל הייסט עס, אדער צום פאלקאווניק ימח
שמו, און מאך צו אים אזוי: „הער־זשע אויס, זאג איך, וואשע וויסאקא־יע, וואס איך וועל דיר זאגן, זאג איך. די מעשה דערפון איז אזוי. א
מענטש, זאג איך, אן אפגעמשפטער צום טויט מעג, זאג איך, זאגן פארן
טויט וואס ער וויל. נישט קיין סך, זאג איך, נאר עטלעכע ווערטער ―
דאס, זאג איך, וועסטו אליין זאגן, אז איך מעג. וויל איך דיר, זאג איך,
זאגן אט וואס, פון אונדזער חומש, „ביבליע״ הייסט עס בא אייך, געדענקסטו, זאג איך, מן־הסתם, מיט וואס פאר א גרינג הארץ אברהם
אבינו, זאג איך, האט געפירט זיין איין־איינציקן זון יצחקן צו דער עקדה,
זאג איך. ער, אברהם אבינו הייסט עס, האט, ווי דו ווייסט, אפילו די צונג
נישט איבערגעקערט. ווייסטו, זאג איך, פאר וואס? דערפאר, וואס גאט,
אט יענער גאט, זאג איך, וואס זיצט אט דארט אויבן אין הימל, האט אים
אזוי געהייסן. און אז גאט הייסט, זאג איך, איז דאס א מצווה און א
פארגעניגן און א כבוד, א שמחה, זאג איך. ווארעם א קלייניקייט ― אזא
זכיה, זאג איך, אז גאט אליין, דער מלך מלכי המלכים, האט אויסגעקליבן,
זאג איך, מיין זון פאר א קרבן! קאן דען זיין א גרעסערער כבוד? דו
ביסט דאך אבער, זאג איך, וואשע וויסאקאיע, ווי איך זע גרויס, א מאן
אן אויפריכטיקער, וועסטו דאך, זאג איך, מיר נישט זאגן, אז גאט האט
דיר געהייסן, זאג איך, אז דו זאלסט מיר הייסן, איך אליין זאל אים
אויפברענגען מיין זון פאר א קרבן. היינט ווי קאן איך, זאג איך, אויספילן דיין געבאט? וועסטו מיר, זאג איך, זאגן, אז דיין מלך האט דיר
אזוי געהייסן און דו ביסט, זאג איך, מקיים זיין געבאט. איז אזוי ווי,
זאג איך, איך וועל דיין באפעל ניט מקיים זיין, ווייל דו ביסט געשיקט
געווארן, זאג איך, ניט פון גאט, נאר פון א מלך בשר ודם, וועסטו מוזן,
זאג איך, דעם באפעל פון דיין מלך אליין מקיים זיין, און מיך, זאג איך,
וועסטו פאר מיין ניט פאלגן דיך מסתמא אויך ניט שאנעווען און וועסט
מיך מסתמא אויך, זאג איך, טויטן. אויב אזוי, זאג איך, האב איך צו
דיר א קליינע בקשה ― און א בקשה פון א מענטשן פארן טויט מוז
מען אויספאלגן! ― מיין בקשה, זאג איך, איז, א ז ד ו ז א ל ס ט
מ י ך  ה ע נ ג ע ן  א וי פ צ ו פ ר י ע ר ,  פאר מיין זון, ווארעם
איך בין זיין פאטער. און די טבע פון דער וועלט איז, אזוי, זאג איך,
האט זי גאט באשאפן, אז א קינד זאל זען זיין פאטער א טויטן, נישט
א פאטער זיין קינד... אז איך וועל שטארבן, זאג איך, פריער פון מיין
    
קינד כאטש מיט עטלעכע מינוט, וועט מיין זון, זאג איך, קאנען זאגן נאך
מיר קדיש״...
    
― ― ― ― ― ― ― ― ― ― ― ― ― ― ― ― ― ― ―
    
אט מיט די ווערטער און מיט דעם לשון האב איך צו אים געזאגט,
צום גענעראל הייסט דאס, אדער צום פאלקאווניק, ווייס דער רוח די ביינער זיינע.
    
אז איר וועט מיך פרעגן, פון וואנען האט זיך צו מיר גענומען אזא
שטארקייט מיט אזא כח הדבור? ווייס איך אליין ניט פון וואנען. מיר
דאכט זיך אויס, הערט איר, אז נישט נאר א גענעראל, אדער א פאלקאווניק, ― דער קייסער אליין זאל געווען זיין דערביי, וואלט איך אים געזאגט דאס אייגענע. א מענטש, אז ער זעט פאר זיך דעם מלאך־המות,
איר פארשטייט צי ניין, און פילט, אז ער איז מיט איין פוס שוין אף יענער וועלט, איז בא אים דעמאלט א פאלקאווניק און א גענעראל און א
קייסער ― בלאטע! אין אזא מינוט אז א מענטש רעדט, רעדט ער גאר
אנדערש, ווי זאגט איר: ד ב ר י ם  ה י ו צ א י ם  מ ן ה ל ב ...
והראיה? מיינע ווערטער זיינען אים, אפנים, אריין גוט אין די ביינער,
דעם גענעראל אדער דעם פאלקאווניק, ווארעם ער איז באלד גאר אנדערש
געווארן און רופט זיך אן צו מיר: „פון וואנען נעמט זיך, זאגט ער, צו
אזא יידן ווי דו אזא שטארקייט, גלייך, זאגט ער, ווי דו וואלסט גאר
קיין מורא ניט געהאט פארן טויט?״...
    
דערזען, אז דער אדון לאזט זיך ריידן, מאך איך צו אים: „אויב, זאג
איך, וואשע וויסאקאיע וועט מיר שענקען נאך א צוויי מינוט, וועל איך
דיר, זאג איך, זאגן פון וואנען עס נעמט זיך צו מיר אזא שטארקייט מיט
אזא כח אף ניט מורא צו האבן פארן טויט. פאראן, זאג איך, בא אונדז
א גמרא, בא אייך ווערט עס אנגערופן „תלמוד״, זאג איך. דערציילט זיך,
זאג איך, די גמרא א מעשה פון די עשרה הרוגי מלכות, וואס זיינען אפ־געמשפט געווארן צום טויט. איז איינער פון זיי, זאג איך, ארויף א לעבעדיקער אפן הימל און האט זיך גענומען נאכפרעגן, וואס איז די מעשה
מיט די עשרה הרוגי מלכות, וואס מע האט זיי אפגעמשפט צום טויט?
האט מען אים, זאג איך, געענטפערט, אז עס איז אזא גזירה פון  א י ם ,
פון גאט אליין הייסט עס, און ס׳איז א פארפאלענע זאך. פרעגט ער,
פאר וואסערע זינד? ענטפערט מען אים: פאר מכירת יוסף, דערפאר,
הייסט עס, וואס די עשרת השבטים האבן פארקויפט זייער יינגערן ברודער יוסף, און פאר אזא זאך, זאגט מען אים, קומט מיתה. סע שטייט
בפירוש אין דער תורה. פרעגט ער: סטייטש, אזוי פיל צייט אוועקגעגאנגען, האט מען נישט געקאנט זיך אפרעכענען, זאגט ער, מיט זיי פאר
מכירת־יוסף און געווארט אף אונדז, אף די עשרה הרוגי מלכות? ענטפערט מען אים דארטן: פון זינט מע האט פארקויפט יוספן ביז היינטיקן
טאג איז נאך ניט געווען אזא דור, וואס זיינע קינדער זאלן זיין
מ ע ר ע ר  ר יי ן  א ו ן  א ו מ ש ו ל ד י ק ,  ווי די דאזיקע עשרה
הרוגי מלכות... דו פארשטייסט, זאג איך צו אים, צום גענעראל אדער
צום פאלקאווניק, מיט וואס פאר א גדלות, זאג איך, און מיט וואס פאר
א פרייד איך און מיין זון און אונדזערע אלע איבעריקע קרושניקער
יידן גייען צו דער תליה, אז מיר ווייסן, אז  ר יי נ ע ר  א ו ן  א ו מ ־
ש ו ל ד י ק ע ר  פון אונדז איז נישטא אף דער גאנצער וועלט?!׳׳...
    
און מער האב איך שוין, איר פארשטייט צי ניין, קיין איינציק
ווארט נישט געקאנט ארויסריידן, ווייל איך האב מיר פארגעשטעלט, ווי
אזוי איך הענג און ווי אזוי מיין יחיאל זאגט נאך מיר קדיש, און ווי אזוי
מיין ווייב און קינדער וויינען נאך מיר, און עס איז מיר געווארן מאדנע
ענג אין האלדז און פינצטער אין די אויגן, און טרערן האב איך דערפילט, געזאלצענע טרערן קייקלען זיך מיר איבער דער בארד, און גלייך
אין מויל אריין...
    
― ― ― ― ― ― ― ― ― ― ― ― ― ― ― ― ― ―
    
איר ווילט וויסן, פאני שלום־עליכם, דעם היוצא לנו מזה? דעם
פועל־יוצא, הייסט עס, פון מיין ריידן? האט קיין יסורים ניט ― ס׳איז
ניט געווען ארויסגעווארפן. איך האב מיט מיינע רייד מציל געווען פון
דער תליה זיך אליין און מיין יחיאלן, דאס הייסט, מיך האט מען ארויסגעלאזט און די איבעריקע אלע האט מען געהאנגען, נאר מיין יחיאלן
האט מען די תליה פארביטן אף אן אנדער שטראף. מע האט אים אוועקגעשיקט צו דער מלחמה, צום סאמע פייער, און ער איז דארטן דעם ערשטן טאג געהרגעט געווארן און נישט געקומען צו קבר ישראל. פון וואנען
ווייס איך דאס? ווייל זיין נאמען, איר פארשטייט צי ניין, איז אריין
אינעם צעטל פון די „געפאלענע״, און איך קאן נאר זאגן: „תהי נשמתו
צרורה בצרור החיים״, און א גוטער מליץ זאל ער זיין. ווארעם וואס נאך
בלייבט מיר איבער צו זאגן? פארגעסט נישט, אז אף א סך אן ערגערן
אויפן איז פארלוירן געגאנגען מיין צווייטער זון, מיין שמואל־משה. איך
האב אייך פון אים, וועגן מיין שמואל־משהן הייסט עס, דאכט מיר, נאך
גאר נישט דערציילט? מיין שמואל־משה ― דאס איז שוין געווען גאר
אן אנדער מין חברה־מאן, נישט יחיאל ― ווי קומט ער צו יחיאלן?
ס׳איז גאר לא זו הדרך! דאס הייסט, ער איז אויך געווען נישט פון די,
וואס גייען ארויס לתרבות רעה, און איז אויך געווען א יונג א געראטענער, א וווילער, אבער גאר א וווילער; נישט מחמת איך בארים זיך; איר
זעט דאך, אז איך דערצייל אייך אלצדינג, סיי גוטס, סיי שלעכטס, איך
פארלייקן נישט פון אייך קיין זאך, ווייל איך זע, איר זייט א מענטש,
וואס ניט אייך נארט מען. נאר וואס דען? איך האב מורא, אז איר ווילט
שלאפן, און ס׳איז שוין טאקע צייט אויך. לאז איך עס איבער אף מארגן
און זאג אייך: א גוטע נאכט און שלאפט געזונט.
  
12 .
  
ש מ ו א ל ־  מ ש ה  א ח ב ר ה ־  מ א ן
    
― ― ― זאגט דעם אמת, פאני שלום־עליכם, ס׳איז אייך גארנישט
קשה די גאנצע צייט: וואס פארט דאס אזא ייד, ווי יאנקל יונעווער פון
קרושניק, קיין אמעריקע, אף דער עלטער, איין מענטש אליין, אז ער האט
דארטן ניט, ווי זאגט איר, קיין קינד און קיין רינד, קיין גואל און קיין
קרוב? דער תירוץ איז אבער: ווי אזוי וואלט יעקב אבינו אנגעשפארט
קיין מצרים, ווען זיינע קינדער זאלן נישט געווען פארקויפן אהינצוצו
זייער ברודער יוסף? טאמער איז דער משל ניט אזוי גלייך צום נמשל
― בין איך נישט שולדיק. איך האב אייך נאר געוואלט זאגן, אז יעדער
וו א ר ו ם  האט, ווי זאגט איר, זיין ד א ר ו ם. מסתמא איז דא
דערינען א מעשה. און די מעשה איז די, וואס ס׳איז א גרויסע סברה, אז
מיין צווייטער זון שמואל־משה, אט דער חברה־מאן, וואס האט געזאלט
געשאסן ווערן בא פאניען אין פיר און צוואנציק שעה און איז נצול געווארן בדרך נס, ווי איר וועט אט באלד הארכן, איז געזונט און שטארק
און געפינט זיך איצט אין יענעם לאנד, וווהין מיר ביידע, איך און איר,
פארן אצינדערט. הגם, איך מוז אייך זאגן דעם ריינעם אמת, אז איך בין
אין דעם נישט אזא גרויסער מאמין, נישט מחמת איך בין, חס ושלום,
אזא גרויסער אפיקורס, וואס גלייבט נישט אין ניסים ― דאס נישט.
אדרבה!  ע ר ,  אז ער וויל, קאן ע ר! ע ר האט שוין באוויזן, ווי
זאגט איר, גרעסערע קונצן! נאר וואס־זשע דען? דאס וואלט געווען, איר
פארשטייט צי ניין, שוין צופיל פאר אזא שלים־מזל, ווי איך, צו גוט פאר
יאנקל יונעווער פון קרושניק. והראיה? אט האט איר א סימן. אט בין איך
געווען גלייך מיט אייך און גלייך מיט אלע יידן אין דער דאזיקער
שטאט ― ווי אזוי הייסט זי? ― קאפענהאק. טויזנטער און טויזנטער
מענטשן האבן זיך דארט געוואלגערט גלייך מיט מיר, אויסגעריסן געווארן, געזוכט און גענישטערט און סוף־כל־סוף פארט אויסגעזוכט איינס
דאס אנדערע. עס איז געווען א תענוג צו זען, ווי אזוי מאנען האבן געפונען זייערע ווייבער, ווייבער ― זייערע מאנען, ברידער ― זייערע
שוועסטער, קינדער ― זייערע מאמעס. פאר וואס האב איך נישט געהאט
דאס גליק בא גאט צו געפינען דארט מיין שמואל־משהן? אלא וואס דען?
איר וועט זאגן, אפשר איז ער אפגעפארן פון דעם קאפענהאק איידער איך
בין אהינצוצו געקומען? אדער אפשר איז ער געפארן קיין אמעריקא
גאר דורך אן אנדער וועג, ניט דורך קאפענהאק? זאגן מיר אבער די יידן,
וואס פארן מיט מיר אונטן אין דריטן קלאס, אז קיין אמעריקא איז
נישטא קיין אנדער וועג, אויסער קאפענהאק, ― גלייב איך זיי ניט. פאר
וואס? פשוט. ווייל יידן זיינען בהמות. יידן ווייסן ניט דעם חילוק פון
ים ביז יבשה. אף דער יבשה איז פאראן וועגן, פאראן רעלסן, פאראן
אייזנבאנען, אבער אפן ים ― וואס איז שייך אף א ים וועגן? אי וואס?
― איר׳ט מיר זאגן, ס׳שטייט דען ניט בפירוש געשריבן ,, ה נ ו ת ן
ב י ם  ד ר ך ״? ― ע! וואס גלייכט איר דאס צו דעם? דאס האט
גאר אן אנדער טייטש מיט אן אנדער פשט! מע באדארף וויסן, ווי זאגט
איר, ווו דער „חמור״ שטייט...
    
הקיצור המעשה ― דערווייל האט איר מיך א ביסל אראפגעשלאגן
פונעם וועג, און מיר האלטן נאך גאר פון פארנט, בא מיין שמואל־משהן,
וואס איר קענט אים נאך גאר ניט און ווייסט נישט וואס פאר א חברהמאן דאס איז. א רעכטער חברה־מאן! איר ווילט וויסן וועלכעס ווערט
    
אנגערופן בא מיר א „חברה־מאן״? א חברה־מאן ווערט אנגערופן בא
מיר יעדער איינציקער, וואס וויל זיך אויספיינען, יוצא זיין פאר דער
וועלט, זיין בעסער, ווי גאט האט אים באשאפן, איר פארשטייט צי ניין
― אלץ איינס: א ציוניסט, א סאציאליסט, אדער גלאט א קאכלעפל ―
בא מיר האבן זיי אלע איין ווערט און הייסן בא מיר מיט איין נאמען
― „חברה־לייט״. אי, וועט איר פרעגן בא מיר א קשיא, טאקע אף מיר
אליין: סטייטש, אט בין איך געווען כל ימי א קהלס־מאן און א קאכלעפל
אין קרושניק און איבערגעקריגט זיך מיט דער גאנצער שטאט? ― א ביסל א גלייכעניש! בין איך דאך עפעס געווען א ייד א בעל־הבית, מיט א
שטוב און מיט א נאמען, עפעס א גאנצער יש, געווען בא וואס אנצונעמען, איר פארשטייט צי ניין ― און דער וואס? א גארנישט, א יינגל,
א צוציק, נאך דער מאמעס מילך, ווי זאגט איר, נישט אויסגעטריקנט,
קיין צוואנציק יאר נישט אלט אפילו! אמת, אז איר׳ט אף אים א קוק טאן,
וועט איר זאגן, אז דער בחור איז אלט אריבער צוואנציק, און פארשטיין
פארשטייט דאס דווקא אזוי פיל, ווי א מענטש, וואס איז לכל־הפחות
דרייסיק יאר, און קענען קען עס דווקא אלצדינג, אי ריידן, אי שרייבן,
אי לייענען, אי חשבונען, ― נישט חלילה מחמת בארימעריי זאג איך
עס; איר ווייסט דאך, אז איך האלט נישט דערפון. נאר אז איר׳ט זיך באגעגענען מיט עמעצן פון אונדזערע מקומות, טאמער וועט זיך אייך מאכן,
און איר וועט א פרעג טאן א מינדסט קינד אף יאנקל יונעווערס זונדל,
וועט מען אייך זאגן: „וואסער זונדל? דאס בחורל? ― א פייער, א ברען,
א שייגעץ, אן עזות־מחוצף־פנים, אן אויסווורף פון דער נאטור!״...
כאטש ס׳א ליגן! ס׳איז שקר וכזב! ער איז נישט קיין אויסווורף און ניט
קיין עזות־מחוצף־פניס... דאס הייסט, א שטיקל עזות־פנים א י ז
ער; ער וועט אייך ניט פארשווייגן קיינעם, עס מעג זיך זיין, ווער עס וויל
זיך, אפילו דער גובערנאטאר אליין, וועט ער אים מאכן מיט דער בלאטע
גלייך! דאס הייסט, ער וועט זיך אייך ניט זידלען, חלילה וחס! נאר ער
וועט אייך אזוי אפענטפערן, אז ס׳וועט אייך ווערן פינצטער אין די
אויגן, און איר׳ט זיין צופרידן, אז ער׳ט אייך לאזן צורו... פון וואנען
האט זיך גענומען צו מיר אזא זון? פונקט דער היפוך פון יחיאלן ―
אף וויפל יענער, עליו השלום, איז געווען א פאליטיטשנע, א שטילער און
א בנעימותדיקער, אף אזוי פיל איז דער א קלעק ― אים צו לענגערע
יאר, אויב ס׳איז אמת, אז ער לעבט... דער, אז ער טשעפעט זיך אן
אין א זאך, איז אים ניט אפצורייסן! און האט עס ארויסגעזאגט דאס
ווארט פונעם מויל, למשל, אף נאכט טאג און אף טאג נאכט, ― איז
פארפאלן, מעגן קומען כל מלכי מזרח ומערב! סיידן ער וועט זיך אליין
ארומקוקן. זאגן אים מוסר ― זאל אייך גאט היטן! נאך ערגער! דעמאלט
וועט ער אייך ערשט טאן קאפויר! איך געדענק נישט אקוראט, נאר מיר
דאכט זיך, אז איך האב אייך שוין איין מאל באמערקט, אז עקשנים זיינען מיר אלע אין קרושניק, מיר האבן א שם אף דער וועלט פאר עקשנים,
און צווישן די קרושניקער זיינען מיר די גרעסטע עקשנים. היינט שטעלט
אייך פאר, וואס דאס איז פאר א פויגל, אט דער שמואל־משה הייסט עס,
אז בא אונדז אין דער משפחה האט ער קיין אנדער נאמען, נאר „דער
עקשן״...
    
הקיצור, איז זיך מיישב איין מאל אט דער עקשן, דאס איז געווען
גאר צום אנהייב פון דער מלחמה, נאך איידער מע האט א רוף געגעבן
מיין יחיאלן צו דער אפאלצעניע, און קומט אהיים און בעט זיך בא דער
מאמען, זי זאל אים איינפאקן די זאכן און מיטגעבן גרעט ― ער פארט,
זאגט ער, אין דער גובערניע, קיין לובלין הייסט עס. „וואס וועסטו טאן אין
דער גובערניע?״ ― גארנישט, ער וועט זיך, זאגט ער, איינגעבן צו פאניען אין דער דינסט. „ביסט משוגע? צי חסר דעה? צי מטורף?״ ―
אט אזוי וויל ער ― און שוין! די „פאטרעטיזמע״ האט זיך אין אים
צעברענט. אלע געבן זיך איין, זאגט ער, פריי, וויל ער אויך זיך איינגעבן פריי. „מיר׳ן זיי ווייזן, זאגט ער, אז מיר זיינען זיי נישט ווייניקער
געטריי ווי די פוילן, אויב ניט מער נאך!״ און ער ברענגט מיר א ראיה
פון פאן פשעפעצקיס זונדל, סטאש. „נא, זע, זאגט ער, א גימנאזיסטל,
זאגט ער, פון זעקסטן קלאס און האט זיך שוין פארשריבן אין פאלק!״
בייטל איך מסתמא אויס אלע בייזע חלומות: „בהמה, זאג איך, בצורת
אדם וואס דו ביסט! וואס גלייכסטו זיך, זאג איך, צו סטאשען? סטאש
זאג איך, איז א גוי און קאן זיך דערדינען, זאג איך, צו אן אפיציר, און
צו א פאלקאווניק, און צו א גענעראל, און אפשר נאך העכער אויך, און
דו, זאג איך, וואס? האסט פארגעסן, זאג איך, אז דו קומסט ארויס
זאג איך, פון צו א גרויסן יחוס, זאג איך, פון אברהם, יצחק ויעקב?״
איז דאך עס אבער שמואל־משה עקשן, און א חברה־מאן דערצו, מאכט
ער צו מיר: „אט ווייל איך קום ארויס, זאגט ער, פון אזא הויכן יחוס,
באדארף איך זיי, זאגט ער, באווייזן, ערשטנס, אז ס׳א ליגן, וואס מע
זאגט אף אונדז, אז מיר ציטערן פאר א ביקס און שרעקן זיך איבער
פאר א שאס, און, צווייטנס, לאזן זיי, זאגט ער, זען, אז מיר זיינען
גלייך צו אלע און אז מיר פ א ר ד י נ ע ן  זאגט ער, צו זיין גלייך
מיט אלע״... איר פארשטייט, וווהין דאס צילט?... וויל איך דאך אים
מסתמא אפענטפערן, ווי זאגט איר, על ראשון ראשון ועל אחרון אחרון,
לאזט ער זיך ניט, דער חברה־מאן, און מאכט צו מיר: „טאטע, עס וועט
דיר גארנישט העלפן, זאגט ער, איך בין, זאגט ער, א זעלנער און גיי אין
דער מלחמה און זייט געזונט. איך וועל אייך, זאגט ער, שרייבן בריוולעך״... כהאי לישנא ― מיט די ווערטער.
    
פארשטייט זיך, אז מיינע, ווי באלד נאר זי האט דערהערט אזא
לשון מוט אזעלכע דבורים, ― אז זי האט גענומען צו חלשן ― חלשט זי
נאך. סטייטש, זי וועט דאס ניט אויסהאלטן! זי וועט זיך נאר א מעשה
אנטאן! טענה איך צו איר: „שא, זאג איך, מרים, מירל, פאלג מיך, לאז
זיין שטיל, וועסטו בעסער מאכן. דאס משוגעת, זאג איך, וועט אים
איבערגיין, וועט ער אליין חרטה האבן״. והראיה, ווער איז גערעכט געווען? הלוואי וואלט ער מיך געפאלגט דאס מאל און אלע מאל. איז
עס דאך אבער שמואל־משה עקשן, האט ע ר אויסגעפירט, ניט מיר,
און איז אוועק אין דער גובערניע אריין, און גלייך אהין, ווו מע דארף,
און האט געגעבן א לייג־אוועק א שמועס, און דווקא בעל־פה, די צונג
באדארף מען אים, ווי זאגט איר, ניט פיקען, און ער האט זיי געזאגט
כך וכך, אז ער אליין, הייסט עס, איז א ייד. און אז ער איז יאנקל יונע־ווערס א זון פון קרושניק, און זיין נאמען איז שמואל־משה, און ער
בעט, מע זאל אים צונעמען פריי אין דער דינסט אריין... האט מען
אים דווקא אויסגעהערט, באטראכט דעם נפש און רעכט אויסגעלאכט,
אפגעלעצעוועט, געמאכט חוזק, ווי פאניע קאן. איינער א גענעראל האט
אים א פרעג געגעבן ― אזוי שרייבט מיר שמואל־משה אין זיין ערשטן
בריוו: ― „צו וואס ווילסטו זיך איינגעבן אין דער דינסט?״ ענטפערט
אים מסתמא מיין שמואל־משה: „איך וויל גיין אין דער מילחמה״.
פרעגט אים ווידער דער קאמאנדיר: „מיט וואס ווילסטו האנדלען אין דער
מילחמה? מיט יידישע פיש, צי מיט רוסישער וואדקא?״ האט אים אפילו
שמואל געוואלט אפענטפערן, ווי ער קאן, ס׳זאל אים ווערן גרין און
געל, נאר ער האט זיך מיישב געווען, ווי זאגט איר, לאז איין מאל זיינס
איבערגיין, און רופט זיך אן צו אים, צום קאמאנדיר הייסט עס: „איך
וויל, זאגט ער, וואשע וויסאקע, גיין אין דער מלחמה איבער צוויי זאכן:
ערשטנס, זאגט ער, איז דאס מיין חוב, איך בין מחויב צו גיין שלאגן
זיך פאר מיין פאטערלאנד; והשנית, זאגט ער, ווילט זיך מיר באווייזן,
אז א ייד קאן אויך, זאגט ער, עפעס אויפטאן אין דער מלחמה, אז א
ייד, זאגט ער, קאן נישט נאר האנדלען מיט יידישע פיש אדער מיט רוסישער וואדקע, נאר אז ער קאן, זאגט ער, שיסן אויך״. צעלאכט זיך דער
קאמאנדיר נאך שטארקער: ווי קומט צו א יידן שיסן?״ זאגט צו אים
מיין שמואל־משה: „קאנסט מיך פארהערן״ ― א יונגאטש קאן! אוודאי
האט מען אים פארהערט שיסן ― וואס מיינט איר, שפילעכלעך? בא
פאניען גייט דאס נישט אן! און נישט נאר שיסן אליין, מע האט אים
אין איינוועגס, אזוי שרייבט מיר שמואל־משה, פארהערט אלצדינג ―
אי שרייבן, אי לייענען, אי חשבונען, און עס האט זיך ארויסגעוויזן, זאגט
ער, אז ער איז אומעטום אין דער היים. וואס דען, איך בעט אייך? אז
פשעפעצקיס זונדל סטאש האט געקאנט אפגעבן עקזאמענט אף זעקס
קלאסן גימנאזיע, וואלט מיין שמואל־משה געקאנט אפגעבן אף צוועלף
קלאסן. גלאט ― אים האט מען קיין מאל נישט צוגעלאזט, דאס איז א
באזונדערע זאך...
    
הקיצור, איר ווילט דאך וויסן מסתמא דעם שפיץ ― צי מע האט
אים אריינגענומען, צי ניט, נאך א מין ארייננעמען! פאר וואס זאל מען
אים ניט אהיימנעמען, איך בעט אייך, א שיינער יונג, א הויכער, א ברייטער ― א חיות אף אים א קוק צו טאן, ווי זאגט איר, בלוט און מילך!
און אויגן ― אש־להבה! א היציקער פארשוין נאך פון קליינווייז אויף,
אלע מאל געריסן זיך אין פייער אריין. למשל, איך האב מיך דערמאנט א
קלייניקייט: אז ער איז נאך געווען גאר א שנעק, ווי זאגט איר, א קליינער וועווריק, האט זיך געטראפן א מעשה, אן ערל האט זיך געגעבן א
שמועס־אויס וועגן יידן עפעס ניט אזוי פויגלדיק, אנגערופן אונדז מיטן
נאמען „זשיד״. ווי דער שטייגער אין, ― אז מיין חברה־מאן טוט ניט
א שפרונג־אויף און לאזט אים נישט אראפ קיין צוויי פעטש, איר פארשטייט צי ניין, אז פונקען זיינען געפלויגן! אדער, א שטייגער, נאט אייך
נאך א מעשה: אז ס׳האט זיך אנגעהויבן בא אונדז די שיינע געשיכטע
מיטן פוילישן באיקאט אף די יידן, און ס׳איז ארויס איין מאל א קלאנג,
אז פליאקע וועט מאכן אף אונדז א פאגראם, האט איר באדארפט זען,
ווי דער חברה־מאן האט זיך עס אביסל אנגעצונדן, פארקאטשעט די
ארבל און שוין גרייט געווען איינער אליין אוועקצולייגן אין איין שמע־ישראל א מאה גויים און נאך מער, אז מע וועט באדארפן! א שטיקל
גליק, וואס פליאקע האט ליב נאר צו ריידן מיט דער צונג און דערביי
בלייבט עס... אז איך זאג אייך א חברה־מאן, איז א חברה־מאן!
    
בקיצור, מיין חברה־מאן איז אריין, און ווי נאר ער איז אריין,
מיין שמואל־משה הייסט עס, אזוי האט מען אים תוך כדי דבור אוועקגעשיקט מיט זיין פאלק אין דער מלחמה אריין, און אוועקגעשטעלט אים
גלייך אין פייער אריין אקעגן דייטש, איר פארשטייט צי ניין, און אף
דער דריטער וואך שוין האט מען אים באשענקט מיט א מעדאל, א „גע־ארגי״ רופט מען דאס, ס׳איז א גרויסע זכיה, שרייבט ער, צו באקומען
א געארגי! און שפעטער מיט א פאר וואכן האט מען אים געשענקט נאך
א „געארגי״. און אין אנדערהאלבן חדשים ארום ווידער אמאל א „גע־ארגי״! נאר צו וואס בארימעריי, פוסטע דבורים? איך האב עס פיינט!
― איר ווילט וויסן, ווי אזוי און פארוואס ער האט באקומען אזוי פיל
מעדאלן, זייט זיך מטריח, רוקט זיך צו אביסל נענטער, אט האט איר
אייך א פעקל בריוולעך, פון אים טאקע, פון מיין שמואל־משהן הייסט עס,
וואס ער שרייבט צו מיר פון דער מלחמה, פונעם סאמע פייער. איך וועל
אייך נישט לייענען אלע פון אלף ביז תיו, שרעקט זיך נישט! איך וועל
אייך נאר ארויסלייענען פון זיי דאס נייטיקסטע, אדער, ווי זאגט איר, דעם
סאמע תמצית, וועט איר זען גבורות ונפלאות, און איר וועט פארשטיין
וואס פאר א חברה־מאן דאס איז! דערוויילע וועלן מיר פריער גיין עפעס
נעמען אין מויל אריין, אויב מע קאן עס נאר  נ ע מ ע ן  אין מויל
אריין, ווייל ניט אלץ, וואס מע גיט דא אפן שיף, מעג מען עסן, און ניט
אלץ, וואס מע מעג, ווי זאגט איר, קאן מען עסן.
    
אף ווידערזען.
  
13.
  
די גבורות ונפלאות פון שמואל־משהן
    
― ― ― איר זאגט, ס׳איז נישט פאראן קיין צוויי גלייכע מענטשן
אף דער וועלט. וואס דארפט איר צוויי גלייכע מענטשן, נאט אייך צוויי
ברידער, פון איינע טאטע־מאמע, איך מיין דאס טאקע מיין יחיאלן, עליו
השלום, מיט מיין שמואל־משה, להבדיל בין החיים למתים, אויב, הייסט
עס, איך האב א זכיה בא גאט און ס׳איז אמת, אז שמואל־משה לעבט
און איז אין אמעריקע... אט האט איר אייך דעם בעסטן ביישפיל: צוויי
קינדער, איין מאמע האט זיי געהאט, אין איין שטוב געוואקסן, בא איין
רבין געלערנט, ― איז איינער געווען, איר פארשטייט צי ניין, א ירא
ושלם, מורא געהאט א הויך ווארט אויסצוריידן, ווי זאגט איר, א פליג
נישט זאטשעפעט אף דער וואנט. דער „לא תרצח״ איז בא אים געווען א
גוואלד! ― א קלייניקייט לא תרצח? און דער? ― א חברה־מאן, און נאך
וואס פאר א חברה־מאן! צווישן חברה־לייט א חברה־מאן! איך האב
דאך אייך שוין דערציילט, וואס דאס איז פאר א צאצקע! איז דאס
אבער נאך א שמינית שבשמינית. נאר צו וואס פוסטע רייד? יעדער פאטער האט ליב צו דערציילן גרויסקייט פון זיינע קינדער. דאס איז שוין
זינט די וועלט שטייט. כאטש אף וויפל איר האט מיך דערקענט אט דא
אפן שיף, וועט איר אליין זאגן, אז איך בין נישט פון די פאטערס, וואס
זיינען בלינד און זעען ניט, אדער זיי מאכן זיך ניט זעענדיק. איך האב
עס פיינט. בא מיר איז אלץ אויבנאויף, ווי אף א טעלער, ווי זאגט איר,
אן אפענער זעקס און זעכציק. אט האט איר אייך א גאנץ בינטל בריוו
פון מיין שמואל־משהן, וואס ער שרייבט מיר פון דער מלחמה. נאט
לייענט, וועט איר אליין זען, וואס פאר א פויגל דאס איז. קוקט נישט,
פאני שלום־עליכם, אפן כתב, וואס איז נישט אזוי ריין, און נישט אזוי
שיין, ווי זאגט איר, קאטשערעס מיט לאפעטעס. ער, מיין שמואל־משה
הייסט עס, האט א האנט דווקא א שיינע; מע קאן זאגן אף אים, אז ער
איז א „כתבא רבה״. אלע מיינע קינדער אזוי. אז מיינע קינדער האבן
נאך געלערנט אין חדר, פלעגט מען זיך ארומטראגן מיט זייערע כתבים
פון שטוב צו שטוב און פון האנט צו האנט. דאס איז בא זיי בירושה.
איך אליין, ווי איר קוקט מיך אן, האב אויך געהאט אמאל זייער א
שיינע „פאטשערקע״. די גאנצע משפחה אונדזערע פיינען זיך אויס מיט
זייער „פאטשערקע״. נאר וואס דען? איר דארפט דאך אליין פארשטיין,
ווי אזוי און אין וואס פאר אן אופן די דאזיקע בריוו זיינען געשריבן
געווארן. אין טראנשייעס, משטיינס געזאגט! און לויפנדיק אונטער א
האגל פון פייער! צווישן הארמאטן און לופט־מאשינען! אט נאט, זעט,
זעט אליין, אדער ווייסט איר וואס? איך וועל אייך לייענען שטיקלעכווייז,
ווייל ס׳איז שוין א סך ערטער פאראן, וואס האבן אפגעריבן זיך, א סך
בלעטלעך פעלן, און ס׳איז טאקע שווער צו לייענען אלצדינג אף איין
מאל. איך לייען אייך, פאני שלום־עליכם, דעריבער נאר דעם רעכטן
עיקר לייען איך אייך. אט האט איר, למשל, א בריוו, הייבט זיך אן בא
אים אזוי:
    
„שלום, זאגט ער, לאהובי אבי הנגיד היקר הנכבד המרומם המופלג
המפורסם...״ מילא בקיצור, נו ― מיר גייען ווייטער... „חכם ונבון חביב
ונחמד כבוד שמו תפארתו מוהר″ר יעקב נ″י! ראשית קום איך דיר צו
מעלדן, זאגט ער, פון מיין געפינען זיך, אז איך געפין זיך אין דעם צוויי
און צוואנציקסטן בעסאראביער פאלק...״ נו, דאס איז נישט וויכטיק פאר
אייך, מיר גייען ווייטער: „און אז מיין נאטשאלסטווע איז פון מיר
זייער צופרידן״... אויך נישט אזוי וויכטיק... „און מיר האבן געהאט,
זאגט ער ווייטער, א געפעכט אונטער א דארף, צווישן גרויסע בערג,
דריי טעג מיט דריי נעכט אונטערן פייער קעגן פיינט, דריי מאל אזוי
שטארק ווי מיר. נאר אונדזערע האבן זיך געווארפן אין פייער אריין,
אפגעשלאגן אלע אטאקעס און באקומען אלע מאל נייע אונטערגעפרישטע
פאלקן, וואס זיינען געפאלן איינס נאך דאס אנדערע, איינס נאך דאס
אנדערע, אזוי ווי שטרוי. בלוט האט גערונען, אזוי ווי וואסער. און מיר
האבן געשפאנט איבער טויטע. ווארעם ס׳איז נישט געווען קיין צייט אויפראמען די געהרגעטע און איבערבינדן אונדזערע געראנעטע, איבער די
דייטשע שראפנעלן, וואס גיסן ווי א רעגן, און איבער זייערע מוראדיקע
באמבעס פון די צוויי און פערציקער הארמאטן, וואס דערלאנגען ווייט,
און אונדזערע קאנען ניט אזוי ווייט דערלאנגען. ווען ניט דאס, וואלטן
מיר געמאכט פון זיי א תל! ווארעם אונדזערע, אז ס׳איז געקומען צום
סוף, האבן מיר זיך א ווארף געטאן אפן פיינט מיט באיאנעטן, מיר זיינען שוין געווען די לעצטע, האט דער קאמאנדיר נאר א זאג געגעבן איין
ווארט: „בראטצי!״ ― ברידערלעך, הייסט עס, ― האבן מיר פארגעסן,
אז מיר זיינען שוין סך־הכל א הייפל, און די דייטשן זיינען נאך א גאנצער ים, און מיר האבן זיך א לאז געטאן אף זיי מיט א הורא, און
האנט בא האנט געשלאגן זיך מיט זיי, ביז ס׳איז געווארן נאכט, און דערווייל זיינען אונטערגעקומען צו אונדז פון הינטן נאך און נאך חיל,
צוגעפרישטע הייסט עס, וואס זיינען געפאלן אף טויט און א סך געפאנגען, נאר איך בין געווען גרינג געראנעט פון א שראפנעל, סאמע אין
דער קני פון דעם לינקן פוס. נאר איך האב זיך געהאלטן שטארק, ווייל
איך האב געהאט די פאן אין די הענט. איך האב זי אוועקגענומען בא
א געפאלענעם פון די הענט ארויס, און איך האב מיר געזאגט: דער
טויט זאל מיר זיין, נאר כל זמן איך שטיי אף די פיס, לאז איך די פאן
נישט ארויס! דאס האט געזען דער קאמאנדיר אליין, און אז מיר האבן
אפגעטראטן און מע האט מיך גענומען אין האספיטאל, האט מיך דערפאר דער קאמאנדיר צוגעשטעלט צו א „געארגי״, וואס איך דארף די
מעג באקומען, און טאקע די טעג שרייב איך מיך אויס פון האספיטאל
צוריק אין פאלק אריין. און איך צייל שוין די טעג, די מינוטן, ווען איך
וועל ווידער זיך קאנען נעמען צו דער ביקס, ווארעם עס קאכט אין מיר
דאס בלוט מיט סכנת נפשות, עס ברענט אין מיר א פייער אפן פיינט,
וואס האט אוועקגעלייגט די בעסטע כוחות אונדזערע, אויסגעקוילעט
אונדזערע ,ברידער אזוי ווי די אקסן ,אזוי ווי שאף ,און אונדזערע בעסטע אפיצירן האט ער גענומען אין פלען אינאיינעם מיט אונדזערע
הארמאטן און מאשינעס ,מיט אונדזער גאנצער שווערער ארטילעריע ,אן
א שיער אמוניציע ,פערד און גאנצע וואגאנעס מיט ברויט ― אויסקרענקען זאל ער דאס„ ער איז שטארק ,דער דייטש ,אוי איז ער שטארק!
מיר זיינען אבער אויך גענוג שטארק! מיר׳ן אים באווייזן!...״
    
נו, פאני שלום־עליכם? וואס׳ט איר זאגן אף יאנקל יונעווערס זון
און אפן יחיאלס ברודער? אדער נאט ,אט האט איר נאך א בריוול:
„לכבוד ,זאגט ער, אהובי אבי יקירי הרבני הנגיד המרומם...״ בקיצור...
„החכם המפואר הנחמד והחביב בש″ת מוהר″ר יעקב נ″י! איך האב דיין
ליבן בריוו, אבי יקירי, מקבל געווען, און דאנק דיר זייער פאר דיינע
ליבע זיסע קלוגע רייד, וואס זיינען געזאגט געווארן מיט גרויס חכמה
און מיט פיל קלוגשאפט״... מילא בקיצור, מוחל, מוחל! בעסער געווען
פריער פאלגן דעם טאטן, איידער איצט מודה זיין, אז ער פארשטייט
אן עסק... און ווייטער, לאמיר לייענען וואס שרייבט ער ווייטער? ווייטער
שרייבט ער אזוי: „און וואס די מאמע באוויינט אזוי יחיאלן און לייגט
איין די וועלט, וואס ער דארף גיין אין דער דינסט, פארשטיי איך ניט,
מיט וואס איז יחיאל מער מיוחס פון מיר? דאכט זיך, מיר שטאמען
ביידע פון איין ייחוס...״ וואס זאגט איר אף אזא חברהמאן, ווי ער
ווערטלט זיך? עס ליגט אים נאך אין זינען ווערטלעך אין אזא צייט! נאר
לאמיר גיין ווייטער: „און דו קאנסט מיר זאגן, אבי היקר, מזל טוב מיט
א צווייטן ארדן, אויך א „געארגי״, פאר דערפאר, וואס איך האב אף
מיינע פלייצעס, אנטלויפנדיק פונעם פיינט, ארויסגעטראגן א געראנעטן
אפיציר פון סאמע פייער. ער האט זיך געבעטן נאר, מע זאל אים אויפהייבן פון דער ערד, זיך געהאלטן באם בויך, נישט געקאנט אליין, האט
קיינער נישט געוואלט זיך אפשטעלן, ווארעם מע האט אונדז זייער געיאגט, געהאגלט אף אונדז מיט פייער פון אלע זייטן, פון רעכטס און פון
לינקס, פון פארנט און פון הינטן, און פון אויבן די לופט־מאשינען,
אזוי ווי די ווילדע פויגלען, ווער האט געקאנט הערן, אז מע לויפט, ווי די
צעווילדעוועטע חיות? און ווער האט זיך געקאנט דאס אפשטעלן כאטש
אף א וויילע, בא אזא העליש פייער? נאר דער דאזיקער געפאלענער
אפיציר האט אף מיר אזא מאדנעם קוק געגעבן מיט זיינע שיינע, בלויע,
גוטע אויגן, אז ער האט מיך דורכגענומען דורך און דורך, און איך
האב זיך אפגעשטעלט, מיט ביידע עלנבויגנס זיך געמאכט א וועג צווישן
די לויפנדיקע, זיך אנגעבויגן צום אפיציר, געוואלט אים אויפשטעלן פון
דער ערד ― ווער? וואס? ער קאן זיך נישט האלטן אף די פיס, ווי אן
אונטערגעהאקטער בוים. וואס טוט מען? זאל איך אים איבערלאזן
אליין? ― ווערט ער צעטראטן. אן אפיציר! שלעפן זיך מיט אים? ―
וועט מען אונדז ביידן אוועקלייגן. זעץ איך מיך צו און זאג צו אים:
קריך, וואשע בלאהאראדיע, אף מיר! און איך האב אים א נעם געגעבן
צו זיך אף די פלייצעס און בין דורכגעלאפן מיט אים א שיין ביסל מייל,
אונטער א האגל פון קוילן, ביז מיר זיינען קוים געקומען צו א פונקט,
ווו אונדזערע האבן געווארט אף אונדז. דארט האט מען דעם אפיציר
אוועקגעלייגט אין האספיטאל און מיך אויך, ווייל איך בין אויך געווען
געראנעט פון דער גרינג, א שראפנעל האט מיר אפגעסמאליעט אן אויער,
און ערשט דארטן ווער איך געווויר, אז דער אפיציר איז א גאנצע
שישקע, א פירשט, א קניאזש, פון די, וואס זיינען נאענט צום הויף!...
ער האט מיך צוויי מאל געזען, געשיקט מיך רופן, אויסגעפרעגט זיך,
ווי אזוי איך הייס און ווער איך בין, שטארק געלויבט מיך און געזאגט,
אז ער וועט מיך קיין מאל נישט פארגעסן ― און מע האט מיך צוגעשטעלט צו א „געארגי״ דעם צווייטן מאל...״
    
וואס זאגט איר אף דער גדולה ― צוויי געארגיס! פרעגט אים, וואס׳ט
ער טאן מיט זיי? אנו, לאז ער פרווון קומען מיט זיי למשל, קיין פייטערבארג אדער מאסקווע ― צי וועט מען אים נישט ארויסווארפן מיט די
געארגיס? צי לאז ער, אשטייגער, קומען צוריק קיין קרושניק, וועט זיך
פליאקע מסתמא איבערשרעקן און וועט נישט מאכן אף אים מער קיין
באיקאט, ווי קלערט איר? נאר מיינט ניט, אז איר זייט שוין פארטיק.
מיר האבן, איר פארשטייט צי ניין, נאך א דריטן „געארגי״. וואס מיינט
איר, מיר זיינען עפעס פון די קליינע? דעם דריטן מענדאל האבן מיר
באקומען... נאר אט וועל איך אייך בעסער לייענען, וואס ער אליין
שרייבט מיר, מיין שמואל־משה הייסט עס. ס׳איז כדאי נאר צוליבן לשון
אליין. ער האט א שיינעם לשון. מליצה ― דאס ליגט שוין בא אונדז אין
דער טבע. דאס איז בא אונדז א משפחה־זאך. ער שרייבט צו מיר ווייטער, שרייבט ער אזוי:
    
,,...איצטיקס מאל קאן איך מיך זאגאר בארימען, אבי יקירה, אז
איך האב כמעט אפגעראטעוועט א גאנצע ארמיע, וואס האט געקאנט
ארומגערינגלט ווערן פון אלע זייטן און גענומען ווערן פונעם פיינט אין
פלען, העכער זיבעציק טויזנט מאן מיט אונדזער גאנצער שווערער ארטילעריע, ווארעם דער שניי, וואס איז אויסגעפאלן, האט צעלאזט, די ערד
איז געווארן ווייך, אזוי ווי דריליעס, און די פערד האבן געזונקען, די רעדער האבן נישט געקאנט ארויס...״
    
הקיצור, פאני שלום־עליכם ,ווי זאגט איר ― פאניעס גליקן מיט
פאניעס תירוצים. איך וויל גארנישט לייענען ווייטער. אין צוויי ווערטער
וועל איך אייך נאר איבערגעבן די מעשה: אז מע האט באדארפט אויסגעפינען, ווו געפינט זיך דער שונא, האט מען אויסגערופן, ווער וויל זיך
  
מוסר נפש זיין קריכן בארג אראפ אפן בויך צום וואלד, צו אויסקוקן,
איר פארשטייט צי ניין, דעם דייטש? האבן זיך אפגערופן ניט קיין סך,
און צווישן זיי איז דער ערשטער געווען ער, שמואל־משה הייסט עס. אט
דאס איז די גאנצע מעשה; נאר ער צעלייגט עס, וווי זאגט איר, אף טעלערלעך. דער שפיץ איז ― זיי האבן אויסגעשמעקט דעם דייטש, און
מיין שמואל־משה איז געווען דער ערשטער, וואס האט אנגעזאגט די דאזיקע גוטע בשורה און מע האט צייט געהאט דעריבער מאכן פליטה ―
אניט וואלט געווען שלעכט! דאס הייסט, ס׳איז אזוי אויך געווען אזא
יאר אף די שונאי ישראל, מע האט אים געבראכן א ביין, פאניען הייסט
עס, געיאגט ווי מיט הינט, נאר פארנעמען א גאנצע ארמיע איז דעם
דייטש נישט געראטן ― און דא האט אויך מיין שמואל־משה געהאט
א חלק, און דערפאר באקומען א נייע מתנה ― ווידער א „געארגי״, שוין
צום דריטן מאל. און דערמיט ווערט אפגעהאקט די געשיכטע פון זיינע
גבורות ונפלאות, און עס הייבט זיך אן א נייע געשיכטע פון אן אומגליק,
וואס האט זיך מיט אים געטראפן איבער א דייטשן אפיציר, וואס ער האט
גענומען אין פלען און וואס מע האט אים דעריבער געמישפט, טאקע מיין
שמואל־משהן הייסט עס, פעלדגעריכט, און עס איז אים געקומען א קלייניקייט ― נאר שיסן אין פיר און צוואנציק שעה!...
    
וואס מיט אים איז ווייטער געווארן ― דאס ווייס נאר גאט און גוטע
מענטשן, וואס זאגן, אז ער איז איצט אין אמעריקע. הלוואי פון אייער
מויל, ווי זאגט איר, אין גאטס אויערן. נאר אזוי ווי מיר האבן זיך
שוין ביידע גוט אנגעלייענט, לאזן מיר די דאזיקע געשיכטע איבער אף
שפעטער א ביסל.
    
 14.
    
  ש מ ע  י ש ר א ל !
    
― ― ― איך האב מורא, אז דו געשיכטע וואס איך גיב אייך איבער
אצינד, פאני שלום־עליכם, איז דאס די לעצטע מעשה פון טויזנט איין
נאכט, ווארעם די יידן, וואס פארן מיט מיר אין דריטער קלאס, זאגן,
אז מיר זיינען שוין באלד אין אמעריקע. הלוואי, פון זייער מויל אין
גאטס אויערן. כאטש איך דארף אייך זאגן דעם אמת, איך בין אין דעם
נישט אזא גרויסער מאמין. מיר שלעפן זיך שוין אזוי לאנג, אז איך
האב שוין אנגעהויבן צו פארלירן דעם בטחון מיט דער אמונה, אז ס׳איז
פאראן א לאנד, וואס הייסט אמעריקע. נאר אויב ס׳איז אן אמת, אז מיר
דערנענטערן זיך, ווי זיי זאגן, צום גאלדענעם לאנד, באדארף מען זען
אפכאפן די דאזיקע געשיכטע, ווארעם איך קאן חלילה בלייבן אין מיטן
― ווו וועל איך אייך גיין זוכן אין ניו־יארק?
    
הקיצור ― ווי אזוי ווילט איר? צי זאל איך אייך לייענען ווייטער
מיין זונס בריוו, ווי ער שרייבט צו מיר פון דער מלחמה? אדער ס׳איז
גענוג, איך זאל אייך איבערגעבן נאר דעם תמצית אין קורצן, אזוי ווי
מיר ביידע האבן ליב? דער תמצית אין קורצן קאן איבערגעגעבן ווערן,
ווי זאגט איר, בשלשה דברים ― אין צוויי ווערטער: עשו, א שלאק זאל
אין זיינע ביינער אריין, דעם אמת מוז מען אף אים זאגן אונטער די
אויגן, ער איז גענוג שטארק און גענוג מעכטיק, און גענוג קרעפטיק
און גענוג תקיף, מוראדיק תקיף, ― אבער נאר בא זיך אינדערהיים.
פירן א היימישע מלחמה, למשל, איינשטעלן אויפגעשטאנענע פאליאקן,
שמייסן צעבונטעוועטע מוזשיקעס, דערשטיקן א רעוואלוציע, מאכן, איר
פארשטייט צי ניין, א יידישן פאגראם ― דערויף איז ער א מזיק! קומט
אים אבער אויס פירן א מלחמה אין דרויסן, א תחום־שבת ווייטער
פון זיין לאנד ארויס ― אהא! איז שוין שלים־שליס־מזל. ווי זאגט איר,
מיט דער פוטער אראפ. אף אים איז געזאגט געווארן דאס אייגענע, וואס
דער מדרש זאגט אף אונדז יידן, להבדיל. „פאר וואס, פרעגט דער מדרש,
איז ישראל געגליכן צו אן איילבערט? ווייל אזוי ווי אן איילבערט גיט
נישט ארויס זיין בוימל נאר דורך שטויסן, דורך קלאפן און דורך
קוועטשן, אזוי איז אויך ער; ער ווערט נישט בעסער ביז ער כאפט ניט
קיין קלעפ״... ווי געפעלט אייך דער מדרש? פונדעסטוועגן, איינס צום
אנדערן געהער זיך ניט אן. וואס אמת איז אמת. עס מאכט זיך א צייט,
ווען ער איז גובר, ווען ער איז, ווי זאגט איר, ידו על העליונה. אמת,
דאס טרעפט זיך זעלטן, נאר עס טרעפט, הלוואי זאל זיך אזוי נישט
טרעפן. אט האט זיך געטראפן א נס ― איך פארשטיי ניט, ווי אזוי דאס
איז געשען, נאר ער איז אריין דעם דייטש, אזוי שרייבט מיר מיין שמואל־משה, דורך צוויי פליגלען איז ער אריין, און האט אים ארויסגעיאגט פון
די טראנשייעס, האט אים ארומגערינגלט פון אלע זייטן און האט פאר־גומען בא אים א גוזמא חיל אין געפענקעניש, מיט קאנאנען מיט אמוניציע, מיט הכל בכל מכל פלעקל, און דער ערשטער פון אלע האט זיך
אויסגעפיינט, פארשטייט זיך, ער, מיין שמואל־משה, דערמיט, וואס ער
האט געפאנגען דעם ערשטן אפיציר, וואס האט זיך אונטערגעגעבן מיט
א גאנצן באטאליאן. נאר אט אזוי גרינג, מיינט איר, גיט זיך קירה־דייטש
אונטער? האט צייט, ווארט א ביסל, וועט איר הערן, ווי אזוי דער חברהמאן, מיין שמואל־משה הייסט עס, באשרייבט דאס מיר אין זיין בריוו.
די מעשה, איר פארשטייט צי ניין, איז אזוי געווען. פריער האט מען זיך
געשלאגן און געשלאגן און געשלאגן, ווי געוויינטלעך אין א מלחמה ―
מע שטעלט אוועק הארמאטן איינס אקעגן דאס אנדערע און מע צילעוועט
זיך: דו שיסט אף מיין רבין, איך שיס אף דיין רבין. דערנאך הייבט מען
אן מיט קאנאנען און מיט ביקסן, אלע מאל נענטער און נענטער, און
מענטשן פאלן פון ביידע צדדים, אזוי ווי שטרוי, א שורה נאך א שורה,
אזוי לאנג, ביז עס עסט זיך צו ― ווי זאגט איר, קרעפלעך עסן ווערט
אויך נמאס, ― און מע טוט זיך א ווארף איינס אף דאס אנדערע מיט
באיאנעטן, און מע הייבט אן צו ארבעטן מיט די הענט און מיט די פיס
און מיט די ציין, ― שעמט זיך נישט, פשוט מיט די ציין, ווארעם וואס
איז דאס חידוש, אז אויסגעמוטשעט איז מען, און מיד און שלעפעריק
אויך, און הונגעריק אויך, און פארדראס אין הארצן טראגט מען, און
דאס לעבן איז במילא נישט ווערט א שווה פרוטה, ― עלעהיי, לאז זיך
אייך דאכטן, אויסגעהונגערטע וועלף, צעווילדעוועטע חיות... וואס זאג
איך, צעווילדעוועטע חיות? א סך ערגער פון חיות! ווארעם א חיה, אז
זי איז הונגעריק, פאלט זי אן און פארצוקט אייך, און אז זי האט זיך
אנגעזעטיקט, שווייגט זי שטיל; און א מענטש, אז ער צעווילדעוועט
זיך, ווייס ער ניט קיין אויפהער. אדרבה, וואס מער בלוט ער זעט, מער
גלוסט זיך אים בלוט פארגיסן, און מע ווארפט זיך איינס אף דאס אנדערע, און מע שניידט קרויט, און מע שטעכט מענטשן, אזוי ווי מע
שטעכט, להבדיל, חזירים, און בלוט גיסט זיך, אזוי ווי וואסער. ווער האט
דאס צייט א קלער צו טאן: וואס טו איך? פון וועמענס וועגן און צוליב
וואס? ווער האט צייט איבערצוטראכטן: טאמער גיי איך אף מיין אייגענעם ברודער? והראיה ― אט וועט איר הארכן ווייטער. אזוי ווי מע האט
זיך א לאז געגעבן איינס אף דאס אנדערע, אזוי שרייבט מיר מיין חברהמאן, מיט בלויזע שווערדן און מיט שארפע פיקעס, ער טוט א קוק ―
גלייך אף אים טראגט זיך א דייטשער אפיציר, די אויגן ברענען, דאס
פנים פלאקערט; אט נאר א מינוט, נאך א רגע ― איז ער אים דורס,
האקט אים אראפ דעם קאפ! מיין שמואל־משה אבער שלאפט אויך נישט.
אזוי ווי ער האט דערזען דעם בלוטדורשטיקן אפיציר, אזוי האט ער זיך
געגעבן א נעם צו דער פיקע, און גלייך אפן אפיציר, גרייט געווען אים
דורכלעכערן דורך און דורך, ווי א מצה! יענער, דער אפיציר הייסט עס,
האט דאס באמערקט און איז דווקא נישט אפגעשפרונגען צוריק, און
דווקא גלייך אף מיין חברה־מאן, און, ווי א מענטש, וואס ווייס, וואס
פילט, אז ער גייט אף א זיכערן טויט, האט ער מיט אלע כוחות ארויסגעשריען די ווערטער:  ש מ ע  י ש ר א ל! ה׳  א ל ה י נ ו !  ה׳
א ח ד !״... האבן זיך בא מיין שמואל־משהן, אזוי שרייבט ער מיר,
אפגעלאזט הענט און פיס, און ער געדענקט נישט, זאגט ער, וואס מיט אים
איז געווארן. מיין חברה־מאן איז קיינמאל ניט געווען קיין מסוכנער דאוונער, נאר עס האט זיך ארויסגעריסן ניט ווילנדיק בא אים פון מויל:
,, ב ר ו ך  ש ם כ ב ו ד  מ ל כ ו ת ו  ל ע ו ל ם  ו ע ד !״...
און ווי נאר ער האט אויסגערעדט די דאזיקע ווערטער, אז יענער טוט
נישט א ווארף אוועק פון זיך די כלי־זין און פאלט נישט מיין חברהמאן אפן האלדז און מע הייבט זיך נישט אן צו קושן זיך?... איז מען
דאך אבער א ייד, און א ייד האט שונאים, איז זיך מיישב איינער א
פראסטער קאפראל און פארמסרט מיין שמואל־משהן, אז ער האט אליין
געזען, ווי מיין שמואל־משה האט זיך געקושט מיטן דייטשן אפיציר,
מיטן שונא הייסט עס, און ביידע, מיין זון און דער אפיציר, האבן בעת
מעשה עפעס געשמועסט צווישן זיך פא זשידאווסקאמו, ― אף יידיש
הייסט עס; און וואס טויג אייך, ס׳איז געווארן א „דיעלא״. מלחמה־צייט איז נישט קיין שפילעכל: איינס־צוויי־דריי ― און פארטיק! נישטא
קיין פארענטפערן זיך, נישטא קיין עדות, אין פיר און צוואנציק שעה
זייט איר אן אפגעמישפטער און א געשאסענער און א באגראבענער ―
און, ווי זאגט איר, א גוטן טאג מיט דער קאפאטע! נישט נאר קיין קדיש,
אפילו קיין האן וועט נאך אייך ניט קרייען! ― ― ― ― ― ― ― ―
    
― ― ― ― ― ― ― ― ― ― ― ― ― ― ― ― ― ―
    
אט דא מוז אבער די מעשה איבערגעהאקט ווערן, נישט מחמת איך
בין אזא שלעכטער מענטש און פארגין אייך נישט צו וויסן וואס ווייטער איז געווען, נאר איבער אן אנדער זאך ― דאס איז דער לעצטער
בריוו זיינער, מער קיין בריוו האב איך שוין פון מיין חברה־מאן נישט
באקומען עד היום הזה, גלייך ווי אין וואסער אריין! אלץ, וואס איך ווייס
פון אים, איז נאר דאס, וואס מענטשן זאגן, מענטשן וואס ווייסן. און
מענטשן וואס ווייסן גיבן איבער די מעשה אף צווייערליי אופנים. צוויי
גירסות הייסט עס: פאראן א יש אומרים, וואס ווייס פון אים א גאנצע
געשיכטע, ווי אזוי ער האט זיך אויסגעדרייט פונעם תליונס הענט דורך
א המצאה, וואס נאר יאנקל יונעווערס זון קאן אזעלכעס איינפאלן.
דהיינו? אז מע האט אים אריינגעפירט, דעם חברה־מאן, אזוי דערציילט מען, און געגעבן א נעם אפן צימבל: „זאג נאר, דו פיינער בחור,
דו שמואל־משה ב″ר יעקב, איז דאס אמת, אז דו מיטן דייטשן אפיציר,
וואס דו האסט גענומען אין פלען, זייט איר געפאלן איינס דאס אנדערע
אפן האלדז און געקושט זיך און געשמועסט פא זשידאווסקאמו?״...
טראכט זוך מיין שמואל־משה אזוי: זאל ער פארלייקענען און זאגן, אז
זיי האבן גארניט געשמועסט, האט ער מורא, טאמער וועט זיך ארויסבאווייזן, אז זיי האבן יא געשמועסט, קאן ער דא מיאוס אפשניידן... זאל
ער, ווידער צוריק, זאגן דעם אמת, קאנען זיי דאך ביידע כאפן א ביטע־דע מפלה... וואס טוט מען? איז ער געפאלן אף א המצאה, איר פארשטייט צי ניין, אז זאגן זאל ער זיי טאקע דעם גאנצן אמת, נאר פארטייטשן וועט ער זיי די ווערטער אזוי, אז ס׳זאל אויסקומען, ווי זאגט
איר, אגיל ואשמח, דאס הייסט, טאקע געזאגט אקוראט, נאר א מכה
זאלן זיי וויסן ווער עס האט זיי געשלייערט... און ער רופט זיך אן צו זיי,
מיין שמואל־משה הייסט עס: „איך וועל אייך זאגן, זאגט ער, וואס דער
דייטש האט מיר געזאגט. ער האט צו מיר געזאגט, זאגט ער, אף יידיש:
„ ש מ ע  י ש ר א ל  ה׳  א ל ה י נ ו ״ ― דאס הייסט: „איך גיב
זיך אונטער צו דיר מיט מיין גאנצן רעגימענט״... האב איך אים, זאגט
ער, דערויף אפגעענטפערט אויך אף יידיש: ,, ב ר ו ך  ש ם כ ב ו ד
מ ל כ ו ת ו ― הלוואי וואלטן אלע אייערע רעגימענטן געפאלן אף אזא
שכל״... האט מען אים אויסגעהערט און מע האט צו אים אזוי געזאגט:
„הער־זשע אויס, גוטער ברודער, די מעשה דערפון איז אזוי. אן אנדערער אף דיין ארט וואלט פאר אזא זאך געוויס געשאסן געווארן אין פיר
און צוואנציק שעה, ווארעם ווער איז דאס מחויב צו פארשטיין אייער
זשידאווסקי לשון, וואס איר רעדט דארטן צווישן זיך? נאר אזוי ווי דו
ביסט א קאוואליער פון דריי געארגיס, גלייבן מיר דיר״... און מע האט
אים ארויסגעלאזט, האט ער זיך אויפגעהויבן און איז אוועק קיין אמעריקע. אזוי זאגן מענטשן, וואס ווייסן... איז אבער פאראן א יש אומרים,
וואס גיבן איבער די אייגענע מעשה, נאר אביסל אנדערש. דהיינו: מע
האט אים אויסגעהערט טאקע אלצדינג פיין. נאר וואס דען? אז ער האט
געענדיקט, האט מען צו אים אזוי געזאגט: „הער־זשע אויס, גוטער ברודער, די מעשה דערפון איז אזוי. אן אנדערער אף דיין ארט וואלט פאר
אזא זאך געוויס געשאסן געווארן אין פיר און צוואנציק שעה; נאך אזוי
ווי דו ביסט א קאוואליער פון דריי געארגיס, ווילן מיר דיר אפגעבן
כבוד, דיר און דיין פריינט דעם דייטשן אפיציר, און מיר וועלן מאכן
אזוי, אז איר זאלט שוין ת מ י ד  ז יי ן  א י נ א יי נ ע ם  א ו ן
ז א ל ט  ז י ך  ק יי נ מ א ל  נ י ט  צ ע ש יי ד ן ...״ ― ― ―
    
― ― ― ― ― ― ― ― ― ― ― ― ― ― ― ― ― ―
    
― ― ― ― ― ― ― ― ― ― ― ― ― ― ― ― ― ―
    
וואס דאס האט געמיינט ― באדארף איך אייך נישט דערקלערן.
ס׳איז מלחמה־צייט, און אין מלחמה־צייט איז אלצדינג מעגלעך. נאר
איך וויל עס ניט ברענגען פארן מויל און נישט אפילו אף די געדאנקען
ווארעם אויב דאס איז חלילה אמת, פרעגט זיך, צו וואס איז מיין נסיעה
קיין אמעריקע? און צו וואס לעב איך? און פארוואס זאל איך מיך ניט
אראפלאזן, אזוי ווי איך זיץ דא מיט אייך און רייד, אין וואסער אריין?
נישט מער, בלאטע ― איך וועל עס ניט טאן. פאר וואס? ווארעם איך
הייס יאנקל יונעווער... ― ― ― ― ― ― ― ― ― ― ― ―
― ― ― ― ― ― ― ― ― ― ― ― ― ― ― ― ― ―
    
זעט נאר, ווי דער עולם האט זיך דאס אביסל א שפאר געגעבן אפן
דעק, און אלע קוקן זיי אהין אין איין פינטל אריין! ניט שוין־זשע זיינען מיר נאענט צו אמעריקע? געלויבט ביסטו גאט! אויב אזוי, גיט מיר
אייער האנט, רב שלום־עליכם, זייט געזונט און זאגט מיר צו, אז איר וועט
פארגעסן אלצדינג, וואס איר האט דא געהערט פון מיר, פארגעסן אף
אייביק. איך האב מיך אנגעהערט, הערט איר, אזוי פיל צרות פון די יידן,
וואס פארן מיט מיר אין דריטן קלאס, אז איך האב ארויסגעזען, איר פארשטייט צי ניין, אז איך בין ניט קיין בן יחיד באם רבונו־של־עולם, אדער,
ווי זאגט איר, ניט איין זכר אין מאסקווע. זייט־זשע געזונט און בלייבט
געזונט און האט קיין פאריבל ניט!
    
געשריבן אין יאר 1915
    
איך וואלט געמעגט שווערן, אז דאס איז ער...
    
אינגאנצן ער מיט די ביינער! א ביסל אן אויסגעבויגענע נאז, קארע,
גוטע, תמיד לאכנדיקע אויגן, איין צאן בא אים א ביסל א קרומער,
אן איבערגעוואקסענער; אז ער הייבט אן לאכן, באווייזט זיך ארויס דער
קרומער צאן.
    
נאר די האר ― אמאל זיינען זיי געווען געלבלעכע, גילדענע האר;
היינט זיינען זיי פארזילבערט געווארן און גלאנצן אקעגן דער זון
און גיסן זיך אויס אין צוויי פארבן: גאלד און זילבער.
    
שוין ניט קיין יונגערמאן, אפנים, כאטש ער דארף זיין אין מיינע
יארן.
    
נאר די משמעות, אז איך בין שוין אויך ניט קיין יונגערמאן, אריבער פערציק...
    
זאל איך צוגיין צו אים? עפעס איז ער מיר זייער עלעגאנט געקליידט. א ווייסע קאמזויל אפן בייכל מיט א מאסיווע גאלדענע קייט, א
שניפס א גרויסארטיקער, און וועדליק איך האב געהערט פון אים, איז ער
היינט גאר „בגילופין״, אין די פעדערן, זאגט מען, קנאקט און טראסקעט,
פארט אין קארעטעס, קערט וועלטן!
    
האב איך מורא, טאמער מיינט ער, אז איך מיין עפעס.
    
און איך בין, דארפט איר וויסן, בא זיך פון תמיד אן גדולדיק,
א ביסל א גדלן.
    
נישט קיין בעל־גאווה, הייסט דאס, נאר א גדלן.
    
א גדלן האט אבער פיינט די וועלט, דאס הייסט, ניט ער האט פיינט
די וועלט, נאר די וועלט ― אים, ובפרט, אז ער איז דערצו נאך אן
ארעמאן...
    
און איך בין זיך מודה ― ארעם, זאגט מען, איז ניט קיין שאנדע
― איך בין, לא־עליכם, נישט קיין גביר, ווייט, גאנץ ווייט פון א נגיד!
איך בין, פארשטייט איר מיך, פון יענע רייכע פארשטעלטע באפוצטע
ארעמע לייט, וואס פארשטעלן דעם דלות אין שטוב מיט א שפיגל און א
פארטעפיאן, און אין גאס ― מיט אן אויסגעפוצטן ראק און מיט א
נייעם קאפעלוש; נאר אז מע קוקט זיך גוט צו, זעט מען, ווי דער דלות
פייפט אין אלע ווינקעלעך און אין קעשענע איז ערב־פסחדיק...
    
מיט איינעם ווארט, ס׳איז מיר נישט אין בעסטן; פון א צייט, אז
עס האט מיר אויפגעהערט צו פידלען. איך האב שוין איבערגעטאן כל
עבודת־פרך, איבערגעדינט אלע עבודה־זרהס ― עס גייט מיר נישט,
כאטש צערייס זיך. עס גייט מיר נישט אזוי שטארק, אז איך בין זיך
שוין אליין נמאס געווארן; יענעם ― שמועסט מען ניט!
    
עס קאן זיין, אז יענער קלערט גאר ניט וועגן מיר, האט מיך אין זינען אין דער לינקער פאה, נאר מיר דאכט זיך, אז איטלעכער, ווער עס
דערזעט מיך, טראכט זיך: „אט א שלים־מזל! ער קער אוודאי וועלן בעטן
א גמילות־חסד? איך וועל אים ניט געבן״!
    
און איך וועל שוין בא אים נישט בעטן, איך זאל וויסן, רער טויט
זאל מיר זיין. און טאמער האב איך אפילו יא אין זינען געהאט ריידן
מיט אים מכוח א גמילות־חסד, וועל איך אים שוין מכות זאגן א ווארט!
    
― וואס מאכט איר? ― פרעגט ער מיר און קוקט מיר גלייך אין די
אויגן אריין.
    
― וואס זאל איך מאכן? ― זאג איך און קוק אים גלייך אין די
אויגן אריין.
    
― אבער ווי גייטס? נישקשה?
    
― נישקשה.
    
― נו, דאנקען גאט, ― זאגט ער און קוועטשט מיר די האנט.
    
― אף אייך געזאגט געווארן! ― טראכט איך מיר און קוועטש
אים די האנט.
    
און אזוי צעגייען מיר זיך.
    
נישט אזוי האט געקוקט אף מיר ער, דער, וואס איך דערצייל אייך
פון אים, בשעת מיר האבן זיך באגעגנט אין אדעס אפן בולוואר. זיין
קוקן איז געווען גאר אן אנדער מין קוקן, איך האב אים געלייענט אין
זיינע גוטע, קארע, שמייכלענדיקע אויגן.
    
ער האט מיך צוגעצויגן צו זיך מיט זיינע גוטע, קארע, שמייכלענדיקע אויגן, און איך האב מיך אויפגעהויבן און לאז מיך גלייך צו אים.
    
ער ציט מיר אויס די האנט פון ווייטן, עפנט אויף דאס מויל אף
צו לאכן ― און עס זעט זיך ארויס זיין קרומער איבערגעוואקסענער
צאן.
    
― א!?...
    
― א!?...
    
מיר שטייען איינס אקעגן אנדערן און האלטן זיך בא די הענט ―
און איך בין זיך מודה: פון זינט עס גייט מיר נישט גוט, האב איך
פיינט א נגיד; איך האב פיינט פעטע, געזונטע, פריילעכע פיסקעס;
איך קאן נישט אנקוקן א פנים, וואס איז צופרידן מיט זיך אליין און מיט
דער גאנצער וועלט! נאר דער דאזיקער חברה־מאן בייגט זיך צו צו מיר
עפעס זייער פריינטלעך, און מיר צעקושן זיך.
    
איך ווייס ניט, ווי אזוי זאל איך מיך צו אים ווענדן? זאגן אים
„דו״? ― ווארפט זיך דורך זילבער אין זיינע גילדענע האר; זאגן אים
„איר״? ― האבן מיר געלערנט אין איין חדר אזוי פיל יאר אינאיינעם!
    
דאס אייגענע, אפנים, איז פארגעקומען בא אים אויך, ווארעם אז
מיר האבן זיך צערעדט, האבן מיר גענומען ריידן „בלשון נסתר״, דאס
הייסט, אין דער גאנצער צייט האבן מיר זיך אזוי געקליגט, אז מיר
האבן זיך באגאנגען אן „דו״ און אן „איר״.
    
ווי אזוי איז דאס מעגלעך? אט וועט איר הערן.
    
ע ר : איך שטיי און קוק און קוק, דאכט זיך יא, און דאכט זיך
ניין? וואס־זשע מאכט מען?
    
א י ך :  און איך שטיי און טראכט די גאנצע צייט: אט דאס זאל
זיין טאקע ער? דאכט זיך ער, און דאכט זיך ניט ער. וואס־זשע הערט
זיך? פון וואנען קומט מען אן?
    
ע ר: פון וואנען? איך בין דאך א היגער טאקע, אן אדעסער
שוין פון וויפל יאר!
    
א י ך :  און איך בין ערשט ניט לאנג א היגער. געקומען אהער צו
פארן זוכן א געשעפט.
    
ע ר : א געשעפט? א געשעפט דארף מען זוכן? בא מיר איז
פארקערט: בא מיר איז שוין צו פיל געשעפטן; הלוואי וואלט איך געהאט אזוי פיל מענטשן. שלעכט אן מענטשן, שלעכט! וואס מיך קאסט
אפ א יאר מענטשן! (א בארימער! ― טראכט איך מיר.) איך האב נישט
קיין גליק צו מענטשן! וויפל מאל איך טראכט מיר: ווען איך האב
כאטש איין געטרייען מענטשן, וואס מע קאן זיך אף אים פארלאזן, וואלט
איך געלעבט, דאכט מיר, מער מיט צען יאר. וואס זאג איך מיט צען?
מיט צוואנציק יאר! איך האב שוין געפרוווט האלטן אלערליי מענטשן
― אי ביליקע, אי טייערע, אי גאר טייערע ― אלץ איינס, נישטא קיין
געטרייע מענטשן! (אט דא, טראכט איך מיר, וועט ער זיך מסתמא צעלאזן, ווי אזוי ער מאכט גליקלעך מענטשן און ווי אזוי זיי עקספלואטירן
אים ― איך קען זיי שוין, די דאזיקע פילאנטראפן! נאר איך שלאג אים
נישט איבער און לאז אים ריידן ווייטער). איך האב געהאט אמאל אזוי
פיל חברים, ווען איינער קומט צו מיר צו גיין און וויל מיר זיין צו
הילף, וואלט איך אים דאך אפגילטן פון קאפ ביז פיס (א רעכטער ליגנער!
― טראכט איך מיר ― און ווי אף צו להכעיס, באגעגן איך ניט קיינעם
פון מיינע לייט. איך קאן זאגן, אז דאס איז מיין ערשט באגעגעניש
פון זינט איך בין א היגער. דאכט זיך, מיר זיינען געווען אמאל גאנץ
נאענטע חברים, הא?
    
א י ך :  חברים? אלץ הייסט חברים! אינאיינעם געלערנט, אינאיינעם קעסט געגעסן בא איין רבין, באם רבין זרח, אפן אויוון. ווינטער אין די גרויסע פרעסט.
    
א י ך: און זומער אין דרויסן, אף דער הוילער ערד.
    
ע ר : ווי די חזירים אין בלאטע, מיט אלע זשאבעס.
    
א י ך :  און צום שכן טביה אין די פענצטער ווער האט געווארפן
שטיינדלעך און איבערגעשראקן די גאנצע שטוב מענטשן אף טויט?
    
ע ר : און בא דער פיראנדיטשקע די עפל פונעם קאשיק ווער האט
געלקחנט מיט א שטעקל, אונטן א צוויאק צוגעשלאגן?
    
א י ך :  און די קאווענע הושענה־רבה פונעם וואגן בא גדליה
דעם אלטן
    
און אזוי ווייטער.
    
צערעדט זיך פון אמאליקע גליקלעכע, נארישע, נאר גליקלעכע קינדער־יארן, קאנען מיר שוין אזוי גיך ניט אויפהערן; עס שיט זיך בא
אונדז ווי פון א זאק; עס גיסט זיך בא אונדז ווי פון א פאס; עס לאזט
זיך גארנישט אויס קיין שטאף ― ביז מיר קומען ארויף צו ביסלעך
אף אונדזער איצטיקן מעמד, און מיר ווערן געוואר איינס פונעם אנדערן א סך גוטס און א סך שלעכטס, א סך פריילעכס און א סך טרויעריקס. איינעם פון אונדז גייט דאס גוט, מיט הצלחה, דעם אנדערן גייט
עס שלעכט, שלים־שלים־מזל; איינער פון אונדז איז א גביר, אן אדיר,
דער אנדערער א רעכטער כתריאל. איינער האלט קינדער אין בעסטער
דערציונג, די עלטערע טאכטער אויסגעגעבן גליקלעך, די זין אלע אין
גימנאזיע; דער אנדערער מוטשעט זיך מיט זיינע קינדער, ווי אפן טויט,
די עלטערע טאכטער זוכט שטונדן און קאן ניט געפינען, און דעם זון
אין גימנאזיע קאן ער נישט איינגעבן, מע דארף האבן פראטעקציעס, עס
דארף קאסטן געלט... איינער האט זיך זיין אייגן הויז אין אדעס, און
נאך וואס פאר א הויז ― מיט א גארטן אן אייגענעם, מיט אלע אנטיקן,
א גן־עדן! דער אנדערער איז שוין פון היפשע עטלעכע יאר נע־ונד, פון
איין דירה אין דער אנדערער. ערשט ניט לאנג האט מען אים „אפגעשריבן״ פון קאפ ביז פיס, פארקויפט די בעבעכעס און ארויסגעווארפן
מיט בזיונות אף דער גאס. און ס׳איז בא אים געבליבן, וואס ס׳וועט
זיין, וועט זיין ― ארויסווארפן, אריבערפארן אין אן אנדער שטאט.
מע זאגט, ס׳איז א סגולה: משנה מקום משנה מזל.
    
איך האב נאך פאר קיינעם אזוי אפנטלעך נישט ארויסגערעדט זיך
דאס הארץ, ווי אצינד פאר מיין חבר, און קיינער האט מיך נאך קיינמאל
אזוי נישט אויסגעהערט געשמאק ביזן סוף מיט אזא גוט־פריינדשאפט.
איך האב דערפילט, ווי א שטיין פון הארצן, צען פוד משא איז פון
מיר אראפ. און איך האב דערזען, ווי זיינע גוטע, קארע, שמייכלענדיקע אויגן זיינען ווי באנעצט, דאס פנים ערנסט. ער לייגט ארויף אף
מיר די האנט און מאכט צו מיר:
    
― נו, אן עק! פון היינט אן און ווייטער וועט דאס בעסער גיין.
אמת, אמת. משנה מקום משנה מזל. איך ווייס עס פון זיך זעלבער;
    
ס׳איז מיך אמאל, ניט היינט געדאכט, אויך געווען נישט גוט! אצינד
וועלן מיר שוין זיצן אינאיינעם.
    
― וואס הייסט, זאג איך, אינאיינעם?
    
― אינאיינעם וואס הייסט? ― זאגט ער צו מיר מיט א ניגון,
און זיינע גוטע, קארע אויגן לאכן ― אינאיינעם הייסט, אז איינער
האט געשעפטן, און דארף האבן א הילף ווי אין לעבן אריין, און זוכט
א מענטשן אן ארנטלעכן, א געטרייען, וואס וויפל ער זאל נישט קאסטן,
איז ער ווערט צוויי מאל אזויפיל, און גאט העלפט אים ― ער באגעגנט
זיך מיט זיינעם א חבר, וואס האט זיך מיט אים אזא צייט נישט געזען,
און ווערט געוואר, אז דעם חבר איז נעבעך נישט גוט די צייט און ער
זוכט א געשעפט, הייסט דאך עס, אז זיי דארפן האבן איינס דאס אנדערע, ― היינט וואס קאן נאך זיין גלייכער דערפון?
    
און בכדי עס זאל מיך, אפנים, ניט זיין קשה, וואס ער לייגט מיר
פאר אזא גליק, כאפט ער ארויס דעם טייסטער, עפנט אים אויף און
וויל מיר ווייזן א דעפעש, וואס מע רופט אים ארויס אף עטלעכע טעג
און ער קאן ניט פארן בשום אופן ניט! נאר מיינע אויגן קוקן נישט
אף דער דעפעש, מיינע אויגן פאלן אפן פעקל אסיגנאציעס וואס אין
מייסטער. א היפש פעקל אסיגנאציעס ― גרויע הונדערטערס און פילפארביקע פינפהונדערטערס; און מיינע אויגן, אפנים, ברענען, און זיינע
אויגן באגעגענען זיך מיט מיינע אויגן, און ער שטויסט זיך, אפנים,
וואס איך קוק, און ער רופט זיך אן אלץ מיט דעם זעלבן ניגון:
    
― דאס געשעפט, דאנקען גאט, קאן טראגן אף אלץ און א
נייער מענטש, אז ער קומט אן אין געשעפט אריין, באדארף ער מסתמא
האבן א ביסל געלט, און געלט איז דאך, ברוך השם, פאראן גענוג,
פארוואס־זשע זאל ער ניט נעמען, וויפל ער דארף? וואס איז דא פאראן
צו שעמען זיך? מע פארשטייט גאנץ גוט, וואס הייסט אריבערטראגן זיך
אין א ניי ארט מיט קיין עין־הרע קינדער... איך ווייס עס פון זיך זעלבער. איך בין אליין אויך געווען אמאל ניט אין קיין בעסערער לאגע;
איך האב אמאל אליין אויך געשמייכלט צון א דרייערל, אויך גענוג
אויסגעריסן געווארן, פארשווארצט געווארן ― אוי, פארשווארצט
געווארן!
    
און מיין חבר זעצט זיך אנידער מיט מיר באזונדער אף א באנק
און דערציילט מיר אויס אינגאנצן די ביאגראפיע זיינע אין קורצן.
א מערקווירדיקע ביאגראפיע, עפעס טאקע גאר חידושים ונפלאות,
מעשיות פון טויזנט איין נאכט! איך מיט מיין לעבנס־גע־שיכטע, מיט מיין איצטערדיקער ביטערער לאגע בין גאר א גראף,
א מאגנאט אקעגן אים! איך זיץ נאר און קוק אף אים און טראכט מיר:
„וואס א מענטש קאן איבערטראגן אף זיך!... און אז גאט האט אים געקאנט העלפן נאך אזעלכע גרויסע צרות מיט אומגליקן, וואס דער האט
אף זיך איבערגעטראגן, איז פאראן א שטיקל האפענונג, אז מיר זאל נאך
אויך אמאל זיין גוט״...
    
און מיין חבר נעמט ווידער ארויס דעם טייסטער און טראגט מיר
אים אונטער גלייך אין פנים אריין.
    
― וואס דארף מען זיך דא שעמען? ― מאכט ער צו מיר ― מע
נעמט דערווייל, וויפל מע באדארף...
    
איך פרעג מיך אליין, צי ס׳איז ניט קיין חלום, און קוק אין טייסטער אריין, און דער טייסטער איז אפן, און די גרויע הונדערטערס מיט
די פילפארביקע פינפהונדערטערס שמייכלען צו מיר גלייך מיט מיין
חברס שיינע, גוטע, קארע אויגן, און איך צי אויס די האנט און זאג:
    
― גענוג וועט זיין דערוויילע צוויי.
    
איך ווייס נישט, וואס איך זאל זאגן: צוויי הונדערטערס, צי צוויי
פינפהונדערטערס? און בכדי מיר זאל, אפנים, זיין גרינגער, רופט ער
זיך אן פאר מיר:
    
― צוויי טויזנט, מיין איך, וועט זיין ווינציקלעך.
    
און ער ציילט מיר אפ זעקס פילפארביקע פינפהונדערטערס און
מאכט צו מיר:
    
― גענוג דריי טויזנט אף דער ערשטער צייט?
    
― א!... ― מער קאן איך נישט זאגן גארנישט, און לייג צונויף
די הארטע אסיגנאציעס און שטופ זיי אין בוזעם־קעשענע און פיל א
מאדנע ווארעמקייט פון זיי, א גלאטקייט...
    
און בכדי ס׳זאל מיר, אפנים, ניט זיין שווער די טובה, רופט ער
זיך אן צו מיר ווייטער:
    
― און איך וואלט נאך א בעלן געווען אנקוקן, קיין עין־הרע, די
דאזיקע קאמאנדע, מיין חברס קינדער.
    
און איך ענטפער אים ניט באלד. מיינע געדאנקען זיינען דארט,
אין בוזעם־קעשענע, בא די פילפארביקע פינפהונדערטערס, וואס ווארעמען מיך און גלעטן מיך און קריכן נישט ארויס פון קאפ; און מיינע
מחשבות כאפן מיך און טראגן מיך אוועק אהיים, צו ווייב און קינדער,
און איך שטעל מיר פאר די שימחה, וואס וועט זיין, אז מע וועט דערזען פלוצעם אזוי פיל געלט און דערהערן פלוצעם אזא גליק!.. און ער
זאגט צו מיר נאך א מאל, אז ער וואלט וועלן זען מיין ווייב און קינדער.
    
― אך! ― זאג איך ― קאנען מיר דאך גיין גלייך צו מיר. איך
זיץ נישט ווייט אט דא. די קינדער זיינען סאמע אין דער היים. גייען
מיר?
    
― פאר וואס נישט? ― מאכט ער צו מיר, און איך דערקען אין
זיינע אויגן, אז ער ווייס, אז מיינע געדאנקען זיינען דארט, באם געלט,
וואס ליגט אין בוזעם־קעשענע, ווארעם איך טו מיך אלע מאל נישט ווילנדיק א טאפ צו דעם און לאז ארויס א טיפן זיפץ, און ער, דער הונט,
פארשטייט דאס גוט, און טראגט אריבער באלד דעם שמועס ווידער צוריק אהין, אין יענע אמאליקע, נארישע, נאר גליקלעכע קינדער־יארן,
דערמאנט מיך בילדער שוין לאנג־געשטארבענע, און אזוי קומען מיר צו
מיר אהיים.
    
און דא דערמאן איך מיך אן מיין שטוב, מיין מעבל... און עס
ווערט מיר א ביסל א בזיון פאר מיין רייכן חבר, און איך הייב מיך אן
פארענטפערן פאר אים.
    
― א נייע דירה... נישט לאנג אריבערגעקליבן זיך... זומער... א
שטיקל מישמאש...
    
ער פארשטייט, אפנים, וואס איך מיין, פארכאפט ער פריער און
זאגט צו מיר:
    
― א־ווא! א גרויסער אומגליק!... אומעטום אזוי! בא מיר אויך
ניט בעסער... קומט דער זומער, הייבט זיך אן רעמאנט.. א חתונה!
    
און בשעת־מעשה דערמאן איך מיך, אז אין בוזעם ליגט בא מיר
דאס געלט, און עס טוט מיך א ברי, א ברען, א סמאליע, און עס
פליט מיך דורך א מחשבה, וואס זאל איך פריער טאן, און גיך־גיך לויפט
דורך א חשבון בא מיר אין קאפ: דירה־געלט... דעם קצב... דאס קינד
אין גימנאזיע... דעם ווייב שיך א פאר... די טעכטער היטעלעך... זיך א
סורדוט... א ביסל מעבל... היינט חובות... די אלטע חובות! חובות! חובות! חובות!
    
און עס לויפן דורך בא מיר אין דער מחשבה אלע הארבסטע חובות.
מע מוז, מע מוז זיי צאלן באלד! און איך זע גאר ניט, אז ס׳איז שוין
אפן די טיר, און איינס פון מיינע קינדער גייט מיר אקעגן מיט א בלאס
פינצטער פנים. די קינדער נעבעך ווייסן אלע צרות אונדזערע; ווייסן שוין
פון דחקות, ווייסן שוין, וואס הייסט פאר מילך, פאר פלייש, אין מארק
אריין, דער דווארניק דירה־געלט קומט מאנען, די יידענע פאר טיי, דער
ייד פון האלץ, א בייזער יונגערמאן מיט א געל בערדל: „פון ווינטער
נאך, טענהט ער, פאר האלץ האט איר געקאנט ביז אהער דריי מאל
שוין באצאלן!״...
    
― ווו איז די מאמע? ― פרעג איך.
    
― אין קיך. ― ענטפערט מיר דאס קינד.
    
― קיין דינסט אצינד נישטא, ערשט נעכטן אוועקגעגאנגען די
דינסט! ― פארענטפער איך זיך פאר מיין רייכן חבר און ווער שיער
פארברענט פאר חרפה, און דערמאן זיך, ווי אזוי מיין ווייב וועט אריינקומען חלילה מיט פארשמירטע הענט און גאט ווייס מיט וואס פאר א
קליידל...
    
― בא מיר ― זאגט ער ― אויך דאס אייגענע; אלע וואך, אלע
וואך א נייע דינסט. אן אומגליק מיט די היגע דינסטן!
    
איך ווייס נישט, וואס צו טאן: צי זאל איך לאזן דא מיין חבר זיצן
און אליין גיין אין קיך אריין אנזאגן מיין ווייב די גוטע בשורה, ווי אזוי
נאט האט דא מיט מיר געפירט? צי זאל איך בעסער בלייבן זיצן מיט
מיין חבר דא אין זאל?
    
איך זאג: „אין זאל״, עס רעדט זיך אזוי א זאל! א גרויס חדר
טאקע, נאר ליידיק; נישט ליידיק ― א פאר טישלעך שטייען, טעפ פון
קווייטן, א פארטעפיאן אן אלטער און א שפיגל, א לאנגער עדות פון
אמאליקע גוטע יארן און פון איצטיקן דלות. א לאמפ, אוי א לאמפ א
מאדנע, און א בעטל פונקט אינמיטן זאל. אזוי שפעט זאל שטיין א
בעט אין זאל און ניט פארבעט נאך! א הונדערטער וואלט איך באצאלט אין דער מינוט, עמעצער זאל צונעמען פון דאנען דאס בעטל. עס
ברענט מיר דאס פנים פאר בזיון!
    
מיין חבר, אפנים, שטויסט זיך אן, וואס איך בין אזוי צעמישט,
און רופט זיך אן צו מיר:
    
― א וווילע דירה, א פרייע, א „פראסטארנע״! און דווקא קלוג,
וואס מע שלאפט אין זאל. בא מיר שלאפן אויך די קינדער זומער אין זאל.
ס׳איז הייס אין אלע אלקערס!
    
― אט דאס איז מיין בן־יחיד, ― שטעל איך אים פאר מיין זון,
וואס גראד אצינד איז אים געפעלן אראפווארפן די שטיוול און ארומגיין בארוועס. מיין חבר זעט, אז די מעשה קרענקט מיך, טראכט ער
אויס א ליגן:
    
― זומער גייען בא מיר אלע קינדער בארוועס...
    
און דא קומט אריין א טאכטער מיינע, דו צווייטע פון דער עלטערער. איך שטעל זי פאר פאר מיין אלטן חבר. זי ווערט רויט ווי פייער,
ניט מחמת זי איז אזא שעמעוודיקע, נאר מחמת זי גייט זייער ארדינער,
פראסט געקליידט, און דער עיקר זיינען די שיך ― געמיינע שיך מיט
לאטעס, אן אפצאסן, און אויסגעדרייט, צעריסן...
    
און ווי אף צו־להכעיס, זעצט זי זיך אוועק אזוי, אז ער דערזעט
די שיך, און זי דערזעט, וווהין ער קוקט, און איך דערזע, ווי זיי קוקן
ביידע אף אירע שיך, און איך ווער צעמישט. ס׳זאל זיין א גרוב, וואלט
איך אריין א לעבעדיקער אין גרוב.
    
― א שיין קינד, ― מאכט ער צו מיר אין אויער אריין, ― שיין
ווי גאלד!
    
איך וויל אים עפעס ענטפערן, קומט אריין די עלטערע טאכטער
מיינע, שוין א היפשע. גיין גייט זי אפילו אין גאנצע שיך, נאר א קאפטל
האט זי אנגעטאן פון קיסיי, א דינס, אן אן עלנבויגן. זי ווייס ניט,
אפנים, אז סע פעלט בא איר אן עלנבויגן, און זעצט זיך פונקט אזוי
אנידער, אז זי קומט אויס מיטן עלנבויגן גלייך צו אים. ער קוקט אפן
עלנבויגן, איך אף אים, און בין אויסער זיך פאר צרות! איך ווינק צו
איר, זי פארשטייט ניט וואס, ווערט זי רויט ווי פייער, הייבט זיך אויף
און דרייט זיך אויס צוריק ― אוי־וויי, א צרה, א שלאק! דאס גאנצע
קאפטל איז צעפיצלט!
    
― איינע שענער פון דער אנדערער ― מאכט צו מיר מיין חבר
אפן אויער ― צו אזעלכע שיינע קינדער פארשפארט מען שוין אפילו
נדן!
    
און איך דערמאן זיך אינעם שידוך פון מיין טאכטער, וואס ס׳איז
שיער געווארן, נאך פון פאראיארן, א גלייכער שידוך, א וווילער יונג,
א דאקטער, און איבער נדן איז זיך עס צעגאנגען, ― און עס טוט מיר
וויי דאס הארץ אף איר, און איך טראכט מיר:
    
― אוי, מיט איין יאר פריער ווען איך באגעגן זיך מיט מיין גוטן־גוטן חבר!...
    
― ― ― ― ― ― ― ― ― ― ― ― ― ― ― ― ―
    
― לאז גיין אין דער ערד אריין דער בעל־הבית מיט דער פליטע,
מיט דער שטוב, מיטן הויף, מיט אלע הויפן, און לאזן זיי זיך אנצינדן און
ברענען אפן פייער מיט גאנץ אדעס אינאיינעם!
    
איר דארפט זיך שוין שטויסן, ווער דאס רעדט; דאס רעדט א ווייב,
בשעת זי קומט אריין פון קיך א פארשוויצטע, א פארחושכטע, א פאריאמערטע און א צעבראכענע, נעבעך אן א דינסט, דארף אליין קאכן,
וואס זי איז בפירוש נישט געוווינט געווארן; די פליטע רויכערט, דער
קצב וויל שוין נישט געבן אן געלט, די גויע פאר מילך מאנט, טרעט
נישט אפ פון קיך, אין מארק איז אף אלץ א יקרות, און די קינדער דערקוטשען שטארק, ווילן אנבייסן, דווקא יונגע קארטאפעלעך, און דווקא
מיט פוטער!
    
איך וויל זיך אויפהייבן, לויפן איר אקעגן, זי אוועקרופן, אנזאגן
איר, ערשטנס, די גליקלעכע בשורה און, צווייטנס, בעטן, זי זאל זיך
איבערטאן ― לאזט ער מיך ניט, דער חבר מיינער; ער נעמט מיך אן
בא דער האנט און מאכט אזוי:
    
― איך וועל מיך בעסער אליין פארשטעלן פאר איר.
    
און ער גייט־צו צו איר און ער שטעלט זיך פאר פאר איר, און
צווישן זיי פארבינדט זיך אזא מין שמועס:
    
ע ר : איך געדענק אייער מאן, מאדאם, א סך פריער פון אייך!
    
ז י : א גליק האט אייך געטראפן!
    
ע ר : מיר זיינען חברים פון קינדווייז אויף.
    
ז י : זאג מיר, ווער זיינען דיינע חברים, וועל איך דיר זאגן, ווער
ד ו ביסט...
    
ע ר : אינאיינעם געלערנט, אינאיינעם געגעסן, אינאיינעם געשלאפן, אינאיינעם אפילו געגנבעט עפל פון איין קאשיק.
    
ז י : א שיינע רעקאמענדאציע פאר אייך ביידן...
    
ע ר : ניט נאר עפל אליין, קאווענעס אויך.
    
ז י : גענוג, איך פארשטיי שוין ווער איר זייט.
    
די לעצטע ווערטער רעדט ארויס מיין ווייב מיט אזוי פיל סם־המוות, אן מיין חבר בלייבט אן לשון. איך ווינק צו איר, מאך איר מיט
די אויגן, זי זאל אויפהערן ריידן אזעלכע שארפע שטעכעדיקע ווערטער,
און טראכט מיר: ווען זי ווייס, למשל,  וו ע ר  דאס איז און וו א ס
ער איז פאר אונדז? פוילט זי זיך ניט און ענטפערט מיר:
    
― וואס ווינקסטו צו מיר? איך פארשטיי שוין, וואס דאס איז
פאר א מין פראנט, אז ער איז דיינער א חבר.
    
― מאדאם! ― רופט זיך אן צו איר מיין חבר שוין מיט א טאן
פון א מענטשן, וואס געפינט זיך א ביסל באליידיקט: ― מאדאם, וועדליק איך זע, זייט איר נישט זייער קיין געהויבענע מיינונג וועגן אייער
מאן, דארף איך אייך זאגן, אז איך קען אים בעסער פון אייך.
    
― דארף איך אייך זאגן, ― ענטפערט זי מיטן אייגענעם נוסח וואס
ער, ― דארף איך אייך זאגן, אז קיינער בעט אייך נישט, איר זאלט זיין
פאר אים א מליץ יושר. ער קאן זיך זיין שטעטל, נישקשה, אליין
באשטיין.
    
איך זע, מיין חבר האט שוין גאר אן אנדער פנים: די באקן ברענען אים שוין גאר מיט א מאדנע פייער; די גוטע, קארע, תמיד שמייכלענדיקע אויגן האבן אויפגעהערט צו לאכן, און ער שוויצט, שוויצט מיט
סכנת־נפשות!... וואס זאל איך דא טאן? איך בין אויס מענטש! איך
עק זיך! עס האט מיר פארשטערט, פארסמט די גאנצע שימחה מיינע!
איך האב פארגעסן אנעם געלט, וואס ליגט בא מיר אינעם בוזעם־קע־שענע; איך האב פארגעסן אן אלצדינג; איין געדאנק ליגט מיר איצט אין
מוח, איין מחשבה: „ווי אזוי נארט מען ארויס מיין ווייב פון דאנען?
ווי אזוי גיט מען איר צו וויסן,  וו ע ר  מיין חבר איז און וו א ס
ער האט פאר אונדז געטאן?״ און איך קוק אף איר מיט געבעט, ווי איינער רעדט: „האב רחמנות, מאך צו דאס מויל, הער אויף צו ריידן!״
נאר, ווי אף צו־להכעיס, האט זי זיך צערעדט:
    
― איך ווייס, זאגט זי, די גוטע ברידער זיינע מיט די שיינע חברים
פונעם חדר! עפעס רעכטס וועט צו אים נישט אנשלאגן... אדער א שלים־מזל א קבצן, אדער א בארימער, וואס קומט דערציילן גליקן... אט איז
ערשט יענע וואך געקומען צו אים זיינער א בן־עיר, מיט אים א גאנצער
רב שמעלקע, פון ווייט איז ער געקומען, אזש פון אלדי שווארצע יאר,
אים אנדערציילט אזעלכע גוזמאות פון זיך, אז דער קאפ האט זיך געדרייט: א גאנצער מיליאנער, און א נדבן, א גוטער מענטש, א בעל־טובה אין דער וועלט! און אז ס׳איז געקומען צו דעם, אז מיין מאן... ―
וואס שעמסטו זיך? עס איז דאך דיינער א חבר, זאגסטו, וואס איר האט
אינאיינעם אמאל געגנבעט עפל פון איין מולטערל... און אז ס׳איז געקומען דערצו, אז מיין מאן האט אים געזאגט, אז...
    
איך קאן מיך מער שוין נישט איינהאלטן. איך גיי ארויס פון די
כלים. קוים, וואס איך שטיי אף די פיס. איך פיל, אז אט־אט פלאצט
אין מיר דאס הארץ. איך מוז, איך מוז מאכן א סוף צום דאזיקן שמועס!
און איך טו א געשריי צו מיין פלונית נישט מיט מיין קול:
    
― אבער גע־נוג!!! ― ― ― ― ― ― ― ― ― ― ― ― ―
    
― ― ― ― ― ― ― ― ― ― ― ― ― ― ― ― ― ― ―
    
― וואס איז? וואס שרייסטו? גאט איז מיט דיר! שטיי אויף! ―
מאכט צו מיר מיין ווייב, אן איבערגעשראקענע אף טויט, און וועקט
מיך אויף פונעם שלאף.
    
 *
    
 * *
    
איך זעץ מיך אויף, וויש־אויס די אויגן, קוק מיך ארום אף אלע
זייטן.
    
― ווו איז ער ערגעץ?
    
― ווער? וועמען זוכסטו?
    
― דער קרוב מיינער... דער חבר, מיין איך...
    
― וואסער קרוב? וואסער חבר? עס האט זיך דיך געחלומט א
חלום... שפיי אויס דריי מאל... האסט זיך שפעט געלייגט שלאפן... איך
האב דיר וויפל מאל געזאגט, שפעט באנאכט זאלסטו נישט שרייבן...
    
און איך טאפ מיך אין דער זייט באם בוזעם. איך זוך די בוזעם־קעשענע. איך פיל, אז געוואלד! אט־א־דא־א, אף דעם ארט, איז געלעגן
נאר־וואס א פעקל מיט הארטע פילפארביקע פינפהונדערטער! איך הער
נאך דאס קנאקן זייערס, איך פיל נאך די גלאטקייט פון זיי אין די הענט
מיט דער ווארעמקייט אף דער נשמה!...
    
און איך דערמאן מיך, אז מארגן צען אזייגער אינדערפרי קומט צו
מיר דער סודעבני פריסטאוו איבערשרייבן און אויספארקויפן די בענקלעך מיינע, און דער בעל־הבית ווארפט מיך ארויס פון דער דירה, און
דער קצב מאנט פאר פלייש, און די גויע פאר מילך, און די יידענע פונעם קלייטל האט מיר צוגעזאגט מארגן, אם ירצה השם, גאנץ פרי זיין בא
מיר נאך א מאל, און דער ייד פון האלץ וועט אויך נישט שווייגן; ער
קומט אלע מאל צו גיין און פרעגט מיך נאר: „היתכן?״... און דאס
יינגל מיינס זאגט מיר אן א בשורה, אז ער איז שוין פארטיק צום עקזאמען! מארגן איז דער עקזאמען ― מזל־טוב דיך, מיין קינד, זאלסט
דערלעבן אנזאגן בעסערע בשורות!... עס באשלאגט מיך א שווייס און עס
ווערט מיר קאלט אין אלע אברים.
    
 געשריבן אין יאר 1903
   
 