 
 דראמאטישע שריפטן: דער גט 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
  ד ע ר  ג ט
    
 סצענעס פונעם אמאליקן יידישן לעבן
    
 אין איין אקט און דריי בילדער
    
 ―
    
 די פארשוינען:
    
ש ר ה  ח נ צ ה, „אן אשת חיל״.
ר א ו ב ן ־ ה ע ר ש, איר מאן, א יודע ספר.
ע ט ל, זייער טאכטער, א יונג ווייבל.
מ א ט ל, זייער איידעם, א פיינער יונגערמאנטשיק.
ל ו י ־ ב נ י מ י ן, א יונגערמאן, א משכיל, מאטלס א חבר.
ר ב  ש ל ו ם  ש ד כ ן, א ייד א שדכן.
ר ב א ר ק ע, דער רב פון שטעטל
פ ר ו מ ע ־ ל י ב ע, די רביצן.
ר ב  ז כ ר י ה, א סופר, א ייד מיט א גרינער שאל.
יי ד ל  ד ע ר  ש מ ש, א רירעוודיק יידל מיט איין אויג.
צ וו יי  ע ד ו ת.
א  מ נ י ן  יי ד ן.
  
די געשיכטע קומט פאר אין א קליין שטעטל אינעם פאריקן
    
 יארהונדערט.
    
 אין א געוויינלעך צימער, פשוט מעבלירט, אף דעם אלטן יידישן
    
אופן, זיצט בא א גרויסן פירעקעכדיקן טיש, אף א בענקל, ר א ו ב ן־
    
ה ע ר ש  איבער א ספר פון די ה יי נ ט י ק ע  ס פ ר י ם, שטארק
    
פארטיפט. בא דער הרובע זיצט ש ר ה ־ ח נ צ ע און ארבעט א זאק
    
מיט גרויס מהירות, און דאס קניילכן בוימוואל קאטשעט זיך בא אירע
    
פיס אף דער ערד; זי איז פארטיפט אין דער ארבעט און קוקט אף די
    
דרעטלעך, וואס טאנצן ארום אין אירע פינגער\. נ
    
 1.
    
 ש ר ה ־ ח נ צ ע  און  ר א ו ב ן ־ ה ע ר ש.
    
ש ר ה ־ ח נ צ ע  (ציילט די אייגלעך פון זאק). איינס, צוויי,דריי,
פיר, פינף... ראובן־הערש! זעקס, זיבן, אכט, ניין, צען... ראובן־הערש!
    
ר א ו ב ן ־ ה ע ר ש (הייבט אויף די אויגן פון דעם ספר). הא?
    
ש ר ה ־ ח נ צ ע: האק דיר אין קאפ אריין! צען מאל דארף מען
דיך רופן, ביז דו וועסט זיך אמאל אנרופן.
    
ר א ו ב ן ־ ה ע ר ש: וואס־זשע איז דארטן?
    
ש ר ה ־ ח נ צ ע: וואס זאל זיין? גארניט! ער האט זיך אנגערעדט מיטן געניידעם, מע זאל מיך א לעבעדיקע אריינטרייבן, שונאי
ציון, אין דער ערד אריין ― און גענוג.
    
ר א ו ב ן ־ ה ע ר ש: שא, א נייס! וואס נאך וועסטו זיך אויסטראכטן?
    
ש ר ה ־ ח נ צ ע: אויסטראכטן? איך טראכט זיך אויס? איא,
 ראובן־הערש? ווער איז גערעכט? דו מיט דעם געניידעם דיינעם! ווער
איז א הולטייקע? איך! ווער ווערט אויסגעריסן,אויסגעריסן זאלט איר
ווערן? ווער פרירט א גאנצן טאג אין קלייט, אויסגעפרוירן זאלט איר
ווערן אלע איינציקווייז? ― אלץ איך! אלץ איך! און אז סע קומט צו
עפעס, בין איך די שלעכטע! גיי, האדעווע, קריך אין דער ערד! א שיינעם כבוד קאן מען זיך פון אייך דערלעבן, ברענען זאלט איר אפן פייער,
ווי מיר ברענט דאס פנים, רבונו של עולם! אז טאג ווי נאכט ווייס מען
נאר זיצן איבער די שיינע ביכלעך און פאטשקען אין די גאזעטן! און
אז איך קום פון מארק, קוקט מען אף מיר, ווי אף דעם הונט, און מע
סודעט זיך מיט דעם ווייב, און מע שושקעט זיך מיט איר ― שו־שו־שו,
שו־שו־שו... וואס שושקעט ער זיך מיט איר? הא? דו מיינסט, איך ווייס
ניט, אז ער רעדט פון מיר? האסט מורא, איך הער ניט? וואס פאר
כודות איז דא פאר א שוויגער? איך פרעג דיך, וואס האט זיך אן איידעם צו באהאלטן פון א שוויגער? ראובן־הערש? ראובן־הערש! (מיט
 א קוועטש). ראובן־הע־ערש!
    
ר א ו ב ן ־ ה ע ר ש  (כאפט זיך אויף): הא?
    
ש ר ה ־ ח נ צ ע: האק דיר אין מוח! איך רייד און רייד, ווער
 צעזעצט ריידנדיק, און ער „האקעט״ און „האקעט״, גלייך ווי א הונט
 בילט! אין מיר ווערט מיין גאל צעפלאצט, מיין בלוט ווערט איבערגע־
 זאטן, ווי אן אקריפ ― און ער זיצט זיך מיט א גלאטן לונג און לעבער
 איבער די ספרימלעך, און איך האווקע און האווקע, טאמער ווייסטו
וואס? אפנים, די ספרימלעך זיינען בא דיר טייערער פונעם ווייב? דאס
איז דאך אינגאנצן דיין חיות! און ווער פארט אף א יאריד? ― שרה־חנצע! ווער ווערגט זיך מיט א קארטאפלע פאר א גאנצן טאג, דערווארגן
זאלסטו ווערן, ליבער גאט? ― שרה־חנצע! ס׳זאל אים אנהייבן, א שטייגער, ארן, וואס דער שיינער געניידעם זיינער, ברענען זאל ער, פאטשקעט מיך אף די גאזעטן... ראובן־הערש! (בייגט זיך אן צו אים, אין
אויער אריין). ראובן־הערש! ראובן־הערש! ראובן־הערש!
    
ר א ו ב ן ־ ה ע ר ש  (רייסט זיך אפ פונעם ספר): הא? הא? הא?
    
ש ר ה ־ ח נ צ ע: קוק אן אביסל א האקען ― האק דיר אין
מוח! איך רייד פון דיין תכשיט, פונעם געניידעם דיינעם רייד איך, פארכאפט זאל ער ווערן!
    
ר א ו ב ן ־ ה ע ר ש: וואס האסטו צו אים? וואס האט ער דיר
געטאן?
    
ש ר ה ־ ח נ צ ע: וואס האסטו געוואלט זאל ער מיר טאן? ער
זאל מיך שלאגן? ס׳איז גענוג דאס, וואס ער באשרייבט מיר אף די
גאזעטן!
    
ר א ו ב ן ־ ה ע ר ש: ווער האט דיר געזאגט, אז ער באשרייבט
דיך אף די גאזעטן?
    
ש ר ה ־ ח נ צ ע: וואס דען ליגט ער טאג ווי נאכט בא לאה־דוואסעס געניידעמל, וואס שרייבט אין אלע בלעטער? צונויפגעקאמפא־ניעט זיך מיט א שארלאטאן א שרייבער, און נאר מע לאכט, און נאר
מע כאכאטשעט זיך, און אז מע דערזעט מיך, ווערט מען אנטשטומט,
שטום און קרום זאלן זיי ווערן פאר כל־ישראל!
    
ר א ו ב ן ־ ה ע ר ש: כ׳לעבן, דו טשעפעסט זיך אומזיסט. מאטל
איז א יונגערמאן א גאלד! אזא יאר אף מיר.
    
ש ר ה ־ ח נ צ ע: אמן, אזא יאר אף אייך ביידן!
    
ר א ו ב ן ־ ה ע ר ש: ער איז א יונגערמאן, וואס קאן גוט לערנען, און לייענען, און שרייבן, און... און... און...
    
ש ר ה ־ ח נ צ ע: און... און... און!... איך דארף ניט האבן קיין
שרייבער, וואס זאל מיך באשרייבן! באליאפען!
    
ר א ו ב ן ־ ה ע ר ש: טשעפע זיך אפ, ער האט דיך ניט אפילו
אין זינען!
    
ש ר ה ־ ח נ צ ע: וואס איז! סע שטייט אים אפשר ניט אן? איך.
דארף אף כפרות אן איידעם, וואס קען צופיל און פארשטייט צופיל און
ווייס צופיל!
    
ר א ו ב ן ־ ה ע ר ש: וואס־זשע ארט עס דיך, אז ער קען צופיל
און פארשטייט צופיל און ווייס צופיל?
    
ש ר ה ־ ח נ צ ע: ארן ארט מיך ניט; לאז ער זיך אנצינדן! אבי
ער זאל מיך לאזן צורו. ניט פאטשקען מיך אף די גאזעטן!
    
ר א ו ב ן ־ ה ע ר ש: ווער האט דיר געזאגט, אז ער פאטשקעט
דיך אף די גאזעטן?
    
ש ר ה ־ ח נ צ ע: וואס דען טוט ער טאג ווי נאכט בא לאה־דוואסעס געניידעם, וואס אלע ווייסן, אז ער פאטשקעט אף די קרויט־בלעטלעך, מיין איך אף די גאזעטן?
    
ר א ו ב ן ־ ה ע ר ש (ארויס פון די כלים): א מעשה אן אן עק
מיט דיר! עס וואלט טאקע געווען א מצווה, כ׳לעבן, מע זאל דיך טאקע
באשרייבן אין די גאזעטן, און גוט באשרייבן, אזוי אז דו זאלסט האבן
צו זינגען און צו זאגן!
    
ש ר ה ־ ח נ צ ע  (רויט פאר כעס): ניט דערלעבן וועט איר דאס
ביידע! נא דיר א מתנה! (טראגט אים אונטער א פייג).
    
ר א ו ב ן ־ ה ע ר ש: עס געזונט! (נעמט דעם ספר אונטער דער
האנט און גייט אוועק, טוט א זעץ מיט דער טיר. פונעם אנדערן חדר
לויפט אריין ע ט ל).
    
 2.
    
 ש ר ה ־ ח נ צ ע  און ע ט ל.
    
ע ט ל (איבערגעשראקן): וואס איז דער טאטע אזוי אין כעס?
    
ש ר ה ־ ח נ צ ע: ווייס אים דער שווארצער יאר! דו קענסט אים
ניט, דעם כהן? ער וויל ניט ליידן, למאי דיין מאטל איז נפש־אחת מיט
דעם שארלאטאן.
    
ע ט ל: מיט וואסער שארלאטאן?
    
ש ר ה ־ ח נ צ ע: אט מיט לאה־דוואסעס געניידעמל, מיט לוי־בנימינען.
    
ע ט ל: מיט וואס איז לוי־בנימין א שארלאטאן?
    
ש ר ה ־ ח נ צ ע: איך ווייס, מיט וואס? ער וויל ניט, דער טאטע
דיינער, אז דיין מאן זאל זיין באקאנט מיט א שלים־מזל, וואס פאטשקעט אף די קרויטבלעטלעך, שרייבט אף די גאזעטן מיין איך... ער וויל
ניט ליידן, דער טאטע דיינער, וואס די שטאט האלט דיך אין מויל, דיך
און דיין מאן.
    
ע ט ל: מיין מאטלען?
    
ש ר ה ־ ח נ צ ע: דיין מאטלען! וואס מיינסטו, איז דיין מאטל?
א בשר־ודם גלייך מיט אלע.
    
ע ט ל: וואס־זשע זאגט מען אף מיין מאטלען?
    
ש ר ה ־ ח נ צ ע: מע זאגט... וואס א שטאט קאן זאגן! מע
שמועסט, אז ער ליגט טאג ווי נאכט בא לאה־דוואסען ניט אזוי צוליב
דעם איידעם, ווי צוליב עמעצן אנדערש.
    
ע ט ל (אויפגערעגט): למשל, צוליב וועמען?
    
ש ר ה ־ ח נ צ ע: איך ווייס, צוליב וועמען? ווייס זיי דער רוח
אלעמען!
    
ע ט ל (לאכט מיט יאשטשערקעס): כא־כא־כא! ליידיקגייערס, פוסטעפאסניקעס, רכילותניקעס! האבן שוין ניט וואס אויסצוטראכטן!
    
ש ר ה ־ ח נ צ ע: אז מע קלינגט, איז א חגא... ווענט האבן
אויערן, גאסן האבן אויגן!...
    
ע ט ל (אויסער זיך): הערסטו מאמע? אט די, וואס זיי קאנען
זאגן אזא זאך, מעג זיך זיי שטעלן דאס מויל אף א זייט! א חידוש איז
מיר נאר אף דיר, מאמע, אז דו זאלסט קאנען גלייבן אזעלכעס אף מיין
מאטעלען...
    
ש ר ה ־ ח נ צ ע: זע נאר, ווי זי פארציט אים א ביסל אף א
שטריקעלע: מ א ט ע ל ע! מא־טע־לע! וואס איז דארט אזעלכעס?
דו מיינסט, אז ער גייט טאקע אויס נאך דיר, טאכטער, אזוי ווי דו
נאך אים?
    
ע ט ל: מאמע, דו האסט אין אים א גרויסן טעות, מאמע! דו
קענסט אים ניט! ער איז...
    
ש ר ה ־ ח נ צ ע: אזוי? הייסט דאס, ווייסטו מער פון מיר?
גוטע יארן! אז אך און וויי דער מאמע! ניטא וואס צו ריידן! מיין טאכטער ווייס מער פון מיר! זי איז די חכמה! זי ווייס אלץ! נאר איך ווייס
גארניט! איך בין דער נאר! איך בין די בהמה!...
    
ע ט ל: ווער זאגט דען, מאמע? איך זאג נאר, אז אזא יונגערמאן,
ווי מיין מאטל...
    
ש ר ה ־ ח נ צ ע: (נעמט די הענט פאדבאקאם). נו?
    
ע ט ל: אזא יונגערמאן, ווי מיין מאטל, דארף מען אויספארן די
גאנצע וועלט, וועט מען ניט געפינען...
    
ש ר ה ־ ח נ צ ע: (קאטשעט זיך): כא־כא־כא־כא־כא־כא! אזוי?
דאס האט ע ר דיר אזוי איינגערעדט? איא? נו, גלייב אים, טאכטער!
ער האט דיר אפשר געשווארן אויך? כא־כא־כא־כא! האסט זיך אין אים
א ביסל צופיל איינגעגלויבט, פירט ער דיך בא דער נאז. ווען דו זאלסט
זיך צו אים אזוי צוקוקן, ווי איך קוק זיך צו, וואלסטו אפשר אויך געזען דאס, וואס איך זע.
    
ע ט ל: וואס זעסטו אף אים אזעלכעס, מאמע?
    
ש ר ה ־ ח נ צ ע: איך זע? הלוואי וואלט קיינער ניט זען! מע
 זעט שוין!
    
ע ט ל: (דערשראקן). וואס זעט מען? ווער זעט? וואס האט מען
 געזען?
    
ש ר ה ־ ח נ צ ע: מע האט געזען דאס, וואס קיינער דארף ניט זען.
    
ע ט ל: (צעקאכט). מאמעניו! הארצעניו! ליובעניו! איך בעט
 דיך, זאג מיר, וואס האט מען געזען?
    
ש ר ה ־ ח נ צ ע: אזוי? ווילסטו טאקע, אז איך זאל דיר זאגן?
 א שיינער כבוד פאר דער מאמע דיינער! לאזן דיר אנדערע זאגן, טאכ־
 טער מיינע!
    
ע ט ל: (וויינט). דו מוטשעסט מיך, מאמע! איך בעט דיך, זאג
 מיר כאטש איין ווארט, כאטש א האלב ווארט! איך בעט דיך, מאמעניו!
 הארצעניו! נשמהניו!
    
ש ר ה ־ ח נ צ ע: וואס זאל איך דיר זאגן, וואס? וואס האסטו
 זיך צוגעטשעפעט צו מיר? גיי, לאז ער דיר זאגן, וווהין גייט ער אלע
 טאג נאכן דאוונען?
    
ע ט ל: וואס הייסט וווהין? צו לוי־בנימין, צו לאה־דוואסעס איי־
 דעם; דארט לערנען זיי צוזאמען, לייענען גאזעטן...
    
ש ר ה ־ ח נ צ ע: כא־כא־כא! אזוי טאקע? ווער האט דיר גע־
 זאגט? מע לערנט דארט אינאיינעם און מע לייענט גאזעטן?!
    
ע ט ל: וואס־זשע דען טוען זיי? אדרבה, זאג, מאמע, לאם איך
אויך וויסן!
    
ש ר ה ־ ח נ צ ע: פון וואנען זאל איך וויסן? איך גיי אים נאך,
צי וואס? איך האב מער ניט וואס צו טאן, נאר נאכקוקן דעם געניידעם
מיינעם, וווהין ער גייט ― איך זאג דיר! פראמענע מעג ער גיין ניט
נאר צו לאה־דוואסעס טאכטער ― אפילו אין דער ערד אריין, ארט מיך
אויך ניט, אבי מיר און מיין קינד זאל ניט שאטן!
    
ע ט ל: מאמע! דו ווייסט גאר ניט וואס דו רעדסט! וואס יענער
וועט דיר דערציילן פזמונות, נעכטיקע טעג...
    
ש ר ה ־ ח נ צ ע: (מיט פייער). הער נאר, טאכטער מיינע. שוין
לאנג ביסטו געווארן אזא פרעסטארעץ, וואס דו דערציילסט מיר מעשיות?
וואס מאכסטו מיר אוועק מיט דער האנט: „פזמונות״! איך דארף זיך
בא קיינעם ניט נאכפרעגן! איך פרעג ניט בא קיינעם; מע קומט צו מיר
אין קלייט אריין און מע דערציילט מיר ― זאל איך מיר פארשטעלן די
אויערן? מאל דיר, אז אך און וויי איז מיר, אז איך זיץ און הער אויס
אט די אלע שיינע מעשיות! איך בין דאך מער ניט ווי א מענטש. נו,
א מאמע איז מסתמא ניט איינגענומען, אז מע רעדט אף איר קינד. יענעם דאס מויל פארשטעלן קאן איך ניט, און גיין זיך אפקריגן מיט יעדן
באזונדער בין איך אויך ניט משה מחויב. ווי זאגט מען: שנייץ די נאז
און שמיר דעם פנים״... ס׳איז מיר אוודאי גוט, זאג איך דיר!
    
ע ט ל: (אויסער זיך). עמעצער האט דיר אויסגעקלערט א נעכטיקן טאג, אוודאי א שונא מיינער, און דו גלייבסט!
    
ש ר ה ־ ח נ צ ע: (הייס). אויסגעקלערט? א שונא? א, כשרע
בהמהלע! גיי הער, וואס מע רעדט אף דער גאס, אין אלע הייזער! די
גאנצע שטאט האט צו טאן מיט מיר ― זאגט זי א שונא! מיר ליגן בא
יעדן אין מויל, קינד און קייט ווייס פונעם סוד. יעדער באזונדער ווייזט
אף מיר אן מיטן פינגער, און אין שול הער איך הינטער מיינע פלייצעס,
ווי מע שושקעט זיך און מע לאכט ― און זי זאגט מיר, אז ע מ ע צ ע ר
האט אויסגעטראכט! יענער הענגט זיך לאה־דוואסעס טאכטערל אפן
האלדז, און זי זאגט: אויסגעטראכט!
    
ע ט ל: (וויינט). ס׳א ליגן, מאמע, ס׳א ליגן! ס׳א ליגן!
    
 3.
    
 ד י  ז ע ל ב ע  און מ א ט ל.
    
מ א ט ל: (לויפט אריין א דערשראקענער). וואס איז? וואס
שרייסטו, עטעלע? דו וויינסט? וואס וויינסטו, עטעלע? (נעמט זי אן בא
דער האנט, קוקט בייז אף דער שוויגער).
    
ש ר ה ־ ח נ צ ע: (שטייט אויף). קוק אים אן א ביסל, ווי ער
מאכט דעם אנשטעל! א נעבעכל, גאט די נשמה שולדיק... געמאכט א תל
פון מיין קינד, אוועקגעקוילעט, אראפגענומען דעם קאפ ― און האט
פאטעפאלנעסט פרעגן, וואס זי וויינט? רוצח! קוילער! מלאך־המות איינער! זאג מיר, מיט וואס אטוועטשאיעסטו מיר פאר מיין קינד? פאר
מיין קינד, פאר מיין אויג אין קאפ? וויין, טאכטער, וויין! וויי איז דער
מאמע דיינער! (כאפט די ארבעט, גייט ארויס און טוט א קלאפ מיט
דער טיר).
    
 4.
    
 מ א ט ל און ע ט ל.
    
מ א ט ל: (נעמט אן עטלען בא ביידע הענט און וויל איר געבן
א קוש; זי לאזט זיך ניט און הערט ניט אויף צו וויינען. עטעלע! טייערע מיינע! זאג מיר, וואס איז דא אזעלכעס? וואס וויינסטו? איך בעט
דיך, נשמה מיינע! זאג מיר! נו, זאג כאטש איין ווארט! כאטש איין
ווארט!
    
ע ט ל: (צעגייט זיך פאר געוויין). אוי, לאז מיך! לאז מיך! אוי,
גיי אוועק פון מיר! אוועק! אוועק! אוועק! (שטופט אים אפ פון זיך).
    
מ א ט ל: (טרעט אפ א ביסל, בלייבט שטיין, לאזט אראפ דעם
קאפ, לייגט צונויף די הענט און בלייבט אין א טראגישער פאזע). רבונו
של עולם! רבונו של עולם! (גייט צו נענטער צום ווייב). עטל! עטל!
האב רחמנות!... עס ווייזט אויס, אז די שוויגער האט שוין ווידער אנגערעדט אף מיר... עטל! למאי זאלסטו פון מיר פארבארגן? ערשט נעכטן
האסטו מיר געשווארן, אז וואס מע וועט דיר זאגן, וועסטו מיר באלד
דערציילן... אז דו וועסט שוין מער קיין שלעכטס אף מיר ניט גלייבן...
אז צווישן אונדז וועט תמיד זיין א הייליקע ליבע אף אייביק... און
אצינד, מיין טייערע, שטיי איך פאר דיר און בעט רחמים, זאלסט כאטש
איין קוק טאן אף מיר, כאטש איין ווארט מיר זאגן, ווילסטו ניט, עטל!
ווו זיינען דיינע שבועות? ווו זיינען דיינע נעכטיקע הבטחות, עטל? (ער
כאפט זי ארום און טוט זי א קוש. זי רייסט זיך אויס פון זיינע הענט
מיט כעס).
    
ע ט ל: אוועק! אוועק צו לאה־דוואסעס טעכטערל! אוועק פון
מיינע אויגן!
    
מ א ט ל: (דערשטוינט). צו לאה־דוואסעס טעכטערל? וואס הייסט
דאס און וואס באטייט דאס? וואס איז דאס פאר א נייס, הא?
    
ע ט ל: (מיר הארץ). א נייס, זאגסטו? גיי הער, וואס די שטאט
רעדט!
    
מ א ט ל: די שטאט רעדט! וואס רעדט די שטאט? אדרבה, לאם
איך אויך וויסן?
    
ע ט ל: דו פרעגסט נאך? הא? וואס גייסטו אהין אלע טאג? דו
מיינסט, דו נארסט מיך אפ? מיין ניט, אז איך בין אזא נאר, ווי דו
מיינסט. א, איך ווייס שוין! איך ווייס שוין! צו לוי־בנימינען גייסטו?
איא? צו איר, צו לאה־דוואסעס ק ר א ס א וו י צ ע מיט דער רויטער
נאז... א א א!!! )זי רייסט אף זיך די האר און איז אויסער זיך).
    
מ א ט ל: (כאפט זי בא די הענט, נעמט זי ארום מיט הייסע
פלאם־פייערדיקע קושן) עטל! ליובעניו! וואס רעדסטו? איך? איך? צו
לאה־דוואסעס טאכטער? צו אט דער דאזיקער? איך וועל דיך פארבייטן
אף לאה־דוואסעס טאכטער? דיך? מיין קעצעלע? מיין נשמה? מיין לעבן?
מיין... איך...? א, איך ווייס שוין, פון וועמען דאס וואקסט! איך ווייס
שוין! דאס האט זי אויסגעטראכט! זי, די שוויגער! יא, איך ווייס שוין!
איך ווייס שוין! א, זי וויל אונדז צעשיידן! זי וויל מיך אין דער ערד
אריינטרייבן א לעבעדיקן! זי האט זיך גענומען אף מיר! ערשט היינט
אינדערפרי האט זי מיר דערציילט און אנגערעדט אף דיר כל הצרות!
אז דו האסט זיך איר געקלאגט אף מיר, אז דו קאנסט מיך ניט אנקוקן,
אז לוי־בנימין האט א שיין קול און קאן זינגען און איך ניט; אז לוי־בנימין... נאר איך גלייב ניט, און דו גלייבסט! איך זשאלעווע דיך. און
דו מיך ― ניט. איך איך האב דיך ליב און בין דיר געטריי ביז לעצט, און
דו האסט אפילו קיין קאפ רחמנות ניט אף מיר!... דו האסט מיר געגעבן
א שבועה, אז דו וועסט מיך אייביק ליב האבן, תמיד גלייבן: צום סוף,
ווילסטו אפילו אף מיר קיין קוק ניט טאן... א! איך בין דער אומגליקלעכסטער מענטש אף דער וועלט! (פאלט אף א בענקל און וויינט).
    
ע ט ל: (גייט צו צו אים און וויל אים טאן א קוש; ער לאז ניט).
מאטעלע! גאט איז מיט דיר! טו אף מיר א קוק ― דאס בין איך! דו
ווילסט מיך ניט; מאטעלע! מאטעלע!
    
מ א ט ל: (פאלט איר אף דעם האלדז). עטעלע!...
    
ע ט ל: (מע קושט זיך). מאטעלע!...
    
מ א ט ל: (קושנדיק). קעצעלע!
    
ע ט ל: (קושנדיק). קאטעקל!
    
מ א ט ל: (קושט זי). נשמה מיינע!
    
ע ט ל: (קושט אים). לעבן מיינס!
    
מ א ט ל: (קושט זי). מיין ענגל!
    
ע ט ל: (קושט אים). מיין הארץ!
    
מ א ט ל: און דו האסט זיך אף מיר אזעלכעס געגלויבט, הא?
    
ע ט ל: א, זיי מיר מוחל, מאטעלע! דאס לעצטע מאל!
    
מ א ט ל: זע־זשע, עטעלע, דאס לעצטע מאל!
    
ע ט ל: דאס לעצטע מאל! דאס לעצטע מאל!
    
מ א ט ל: שווער מיר!
    
ע ט ל: איך שווער דיר!
    
מ א ט ל: בא דיין לעבן?
    
ע ט ל: בא מיין לעבן!
    
 (ענדע פונעם ערשטן בילד).
    
ראובן־הערש זיצט איבער א ספר אין דעם זעלבן צימער און איז צעקאכט.
    
 רב  ש ל ו ם  ש ד כ ן  קוקט אים גלייך אין די אויגן אריין.
    
 1.
    
  ר א ו ב ן ־ ה ע ר ש  און  ש ל ו ם   ש ד כ ן.
    
ר ב  ש ל ו ם  ש ד כ ן: וואס זייט איר אזוי צעטראגן וואס?
מילא, וואס סע מאכט זיך וואס? אייער טאכטער איז ניט די ערשטע איז
זי! איר האט מורא האט איר, זי וועט ניט קריגן קיין אנדערן וועט זי?
בראד איז ניט אויסגעשטארבן בראד!
    
ר א ו ב ן ־ ה ע ר ש: וואס רעדט איר? איר ווילט מיר איינריידן
א קינד אין בויך? מאטל איז א זעלטענער יונגערמאן; א זעלטן קינד,
כ׳לעבן, א זעלטן קינד!
    
ר ב  ש ל ו ם  ש ד כ ן: נו, ווער זאגט דען ווער? ער איז אוודאי
נישקשה פון א יונגערמאן איז ער; נאר מסתמא איז דאס ניט איר זיווג
מסתמא...
    
ר א ו ב ן ־ ה ע ר ש: ניט איר זיווג, זאגט איר? וואס איז?
וואס גייט אים אפ? איך פרעג אייך, רב שלום, מיט וואס איז דאס ניט
גלייך? אדרבה, זאגט איר אליין! (רוקט זיך צו צו אים).
    
ר ב  ש ל ו ם  ש ד כ ן: (רוקט זיך אפ). וואס קאן איר זאגן
וואס? גאט איז דער מזווג זיווגים איז ער. וואס קאן וויסן א מענטש
וואס?
    
ר א ו ב ן ־ ה ע ר ש: (כאפט אן רב שלום פאר די לאצן און
טרייסלט אים). גאט איז מזווג זיווגים, זאגט איר? איר קאנט מיר אזעלכעס זאגן? איר ווייסט דאך יא, וואס דא טוט זיך, און ווילט מיך אפנארן? מיך???
    
ר ב  ש ל ו ם  ש ד כ ן: (רייסט זיך אויס פון זיינע הענט א דער־שראקענער). לאזט מיך צורו לאזט מיך! וואס קער זיך מיט מיר אן
וואס? איך דארף קריכן צו יענעם אין קעשענע דארף איך? איך ווייס
גארניט איך!
    
ר א ו ב ן ־ ה ע ר ש: (גייט ארום הין און צוריק). אוי, ווייסט
איר ניט! איר ווייסט גאנץ גוט פון מיין שלאק, פון מיין צרה! איר מאכט
זיך נאר, אז איר ווייסט ניט!
    
ר ב  ש ל ו ם  ש ד כ ן: יא, אבער וואס קער זיך דאס מיט מיר
אן וואס? מע האט מיך געשיקט רופן האט מען מיך ― בין איך געקומען בין איך; מע זאגט א גט, לאז זיין א גט לאז זיין...
    
ר א ו ב ן ־ ה ע ר ש: (שטעלט זיך אפ). א גט, זאגט איר?
    
ר ב  ש ל ו ם  ש ד כ ן: (קאלטבלוטיק). נו, פארשטייט זיך, א גט.
    
ר א ו ב ן ־ ה ע ר ש: (א זעץ מיט דעם קולאק אין טיש אריין).
איך וויל ניט קיין גט! איר הערט, רב שלום! איך וויל ניט קיין גט! איך
וויל ניט! איר הערט, צי ניין?
    
ר ב  ש ל ו ם  ש ד כ ן: איך הער, איך הער; פאר וואס זאל איך
ניט הערן פאר וואס? „זי״ וויל אבער, „זי״!
    
ר א ו ב ן ־ ה ע ר ש: ווער איז די „זי״? וואס איז פאר א „זי״?
וואס מיר זי, ווער מיר זי?...
    
ר ב  ש ל ו ם  ש ד כ ן: איך מיין, שרה־חנצע מיין איך; אייער
שרה־חנצע אייערע.
    
ר א ו ב ן ־ ה ע ר ש: שרה־חנצע? נו, און ווו בין איך?
    
ר ב  ש ל ו ם  ש ד כ ן: (באראבאנעט מיט די פינגער אין טיש
אריין). דאס ווייס איך ניט דאס.
    
ר א ו ב ן ־ ה ע ר ש: וואס הייסט, איר ווייסט ניט? איך וועל
דערלאזן אזעלכעס בא זיך אין שטוב? אזא רציחה איז נאך ניט געהערט
געווארן אף דער האלבער וועלט! מע זאל נעמען קינדער, אזעלכע צוויי
טייערע קינדער, וואס האבן זיך ליב דאס חיות מיט דער נשמה, און
פלוצעם אין מיטנדרינען אפגטן זיי, צעשיידן זיי, צערייסן זייער גליק
אף אייביק! פאר וואס? פאר ווען? פאר וועמענס זינד? (ער טרייסלט רב
שלומען פאר די לאצן).
    
ר ב  ש ל ו ם  ש ד כ ן: (רייסט זיך אויס). וואס בין איך שולדיק? וואס האט איר צו מיר וואס?
    
ר א ו ב ן ־ ה ע ר ש: (מיט גרויס פייער). אזא צאצקע! אזא
יונגערמאן! נו, און איך וועל דאס צוזען און אפשווייגן? הא? וואס
מיינט איר זיך? איך בין דאך א פאטער! איך בין דאך דער פאטער!
איך האב עפעס אויך א שטיקל דעה, צי ניין! הא? איך וועל לאזן, מע
זאל מיין קינד פירן פאר א קרבן? און ווו בין איך ― פרעג איך אייך?
רב שלום, ווו בין איך? (ער וויל אנכאפן רב שלומען פאר דער לאץ).
    
ר ב  ש ל ו ם  ש ד כ ן: (רוקט זיך אפ). איר זייט גערעכט איר,
וואס אמת איז אמת, רב ראובן־הערש. איר זייט אוודאי גערעכט זייט
איר. הייסט געבן א ביסל בראנפן און עפעס פארבייסן אויך. איך האב
נאך היינטיקן פרימארגן אין מיין מויל ניט געהאט האב איך. (מע טראגט
אריין א פלעשל וויין מיט פארבייסן. רב שלום שדכן גיסט זיך אן א
כוסה). לחיים, רב ראובן־הערש, לחיים! לאז גאט געבן בעסערע געשעפטן
לאז ער... לחיים! לחיים! (ער מאכט א כוסה).
    
ר א ו ב ן ־ ה ע ר ש: (גיסט זיך אן און נעם א קאפ). לחיים,
רב שלום! לחיים טובים ולשלום! עך, ברודער, א פאהאנע וועלט! פע,
כ׳לעבן, א פאהאנע וועלט! פע!... (טרינקט נאך א קאפ).
    
ר ב  ש ל ו ם  ש ד כ ן: (א כוסה). פע, רב ראובן־הערש, פע,
פע!
    
ר א ו ב ן ־ ה ע ר ש: (טרינקט נאך א קאפ). אבער גאר אף אן
אנדער אופן פע, רב שלום!
    
ר ב  ש ל ו ם  ש ד כ ן: (טרינקט). זייער פע! זייער פע!
    
ר א ו ב ן ־ ה ע ר ש: (נאך א קאפ). אבער טאקע, רב שלום,
וואס פע הייסט!
    
ר ב  ש ל ו ם  ש ד כ ן: (נאך א ביסל). פע, פע, פע! ביזן עק
אריין פע!
    
ר א ו ב ן ־ ה ע ר ש: (א ביסל פארשמאכט). וואס ווייסט איר,
רב שלום, ווי פע דאס איז! וויפל איר ווייסט פע, איז אפילו קיין שמינית
שבשמינית, קיין צען־טויזנט־חלק אפילו! דאס איז אזא מין פע, וואס
זינט די וועלט שטייט איז נאך אזא פע ניט געווען!
    
ר ב  ש ל ו ם  ש ד כ ן: (מראה כהן; שאקלט צו מיטן קאפ און
שמייכלט). איך ווייס, רב ראובן־הערש! ס׳איז שטארק פע! איר דארפט
מיר ניט דערציילן איר. איך האב אויך די אייגענע מכה איך, פונקט
אזא צרה פונקט, און אפשר נאך ערגער אפשר...
    
ר א ו ב ן ־ ה ע ר ש: דאך איז מיט א גאנג; ניט אזוי ווי בא
מיר. אוי, וואס ווייסט איר, וואס ווייסט איר? קיינער ווייס ניט, רב
שלום! אט דא ליגט דאס בא מיר. (ווייזט מיטן פינגער אף דעם הארצן).
אט דא, טיף־טיף!... און פאר וואס? פאר ווען? (בייגט איין דעם קאפ).
שוין עטלעכע און צוואנציק יאר, אז איך קום אפ אף דער וועלט... עטלעכע און צוואנציק יאר בין איך אין גיהנם... שבעה מדורי גיהנם...
אף הייסע סקאווראדעס בראטן מיין לייב... קאליסטראי, רב שלום, קאלי־סטראי טרייבט זי מיך דריי מאל אין טאג... אן א שום רחמנות... קיין
גוט ווארט כמעט פון דער ערשטער שעה... א ווערטעלע אויסצוריידן ―
עטלעכע און צוואנציק יאר!... אט ווו מע דארף א גט, רב שלום! (קוקט
זיך ארום מיט שרעק). אט ווו מע וואלט באדארפט ארויפפירן אף א גט!...
    
ר ב  ש ל ו ם  ש ד כ ן: אוודאי גט! (גיסט אן א כוסה). בא מיר
אויך די אייגענע צרה בא מיר...
    
 (עס קומט אן ש ר ה־ ח נ ז ע )
    
 2.
    
 ד י  ז ע ל ב ע   א ו ן  ש ר ה ־ ח נ ז ע.
    
ש ר ה ־ ח נ ז ה :  (פליט אריין, ווי א וויכער און בלייבט שטיין
אין מיטן שטוב; א פליעסק מיט די הענט). ראובן־הערש! וואס איז דא
בא דיר פלוצעם פאר א יום־טוב? גאט איז מיט דיר, ראובן־הערש!
וועסט צייט האבן נאך דעם גט פארטרינקען... (קוקט אין דעם ליידיקן
פלעשל אריין). געמעגט איבערלאזן א ביסל אף שפעטער... וועסט נאך
האבן גענוג צייט צו טרינקען. און איר אויך, רב שלום! אם ירצה השם,
צום צווייטן קנס־מאל און צו דער אנדערער חתונה בא אונדזער טאכ־
  
טער... נאר לאז שוין גאט געבן מיט מער הצלחה, ניט אזא געניידעם,
ווי איר האט מיר געגעבן, רב שלום!...
    
ר ב  ש ל ו ט  ש ד כ ן: (לעפעטשעט מיט דער צונג). איך בעט
אייך, שרה־חנזע... איר זייט דאך... א... א... איך מיין טאקע באמת מיין
 איך... א... א... ווי זאגט ער... א... ... א... אשה צנועה... א...
    
ש ר ה ־ ח נ צ ע: (ווייזט זיי אף דער טיר. זיי גייען ביידע מיט
אראפגעלאזטע קעפ, און זי גייט זיי נאך). נו, גייט שוין, גייט! שוין אלץ
פארטיק... דער רב האט געשיקט צו מיר דעם שמש... דער גט איז שוין
צום שרייבן.. נו, רירט זיך שוין, ראובן־הערש, ריר זיך! קוק אים אן
א ביסל, ווי ער פלאנטעט מיט די פיס... אין מיטנדרינען זעצט מען זיך
אוועק כלעפטשען וויין... (שטילערהייט). פיאווקעס זאלן טרינקען אייער
בלוט ביידע... האט זיך צונויפגעקאמפאניעט מיט דעם דאזיקן זולל־וסובאניק און מע האט אויסגעראמט ווו ס׳איז דא א שטיקל לעקעך אין
שאפע, עסן זאלן אייך ווערעם ביידע אייער לייב, זיסער גאט!...
    
 3.
    
 פריער קומט אריין מ א ט ל, פאלט אפן בענקל און בלייבט זיצן אין א
טראגישער פאזע: באלד נאך אים קומט אריין ל ו י ־ ב נ י מ י ן מיט א שמייכעלע.
    
 מ א ט ל  א ו ן  ל ו י ־ ב נ י מ י ן.
    
מ א ט ל: (וויינט און רייסט אף זיך די האר). פארפינצטערט בין
איך געווארן! אז אך און וויי איז מיר, אז איך דארף מיין ע ט ל ע ן
געבן גט?
    
ל ו י ־ ב נ י מ י ן: וואס־זשע האסטו געוואלט? אז עטל זאל
דיר געבן גט?
    
מ א ט ל: יא? דו לאכסט? דו טרייבסט קאטאוועס? אצינד?
    
ל ו י ־ ב נ י מ י ן: וואס דען? משוגענער, וואס קלאגסטו? וואס
האסטו זיך צעיאכמערט, ווי א יידענע? אדרבה ,זאג!
    
מ א ט ל: וואס־זשע דען? טאנצן זאל איך?
    
ל ו י ־ ב נ י מ י ן: אוודאי טאנצן!... דו ווערסט פטור פון אזא
שוויגער, ווי שרה־חנצע, מעגסטו געוויס גיין טאנצן... ווער קען זי ניט?
איך בין באווארנט, אז דו וועסט דא אפזיין נאך א האלב יאר אין שטוב,
וועט דיך דיין שוויגער פאטשן, אזוי ווי זי פאטשט דעם שווער דיינעם,
אט דעם ערלעכן טפש, וואס איז ערגער פון איר, אז ער לאזט זיך אזוי
טרעטן מיט די פיס.
    
מ א ט ל: ס׳איז דיר גרינג צו ריידן, יא. זאלסט אבער זיין אף
מיין ארט, וואלסטו...
    
ל ו י ־ ב נ י מ י ן: איך זאל זיין אף דיין ארט, לעקיש, וואלט
איך מיך אפן דריטן טאג געגט און געפטרט אן עול פונעם קאפ! איין
מאל פאר אלע מאל! (ער שפאנט ארום איבער דער שטוב).
    
מ א ט ל: (פארטראכט). זיך געגט?... נו, און עטל? אך, לוי־בנימין! וואס ווייסטו, וואס ווייסטו, ווי טייער, ווי ליב זי איז מיר?!...
    
ל ו י ־ ב נ י מ י ן: (שפאנט ארום הין און צוריק). קוק אים
אן א ביסל, ווי ער מאכט דאס העוויות, די ליבע האט זיך אין אים צעפלאקערט! ווער מיר ליבע? וואס מיר ליבע? וואס האסטו זיך איינגע־בילדעט, משוגענער? א שיינע ליבע, אז די מאמע קאן זי ארויפפירן צען
מאל אין טאג אף גט? אויך מיר א ליבע! כא־כא־כא!
    
מ א ט ל: מעגסט דיר לאכן וויפל דו ווילסט. און דאס, וואס
דאס הארץ פילט? (ער כאפט זיך באם הארצן).
    
ל ו י ־ ב נ י מ י ן: כא־כא־כא! וואס פילט דאס הארץ? וואס?...
ער האט זיך אנגעלייענט מיט ראמאנען, ווי א פויק, און שרייט אף אלע
גאסן „ליבע״! גלאט, סע ווילט זיך דיר שפילן א ראמאן, נעמסטו אליין
אף זיך צרות מיט שלעק!... נו, ווילסט ניט קיין גט? ווי דו ווילסט זיך!
זיץ דא! אט וועט באלד קומען דער אשמדאי, די שוויגער דיינע, און
וועט דיר אריינלייגן ניין איילן אין דער ערד אריין און וועט אנשטעלן
די טאכטער, אז זי זאל דיר ווארפן דעם גט פאר די פיס; און נאכדעם
וועט איר זיך איבערבעטן, צעקושן, און שפעטער מיט צוויי טעג ווידער
די זעלבע געשיכטע, ביז פון דיין געליבטער וועט ווערן א מין שרה־חנצע און פון דיר א מין ראובן־הערש שרה־חנצעס... א לעמעשקע...
א שיינער סוף!... שעם זיך! (לוי־בנימין רוקט אן מאטלען דאס היטל
ביז איבער די אויערן). א פיינער יונגערמאן! א יונגערמאן ביסטו? א
ווייבל ביסטו! א יידענע! מאטל די יידענע! „סענדערל די יידענע״, כא־כא־כא! דו געדענקסט „סענדערל די יידענע״ בא אבראמאוויטשן? כא־כא־כא! „שהיה יושב על הספסל״ ― אז סענדערל די יידענע איז געזעסן אפן בענקל אונטערגעבונדן מיט א טיכל די ציין, „וקולף קארטאפלעס״ ― און האט געשיילט קארטאפלעס ― כא־כא־כא!
    
מ א ט ל: גוט איז דיר צו לאכן! דו האסט זיך אריינגעכאפט
אין א שטוב צווישן לייט, ניט צווישן אזעלכע, ווי איך בין אריין...
    
ל ו י ־ ב נ י מ י ן: האסט א גרויסן טעות, מאטל, איך האב
שוין דיר טויזנט מאל געזאגט, אז סע ווייזט זיך דיר אויס. גלייב מיר,
ברודער, אז איך קום גענוג אפ. ניט אזויפיל, וויפל דו, פארשטייט זיך,
אבער קיין האניק לעק איך אויך ניט... סע ווילט זיך מיר אזוי זיצן און
קוועטשן די באנק, אזוי ווי דיר גלוסט זיך אצינד גיין טאנצן. נאר וואס
זאל מען טאן?  מ י ר  ז יי נ ע ן  א יי ד ע מ ס, מאטל, מיר זיינען
איידעמס!... מע האט אונדז גענומען פאר א צירונג אין שטוב אריין,
מע האט אונדז געגעבן ווייבער און מע זאגט אונדז: גייט, קינדערלעך,
צוויי מאל אין טאג אין שול אריין! טוט אייך דארט וואס איר ווילט,
אבי לאזן לייט זאגן, אז איר זייט שיינע איידעמלעך, זיידענע יונגעלייט;
און מיר, קעלבלעך, לאזן זיך פירן פארן שטריקל, טאן טוען מיר גארניט, עסן לאסקאווע ברויט, טונעיאדצעס, פוסטעפאסניקעס! און אזוי
גייען אוועק טעג מיט יארן, עס ווערט א קינד און צוויי... און מיר,
קאן זיין, וואלט זיך גאר געגלוסט אצינד זיין ווייט־ווייט פון דאנען, ערגעץ אין א ד ע ס, אדער אין א פ יי ט ע ר ב א ר ג... שטודירן... עך, ברודער, ניטא וואס צו ריידן, מאטל, מיר זיינען ביידע גוט
אין דער נעץ. מיר איז א ביסל בעסער, דיר איז ערגער ― גיי־זשע, נארעלע, פלאנטע זיך ארויס, ביז דו קאנסט נאך, ― ווייל שפעטער גאט
ווייס?... קום שוין, קום מאטל, מאך זיך ניט נאריש!...(ער נעמט אן
מאטלען בא דער האנט, זיי גייען אפ).
    
 ענדע פונעם צווייטן בילד.
    
קומט פאר באם ר ב א ר ק ע  ד ע ם  ר ב אין שטוב, וואס איז איבער־געצאמט מיט א רעדנע אף צוויי צימערן: א „זאל״ מיט א „קיך״. אין „זאל״ שטייט
א שאפע מיט ספרים, אף דעם טיש ליגט א „יורה־דעה״ מיט אן „אבן־העזר״. א קאנאפע, באצויגן מיט א קעסטלדיקן ציץ: א מזרח אף דער וואנט; א זייגער מיט א
קוקושקע; א טיוליק מיט א טולופל פון פיי מיט וויידעלעך; א שטריימל; אן אטלעסענע קאפאטע מיט א געלן אונטערשלאק; דער רביצנס יופע אף וואטע: א גרויסע
קווארט מיט א פיטש נאסן האנטעך מיט א פאמוניצע און מיט א בעזעם.
    
 1.
    
 פ ר ו מ ע ־ ל י ב ע  ד י  ר ב י צ ן  און ש ר ה ־ ה נ צ ע.
    
ר ב י צ ן: זיצט, שרה־חנצע. זעצט זיך צו, וואס שטייט איר?
    
ש ר ה ־ ח נ צ ע: (מיטן בורנעס אף איין ארבל). נישקשה, איך
קאן באשטיין. (זי סמארעט מיט דער נאז).
    
ר ב י צ ן: וואס ארט אייך, שרה־חנצע? אט שטייט א בענקל,
נעמט, זעצט זיך צו. ביז דער גט וועט נאך פארטיק ווערן, וועט א ביסל
געדויערן. אך־אך־אך! (שפארט אונטער די באק אף צוויי פינגער און
שאקלט זיך).
    
ש ר ה ־ ח נ צ ע: אך־אך־אך! (מאכט פיסקעס אף צו וויינען
און זעצט זיך צו מיט א זייט אף דעם שפיץ בענקל).
    
ר ב י צ ן: (מיט רחמנות). למאי זאלט איר זינדיקן, שרה־חנצע?
מסתמא איז דאס א באשערטע זאך. מסתמא, הייסט דער אייבערשטער,
הקדוש־ברוך־הוא, ברוך הוא וברוך שמו! מסתמא איז דאס ניט קיין
זיווג...
    
ש ר ה ־ ח נ צ ע: (ווישט זיך די אויגן און שנייצט די נאז).
ניט קיין זיווג, זאגט איר? אוי, פרומעניו, נשמהניו! איר קענט מיך דאך
ניט פון נעכטן און ניט פון פאראיארן... איך קאן דאס אייך גאר אזויפיל
ניט למנצח זיין, איך בעט אייך איבער ווי אן אייגענע שוועסטער. ווען
איר זאלט וויסן, וויאזוי ער באגייט זיך מיט מיין טאכטער, מיט מיין
לייב און פלייש, וואלט איר אליין געזאגט, אז... אז עס איז אף מיר
א „מחזיר נשמות״, עפעס א מין פורעניות פון זיין ליבן נאמען, עפעס
אן „עוטר ישראל״ איז ער, נאך ערגער פון א משומד, ניט דא געדאכט.
איך ווייס? אן אויסווירפלינג, א „נשמת־כל־חי״, א ווילדע חיה רעה,
א וואווקעלאקע!...
    
ר ב י צ ן: (שמוצערט מיט די ליפן און מאכט מיט דעם קאפ).
מע זאל גאר באהיט ווערן, רבונו של עולם פון דער גאנצער וועלט, ברוך
הוא וברוך שמו! סע איז דאך עפעס גאר אן אנשיקעניש איז דאס! א
מכה בכורה פון מצרים!
    
ש ר ח ־ ח נ צ ע: (מיט היץ). פון מצרים, זאגט איר? פון סדום,
זאג איך אייך! פון סדום! עפעס א מין. א מין... „ורחצו״! א פיפערנאטער, וואס איז דורך מיטן קוק, א לינדן־ווארעם, וואס ליגט אין כריין
און מיינט, אז סע איז גאר קיין זיכערס ניטא אף דער וועלט! ער ליגט
און טאטשעט, ווערעם זאלן טאטשען זיין לייב אין דער פינצטער, ליבער גאט!
    
ר ב י צ ן: באהיט מיך גאט, ברוך הוא וברוך שמו! (זי הייבט
אויף די אויגן מיט די הענט צו דער סטעליע). איך ווייס? איר דארפט
נאך דאנקען און לויבן דעם וואס לעבט אייביק, ברוך הוא וברוך שמו,
וואס איר ווערט פטור פון אזא צרה שלא תבוא! אט נעמט, א שטייגער,
חיים־מאיר ליפע־חזקאלס איידעם. מע זאל באהיט און באשירעמט ווערן,
רבונו־של־עולם, ברוך הוא וברוך שמו!
    
ש ר ה ־ ח נ צ ע: וואס איז דען מיט חיים־מאיר ליפע־חזקאלס
איידעם?
    
ר ב י צ ן: (פארגלאצט די אויגן, שפייט אויס און טוט זיך א
וויש דאס מויל). ס׳זאל מיר נאר ניט פארעכנט ווערן פאר קיין לשון־הרע חלילה. שוין זינט חיים־מאיר ליפע־חזקאלס האט געבראכט דעם
איידעם, האבן אנגעהויבן צו פאלן קליינע קינדער, ניט היינט געדאכט,
אזוי ווי שטרוי. גאט זאל זיך דערבארעמען, ברוך הוא וברוך שמו!
    
ש ר ה ־ ח נ צ ע: (שמוצערט מיט די ליפן, שאקלט זיך מיטן
גאנצן קערפער). וואס רעדט איר, אוי, פרומעניו, נשמהניו? וואס־זשע
איז מיט אים אזעלכעס, למשל? וואס האט ער געטאן, דער ימח־שמוניק,
פארכאפט זאל ער ווערן?
    
ר ב י צ ן: וואס האט ער געטאן, פרעגט איר? פרעגט בעסער,
וואס האט ער נ י ט געטאן? א קלייניקייט ― יענער האט אפגערעדט
די לבנה!
    
ש ר ה ־ ח נ צ ע: א, פארכאפט זאל ער ווערן! וואס הייסט ער
האט אפגערעדט די לבנה?
    
ר ב י צ ן: ווייסט אים דער גוטער יאר! מיט אזא כישוף, צי
וואס! זינט ער האט אים געבראכט צו פירן, איז ניט געווען איין לבנה.
    
ש ר ה ־ ח נ צ ע: א, פארכאפט זאל ער ווערן! ווו איז אהינגעקומען די לבנה?
    
ר ב י צ ן: איך ווייס ווו זי איז אהינגעקומען? וואס ווייס אן
אשה? איך ווייס נאר, דער רב האט מיר געזאגט, אז ס׳איז ניטא קיין
איין לבנה מחדש צו זיין; ביז חיים־מאיר ליפע־חזקאלס האט ניט אפ־געגט דעם איידעם, איז ניט געווען קיין לבנה. און אז מע האט אים
אפגעגט, האט גאט ברוך הוא וברוך שמו א נס געטאן, ס׳איז שוין ווידער דא אלע חודש א לבנה... דאס אייגענע איז מיט אייך, שרה־חנצע:
אט ווערט איר פון אים פטור, אם ירצה־חשם, מיטן אייבערשטנס הילף,
ברוך הוא וברוך שמו...
    
 ש ר ה ־ ח נ צ ע: איך ווער פטור? סע קאסט מיך קארג בלוט?
וואס רעדט איר, פרומע לעבן? א ווערטעלע, א שידוך געטאן, חתונה
געמאכט, אנגעטויטשעט זיך ― און וואס, איך בעט אייך? אצינד, גיי
טו נאכאמאל א שידוך, ווידער אן איידעם, א צירונג אין שטוב אריין,
אן עבודה־זרה, א לעשות־נקמהניק, א בייזער שטערן... ששא, אן גייט
ער, דער תכשיט מיינער. לאם איר זיך באהאלטן, פרומע־לעבן, בא אייך
אין קיך, מיינע אויגן זאלן אים ניט אנקוקן אין זיין טרפהנעם פרצוף.
א סבה אים אין פנים אף דריי יאר מיט א האלבן!... (זי גייט אוועק אין
צווייטן צימער).
    
 2.
    
 רב א ר ק ע  ד ע ר  ר ב קומט אריין געשווינד, וואשט די הענט, זאגט
„אשר יצר״ אף א קול און זעצט זיך אויבנאן אף דער קעסטלדיקער קאנאפע מיט
גרויס פאראד. נאך אים גייט אריין ר ב  ז כ ר י ה  ס ו פ ר און שטעלט זיך
אן א זייט. נאך דעם סופר גייען נאך צוויי עדות, און דער ש מ ש טראגט אריין
דעם ג ט מיט א גרויסן גלעזערנעם טינטער, אין וועלכן סע שטעקט א גענדזענע
פעדער. עס הייבן אן אריינצוקומען איינציקווייז אלערליי יידן: הויכע און נידעריקע, אלטע און מיטעלע, שווארצע און געלע ־ ביז עס קלייבט זיך צונויף א מנין.
ל ו י ־ ב נ י מ י ן, ר ב  ש ל ו ם  ש ד כ ן  און  ר א ו ב ן ־ ה ע ר ש קומען
אן באזונדער. פ ר ו מ ע ־ ל י ב ע  ד י  ר ב י צ ן  הייבט אויף דעם פארהאנג
פון דער קיך־טיר און לאזט אריין ע ט ל ע ן, וואס גייט טריט בא טריט, אנגערוקט
דאס טיכל ביז דער נאז פון דער טיר קומט אריין מ א ט ל, בלאס און צעטראגן.
דער ש מ ש ווייזט זיי זייערע ערטער. ר ב א ר ק ע  ד ע ר  ר ב איילט
זיך און שנייצט אויס די נאז און איז זיך מכין צום סדר הגט.
    
 ר ב א ר ק ע  ד ע ר  ר ב, ר ב  ז כ ר י ה  ס ו פ ר, יי ד ל
    
ד ע ר ש מ ש,  ר א ו ב ן ־ ה ע ר ש, מ א ט ל,  ל ו י ־
    
ב נ י מ י ן, ד י  ר ב י צ ן, ע ט ל,  צ וו יי  ע ד ו ת  א ו ן
    
 א  מ נ י ן  יי ד ן.
    
ד ע ר ר ב: (נעמט דעם גט). דו, סופר זכריה בר טוביה, איז
דאס דער גט, וואס דו האסט דא געשריבן, האסטו געשריבן?
    
ד ע ר ס ו פ ר: (קראצט זיך אין דער געדיכטער בארד). יא.
    
ד ע ר ר ב: קענסטו דעם גט און האסט דא א סימן־מובהק?
    
ד ע ר ס ו פ ר: יא.
    
ד ע ר ר ב: האט דיר דער בעל, משה מרדכי בר אפרים מנשה,
געגעבן דאס פארמעט, דעם טינט און דאס טינטערל און דאס גאנצע
שרייב־געצייג פאר די עדים?
    
ד ע ר ס ו פ ר: יא.
    
ד ע ר ר ב: האט דיר געהייסן דער בעל, משה מרדכי בר אפרים
מנשה, אז דו זאלסט דעם גט שרייבן לשמו ולשמה ולשם גירושין?
    
ד ע ר ס ו פ ר: יא.
    
ד ע ר ר ב: האסטו אזוי גערעדט, אז דער גט, וואס דער בעל,
משה מרדכי בר אפרים מנשה, האט געשריבן, איז געשריבן לשמו ולשמה
ולשם גירושין?
    
ד ע ר ס ו פ ר: איך האב גערעדט, אז דער גט, וואס דער בעל,
משה מרדכי בר אפרים מנשה, האט געשריבן, איז געשריבן לשמו ולשמה
ולשם גירושין.
    
ד ע ר ר ב: (צו די עדות). האט איר געהערט פונעם מגרש, משה
מרדכי בר אפרים מנשה, אז ער האט מבטל געווען אלע מודעות, און אז
דער גט, וואס ער האט געשריבן, איז געשריבן לשמו ולשמה ולשם
גירושין?
    
ד י  ע ד ו ת: (ביידע צוזאמען, איינער אף א גראבער און דער
אנדערער אף א דינער שטימע). יא.
    
ד ע ר ר ב: האט איר געזען, אז דער מגרש, משה מרדכי בר
אפרים מנשה, האט מוסר געווען דעם טינט און פען און דאס טינטערל,
בכדי דער גט, וואס ער האט געשריבן, זאל זיין געשריבן לשמו ולשמה
ולשם גירושין?
    
ד י  ע ד ו ת: יא.
    
 (מע דעקט אפ עטלען די פאטשיילע).
    
ד ע ר ר ב: דו, חיה עטל גענענדל בת ראובן־הערש, ווילסטו
מקבל זיין דעם גט פון דיין מאן משה מרדכי בר אפרים מנשה פון גוטן
ווילן, אן אוגס און אן תנאי?... זאג: „יא״.
    
ע ט ל: (שווייגט א היפשע וויילע, ביז יידל דער שמש טוט איר
א טארק באם ארבל). יא.
    
ד ע ר ר ב: האסטו געטאן א נדר, אדער א שבועה, אדער אן
איסור? זאג: „ניין״.
    
ע ט ל: (שאקלט מיטן קאפ). ניין, ניין!
    
ד ע ר ר ב: האסטו גערעדט מעולם א דבור, אדער א שבועה,
אדער אן איסור, ס׳זאל דעם גט ניט מזיק זיין?... זאג: „ניין״.
    
ע ט ל: (מיט טרערן). ניין!
    
 (דער שמש פירט צו מאטלען).
    
ד ע ר ר ב: דו, משה מרדכי בר אפרים מנשה, ווילסטו געבן
דעם גט דיין ווייב חיה עטל גענענדל בת ראובן־הירש פון דיין גוטן
ווילן, אן אוגס און אן תנאי? זאג: „יא״.
    
מ א ט ל: (דרייט אויס דעם קאפ צו עטלען און זיפצט. יידל דער
שמש טוט אים א שטורך פון הינטן מיטן עלנבויגן. ער שאקלט מיט דעם
קאפ אף „ ניין ״ און זאגט „יא״). יא!
    
ד ע ר ר ב: האסטו גערעדט מעולם א דבור, אדער א שבועה,
אדער אן איסור, ס׳זאל דעם גט ניט מזיק זיין?... זאג: „ ניין ״.
    
מ א ט ל: (רוקט זיך צו נענטער צו עטלען. דער שמש נעמט אים
אן פאר די אקסלען און פירט אים אפ א ביסל ווייטער). ניין! איך האב
געוואלט זאגן... (ער וויל עפעס זאגן ווייטער, טוט אים דער שמש א צי
בא דער האנט).
    
ד ע ר ר ב: (גיט אים איבער דעם גט על־פי דין). נא דיר דעם
גט, האלט אים, ביז איך וועל דיר זאגן... (דער רב ווענדט זיך שוין צו
עטלען). גיב אים אפ די כתובה, אדער זיי אים מוחל. טו אויס דאס פינגערל, ס׳זאל ניט זיין קיין שום חציצה, און דער ארבל זאל ניט אנרירן,
די הענט הייב אויף, און זאלסט זיי ניט פארמאכן, ביז איך וועל דיר
זאגן... (צום עולם). ווער סע האט עפעס א פסול אפן גט ― זאגט!...
(דער עולם שווייגט מיט שטילשווייגעניש. דער רב צו מאטלען). דו, משה
מרדכי בר אפרים מנשה, הייב אויף די הענט העכער פון דיין ווייב.
(מאטל רוקט זיך צו צו עטלען און פארקוקט איר אונטערן טיכל; ביידע
יונגע מענטשן וויינען און שלינגען די טרערן. דער רב צו מאטלען).
דו, משה מרדכי בר אפרים מנשה, זאג מיר נאך ווארט אין ווארט. זאג:
„ הרי זה גיטך ״...
    
מ א ט ל: (ער ווערגט זיך). הררי זזזה גגגיטך...
    
ד ע ר ר ב: „והתקבלי גיטך״...
    
מ א ט ל: (מיט א קוויטש). והתקבלי גיטטך...
    
ד ע ר ר ב: „ובו תהיי מגורשת״...
    
מ א ט ל: ובו תהיי מגגגורשת...
    
ד ע ר ר ב: „ממני מעכשיו״...
    
מ א ט ל: (מיט א יאמערלעך געוויין). מממממני מעכשיו...
    
ד ע ר ר ב: „והרי את״...
    
מ א ט ל: (כליפעט ווי א קליין קינד). וההרי את... (דער גט פאלט
פלוצעם ארויס פון זיינע הענט. מאטל פאלט עטלען אפן האלדז ― און
דאס פארפאלק ווערט אומגעריכט צונויפגעגאסן אין א לאנגן, הייסן,
פלאם־פייערדיקן קוש).
    
ד ע ר  ע ו ל ם: (בלייבט לכתחילה דערשטוינט, אפהענטיק, אן
לשון, קוקן איינער אף דעם אנדערן און אלע צוזאמען אף דעם רב).
אי־א־נו־פע!...
    
ד ע ר ר ב: (אין אייניקע מינוט ארום). נו, נו! א מעשה! א
מעשה! (קנייטשט מיט די פלייצעס). איך בין שוין דא, ברוך השם, באלד
זיבן און דרייסיק יאר רב, און האב שוין אף מיין לעבן גענוג פארלעך
אפגעגט , ― האט זיך מיר נאך אזא מעשה ניט פארלאפן! א מעשה!
א מעשה! נו, נו!...
    
ד י ר ב י צ ן: (קוקט ניט אף קיינעם). מן השמים! מסתמא
איז דאך דאס א זיווג מן השמים, פון השם יתברך, ברוך הוא וברוך
שמו...
    
ר ב  ש ל ו ם  ש ד כ ן: מזל טוב! יידן, זאגט מזל טוב, יידן!
און שטעלט משקה שטעלט!
    
ד ע ר  ע ו ל ם: (איינער דעם אנדערן). מזל טוב! מזל טוב!
מזל טוב!
    
ד ע ר ס ו פ ר: רב ראובן־הערש! רב ראובן־הערש! שיקט נאך
משקה, וועלן מיר טרינקען „לחיים״.
    
ד ע ר  ע ו ל ם: נאך משקה! נאך משקה! יידל, משקה ברענג
צו טראגן!
    
יי ד ל  ד ע ר  ש מ ש: אט גיי איך! אט לויף איך! וואס זאל
איך ברענגען אף צו פארבייסן?
    
ר ב  ש ל ו ם  ש ד כ ן: ברענג קיכלעך ברענג, און הערינג
ברענג, און א ביסל דארע קישקע א ביסל...
    
ר א ו ב ן ־ ה ע ר ש: (צו שלום שדכן). נו, רב שלום! וואס האב
איך אייך געזאגט? איא? ווער איז גערעכט, רב שלום? הא, רב שלום?
נא דיר גאר גטן זיך?!
    
ר ב  ש ל ו ם: אבער מיין רח״ש מיינער? רב ראובן־הערש,
מיר קומט רח״ש קומט מיר! א שדכן אז ער שטייט אפילו פון דער זייט
א שדכן, קומט אים שוין אויך שדכנות קומט אים! וואס זאגט איר, רב
ארקע, ניט אזוי, וואס?  ע ל ע ה יי א נייער שידוך ע ל ע ה יי!...
(צום שמש). און פארגעסט ניט, רב יידל, דארע קישקע, למען־השם, קישקע דארע!
    
ד ע ר  ע ו ל ם: (א סך קולות). ווו איז אהינגעקומען דאס פאר־פאלק\? ווו זיינען זיי? האסטו געהערט אן אקציע? כא־כא־כא! א קאמעדיע! א ריינע קאמעדיע! (האלטן זיך בא די זייטן לאכנדיק).
    
ל ו י ־ ב נ י מ י ן  (צו מאטלען). מזל טוב דיר, מאטל! ווער
ס׳איז דיר מקנא, דער זאל אליין ניט האבן... איך האב דיר שוין פארזארגט אף אייביק... (צום עולם). א קאמעדיע זאגט איר? ס׳איז טאקע
צו מאכן פון אייך א קאמעדיע! ס׳וועט זיך שוין געפינען אזעלכער, וואס
וועט פון אייך אמאל באשרייבן, מאכן פון אייך א קאמעדיע...
    
ש ר ה ־ ח נ צ ע: (דערשיינט פון יענער זייט פארהאנג. צום מאן).
ראובן־הערש, דו הערסט? האב איך דיר געזאגט, אז ער וועט אונדז באשרייבן אף די גאזעטן, אט דער כל־בוניק!? (באווייזט מיט די קולאקעס
אף לוי־בנימינען און אף מאטלען און לאזט זיך צו דער טיר).
    
 פ א ר ה א נ ג.
    
 געשריבן אין יאר 1887
    
 בילדער פונעם יידישן לעבן אין דריי אקטן
    
 די פארשוינען:
    
מ א י ר  ש א ל א נ ט, א ייד א סוחר, אן אויפגעקומענער גביר, א פראס־
    
 טער חי־וקים, שניידט זיך אף אן אריסטאקראט.
    
מ ל כ ה, זיין ווייב, א יידענע אן ערלעכע, א כשרע נשמה.
    
מ א ט וו יי, זייער עלטערער זון, א „פראנט״.
    
פ ל א ר א, זייער עלטערע טאכטער, א גרושה ,„פען־דע־סיעקל״.
    
ח נ ה, זייער יינגערע טאכטער. געשארענע האר. רייסט זיך אף די קורסן.
    
ח יי ם, זייער יינגערער זון, א ציוניסט.
    
וו א ל א ד י ע, זייער זון, חנהס חתן, א „סטאטעטשנער״ בחור.
    
ס א ש ק ע, זייער מיזיניקל, א צעבאלעוועט בר־מצווה־בחורל.
    
מ ש ה ל ע  ז יי ד ע נ ש ט א מ ע ר, שאלאנטס מחותן, אן אפגעפוצט
    
 יידל, איינגעטונקען אין יחוס.
    
א י ט ע ל ע, זיין ווייב, טראגט פערל אינדערוואכן.
    
א ר א נ ט ש י ק, זייער דריטער זון, א „חברה־מאן״.
    
פ ע ס ל, אן ארעמע קרובה מלכהס, א ווייבל מיט א פאטשיילע.
    
ד א וו י ד ק ע, מאטווייס א חבר, א קארטנשפילער.
    
ב ע נ י ע, א ייד מיט א זאנטיק, האלב מעקלער, האלב שדכן.
    
מ א ש ע, א שטובמיידל בא די שאלאנטס.
    
 בחורים מיט שווארצע העמדלעך, מיידלעך מיט רויטע בלוזקעס און
    
 גלאט פארשוינען.
    
 די געשיכטע קומט פאר אין א גרויסער שטאט.
 
 