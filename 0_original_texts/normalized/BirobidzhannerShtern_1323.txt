
 א גאנץ יאר שיכור – פורים ניכטער 
 עס איז א יידיש ווערטל, און מען דארף וויסן, פון וואנען עס קומט. 
 אין ר׳ חיים וויטאלס צייטן איז אין צפת געווען א יונגער־מאן, וואס איז, נישט פאר אונדז געדאכט, נישט קיין גאנץ יאר נאך דער חתונה, אן אלמן געווארן, גאטס וועגן זענען נישט צום פארשטיין און אזוינע זאכן טרעפן זיך. דעם יונגן־מאן האט זיך אבער געדאכט, אז די וועלט איז אים אונטערגעגאנגען, אז איין זון איז פאראן אין הימל און איין אשה איז געווען זיין ווייב. גייט ער און פארקויפט די סחורה פון קלייטל מיטן גאנצן כלי־בית פון שטוב און גיט אוועק דאס גאנצע געלט דעם צפתער ראש־ישיבה, מיט א תנאי, מען זאל אים צורעכענען צו דער ישיבה אריין און שפייזן גלייך מיט אלע און אפגעבן אים א באזונדער חדר, ווו ער זאל זיצן און לערנען ביחידות. 
 דער ראש־ישיבה האט צוגענומען די ״אפותיקי״ אויף דער ישיבה, און דעם יונגן־מאן האט מען מיט עטלעכע ברעטער אפגעצוימט א באזונדער חדרל אין א ווינקל פון בית־חמדרש־בוידעם, מען האט אים אריינגעטראגן א זאק מיט שטרוי, כלים צום וואשן, און דער יונגער־מאן האט זיך אוועקגעזעצט לערנען. אויסער שבת ויום־טוב, ווען ער פלעגט פארבעטן ווערן צו באלעבאטים, האט ער פאר זיך קיין לעבעדיקע בריאה נישט געזען; עסן א גאנצע וואך און א העמד לכבוד שבת ויום־טוב פלעגט מען אים ארויפטראגן פון שמש. און אז ער האט דערהערט טריט אויף די טרעפ, פלעגט ער זיך איבערדרייען צו דער וואנט, און אזוי שטיין מיטן פנים צו דער וואנט, ביז מען איז נישט ארויסגעגאנגען און פארמאכט הינטער זיך די טיר. 
 מיט איין ווארט: ער איז געווארן א פרוש. 
 אין אנהייב האט מען געטראכט, ער וועט לאנג נישט אויסהאלטן, ווייל פריער איז ער בטבע א לעבעדיק מענטשל געווען; עס איז אבער אריבערגעגאנגען א וואך נאך א וואך, דער פרוש זיצט און לערנט, האלבע נעכט הערט מען זיין וויינענדיק לערנען־קול איבער דער גאס, אדער מען זעט אים שטיין ביים בוידעם־פענצטערל און ארויפקוקן מיטן בלייכן פנים אין הימל אריין, – האט מען אנגעהויבן צו האלטן דערפון, און צו האפן, אז פון פרוש וועט אמאל ארויסוואקסן א גדול בישראל און אפשר א מקובל, א בעל־מופת. מען האט עס דערציילט ר׳ היים וויטאל, האט ער אויסגעהערט, געשאקלט מיטן קאפ, און געזאגט: הלוואי ער זאל אויסהאלטן… 
 דערווייל איז געשען א קליין מופתל: דעם שמשס קליין מיידעלע, וואס פלעגט אים דעם פרוש, ארויפטראגן עסן, איז איינמאל איינגעפאלן, אז זי מוז דעם פרוש כאטש איינמאל זען באשיינפערלעך. וואס טוט זי? טוט זי אויס די שיך און זאקן און טראגט אים ארויף די גריץ בארוועס, און אזוי שטיל, אז זי הערט איר אייגן הארץ קלאפן. האט זי זיך אבער פאר איר אייגן הארץ־קלאפן דערשראקן, איז אראפגעפאלן פון די האלבע טרעפ און איז אפגעלעגן א פאר חדשים. אין דער היץ האט זי די גאנצע מעשה דערציילט, האט דער עולם אנגעהויבן נאך שטארקער צו גלייבן אינעם פרוש, און נאך אומגעדולדיקער צו ווארטן, ער זאל נתגלה ווערן. 
 מען האט עס ווייטער דערציילט ר׳ חיים וויטאל. ער האט ווייטער געשאקלט מיטן קאפ און דערצו אפגעקרעכצט און געזאגט: הלוואי ער זאל גובר זיין! און אז מען האט אים מפציר געווען, ער זאל פארטייטשן די ווערטער, האט ער געזאגט: אז ווייל די ערשטע כוונה פון אים איז נישט געווען לשם־שמים, דעריבער וועט ער האבן גרויסע מניעות פון יענעם צד, און הלוואי ער זאל נישט שטרויכלען… 
 –––––– 
 און ר׳ חיים וויטאל זאגט נישט פון דער העלער הויט! 
 איינמאל זיצט ער, דער פרוש, פארטראכט איבער א ספר, דערהערט ער פלוצעם, ווי עפעס פיקט אין דער טיר, פאלט אויף אים אן אן אימה. עס פיקט אבער ווייטער און ווייטער, הייבט ער זיך אויף, פארגעסט דערווייל צו פארמאכן דעם ספר און גייט עפענען די טיר. עפנט ער די טיר, קומט אריין אן אינדיק. לאזט ער אריין דעם אינדיק. קומט אים אויף דער מחשבה, אז עס איז גלייך צו האבן א לעבעדיק באשעפעניש אין שטוב. זיין אשה פלעגט האלטן זינגענדיקע פייגעלעך אין שטוב… גייט דער אינדיק פאר אים פארביי און זעצט זיך שטילערהייט טיף אין א ווינקעלע. און דער פרוש קלערט, וואס דאס קאן באדייטן, און זעצט זיך צוריק צום ספר. אזוי זיצנדיק, פאלט אים איין: עס איז נישט ווייט פון פורים, האט מען אים אין זכות פון זיין תורה אן אינדיק געשיקט. וואס וועט ער טון מיטן אינדיק? עס וועט אים – טראכט ער – עמעץ פארבעטן אויף פורים צו דער סעודה, און אפשר וועט עס נאך זיין אן ארעמאן, וועט ער פורים אהין שיקן דעם אינדיק, וועט ער אויך טועם זיין דערפון. זייט זיין אשה איז נפטר געווארן, האט ער נאך קיין בשר־אוף נישט פארזוכט. אזוי קלערנדיק, הייבט ער אן מיטן מויל צו ״סמאקיווען״, און ער באקומט א פול מויל מיט וואסער, ווארפט ער א בליק אויפן אינדיק, זעט ער, אז דער אינדיק קוקט אויף אים פריינדלעך, גלייך ער וואלט געוווסט זיין מיין, און הנאה געהאט דערפון, אז ער וועט דעם זכות האבן געגעסן צו ווערן פון פרוש. קאן ער זיך שוין נישט איינהאלטן און רייסט אלע וויילע אפ די אויגן פון ספר, און קוקט צום אינדיק, און עס הייבט זיך אים אן דאכטן, אז דער אינדיק שמייכלט צו אים. א ביסל דערשרעקט ער זיך דערפאר, דאך האט ער הנאה דערפון, וואס עס שמייכלט צו אים א לעבעדיק באשעפעניש… 
 דאס יינגעלע איז געווען ביי מנחה־ומעריב. אין מיטן שמונה־עשרה קאן ער זיך בשום־אופן נישט איינהאלטן, און רייסט אלע מאל אויף די אויגן און קוקט צום אינדיק, און דער שמייכלט אלץ און שמייכלט, פלוצעם הייבט זיך אים אן דאכטן, אז דעם שמייכל קען ער שוין פון לאנג… אז דאס האט דער רבונו־של־עולם, וואס האט אים צוגענומען זיין אשה, צוריקגעשיקט אים איר ליבלעכן שמייכל, ער זאל אים טרייסטן אין זיין איינזאמקייט, און ער הייבט־אן ליב צו קריגן דעם אינדיק, און ער טראכט, אז עס וואלט א יושר געווען, עס זאל אים פארבעטן אויף פורים צו דער סועדה אן עושר, כדי דער אינדיק זאל לעבן… 
 און ארויסגעזאגט האט ער עס אין א גוטער רגע, ווי מיר וועלן ווייטער זען, דערווייל אבער ברענגט מען אים, ווי דער שטייגער איז, א שיסעלע גריץ מיט א שטיקל ברויט, וואשט ער זיך און מאכט זיך גרייט צום עסן. 
 נאר אזוי ווי ער נעמט דאס ברויט אין האנט אריין און וויל אפבייסן פון אים – רוקט זיך דער אינדיק ארויס פון ווינקל און הייבט זיך אן צו פיקן פיק פיק, בלשון בקשה, ווי דאס וואלט הייסן: ער איז אויך הונגעריק, און שטעלט זיך פאר אים ביים טישל. טראכט זיך דער פרוש: זאל ער בעסער עסן, וועל איך אן אים קיין היזק נישט האבן… נעמט ער דאס שיסעלע גריץ מיטן שטיקל ברויט און שטעלט אראפ אויף דער פאדלאגע און דער אינדיק זופט און עסט. 
 אויף מארגן גייט דער פרוש אריבער צום ראש־ישיבה, און זאגט אים, באשר־בכן ער האט באקומען א מיט־עסער; ער פלעגט שטענדיק איבערלאזן פון דער גריץ, און היינט – גלייך ער וואלט פון איר נישט טועם געווען… זעט דער ראש־ישיבה פאר זיך א הונגעריק פנים, זאגט ער, אז ער וועט דערפון מודיע זיין ר׳ חיים וויטאל, ער זאל מתפלל זיין, דער שד זאל זיך פון אים אפטון, און דערווייל וועט ער אנזאגן, מען זאל אים שיקן צוויי שטיקלעך ברויט און צוויי שיסעלעך גריץ, עס זאל זיין פאר ביידן גענוג. ר׳ חיים וויטאל אבער, וועלכן מען האט דערציילט אין ראש־ישיביהס נאמען וועגן דעם מיט־עסער, האט נאר געשאקלט מיטן קאפ און אפגעקרעכצט, אז עס הייבט זיך ערשט אן! 
 דערווייל באקומט דער פרוש טאפלטע פארציעס, און ער איז זאט, און דער אינדיק איז זאט. דער אינדיק ווערט אפילו פעט. און אין א משך פון א פאר וואכן ווערט ער, דער פרוש, אזוי צוגעבונדן צום אינדיק, אז יעדן טאג בעט ער גאט, ער זאל אויף פורים פארבעטן ווערן צו אן עושר, כדי ער זאל נישט קומען צו קיין נסיון. 
 און ווי געזאגט, איז ער אין דעם פאל צו קיין נסיון נישט געקומען. איינער פון די גרעסטע באלעבאטים האט אים פארבעטן אויף פורים. און עס איז געווען נישט נאר אינדיק־פלייש, נאר אלערליי מאכלים טובים און משקה כיד־המלך. און אויך זענען פיינע פורים־שפילער געקומען משמח צו זיין דעם גביר מיט זיין משפחה מיט אלע געסט, וואס זענען צו אים געקומען נאך זייער סעודה אין דער היים. און אונדזער פרוש האט זיך אונטערגעלענט דאס הארץ, ער האט געגעסן און געטרונקען, אפשר מער געטרונקען ווי געגעסן, ווייל דער וויין איז געווען א זיסער און א שמעקעדיקער און די ווארעמקייט פון אים איז זיך צוגאנגען אין אלע אברים. 
 עס האט זיך אנגעהויבן דאס אחשורוש־ואסתר שפיל… ושתי וויל נישט טון דעם מלכס רצון און אריינקומען ווי גאט האט זי באשאפן… אסתר האט באלד דערנאך נושא־חן געווען… מען גיט זי איבער הגי דעם שומר הנשים. און זעקס חדשים בשמן המור, און אנדערע זעקס חדשים מיט אנדערע בשמים. און אונדזער פרוש איז פלוצעם הייס געווארן אין אלע גלידער, און פינצטער פאר די אויגן, און ענג אין הארץ, און אין דער פינצטערניש זענען פאר אים געפלויגן רויטע בענדער, פייערדיקע צונגען, און עס איז אים באפאלן א ווונדערלעך שרעקלעך בענקעניש אהיים און אהיים. צום בוידעם אויפן בית־המדרש, צו זיין חדר, צום שטילן ווינקעלע… צום אינדיק… און ער האט עס נישט אויסגעהאלטן און איז פארן בענטשן אויפגעשפרונגען און אהיימגעלאפן. 
 ער קומט אריין, קוקט אויף ווינקעלע, ווו דער אינדיק שטייט, און ווערט נבהל ונשתומם: דער אינדיק איז מגולגל געווארן אין אן אשה, אין אן אשה א יפת־תאר, וואס די וועלט זעט עס נישט, און ער הייבט אן ציטערן אויפן גאנצן לייב, און די אשה גייט צו אים צו, און נעמט אים ארום מיט ווייסע ווארעמע און נאקעטע הענט דעם האלדז, און דער פרוש ציטערט נאך מער, און הייבט זיך אן בעטן: נאר נישט דא, נאר נישט דא,עס איז א מקום־קדוש, הייליקע ספרים ליגן. רוימט זי אים איין אין אויער, אז זי איז די מלכה שבא, אז זי האט דא נישט ווייט פון בית־המדרש, ביים טייכל, צווישן די הויכע סטראסטינעס, איר קריסטאלענעם פאלאץ, וואס שלמה המלך האט איר נאך געשענקט… און זי ציט אים, ער זאל מיט איר גיין, אהין צום קריסטאלענעם פאלאץ. 
 און ער וואקלט זיך און גייט, און גייט… 
 אויף מארגן – דער פרוש איז נישטא! מען גייט צו ר׳ חיים ייוויטאל, הייסט ער אים זוכן ביים ברעג פון טייך. געפינט מען אים אין א זומפ צווישן די סטראסטינעס, נישט טויט, נישט לעבעדיק… 
 מען האט אים דעראטעוועט, נאר פון דעמלט אן האט ער אנגעהוין טרינקען… 
 און ר׳ חיים וויטאל האט געזאגט, אז דאס קומט פון גרויס בענקעניש צו דער מלכה שבא, אז ער טרינקט, זעט ער זי, און מען זאל אים לאזן טרינקען, א גאנץ יאר. נאר נישט פורים, ווייל פורים וועט זי האבן אויף אים א גרויסע שליטה. 
 און פון דעם טאקע וואקסט דאס ווערטל: ״א גאנץ יאר שיכור, פורים ניכטער״… 
 