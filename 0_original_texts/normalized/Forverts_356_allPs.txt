 דעם 25סטן און 26סטן מיי וועט די היסטאריקערין צירל קוזניץ האלטן צוויי רעפעראטן וועגן דער יידישער קולטור, איינע אויף ענגליש און די צווייטע — אויף יידיש. די לעקציעס ווערן געשטיצט פון סטאנפארד־אוניווערסיטעט אין די ראמען פון דער לעקציע־סעריע א״נ קלארא זומפף, און ווערן מיטגעשטיצט פון בערקלי־אוניווערסיטעט. 
 די ערשטע לעקציע, אויף ענגליש, וועט זיין אויף דער טעמע, „לאמיר בויען די יידישע קולטור: דאיקייט און יידישע ארכיטעקטור״. די לעקציע קומט פאר דינסטיק דעם 25סטן מיי, 8 א זייגער אין אוונט, ניו־יארקער צייט. קוזניץ פארשט, ווי אזוי די יידישע שפראך און קולטור האבן משפיע געווען אויף די שטעט ווו יידן האבן געוווינט. זי האלט, אז א קוק אויף דער יידישער ארכיטעקטור און אויפן יידישן אופן וווינען קען בארייכערן דעם יידיש־לימוד, ווו די דיסקוסיע גייט געוויינטלעך נאר אין שפראך, ליטעראטור, און אנדערע גייסטיקע פאקטארן. אין איר לעקציע וועט קוזניץ פארבינדן די דאזיקע פראגעס מיטן בונדיסטישן פרינציפ פון דאיקייט. 
 די צווייטע לעקציע וועט קוזניץ האלטן אויף יידיש אויף דער טעמע, „מיר ווילן דערקענען די וועלט, כדי זי איבערצובויען: די יידישע וויסנשאפט בשעת און נאכן חורבן״. די לעקציע קומט פאר מיטוואך דעם 26סטן מיי, 9 א זייגער אין דער פרי, ניו־יארקער צייט. קוזניץ וועט דערציילן די דראמאטישע געשיכטע פון ייווא אין די מלחמה־יארן און דערנאך, ווען דער אינסטיטוט איז אריבער קיין אמעריקע. 
 שוין אין 1940 האט דער ייווא אנגעהויבן פארשפרייטן די ידיעות וועגן דעם אנגייענדיקן חורבן אין אייראפע. וויבאלד מע האט פארשטאנען דעם פארנעם פון דער טראגעדיע, איז דער ייווא געווארן א פיאניר אין דער חורבן־פארשונג. פון דעסט וועגן, איז ער נישט געווארן קיין חורבן־מוזיי אין אמעריקע, נאר האט ווייטער געדינט זיין פריערדיקע מיסיע צו פארנעמען זיך מיט היינטצייטיקע פראבלעמען. 
 ד״ר צירל קוזניץ איז דער אסאציירטער פראפעסאר פון יידישער געשיכטע און דירעקטאר פון יידישע לימודים ביי בארד־קאלעדזש. זי האט אנגעשריבן די געשיכטע פונעם ייווא־אינסטיטוט, „ייווא און די אנטוויקלונג פון דער מאדערנער יידישער קולטור״ (2014) , ווי אויך א גרויסע צאל ארטיקלען וועגן דער געשיכטע פון דער יידישער וויסנשאפט, וועגן דער יידישער קהילה אין ווילנע, און וועגן דער יידישער שטאט־געשיכטע. אין 2019־2020 האט זי געהאט פארש־סטיפענדיעס סיי ביים העברעישן אוניווערסיטעט, סיי ביים קאץ־צענטער פאר אוואנסירטע יידישע לימודים ביים פענסילווייניער אוניווערסיטעט. 
 כדי צו הערן די לעקציעס, קען מען רעזערווירן א פלאץ דא . 
