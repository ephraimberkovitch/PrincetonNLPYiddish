 
 פונעם יאריד: דער קריזיס 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
איינער פרעגט אים: צי האט ער זיך באקענט אין דער קאלטער שול מיטן
„עוזר־דלים״? און דער אנדערער באמערקט: ווי קומט אהין דער „עוזר־דלים?״ דארט איז דאך נאר דעם „עוזר־דלימס״ אן אייניקל! און אלע דריי
לאכן זיי פון דער חכמה, און שלום העלפט זיי לאכן. עס גיט זיך אויס
א נאכט! אזא נאכט קאן געמאלט זיין נאר שמחת־תורה צו הקפות.
  
דער קריזיס
  
זיך מיאוס אפגענארט אין די הייליקסטע געפילן. ― ווערט קראנק אף טיפוס ―
    
שטייט־אויף אן אנדער מענטש ― געזעגנט זיך אפ מיט זיינע קינדערשע יארן.
    
אלע מאל, ווען דער פארפאסער פון די דאזיקע באשרייבונגען לאזט
זיך אראפ אין די טיפע קאטאקאמבן פון זיין ווייטער קינדהייט, טראגט־ארויס אף גאטס וועלט און לופטערט דורך זיינע זכרונות פון די אף אייביק פארגאנגענע יינגלשע יארן, פארטיפט זיך אין זיינע שפעטערדיקע
דערפארונגען פונעם גרויסן וועלט־יאריד, וואס מע רופט דאס „לעבן״,
און באטראכט דאס אלצדינג מיט א קלארן קאפ און מיט א קאלטן מח,
באווונדערט ער, ווי ער האט געקאנט אריבערטראגן אזעלכע אומדערבא־רעמיקע קלעפ, מיאוסע אפנארעכטסן און ביטערע אנטוישונגען, און
בלייבן גאנץ אף צו כאפן פרישע קלעפ מיט נייע אפנארעכטסן מיט נאך
גרעסערע אנטוישונגען, ווי דאס, וואס מע בלייבט אפגענארט. א קלאפ
פארהיילט זיך, אבער אן אנטוישונג לאזט־איבער נאך זיך א קרעל אין
דער נשמה אף אייביק.
    
דער העלד פון דער דאזיקער ביאגראפיע האט שוין געפרוווט געשלאגן ווערן מאראליש און באנומען ווערן מאטעריעל פון קאפ ביז פיס.
ער האט פארזוכט דעם טעם, ווי דער לעזער וועט דאס זען פון די ווייטערדיקע קאפיטלעך, פון צו פארלירן א ריזיקן קאפיטאל אין א קורצער
צייט דורך פארשיידענע ספעקולאציעס, וואס אלערליי מנחם־מענדלס
האבן אים אין זיי אריינגעפירט, און ער קאן זאגן מיט א ריינעם געוויסן,
אז אים האט ניט אזוי גענומען דער פארלוסט פון געלט, ווי דאס, וואס
מענטשן האבן אים אפגענארט און וואס ער ה א ט  ז י ך  א פ ג ע ־
נ א ר ט  א י ן   מ ע נ ט ש ן. די אנטוישונג ― אט וואס אים האט
מקצר־ימים געווען אלע מאל, אט וואס אים האט געטריבן אין דער ערד
אריין.
    
שוין אין יענער עפאכע, ווען ער איז געווען נאך גאר א שנעק און
האט זיך נאריש פארליבט אינעם חזנס מיידל, האט ער שוין געכאפט דעם
ערשטן קלאפ פון שרעקלעכער אנטוישונג ― אזא קלאפ, וואס ניט ער,
ניט קיינער האט זיך געקאנט דערויף ריכטן. מע האט געקאנט דערווארטן,
למשל, אז די עלטערן זאלן געוווירע ווערן פון דעם אומגעלומפערטן ראמאן און צעשטערן דעם נארישן שידוך. מע האט געקאנט דערווארטן, אז
צאליע דער חזן זאל נעמען די טאכטער פאר די צעפ, אדער דערלאנגען
איר מיטן שטעקן ניט אף קאטאוועס, נאר טאקע אף דער רעכטער אמת.
נאר ווער וואלט דאס געקאנט צולאזן, אז דעם חזנס מיידל זאל אין דער
זעלבער צייט, וואס זי האט געשפילט א ראמאן מיט נחום ראבינאוויטשעס
בחורל, גאר זיין פארליבט אין א גוי, א פריקאשטשיק בא קאטיעלניקאוון
אינעם גרויסן אייזן־געשעפט, און זאל מיט אים איינמאל אין א שבת־צו־נאכטס, ניט ווייט פון יענעם שמחת־תורה, וואס איז באשריבן אויבן,
אנטלויפן, אריינגעבן זיך אין א פרויען־מאנאסטיר, צווישן מאנאשקעס,
זיך דערנאכדעם אפשמדן און חתונה האבן טאקע פאר דעם זעלבן קא־טיעלניקאווס פריקאשטשיק?!...
    
קיין פאנטאזיע פון א שרייבער וועט ניט צוטראכטן דאס, וואס דאס
לעבן אליין קאן צוטראכטן. אוודאי איז נעבעך צאליע דער חזן ארומגעלאפן, געזוכט זכות־אבות, פראטעקציעס צום ארכימאנדריט, צו דער אי־הומענשע פונעם מאנאסטיר און אליין צום גובערנאטאר ― עס האט ניט
געהאלפן קיין שמע־ישראל. די שטאט האט געקאכט, ווי א קעסל. די
„גאנצע וועלט״ האט געוויגט זיך. וואלט דאס כאטש געווען גלאט א
מיידל, א יידישע טאכטער ― עס מאכט זיך אן אומגליק, וואס זאל מען
טאן? איז ניין. דארף זיך עס טרעפן מיט א חזן, א כלי־קודש! ווער וועט
אים איצט צולאזן צום עמוד? פרעגט זיך א קשיא: פון וואנען וועט ער
לעבן? היינט דער בזיון פאר די בעלי־בתים פון דער קאלטער שול איז
אויך עפעס ווערט. ווארעם פאר וואס האט זיך עס געטראפן גראד מיט
ז יי ע ר  חזן פון  ז יי ע ר  שול?...
    
וואס פאר א ווערט האבן אבער געהאט די אלע אויסגערעכנטע צרות,
בזיונות און יסורים קעגן דעם גיהנם, וואס האט זיך אפגעטאן אין דער
נשמה פון יענעם בחורל, וואס איז געווען מיט סכנות פארליבט אינעם
חזנס מיידל און וועלכן דאס מיידל האט אזוי מיאוס אפגענארט, פארביטן
אים, א טאטנס א קינד, אף א גוי א פריקאשטשיק בא קאטיעלניקאוון?!
צוליב וואס האט זי באדארפט נארן אן אומשולדיקן בחורל, שרייבן אים
אזעלכע בריוועלעך? קושן אין דער האנט שמחת־תורה צו הקפות? שווערן
אים אייביקע ליבע און נאך אזעלכע זאכן? דאס אנטלויפן מיטן פריקאשטשיק איז דאך ניט געווען קיין פלוצלעכע, אומגעריכטע פארליבעניש.
דאס איז געווען אן אפגערעדטע זאך שוין פון לאנג. און ער דערמאנט זיך,
וואס איר חברטארנס חתן, דער פריקאשטשיק מיט די „ידים״, האט אים
געהאט א זאג געגעבן, אז באם חזנס מיידל וועט ער זיך באגעגענען מיט
א ביינברעכער. איצט ווייסט ער שוין, ווער דער ביינברעכער איז... און
דאס ווארפט אים אריין אין אזא פייער, אז ער פארשילט זיך זיין געביין.
ער שילט דעם טאג, וואס ער האט זיך באקענט מיטן חזנס מיידל. ער שילט
דעם בחור, דעם פריקאשטשיק פון דער „זאליאזנע״ קראם, און קאטיעל־ניקאווס פריקאשטשיק, און אלע פריקאשטשיקעס פון דער גאנצער וועלט.
אך! ווי גוט ס׳וואלט געווען, ווען א פייער ברעכט־אויס און פארברענט אלע
„זאליאזנע״ קראמען פון שטאט, אדער ווען א שטורעם־ווינט הייבט זיך
אויף און טראגט־אראפ אלע קראמען מיט אלע הייזער פון שטאט, אדער
די ערד עפנט זיך אויף און די גאנצע שטאט פערעיאסלאוו מיט דער
בריק און מיט די פידווארקעס ווערן איינגעזונקען, אזוי ווי קורח! נישטא
בא אים קיין טראפן רחמנות אף אייגענע, אף פרעמדע, אף אלטע לייט,
אף קליינע קינדער, עופהלעך ― אלע און אלץ זאל גיין צו אלדי שווארצע
יאר!... און ער פארשילט די וועלט, וואס גאט האט באהערשט ― אזא
פאלשע, אזא מיאוסע, פאסקודנע וועלט! און ער פארשילט די מענטשן,
וואס גאט האט באשאפן ― אזעלכע פאלשע, מיאוסע, פאסקודנע
מענטשן!...
    
פארטיפט אין אזעלכע מיזאנטראפישע געדאנקען, קומט ער איינמאל פון קלאס אהיים און פילט, אז דער קאפ איז אים עפעס ווי אנגעגאסן מיט בליי. פאר די אויגן שוועבן אים רעדלעך מיט עפעס מאדנע
פיגורן. די רעדלעך ברייטלען זיך, די פיגורן ווערן צעגאנגען, אזוי ווי שניי
אף דער זון, און אף זייער ארט קומען־אן אנדערע פיגורן. קיין ווארעמעס
עסן וויל ער ניט. די שטיפמאמע חידושט זיך: „געפגרט א בער אין וואלד״
― זאגט זי מיט איר געוויינלעכן גיפט. ער קאן זיך ניט האלטן אף די פיס.
ער לייגט זיך אף דער קאנאפע. דער טאטע גייט־צו, טאפט אים באם קאפ.
עפעס פרעגט בא אים דער טאטע, און ער ענטפערט, נאר וואס מע האט
אים געפרעגט און וואס ער האט געענטפערט ― ווייס ער ניט. ער געדענקט ניט. דאכט זיך, עפעס האט מען גערעדט וועגן „מאגן״... „דאקטער״... „אפטייק״... און עפעס ביטערס פילט ער, ווי מע גיט אים איין
דורך א טיי־לעפל, און סע שמעקט מיט מאנדלען... און דער קאפ, אוי דער
קאפ!... און עס וויקלען זיך קנוילן פאר די אויגן, און זיי שפארן זיך
דורך די אויערן ארויס און גייען־אוועק מיט א לאנגן־לאנגן פייף. און ווי
קליינע מורעשקעס גראבלען זיי זיך אינעווייניק אונטער דער הויט, אין
די אדערן, קיצלען, זידן, בולבען זיך אינעווייניק אין לייב, און בייטעלעך,
בייטעלעך קאטשען זיך אראפ א בארג, אן א שיעור בייטעלעך... און
מענטשן ווילן כאפן די בייטעלעך ― און קאנען ניט... דער אנטיק איז
אבער דאס, וואס ער האלט, דאכט זיך, צוגעמאכט די אויגן, און זעט
פונדעסטוועגן אלץ, וואס סע טוט זיך! ער הערט ניט ― איבערן פייפן,
וואס פייפט אים אין די אויערן, קאן ער ניט הערן, נאר זען זעט ער אלעמען. אלע זיינען דא. א מישמאש פון אמאליקע און היינטיקע חברים און
גלאט מענטשן. זיין חבר שמואליק, פיניעלע שימעלעס, אליע דאדיעס,
איצל דעם פעטער פיניעס, דער אורח וואלפסאן... שענער פון אלץ איז
דאס, וואס קאטיעלניקאווס פריקאשטשיק דאוונט פארן עמוד, זינגט „אתה
הראית״, און דעם חזנס מיידל שלאגט זיך „על חטא״... און עפעס א
קול, א פארדומפענע שטימע, הערט זיך פון דער קאלטער שול ארויס ―
מאדנע וויינענדיקע שטימען מיט א כליפען. דאס דאוונען די מתים.
מתים דאוונען אלע שבת־צו־נאכטס אין דער קאלטער שול. מיט א מנין
דאוונען זיי. ווער ווייס עס ניט? און ס׳איז אים קיין זאך ניט קשה, אפילו
דאס, וואס קאטיעלניקאווס פריקאשטשיק, א גוי, זינגט „אתה הראית
לדעת״ מיטן יידישן ניגון... איין זאך נאר איז אים יא קשה: ווי קומט
דאס, וואס אט איז דא נאר־וואס געווען זיין חבר שמואליק, שמואליק
דער יתום, ― פאר וואס האט ער אים ניט געפרעגט, וואס הערט זיך
מיטן „אוצר״? ווי קומט דאס, ער זאל פארגעסן אזא וואזשנע זאך? ער
עפנט־אויף די אויגן און זוכט שמואליקן, און קאן אים ניט געפינען.
נישטא קיין שמואליק, ניט קיינער פון די, וואס זיינען דא נאר־וואס געשטאנען. ווו האבן זיי געקאנט אהינקומען אלע? און ער מאכט־צו צוריק
די אויגן, און ער הערט זיך צו צום הארצן, ווי עס קלאפט, און צו די
שלייפן, ווי זיי שלאגן. און ער פילט, אז ער איז אפגעגאסן מיט שווייס,
ער שווימט אין א טייך פון שווייס. די שפיץ־פינגער זיינען אויפגעבלעזלט,
ווי נאך א שוויץ־באד, און די האר פון קאפ זיינען נאס און קלעפן זיך
צום שטערן. און ער פילט א קאלטע האנט אף זיך. און ער דערהערט
א באקאנטן זיפץ. עפנט ער אויף די אויגן ― ס׳איז דער טאטע! און
נעבן אים דער אורח וואלפסאן, און דער קאלעקטאר מיט די שווארצע
ברילן, און נאך און נאך מענטשן. און ער זעט, אז אלע קוקן אף אים מיט
רחמנות. און ער הערט און פארשטייט, אז מע רעדט פון אים. „קריזיס״,
הערט ער, זאגט מען. און ער פארשטייט נאך ניט, וואס פאר א „קריזיס״?
און ער איז גאנץ צופרידן, וואס ער איז מיט איין מאל געווארן אזא מיוחס
בא אלעמען, וואס אלע אינטערעסירן זיך מיט אים אזוי. מער פון אלע
אינטערעסירט זיך דער טאטע. ער בייגט זיך אן איבער אים און פרעגט
אים: וואס וואלט ער געוואלט? ער ענטפערט נישט באלד. ער וויל זיך
פריער גוט באטראכטן, ווו ער איז אין דער וועלט און וואס טוט זיך
דא מיט אים? עס נעמט היפשע עטלעכע מינוט, ביז ער קומט צו זיך און
פארשטייט, וואס מיט אים איז, ― אז ער איז קראנק געווען, אפנים,
זייער קראנק, און אז איצט איז אים בעסער. בעסער? אויסגעצייכנט גוט.
ערשט דעמאלט, אז ער האט שוין כמעט אלץ באגריפן, באנעצט ער מיט
דער צונג די פארטריקנטע ליפן און לאזט ארויס א ווארט, מער ניט אז
איין ווארט:
    
― אגרעסן!...
    
קוקט זיך דער טאטע איבער מיט די איבעריקע מענטשן, וואס שטייען
ארום קראנקן, און טוט אים א פרעג־איבער:
    
― אגרעסן? וואסערע אגרעסן?
    
.― איינגעמאכטס! ― ענטפערט דער קראנקער מיט א מאדנער גראבער שטימע, וואס הייבן הייבט זי זיך אן דין, סאפראנעדיק, און לאזט
זיך אויס גראב, מיט א באס. דער קראנקער האט זיך אזש איבערגעשראקן, ניט דערקענט זיין קול. אין דער צייט, וואס ער איז קראנק געווען, האט ער זיך אזוי פארענדערט, אז ווען ער איז אין א פאר וואכן
ארום אראפ פון בעט, קוים דערשלעפט זיך אין זאל אריין, א קוק געטאן
אף זיך אין שפיגל, האט ער זיך קוים דערקענט. פאר אים איז איצט
געשטאנען שוין גאר אן אנדער מענטשל. פריער איז דאס געווען א ציקאווע יינגל מיט רויטע פוכקע בעקלעך, א רירעוודיקס, א לעבעדיקס, מיט
שמייכלענדיקע אויגלעך, קיילעכיק אונטערגעשארן, מיט א געקרייזלט טשובעקל פון בלאנדע האר פון פארנט אפן שטערן. איצט האט זיך דאס פנים
אויסגעבלייכט, די בעקלעך זיינען אפגעפאלן, די אויגן זיינען גרעסער געווארן, דער קוק פארטראכט, און אליין האט ער זיך אויסגעצויגן אין דער
לענג. די בלאנדע געקרייזלטע האר האט מען אים אפגעשארן ביז דער
הויט, ווי א טאטער. גאר אן אנדער בחורל איז דאס געווען אצינד.
    
אבער ניט נאר אין זיין אויסזען אליין האט ער זיך פארענדערט. ער
האט זיך אינגאנצן איבערגעאנדערשט. ער האט דערפילט, אינעווייניק בא
זיך, אין דער נשמה, איז פארגעקומען א קריזיס. און עס טוט אים באנג,
הארצעדיק באנג, זיין נארישע נאיווע פארגאנגענהייט, וועלכע וועט זיך
שוין ניט אומקערן און ניט איבערחזרן קיינמאל, קיינמאל!... און אויך
איצט, איבערלעבנדיק אין דעם זכרון נאך א מאל יענע גליקלעכע יארן און
אריבערגייענדיק צו די ווייטערדיקע באשרייבונגען, קוקט ער זיך אום צוריק
מיט א שטילער בענקשאפט און געזעגנט זיך אפ שוין אף אייביק מיט זיינע
גוטע יינגלשע יארן:
    
― זיי געזעגנט, קינדהייט!
דריטער טייל
  
ער גיט שטונדן
    
דער פשט פון „געבן שטונדן״ ― יונגע און אלטע לערערס ־ דער כח פון
    
„גראמאטיקע״ ― מע גייט צו אים מיט פראטעקציעס ― אין פערעיאסלאווער
    
שטאט־גארטן און בא דער שטיפמאמע אינדערהיים ― דעם קאלעקטארס פשרה. ―
    
 ער באקומט א שטעלע און פאקט זיינע ביכער.
    
איצט איז שווער צו זאגן, צו וועמען האט געהערט די איניציאטיווע,
דאס הייסט, וועמען איז דאס איינגעפאלן צום ערשטן, אז א בחורל, נאך
קיין פולע זיבעצן יאר ניט אלט, נאך קיין סימן פון וואנצעלעך אף דער
אייבערשטער ליפ, נאך נישט געענדיקט דעם גאנצן קורס פון דער „אוי־עזדנע״, ― זאל ער שוין נעמען דאס שטעקעלע אין האנט, ארויפווארפן
דאס אויבעררעקל אף די פלייצעס אן די ארבל און שוין מארשירן פון
שטוב צו שטוב „געבן שטונדן״? „געבן שטונדן״ האט געהייסן ― לערנען מיט יינגלעך און מיט מיידלעך אלץ, וואס מע לערנט אין די קלאסן,
אונטערנעמען זיך דורכגיין מיט זיי א געוויסן קורס און צוגרייטן זיי צו א
געוויסער צייט, זיי זאלן קאנען אריין אין די קלאסן, אדער אפגעבן
עקזאמען.
    
אפגעבן עקזאמען איז געווארן א גאנג, ס׳איז אריין אין דער מאדע.
אלע און אלע האט זיך געגרייט צום עקזאמען. יינגלעך און מיידלעך,
חתנים און יונגעלייט, בעל־הביתלעך, יידן מיט בערד שוין ― האבן זיך
א נעם געגעבן צו גאוואראווס גראמאטיקע, צו יעווטושעווסקיס אריפמע־טיקע, צו סמירנאווס געאגראפיע, צו דיסטרעוועגס געאמעטריע, און גענומען לערנען אף אויסווייניק „באסני קרילאווא״, שטודירן דאס ווערטערבוך. ס׳איז געווארן א מין עפידעמיע ― עקזאמענעס! פארשטייט זיך, אז
בא אזא עפידעמיע איז ניט געווען גענוג לערערס אין שטאט. פראפעסיאנעלע יידישע לערערס זיינען געווען אינגאנצן צוויי: דער אלטער מא־ניסאוו ― איז ער געווען אן ציין, געשפיגן ניט גערעדט, און דערצו נאך
טויב, ווי די וואנט; און דער יינגערער, נח בוסעל ― דער האט געלערנט
פראנצויז, געטראגן א בלויען מונדיר, גלאנצנדיקע שטיוול, און איז געווען א יקרן, גענומען צו־טייער. און ווייטער איז געווען איציע דער שרייבער און זיין ברודער, אברהם דער שרייבער ― ביידע אויסגעפוצטע
יידלעך מיט רויטע בעקלעך־פאמפעשקעס. די האבן שוין גענומען צו
וואלוול, זיינען זיי אבער געווען צעקריגט מיט דער רוסישער גראמאטיקע
אף מעסערשטעך און האבן נישט געוווסט, ווי אזוי עס לייגט זיך אויס
דאס ווארט „פעטשעניעגי״. דאס הייסט, זיי האבן געוווסט, אז אינעם
ווארט ,,פעטשעניעגי״ באדארף ערגעץ זיין א „יאט״, נאר זיי האבן ניט
 
 