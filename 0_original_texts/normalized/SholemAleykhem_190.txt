 
 דער בלוטיקער שפאס: 51: ערב מלחמה 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס איין־און־פופציקסטע קאפיטל
    
 ע ר ב  מ ל ח מ ה
    
דעם ערשטן טאג פסח אין דער פרי, אז יידן זענען
געגאנגען בכבוד, אנגעטאן יום־טובדיק, מאנסבילן אין הויכע צילינדערס
און ווייבער אין ברייטע היטעלעך, אין די שולן אריין דאוונען,
האבן זיך זיי געפלאנטעט פאר די פיס קליינע שקצימלעך מיט
גרויסע היטלען, וואס האבן געהאלטן בלעטלעך צייטונגען אין די הענט
און אויסגעזונגען אויף א קול:
    
״פארטרעט שטשיגירינסקי! זשידאווסקי פסח! טרי קאפייקי!״ כמעט
מיט גוואלד האבן זיי יעדן דורכגייער אנגעהאנגען דאס דאזיקע
בלעטל ― און יידן האבן עס געקויפט. עס איז שווער צו זאגן
פארוואס: צי דערפאר, ווייל די יידן מיט די הויכע צילינדערס
האבן געוואלט, מע זאל ניט וויסן, אז זיי זענען יידן, צי זיי האבן
טאקע געוואלט אנקוקן דעם פארטרעט פון דעם שטשיגירינסקי און
הערן, וואס שרייבן עפעס אונדזערע חכמים פונעם יידישן פסח, ― נאר
דאס איז א פאקט, אז דאס רוב פון די אנטיסעמיטישע בלעטלעך, וואס
רעדן אן אויף אונדז המנס מסירות און רופן פאגראמען אויף יידן,
פאלן אריין דווקא אין יידישע הענט אריין, ווייל סוף־כל־סוף איז
דער גרעסטער פראצענט פון רוסישע לעזער אויף דער דאזיקער
גאס־ליטעראטור אין דער „טשערטא״ און אויסער דער „טשערטא״ ― יידן.
    
דאס בלעטל ― דאס איז געווען דאס בארימטע
פאגראם־בלעטל, וואס האט זיך געקרוינט מיט א צו הויכן נאמען „דער
צווייקעפיקער אדלער״. אליין פאר זיך איז דאס בלעטל נישקשה, ווי אלע
בלעטלעך פון דעם מין: שלעפעריש־קליין, כוליגאניש־חוצפהדיק,
עם־הארצותדיק און גענוג שמוציק. נאר וואס דען? ― לכבוד דעם יידישן
יום־טוב האט זיך עס אויסגעפיינט, שטארק פארגרעסערט, אילוסטרירט
מיט א בילד פון א טויטן יינגל, וואס ליגט א צעשטאכענער און א
פארמוטשעטער, און מיט אן אויפשריפט, וואס קאן רירן א טויטן:
געדענק, פראוואסלאוונע רוסיש פאלק, דעם נאמען פונעם יינגל
וולאדימיר שטשיגירינסקי, וואס יידן האבן אים פארמוטשעט! היט
אייערע קינדער! דעם 17טן מארט איז זייער פסח!...״
    
דאס איז אויף דער ערשטער זייט. און דערנאך גייט א גאנצע
ריי פון שרעקלעך בעזגראמאטנע פאגראם־ארטיקלען, פונעם רעדאקטאר
אליין, וואס שעמט זיך ניט ארויסשטעלן זיין נאמען מיטן גלחשן
טיטל )„סוויאשטשעניק [свяченик: געבענטשטער]״( און פון זיינע נאך מער בעזגראמאטנע
מיטארבעטער, צווישן וועלכע עס פיינט זיך אויס גאנץ באזונדער
איינער, עפעס א קרעטין [кретин: יאט] א סטודענט מיטן נאמען קארשונאוו, א גרויסער
בקי אין יידישע סעקטעס און מינהגים. די יידישע סעקטעס ווערן ביי
אים איינגעטיילט אין „אשקעניסצעס״, „סעפארדימצעס״, „כאסידימצעס״
און „סיאפצעוווכעס״...
    
― יעדע סעקטע ― זאגט דער דאזיקער געלערנטער ― האט זיך
אירע מינהגים, ווי אזוי צו פארנארן דאס קריסטלעכע קינד און
ארויסבאקומען פון דעם דאס בלוט, וואס ווערט דערנאך פונאנדערגעשיקט
בכל תפוצות ישראל צו זייערע פסחיקע קיכלעך, וואס הייסן
„מאצצאגעזירא״.
    
― „דער קרבן, זאגט ווייטער דער גרויסער געלערנטער, דער
סטודענט קארשונאוו, דארף זיין נישט אנדערש ווי א בכור און א ממזר
און נישט עלטער ווי דרייצן יאר, און אזוי ווי, זאגט ער, דער
אומגליקלעכער וואלאדי טשיגירינסקי איז געווען א בכור און א ממזר,
איז דעריבער אויף אים געפאלן דער גורל - צו זיין א קרבן־פסח ביי
דער יידישער ווילדער סעקטע סיאפצעוווכעס אין אונדזער הייליקער
שטאט...״
    
די יידן, ― אז זיי האבן איבערגעלייענט די דאזיקע שרעקלעכע
מעשיות פון די „סיאפצעוווכעס״, וואס געפינען זיך מסתמא אויף דער
לבנה, ווארעם אויף דער ערד האבן זיי פון אזא ווילדער סעקטע מיט
אזא ווילדן נאמען און מיט אזעלכע ווילדע מינהגים קיינמאל נישט
געהערט, אז ס׳איז געקומען צו דער „מאצצאגעזירא״, האבן זיי זיך
געכאפט ביי די זייטן פאר געלעכטער:
― וואס איז דאס פאר א מין „מאצצאגעזירא״, וואס ווערט
געבאקן אויף בלוט פון א בכור און פון א ממזר, וואס מיר האבן פון
דעם ניט קיינמאל נישט געהערט?
    
און פון וואנען ווייסן עס יידישע קינדער, וועלכער גוי איז
א בכור און וועלכער איז א ממזר?
    
― בהמה! וויבאלד לשון ממזר, היינט ווי איז גלאט שייך א
בכור? אפשר איז פאר דעם ממזר דעם בכור געווען נאך א פאר
ממזרים? איז ער דאך שוין במילא פסול צו דער „מאצצאגעזירא״.
    
דער דאזיקער תלמודישער איינפאל ווערט געזאגט מיט א ניגון
פון דער גמרא און מיט א דריי מיטן גראבן פינגער, אזוי אז דער
גאנצער עולם ווערט צעריסן פאר געלעכטער. נאר מען באגנוגנט זיך
נישט דערמיט אליין און מע גייט ווייטער:
    
― צו וואס טויג אייך דער פילפול פון בכורים ממזרים און
„מאצצאגעזירא״? אמער זעט ווייטער, וואס מע שרייבט וועגן
אונדזערע סעקטאנטן, די „סיאפצעוווכעס״. א סברה, אז מיר אליין ווייסן
ניט וואס ביי אונדז טוט זיך.
    
― דהיינו למשל?
    
־דהיינו למשל, א רב, בעת ער איז מסדר קידושין, צעשניידט ער
א הארט אפגעקאכט איי אויף דער האלב, א האלבע דעם חתן און א
האלבע דער כלה, און טונקט עס איין אין אש, וועלכעס איז
אויסגעמישט מיט מענטשלעך בלוט.
    
― טפו זאל ער ווערן! ווער זאגט דאס? אלץ דער
„צווייקעפיקער למדן״?
    
― אויב אזוי איז ער דאך ראוי־להוראה בכל תפוצות ישראל,
מעג פסקענען שאלות אויף וואס די וועלט שטעט...
    
― פסקנט ער טאקע...
    
אט אזוי האבן זיך יידן כלומרשט לוסטיק געמאכט,
געווערטלט זיך דעם ערשטן טאג יום־טוב, גייענדיק אין שול און פון
שול, נאר אינווייניק אין הארצן האט יעדער געפילט אזוי, ווי עס
דארף פילן א מענטש, וואס ווערט געווויר שוין נאכן עסן, אז ער
האט אראפגעשלונגען א מיאוסקייט, ווארעם די אלע אידיאטישע פילפולים
און בקיאות פון די געלערנטע קארשונאווס און גאטספארכטיקע גלחים
האבן זיך אויסגעלאזט מיט איין און דעמזעלבן לידל: „שלאגט
יידן!״... דערצו איז צוגעגעבן געווארן א מין כראניקע, אז
נעכטן איז אפגעהאלטן געווארן אין די קלויסטערס א גאטעס־דינסט
נאך דער נשמה פונעם פארמוטשעטן פון די יידן וואלאדי
שטשיגירינסקי: נאר יידן האבן זיך געמאכט הארץ, נישט ארויסגעוויזן
קיין סימן, אז מע נעמט אן די זאך ערנסט; פארדראסן האט עס
טאקע, נאר ס׳איז דען א נייס? יידן זענען דען ניט געוווינט
געווארן צו ערגערע צרות?...
    
און אט אזוי זענען אוועק די ערשטע טעג פסח, דאנקען גאט,
„רויק״. נאר אז עס איז געקומען דער ערשטער טאג חול־המועד,
דאנערשטיק איז דאס געוועזן, מיט א טאג פריער פארן „ מ ו ר א ד י ק ן
פרייטיק״, האט מען באמערקט אויף דער יידישער גאס א מאדנע
גערודער. יידן האבן זיך געשושקעט, גערעדט האלבע ווערטער,
שטילערהייט, בסודי־סודות, זיך געפאקט, ווי מע פאקט זיך אין וועג אריין
צו גאסט אדער אויף א חתונה, ווען מע נעמט נישט מיט אלצדינג, וואס
קומט פאר די אויגן, נאר מע קלייבט אויס דאס בעסטע און דאס
נויטיקסטע: און שטילערהייט, בסודי־סודות, האט מען די פעקלעך
ארויפגעלייגט אויף וועגעלעך און אוועקגעפירט אלע אין איין ארט
אריין ― אין שטאטישן לאמבארד.
    
צוויי בעל־הביתטעס נגידיתטעס באגעגענען זיך דארטן:
    
― וואס טוט איר דא, מאדאם, אזוי פרי?
    
― און איר, מאדאם, וואס טוט דא אזוי פריר?
    
― זאל מיך אזוי וויסן בייז. יידן אליין נעמען אויף זיך צרות.
טאמער ווייסט איר, וואס איז דא מורא צו האבן?
    
― מיינע ווערטער. וואס איז דאס, איך בעט אייך, אלע יאר
אזוי. קומט פסח, פאלט אן אויף זיי א מורא. איך האב זיי געזאגט,
זאג איך, נאראנים, זאג איך, וואס דארפט איר פסח, זאג איך, אז
ס׳וועט באשערט זיין, ס׳זאל עפעס זיין, קאן עס דען נישט זיין אין
מיטן יאר?
    
― מיינע ווערטער. עס איז טאקע גארניט מיט גארניט. נאר פון
דעסטוועגן האב איך ניט געוואלט, אז מיין ביסל צירונג מיט
זילבער זאל אין אזא צייט זיין אין דער היים.
    
― איך אויך דאס אייגענע. נאר צו וואס האט איר נאך
באדארפט די ראטאנדע?...
    
― די ראטאנדע גיב איך אפ אלע יאר אין לאמבארד. צו וואס
טויג מיר האבן צו טאן מיט רויכווארג? איך קאן ניט פארטראגן
דעם ריח פון נאפטאלין...
    
― איך אויך דאס אייגענע...
    
און אזוי ווייטער. אין צוויי שעה ארום ווערט דער צופאר
צוס לאמבארד אזוי געפאקט מיט יידישע דאמעס, וואס האבן מורא
פאר זייער ביסל צירונג און זילבער און קאנען נישט איבערטראגן
דעם ריח פון נאפטאלין, אז עס מוז זיך שוין אריינמישן פאליציע אין
מיטן און אפהאלטן ארדענונג, אז יידישע קינדער „זאלן זיך אליין
נישט מאכן קיין פאגראם״: )דאס איז געווען א וויץ פון א יונגן
אקאלאדאטשניק, וואס האט געזאלט זיין א סטודענט, נאר ווייל ער האט
פריער חתונה געהאט על־פי נויט מיט א מיידל, וואס האט געהאט פון
אים קיין עין־הרע א צווילינג, האט ער געמוזט אוועק אין
אן אנדער וועג(.
    
נאר אויב די מיטלמעסיקע נגידים, וואס מע רופט היינט אן
מיטן נאמען „קליין־בורזשואזיע״, האבן געזארגט פאר זייער ביסל
    
צירונג, זילבער און ראטאנדעס, האבן די העכערע קלאסן, די
יידישע שור־הברס מיט די לוויתנס פון שטאט, געראטעוועט בעסער
זייערע אייגענע פעלכעלעך, וואס זעגן ביי זיי טייערער פון זייער
צירונג, זילבער און ראטאנדעס...
    
די קאנצעלאריע פונעם גובערנאטאר איז אין איינע צוויי טאג
פארווארפן געווארן מיט „פראשעניעס״ אויף אויסלענדישע
פאספארטן. שרייבערס האבן געארבעט מיט רוחות. „א פנים, אז די
איידעלע מאגנס פון אונדזערע יידישע קרעזן האט פארשאט די פסחיקע
„מאצצא״ וואס זיי פארן אלע קיין אויסלאנד?״ )דאס איז געווען א
וויץ פון א יונגן טשינאווניק, וואס איז שוין געווען א סטודענט, נאר
ווייל די חברים האבן אים בויקאטירט איבער א מיאוסער מעשה, וואס
האט אונטערגעשמעקט מיט פראוואקאציע, האט ער געמוזט
ארויסטרעטן פון אוניווערסיטעט און אוועק אין אן אנדער וועג(.
    
נאכן אפפארן פון די יידישע שור־הברס מיט די לוויתנס פון
שטאט, האבן שוין אויך די מיטעלע קלאסן, די קליין־בורזשואזיע,
אויך אנגעהויבן אפטראגן זיך איינציקווייז, שוין אן גובערנאטארסקי
פאספארטן, און נישט קיין אויסלאנד היילן זיך די מאגנס, נאר
גלאט אזוי אין דער וועלט אריין, וווהין די אויגן טראגן, אבי ניט
דא ווו די לופט איז געווארן פארפעסטעט און דאס ווארט
„פאגראם״ האט געזשומעט אין די אויערן, ווי עס זשומען בינען אין דער
בעסטער צייט פון האניק...
    
געבליבן זענען דערווייל נאר די דריטע־קלאסיקע פאסאזשירן
פונעם גרויסן שיף, וואס הייסט מיטן נאמען „שטאט״; די קליינע
קרעמער, בעלי־מלאכות, מעקלערס, מלמדים און גלאט ארעמע לייט,
וואס האבן גענומען זיך „ראטעווען״ מיט ווייב און קינדער שוין אין
דער לעצטער מינוט... שבת איז דאס געוועזן, דעם שבת וואס
פארן גרויסן יום־טוב, פארן „ליכטיקן זונטיק״, וואס דעמאלט, האט
מען געשמועסט, וועט זיין די רעכטע שחיטה אין שטאט. און ווייל
ס׳איז שבת און מע טאר נישט פארן מיט דער באן, איז מען
געפאלן אויף אן עצה )א ייד וועט זיך קיין עצה נישט געבן?( און מע
האט זיך א ווארף געגעבן צו די שיפן, און מע האט באלאגערט די
ברעגן פונעם טייך, און מע האט זיך געשלאגן ביי דער קאסע,
יעדער האט געוואלט פריער, אזוי אז דא האט אויך געמוזט
אריינמישן זיך פאליציע, אז „די יידעלעך זאלן אליין נישט מאכן אויף
זיך קיין פאגראם״. און אז ס׳איז אוועקגעגאנגען דער שבת אויך און
ס׳איז נאכט געווארן, די נאכט וואס פארן „ליכטיקן זונטיק״, האט
די שטאט אויסגעזען ווי פאר א מלחמה, בשעת מע האט שוין
דערהערט דעם ערשטן שאס און דער אטעם פון דעם שונא האט זיך
שוין געטראגן איבער דער שטאט ־ אלע גאסן, וואס פירן צו
דער באן, זענען געווען פארפלייצט מיט יידן, ווייבער און קינדער,
וואס זענען געשטאנען אין דער ריי צום וואקזאל אויף צו קויפן
בילעטן. און ווייל ס׳איז געווען אוממעגלעך זיך דערשלאגן צו דער
קאסע, האבן זיי דערווייל זיך „געמאכט באקוועם״, אויסגעזעצט אויף
דער ערד און נישט געוואלט אומקערן זיך צוריק אין שטאט פאר
קיין געלט נישט, כאטש מע האט זיי געוואלט בארויקן מיט
טרייסטווערטער, אז מע איז שוין געווען מיט א דעפוטאציע ביים
גובערנאטאר.
    
― לאזן זיך די נגידים פרעגן ― האבן די ארעמע לייט
אפגעענטפערט בייסנדיק, נישט צו וויסן, אן די נגידים זענען שוין
לאנג אויף יענער זייט שטאט, אז די גאלדענע שור־הברס מיט די
לוויתנס זענען שוין אט באלד אין ניצצא [Nice], אין סאנרעמא [San Remo], אין
מאנטע־קארלא און נאך אזעלכע שטילע ווינקעלעך. ביי די „רולעטקעס״,
״פטי־שווא [Petits־Chevaux]״, „טראנט־ע־קאראנט [Trente et Quarante]״ און נאך אזעלכע שפילכעלעך וועלן
זיי אויף א וויילע פארגעסן אן אלע יידישע צרות...
    
צווישן די דאזיקע, וואס האבן זיך געכאפט לויפן צו דער
באן נאך פון שבת ביינאכט אן און האבן געמוזט בלייבן נעכטיקן
אויף דער גאס, זענען געווען אויך אונדזערע שאפיראס, דאס גאנצע
געזינדל: דוד שאפירא, זיין ווייב שרה, זייער טאכטער בעטי, דאס
גימנאזיסטל סיאמקע, און זייער קווארטיראנט ראבינאוויטש־פאפאוו, א זון
פונעם געוועזענעם ט־ער גובערנסקי פרעדוואדיטעל דוואריאנסטווא,
וואס האט איין ברודער א זעמסקי נאטשאלניק און דעם אנדערן
א גובערנאטאר,― איז אויך געווען בתוכם.
    
דאס צוויי־און־פינפציקסטע קאפיטל
    
 וו ו ה י ן  ד י  א וי ג ן  ט ר א ג ן
    
כל־זמן דאס געשעפט, ווו דוד שאפירא האט געדינט, האט זיך
געהאלטן אויפן פלאץ, האט דוד נישט געוואלט הערן פון קיין זאך.
געקומען אלע טאג אהיים, ווי אלע מאל, אפגעכאפט אויף איין פוס
דאס עסן און, ווי אלע מאל, אן ווערטער אוועק אויף דער גיך אין
געשעפט אריין. קוים אבער האט זיך דאס געשעפט פלוצעם אין א
שיינעם פרימארגן געשלאסן)פרייטיק, דעם צווייטן טאג חול־המועד
פסח איז דאס געווען(, און דער שעף מיט זיינע בנים זענען אוועק
קיין אויסלאנד, אזוי האט אונדזער בראווער שאפירא מיט אמאל
פארלוירן דעם גאנצן קוראזש און איז געקומען אהיים, אוועקגערופן
שרהן אויף א זייט און איינגערוימט איר א סוד שטילערהייט:
    
― שרה, ס׳איז שלעכט ― ביזן עק אריין שלעכט, מע דארף זיך
ראטעווען מיט די קינדער...
    
― וויי איז מיר! ― האט שרה פארבראכן די הענט, ― וואס?
מע שלאגט שוין? א דונער האט מיך דערשלאגן?
    
― שא, גוואלדעווע נישט אזוי! מע שלאגט נאך ניט! ווער
זאגט דען, אז מע שלאגט שוין? האסטו געזען! אט דא הייבט זיך
אן מיט איר! א ווארט טאר מען איר דען זאגן? געטרויען פון
דאנען אהין? זינט איך לעב!
    
מאן און ווייב צעקריגן זיך, ווי דער שטייגער איז, נאר
איצטיקס מאל האט זיך די מחלוקה געענדיקט דערמיט, וואס ביידע האבן
זיי זיך גענומען פאקן, נאר בסוד, אז די קינדער זאלן ניט וויסן.
זיי זענען געווען צופרידן, וואס בעטי איז אוועק מיטן קווארטיראנט
אין שטאט און סיאמקען האבן זיי געוואלט איינרעדן, אז דאס
 
 