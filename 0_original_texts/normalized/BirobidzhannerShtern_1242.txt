
 מיכאל פעלזענבאום 
 סוכות איז א יום־טוב מיט אן א סוף טראדיציעס און אן א סוף שאלות. אין חומש איז אנגעזאגט, אז מע זאל נעמען א פרוכט, א פרי פון א שיין בוים, און בלעטער פון א טייטלבוים, און צווייגן פון א געדיכטן בוים, און ווערבעס וואס וואקסן ביים טייך, און מיט דעם זאלן מיר זיך פרייען פאר גאטס אויגן. אבער וואס זאל מען מיט דעם א גאנצן הערבאריום טאן – צי מע זאל דאס האלטן אין די הענט, צי מע זאל פון דעם בויען א סוכה – דאס ווערט נישט אין חומש געזאגט בפירש. 
 שפעטער, אבער, האט מען אויסגעטייטשט דעם א פסוק אויף אזא אופן, אז סוכות מוז מען טראגן אין האנט אן אתרוג און א לולב, צוזאמען מיט דריי מירטן־צווייגן און צוויי ווערבעס, און מיט דעם יום־טובדיקן בוקעט זאל מען שאקלען און פאכן אין אלע ארבע־כנפות־העולם, אלע פיר ריכטונגען פון דער וועלט. דער סוכותדיקער בוקעט הייסט ארבעה מינים און אין די א פיר מינים האבן די יידן אריינגעטייטשט אלערליי געדאנקען און כוונות. די גאר עלטערע דערקלערונג איז געווען דווקא א וווּנטש מיט א פראקטישער כוונה – אז די פיר מינים זיינען א סגולה אויף רעגן, דהיינו – אזוי ווי די א פיר מינים קענען נישט עקזיסטירן אן וואסער, פונקט אזוי קען די גאנצע וועלט נישט עקזיסטירן אן א רעגן. 
 א ביסל שפעטער איז מען געפאלן אויף א געדאנק, אז די פיר מינים שטעלן מיט זיך פאר, ס׳פארשטייט זיך אז אויף א סימבאלישן אופן, די דריי אבות – אברהם, יצחק, יאנקעוו און יוסף, אדער, מיט אנדערע ווערטער – פיר גרופעס, אין וועלכע דאס יידישע פאלק איז צעטיילט – דער אתרוג האט אי א טעם אי א ריח, און ער שטעלט מיט זיך פאר יענע יידן וועלכע פארמאגן אי די תורה אי די מעשים־טובים, די טייטלען, וואס וואקסן אויף א פאלמע האבן א טעם און האבן נישט קיין ריח, און דאס איז א רמז אויף די יידן וואס האבן יא תורה אבער זייער ביאגראפיע פארמאגט נישט קיין מעשים־טובים, די מירט־צווייגן האבן א פיינעם ריח אבער נישט קיין טעם, און דאס זיינען די יידן וועלכע פארמאגן נישט קיין תורה, אבער זיינען מלא מעשים־טובים, די ווערבע, נעבעך, האט נישט קיין טעם און נישט קיין ריח, און דאס איז א סימבאל פון יענע שיינע יידעלעך, וועלכע פארמאגן נישט קיין תורה און נישט קיין מעשים־טובים. 
 אין דער יידישער פאלקס־פילאזאפיע ווי אויך אין דער טראדיציאנעלער יידישער פאלקס־מעדיצין האט מען די פיר מינים אויסגעטייטשט אויף א גאר פאעטישן אופן, – לולב איז א סימבאל פון א רוקנביין, דער אתרוג סימבאליזירט דאס הארץ, הדס, די מירט־צווייג איז א סימבאל פון אן אויג און די ווערבע, נעבעך, איז א סימבאל פון מויל. איצט, ערב הושענא־רבה, ווען מע גייט שלאגן די הושענאות, די ווערבע־צווייגן, הייב איך אן צו פארשטיין פאר וואס שווייגן ווערט געגליכן צו גאלד… א גוט קוויטל, אלע אונדזערע פריינד… 
 
 * * * 
 &nbsp; 
 ראש־השנה און יום־כיפור האבן מיר זיך גוט אנגעוויינט, אויסגעקלאפט פון הארצן די על־חטא׳ן, אויסגעשאקלט ביים טייך די עבירות און באלד אנגעהויבן צו דענקען וועגן ניי־לעבן, נייע גליקן און כאטש א ביסל מזל ביים קריגן וווילע שכנים. 
 די נאכט ערב־הושענא־רבה, אזוי מיין איך, איז אפשר די סאמע חשובסטע און מיסטישע פון אלע תשרי־נעכט, און גאר ניט צופעליק איז דאך איינגעשטעלט געווארן, אז ראש־חודש תישרי פאלט קיין מאל נישט אויס אויף שבת, כדי הושענא־רבה זאל אלע מאל זיין אין א וואכעדיקן טאג, מע זאל קענען שלאגן הושענות, די ווערבע־צווייגן, די צווייגן פון א בוים וואס וואקסט נאר ביים וואסער, די ווערבע איז אן א ספק לעבנסקרעפטיק און איז א סימבאל פון וואקסן און לעבן, און דווקא זינט יענע אוראלטע צייטן, ווען דער מינהג איז געבוירן געווארן און ביז היינטיקע טעג איז דאס שלאגן די ערד מיט די ווערבע־ריטלעך איז א סגולה ארויסצורופן די פרוכטבארקייט פון דער ערד. חודש תישרי איז א גרענעץ־חודש צווישן זומער און ווינטער, און עס איז ניטא קיין בעסערע צייט ווי צו זיין באזארגט מיט רעגנס, גרינס און פרות. און די הושענא־רבה־נאכט איז פול מיט מיסטישע סודות און גאנץ פשוטע האפענונגען. 
 די פרויען באקן לאנגע חלות מיט א לייטער פון אויבן, מע זאל קענען, אויב ניט פיזיש טא כאטש אין א וווּנטש, א קריך טאן אין הימל אריין. און טאקע אין מיטן נאכט זיינען אלע אויגן צוגעקלעפט צום הימל, דער הימל שפאלט זיך אויף א רגעלע… און יעדע יידישע נשמה קריגט א קוויטל, א קוויטל מיט א קורצער ידיעה וועגן זיין ווייטערדיקן לעבן… און טאקע דאס קוויטל איז דער לעצטער שטריך צום לעבנס־קרייזל, – פון א וווּנטש – לשנה טובה תכתבו – אויף א גוט יאר זאלט איר פארשריבן ווערן, און שפעטער – תחתמו – און פארזיגלט ווערן, און צום סוף פרשה – אלץ וואס בלייבט אונדז – איז צו גלייבן, אז דאס קוויטל איז אזוי איידל, ממש אומזעעוודיק, אז א פשוטער מענטש איז נישט בכוח אים צו זען. 
 און דאס איז פארשטענדלעך, ווייל הושענא־רבה איז דאך אזא מין געמיש פון סוכות און יום־כיפור – א געמיש פון סוכותדיקע הושענאות און אתרוגים מיט יום־כיפורדיקע ליכט, יום־כיפורדיקע ווייסע קליידער און יום־כיפורדיקע ניגונים, און עס זיינען דא אלע סימנים פון דער העכסטער וויכטיקייט פון דעם א טאג, – מע גייט ניט איין, נאר זיבן הקפות, פונעם ארון־קודש נעמט מען ארויס ניט איין, נאר אלע ספרי־תורות און מע לייגט זיי ארויף אויף דער בימה און מע ווארט נאר אויפן סוף פון דער הושענא־תפילה – קול מבשר מבשר ואומר – און דאס איז א סיגנאל, אז מע מעג שוין אנהייבן צו שלאגן די הושענות. דאס אפשלאגן די הושענות איז טאקע נישט קיין שלעכטע פסיכאטעראפיע, ווייל נאכן אפשלאגן די גרינינקע ווערבע־בלעטלעך מאלע ווער דערמאנט זיך, אז מיט א פאר שעה צוריק איז ער געזעסן אין סוכה ביים פענצטערל און אויסגעקוקט אויף א גוט קוויטל פון הימל. דאס קוויטל, זיכער, האט באקומען יעדער איינער, אבער פאנאנדערוויקלען דאס קוויטל און איבערצולייענען וואס שטייט דארט געשריבן… אט דאס, מיין איך, איז נישט בכוח קיין איין מענטש אויף דער וועלט. און מסתמא אין דעם ליגט באהאלטן די גרויסע סודותדיקע אינטריגע פונעם לעבנס־קרייז. די פראקטיש באשטימטע באלעבאטים נעמען מיט אהיים די אפגעשלאגענע הושענות, באאהאלטן זיי ביזן ערב־פסח כדי מיט זיי בודק־חמץ זיין. אבער דערווייל, מע קערט זיך אום אין דער סוכה צו א יום־טובדיקע סעודה, פונקט אזא ווי ערב־יום־כיפור, און עס מוז אומבאדינגט זיין א יויך מיט קרעפלעך. נאר דער עיקר איז טאקע דאס אויסגעבענטשטע גוטע קוויטל, אויף אלע יידישע קינדער געזאגט געווארן. 
 
 * * * 
 דאס גוטע קוויטל איז דאך א פערזענלעכע, ממש א פריוואטע זאך, און מסתמא מע קען זיין גליקלעך ביי זיך אליין, אבער דער קאלעקטיווער יידישער זכרון דערמאנט אונדז, אז מיט יארן צוריק זיינען מיר געווען א פאלק פון הוילע פאסטעכער און פויערים און די נשמה בענקט נאך א רעגן, אויף א נייער גוטער גערעטעניש פאר די יידישע פעלדער און גערטנער. מיט דעם טאקע הייבט זיך אן דער טאג פון שמיני־עצרת – מע בענטשט גשם – און טאקע מיט א צארטן ניגון, פול מיט תחנונים זינגט מען אויס א תפילה אויף רעגן. און באלד נאך דעם גייען די יידן אריין אין דער סוכה כדי זיך מיט איר געזעגענען. די געזעגענונג איז אבער נישט קיין טרויעריקע, נאר פול מיט האפענונג, מע בייסט עפעס איבער און דער עיקר מע בעט ביים אייבערשטן, אז מע זאל זוכה זיין צו זיצן אין יענער סוכה וועלכע גאט וועט מאכן פון לוויתנס פעל, ס׳פארשטייט זיך אז משיח וועט קומען. אמן. סלה. די יידישע טראדיציע, אבער, האט פארוואנדלט דעם כאילו טרויעריקן ענין פון דער געזעגענונג אין א פונקט פארקערטע ביז גאר פריילעכע הוליאנקע. פריערדיקע צייטן פלעגט הוליען אין חברות, יעדע חברה באזונדער, די חברה־גמראניקעס הוליען ביים רב אין שטוב, די חברה־תורה הוליען אין קלויז, אבער די סאמע גרעסטע און פריילעכסטע הוליאנקע קומט פאר אין בית־מדרש – דארטן ביי די לאנגע טישן, באדעקט מיט ווייסע טישטעכער, הוליעט די חברה־קדישא – מע עסט עפל און מע טרינקט ביר און בראנפן און דער עיקר – מע זינגט – ברוך אלהינו, ומטהר לבנו, און אויך – וואס מיר זיינען זיינען מיר אבער יידן זיינען מיר. 
 און די אלע הוליאנקעס שווימען פאמעלעך איבער אין שימחת־תורה – א מין געמיש פון דאוונען מיט א הוליאנקע לטובת דער ממשותדיקער דעמאקראטיע, – דער גאנצער עולם הייבט אן צוו מאכן «ברכה» אויף בראנפן, אויף קיכעלעך, אויפן געהאקטן הערינג, אויף פרות… דאס לייעניש ציט זיך שעהן לאנג, מע לייענט צענדליקער מאל די לעצטע סדרה פון חומש, וזאת הברכה, און יעדער איינער קריגט אן עליה און ווערט אויפגערופן צו דער תורה. און אזוי – א גאנצן טאג – מע הוליעט אין שיל, מע הוליעט אין די הייזער, מע זינגט און מע טאנצט אין דער היים און אויף דער גאס. דער אפשלוס פון דעם יום־טוב קומט ערשט שימחת־תורה אויף דער נאכט, נאך דעם וואכעדיקן מעריב. און טאקע ערשט דעמאלט, נאכן דאוונען מע זעצט זיך צו די געדעקטע טישן און מע עסט די שימחת־תורהדיקע סעודה. און די יום־טובדיקע שטימונג דויערט נאך ווייטער, נאך א פאר טעג, ביזן שבת־בראשית, און ערשט דעמאלט הייבט מען אן צו פילן, אז דער יום־טוב איז אויס און עס הייבן זיך אן די לאנגע טעג און וואכן פון א טאג־טעגלעכער און פאראנטווארטלעכער ארבעט לטובת דעם ליכטיקן מארגן, אבער דערווייל – פרייט זיך יידן, מאכט א לעבן און יעדע רגע זאל אייך זיין נאך אויף שימחות… ויהי רצון… אמן… סלה. 
 