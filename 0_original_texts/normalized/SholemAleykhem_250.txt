 
 דער בלוטיקער שפאס: 63: דער „פארברעכער״ אויפן פארהער 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס דריי־און־זעכציקסטע קאפיטל
    
 דער „פ א ר ב ר ע כ ע ר״ א וי פ ן פ א ר ה ע ר
    
צווישן אלע, וואס האבן איינגעלייגט די וועלט און געקאכט
זיך איבער דעם „פארברעכער״, וואס מע האט געפונען, איז געווען
גאר איינער, וואס האט ניט ארויסבאוויזן קיין סימן אפילו, אז ער
איז אויפגערעגט אדער אומרויק. דאס איז געווען דער „פארברעכער״
אליין.
    
צו באווונדערן, ווי רויק און נישט געצווונגען דער דאנטיסט
ראבינאוויטש האט זיך געהאלטן, אז מע האט אים, נאכדעם ווי ער
האט זיך גוט אויסגעשלאפן און רעכט איבערגעביסן, אריינגעפירט
און אוועקגעשטעלט פאר דער אויספארשונג און גענומען נאך א מאל
אויפן פארהער, ― ער זאל זאגן, וואס ווייס ער וועגן דעם
געהרגעטן יינגל וולאדימיר טשיגירינסקי?
    
א! ער ווייס א סך, זייער א סך וועגן דעם דאזיקן
טרויעריקן פאקט: און ער חזרט איבער נאך א מאל דאס, וואס ער האט
שוין אין דער פרי געזאגט: אז ער האט אליין אין זינען געהאט
ארויסצוטרעטן מיט זיין מעלדונג, נאר ער האט זיך אפגעהאלטן ביז
אהער פון אריינרייסן זיך נישט־גערופענערהייט אין דער
אויספארשונג, איבער א סך טעמים. ערשטנס, האט ער נישט געוואלט זיין
קיין ממזר, שפילן א ראל פון א שפיאן... צווייטנס, האט ער
גערעכנט, ווי ער האט שוין אין דער פרי באמערקט, אז די
אויספארשונג וועט שוין אליין ארויפפירן אויפן ריכטיקן וועג איצט,
וויבאלד ער זעט, אז מע האט די עלטערן פונעם געהרגעטן באפרייט
און מע האט אריינגעצויגן אהער מענטשן זייטיקע, צום ביישפיל,
דעם יידן שאפירא מיט זיינע קינדער, וואס זענען גאט די נשמה
שולדיק, האט ער שוין חרטה, וואס ער האט געשוויגן ביז אהער. ער קאן
זאגן, אז ע ס  ל י ג ט  א י ם  א וי ף  ז יי ן  ג ע וו י ס ן .
    
אזוי האט ראבינאוויטש־פאפאוו אנגעהויבן מיט זיין געדיכטע
באריטאן־שטימע, וואס איז געווען א ביסל צו־הויך גענומען און וואס
האט א ביסל צו־שטארק אפגעקלונגען אינעם גרויסן ברייטן, נאר
פוסטן חדר, וואס איז באשטאנען מער נישט ווי פון א לאנגן טיש
מיט געוואנט געדעקט, עטלעכע הויכע שטולן מיט געשניצטע
ווענטלעך און לאנגע געפאלירטע בענק ארום און ארום הארט ביי די
ווענט. פונדעסטוועגן, נישט קוקנדיק אויפן צו ― הויכן טאן, האבן
די דאזיקע עטלעכע ווערטער פונעם „פארברעכער״, און איבערהויפט די
לעצטע, אז ע ס  ל י ג ט  א וי ף  ז יי ן  ג ע וו י ס ן , געמאכט א גוטן
איינדרוק אויף די אויספארשער, וואס זענען באשטאנען פון דריי
מענטשן: איינער - דערזעלבער, וואס האט אים גענומען אויספרעגן
נאך אין דער פרי ― דאס איז געווען א מענטש פול מיט ענערגיע, א
טיפער ברונעט מיט געדיכטע שטייענדיקע אונטערגעשוירענע האר
מיט א שווארצן פענסנע. די ענערגיע רעדט ארויס ביי אים פון
זיינע שארפע אויגן, פון זיין שארפער שטימע און פון זיין יעדן ריר.
אז ער רעדט, האט ער ליב אויסציען די ווערטער און כמעט אויף
יעדן צווייטן־דריטן ווארט שטעלן די טראפ, אונטערשטרייכן און
בעת־מעשה האלב צומאכן די אויגן. דאס איז געווען דער פירער
פון דעם פארהער, דער סודעבנע [судебне: געריכט] סלידאוואטעל.
    
דער אנדערער - א בלאנדין, נאך גאר ― א יונגער מאן, נאר שוין
מיט א גלאטן קאפ, אן א סימן פון געוווקס, און מיט א הויכן
גלאנצנדיקן שטערן, וואס גיט זיך שטארק ארויס פארנט, און זעט אויס
דעריבער ווי ער האט נישט איין קאפ, נאר צוויי. אין די גאלדענע
ברילן זיצן ביי אים אזעלכע דיקע שארפע גלעזלעך, אן קוים וואס
מע זעט ארויס דורך זיי די אויגן, וועלכע קוקן נישט, נאר זיי
שטעכן דורך ווי שפיזן. דאס איז א קאנדידאט אויף סלידאוואטעל.
    
און דער דריטער ― א הויכער יונג מיט שפארן, מיט פארב אין
די באקן, זייער אן עלעגאנטער אפיציר מיט אקסלבענדער און מיט
א לעבעדיק פנים פון א מענטשן, וואס פארשטייט צו לעבן א גוטן
טאג. דער דאזיקער דריטער האט זיך די גאנצע צייט געהאלטן ווי
א זייטיקער פארשוין, וואס נעמט נישט קיין אנטייל אין דער
אויספארשונג און וואס איז געקומען מער נישט אויס גרויס אינטערעס צום
פראצעס און צום באשולדיקטן. אלע דריי האבן אויסגעוויזן ווי
צופרידן מיט דער האלטונג פונעם דאזיקן „אינטעליגענטן פארברעכער״.
    
נאכדעם ווי מע האט אים איבעראנייס איבערגעפרעגט און
פארשריבן זיין נאמען מיט זיינע יארן מיט זיין שטאם מיט זיין
באשעפטיקונג מיט די אלע איבעריקע פארמאליטעטן, האט אים דער
פירער פונעם פארהער, וואס מיטן ענערגישן פנים און מיטן
שווארצן פענסנע, אין זייער א פריינדלעכן טאן פארגעלייגט, ער זאל
דערציילן בהדרגה, נישט געכאפט און פינקטלעך, אלצדינג, די גאנצע
געשיכטע, פונעם אנהייב ביזן סוף, מיט אלע איינצלהייטן און מיט
און מיט אלע קלייניקייטן, ווי אזוי, ווו און ווען דאס איז פארגעקומען, און
אז ער זאל אנרופן ביי די נעמען אלע די, וואס האבן זיך
באטייליקט אינעם מארד, צו וועלכן צוועק און אזוי ווייטער.
    
נאך דעם דאזיקן אריינטריט האבן זיך אלע דריי צוגערוקט
צום טיש און צוגעגרייט זיך אויסהערן די אינטערעסאנטע דערקלערונג,
וואס דער פארברעכער האט זיי נאך אין דער פרי צוגעזאגט צו
געבן און האט זיי מבטיח געווען, אז „זיי וועלן שטוינען״...
    
דער באשולדיקטער איז אויך געווען נישט ווינציק צופרידן,
וואס מע האט זיך צוגעגרייט אים הערן, ווי עס האט אויסגעוויזן,
מיט קאפ. עס אין אים געווען אנגענעמען, ערשטנס, וואס צוליב
אים, וויבאלד ער וועט נאר אפגעבן זיין ראפארט, אזוי וועט מען
די אומשולדיקע שאפיראס מסתמא באלד ארויסלאזן פריי און אפשר נאך
בעטן מחילה, וואס מע האט זיי חושד געווען אין אזא זאך.
צווייטנס ― וואס ער וועט מיטהעלפן דער אויספארשונג ארויף אויפן
ריכטיקן וועג און אויפדעקן די אמתע מערדער פונעם אומגליקלעכן
וואלאדקע. דעריבער איז ער צוגעטראטן צו זיין דערקלערונג פריילעך,
לעבעדיק. ער האט גאר נישט געוווסט, פון וואנען ער זאל אנהייבן:
פון דעם מאמענט, וואס דער וואלאדקע איז פארפאלן געווארן? פון
דעם, וואס ער, ראבינאוויטש, האט איבערגעקלערט און איבערגעפילט,
בעת ער האט צום ערשטן מאל געלייענט די געוויסע ארטיקלען אין
די געוויסע בלעטער וועגן דעם געהרגעטן וואלאדי שטשיגירינסקי
פון יידן צוליב זייער מצה אויף פסח?... דערביי האט ער אין
זינען געהאט זאגן א פאר ווערטער בכלל וועגן דעם אומזיניקן
בלוט־בילבול, וואס וואלט שוין צייט געווען, מען זאל מאכן א סוף
דערמיט. דערנאך האט ער זיך באטראכט, אן דאס וועט ער איבערלאזן
אויפן סוף און איצט וועט ער זיי בעסער איבערגעבן די געשיכטע
פון סאמע אנהייב, ווי אזוי ער האט זיך באקאנט צום ערשטן מאל
מיט דעם יינגל וואלאדי שטשיגירינסקי און ווי אזוי זיינע עלטערן,
פינצטערע, אומגעבילדעטע מענטשן, האבן געקוקט אויף אים קרום,
נישט געווען צופרידן, וואס ער, אן אומבאקאנטער סטודענט, שלאגט
זיך אן אליין צו לערנען מיט זייער קינד אומזיסט... ער וועט
קיינמאל נישט פארגעסן די דאזיקע קאמישע סצענע, ווי אזוי ער איז
אריינגעקומען צום ערשטן מאל צו וואלאדקען אהיים, געטראפן דעם
שטיפפאטער קיריל כמארא, אן אנגעברוגזטן, ווי א מענטש, וואס האט
זיך נאר־וואס אויסגעניכטערט און איז בייז אויף דער גאנצער וועלט.
„וואס דארפט איר?״ ― איז אויף אים אנגעפאלן דער
אויסגעניכטערטער כמארא. „אזוי און אזוי, ביי אייך, האב איך געהערט זאגן,
איז דא א יינגל, הייסט ער וואלאדקע און וויל זיך לערנען און האט
נישט מיט וועמען...״ איז דער קיריל געווארן נאך מער ביין. „מיט
אייך וואס געהער דאס זיך אן?...״
    
ראבינאוויטש האט זיך ערשט פארקאטשעט צו דערציילן און
דערציילן, ווי אזוי נאכדעם ס׳איז אנגעקומען קירילעכע און, דערהערט
דעם שמועס, איז זי געבליבן שטיין אין מיטן שטוב א
דערשראקענע, נישט פארשטאנען, וואס וויל מען אייגנטלעך פון איר
וואלאדקען האבן? ― האט אים אבער דער פירער פונעם פארהער, דער
וואס מיטן ענערגישן פנים און מיטן שווארצן פענסנע, פלוצעם
איבערגעהאקט אין מיטן.
    
― איר וועט אפשר אזוי גוט זיין פריער אונדז אויפקלערן,
ווי אזוי איז דאס געווען, וואס איר זענט געקומען גראד צו אט דעם
וואלאדי שטשיגירינסקי? פארוואס אין געפאלן דער גורל אויף אים
 און נישט אויף אן אנדערן? ווער האט אים  א וי ס ג ע ק ל י ב ן ?
ווער האט אייך א נ ג ע וו י ז ן  אויף אים?
    
דא איז ראבינאוויטש געבליבן שטיין מיט א צעטומלט
שמייכל אויף די ליפן. עס איז געווען צו זען, אז ער פארשטייט
נישט, וואס מע פרעגט ביי אים: „וואס פאר א „גורל?...״
    
דער עלטערער, דער פירער פונעם פארהער, האט
ארויסגעזען, אז דער באשולדיקטער איז ווי צעמישט, מבולבל געווארן, האט
ער אים נאך א מאל פארגעלייגט, ער זאל זיך מטריח זיין
איבערגעבן אקוראט, וו י א ז וי  א י ז  ד א ס  ג ע ש ע ן , וואס ער איז 
געקומען ג ר א ד צו דעם יינגל וואלאדי שטשיגירינסקי?
    
„ווי אזוי דאס איז געשען? ― דאס איז געשען זייער פשוט!״ ―
און דער באשולדיקטער דערציילט די מעשה אקוראט ווי געווען, 
ווי־אזוי איינמאל אין א שיינעם פרימארגן איז צו אים צוגעשטאנען
זיין תלמיד, שאפיראס זונדל, א גימנאזיסטל פון דריטע קלאס, אט
דער, וואס מע האט אים נעכטן פארנומען אינאיינעם מיטן פאטער:
באשר אזוי ווי ער, דער גימנאזיסט שאפירא, האט א חבר וואלאדקע,
אן ארעם יינגל פון זייער שכן, וואס וויל לערנען און האט נישט מיט
וועמען, זאל ער, ראבינאוויטש, אים געבן אן אוראק, כאטש איין
מאל אדער צוויי מאל אין וואך, אומזיסט געוויינלעך, ווארעם דער
שטיפפאטער וועט פאר אים קיין געלט נישט וועלן צאלן.
    
― האט איר אים ש וי ן , די רגע, צוליב געטאן און איר
האט זיך  ש וי ן  אויפגעהויבן און ש וי ן  אוועקגעגאנגען צו אט דעם
וואלאדקען?
    
דער באשולדיקטער האט א פנים נישט אזוי גיך געכאפט די 
איראניע פון די דאזיקע ווערטער און געענטפערט בתמימות, אז נישט
ש וי ן ד י רגע האט ער זיך אויפגעהויבן נאר אז דער תלמיד 
שאפירא איז צוגעשטאנען צו אים איין מאל און צוויי מאל און דריי
מאל און נאך אנגעשטעלט די שוועסטער און די מוטער: „טוט אים
צוליב״ ― האט ער אים צוליב געטאן און נאר מיט א תנאי, אז אט
דער וואלאדקע, וואס ער בעט פאר אים, זאל קומען צו אים, צו
ראבינאוויטשן אויפן אוראק, נישט ער זאל גיין אהין.
    
― וואס פאר א  מ יי ן האט איר געהאט דערביי?...
    
דער באשולדיקטער איז ווידער געבליבן מבולבל, און דער 
עלטערער האט אים אוועקגעשטעלט נאך א מאל דאס אייגענע:
    
― וואס פאר א  מ יי ן  האט איר געהאט דערביי, וואס איר
האט  ד ו ר כ א וי ס  געוואלט, אז וואלאדקע זאל קומען צו א יי ך אויפן
אוראק, נישט איר צו אים?
    
קיין שום מ יי ן  האט ער דערביי נישט געהאט ― ענטפערט זיי
דער באשולדיקטער בתמימותדיק און פראסט, אן קונצן. עס איז
אים געווען מער אנגענעמען צו לערנען מיט וואלאדקען ביי די
שאפיראס אין שטוב און ווייטער גארנישט.
    
― מער אנגענעמען, זאגט איר? ― הא... אפשר מער 
באקוועם און מער נ ו צ ל ע ך ?... ― האט אים יענער איבערגעפרעגט און
געשטעלט די טראפ אויפן ווארט ,נוצלעך״ און איבערגעקוקט זיך
שטארק בעת־מעשה מיט זיינע צוויי קאלעגן.
    
― עס קאן זיין, אז מער נוצלעך,― האט דער באשולדיקטער
צוליב געטאן, ווידער פראסט, אן קונצן, און גענומען דערציילן
ווייטער, אז גיין צו אים האט אבער דער וואלאדקע נישט געקאנט,
ווייל שאפירא, וועלכער האט נישט אנגעהויבן צו וויסן ווער
וואלאדקע און וואס וואלאדקע, האט נישט געטארט וויסן פון דער גאנצער
געשיכטע: אזוי אז ער, ראבינאוויטש, האט געמוזט איינגיין דערויף,
ער זאל קומען צו וואלאדקען אהיים און דארט מאכן מיט אים די
אוראקן אלזא, אזוי ווי ער איז געקומען אהין דעם ערשטן מאל...
    
נאר דא ווערט דער באשולדיקטער ווידער איבערגעריסן:
    
― זאגט נאר: בעת אייער תלמיד האט מיט אייך גערעדט
וועגן וואלאדקען, האט איר געוויינלעך געוווסט, אז דער וואלאדקע
איז א קריסטלעך קינד?...
    
― וואס איז דער אונטערשיד? ― ענטפערט דער באשולדיקטער
מיט פארווונדערונג - א קריסט, אדער ניט א קריסט, אן ארעם יינגל
און וויל לערנען, פארוואס זאל מען אים נישט העלפן?
    
― מיר לאזן זיך נישט אריין מיט אייך אין פילאזאפיע... מיר
בעטן אייך נאר, איר זאלט ענטפערן גלייך אויף דעם, וואס מע,
פרעגט ביי אייך. א י ר  ה א ט  ג ע וו ו ס ט  א י ן  י ע נ ע ם
מ א מ ע נ ט ,  א ז וו א ל א ד ק ע  ש ט ש י ג י ר י נ ס ק י  א י ז  א  ק ר י ס ט ,  א ד ע ר
נ י ש ט ?...
    
אין די דאזיקע ווערטער האט זיך שוין געלאזט הערן א ביסל
פארדראס.
    
דער באשולדיקטער טראכט א וויילע און זאגט, אז ער האט עס
געוווסט.
    
דער, וואס מיטן שווארצן פענסנע, טוט א ווונק צו דעם,
וואס מיט די שארפע ברילן ער זאל דאס פארשרייבן. יענער
פארשרייבט און דער באשולדיקטער קוקט נאך מיט די אויגן, ווי מען
שרייבט. ער פארשטייט נישט, ווייזט אויס, צו וואס דאס איז אזוי
נויטיק צו פארשרייבן...
    
― אלזא, דערציילט, מיר הארכן אייך, ― מאכט צו אים דער
עלטערער שוין ווידער מיט א ווייכן פריינדלעכן טאן און מיטן
געדאנק, ― אז איצט וועט מען אים שוין הערן און מער נישט
איבעררייסן.
    
און ווידער האבן זיך אלע דריי צונויפגערוקט און צוגעגרייט
הארכן מיט קאפ, ווען וועט שוין קומען די רעכטע „דערקלערונג״,
וואס דער „פארברעכער״ האט צוגעזאגט געבן. און דער פארברעכער
האט זיך נישט געלאזט לאנג בעטן און האט גאנץ ברייטלעך און
מיט זעלטענעם יישוב־הדעת רויק גענומען דערציילן אלץ, וואס ער
ווייס וועגן דעם דאזיקן „שרעקלעכן רעטעניש״.
    
 דאס פיר־און־זעכציקסטע קאפיטל
    
 א ט ד א ס  א י ז  ג א ר ?
    
„אז דער בארג גייט ניט צום מחמד, גייט מחמד צום
בארג...״ ― אזוי האט דער פארברעכער אנגעהויבן זיין געשיכטע
בהרחבה און דערציילט גרינג און גלאט, ווי א וואסער, ווי אזוי ער
האט אנגעהויבן אריינצוגיין צו אט דעם וואלאדקען אהיים, ווי אזוי
ער האט די ערשטע צייט נישט באמערקט קיין באזונדערע זאך,
אויסער דעם, וואס דעם וואלאדקעס מוטער און נאך מער זיין
שטיפפאטער קיריל כמארא האבן די ערשטע צייט זיך באגאנגען מיט זייער
אומזיסטיקן רעפעטיטאר עפעס ניט אזוי פריינדלעך; זיי האבן געקוקט
אויף אים, אזוי האט זיך אים אויסגעוויזן, מיט חשד, מיט
פארדאכט...״
    
― וואס האבן זיי געקאנט האבן אויף אייך פאר א פארדאכט? ―
בעט זיך דער עלטערער, דער סלידאוואטעל, נישט געקאנט
איינהאלטן פון איבערצורייסן.
    
דאס ווייס ער נישט. אפשר האבן זיי אים חושד געווען, אז
ער איז א געהיים־אגענט פון דער פאליציע? ער האט א סימן: ביי
די ערשטע אוראקן איז דער שטיפפאטער נישט אפגעטראטן פונעם
שטיפקינד, זיך צוגעהערט, טאמער רעדט מיט אים דער רעפעטיטאר
פון זייטיקע זאכן...
    
― איז דאס אמת, אז איר האט זיך איינמאל אויסגעדריקט
פאר שטשיגירינסקיס שטיפפאטער, פארן גוי קיריל כמארא, אז ווען ער
זאל אייך אוועקגעבן זיין שטיפקינד אין אייערע י י ד י ש ע  הענט,
וואלט איר פון אים געהאט מער נוצן, ווי ער האט פון זיין
שטיפקינד?
 
 