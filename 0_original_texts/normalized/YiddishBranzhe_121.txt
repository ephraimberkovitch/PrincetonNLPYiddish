

לאפסוס־קאקטוס — 37 



 by באריס סאנדלער 
October 1, 2020October 1, 2020 Filed under:
שפראך 


פאר וואס קומט עס דעם „שין‟? (2)
לאמיר ממשיך זיין מיט אונדזער רשימה פון ווערטער, וואס הייבן זיך אן מיטן אות „שין‟ און פארשאפן נישט קיין גרויסן כבוד; אבער אן זיי קען די שפראך זיך נישט באגיין. זיי זיינען א טייל פון אונדזער ווערטער־אוצר.
שוחד — אן די מעשים, וואס דאס ווארט מיינט, אן דעם שמירגעלט, וואלט דער ערד־אקס געסקריפעט. נישט אומזיסט זאגט די וועלט: שווייגן איז גאלד, אויב מע גיט גענוג גאלד פארן שווייגן.
שוטה — עס קומט גלייך אויפן זינען די סטראפע פון איציק מאנגערס „אויפן וועג שטייט א בוים״:און דאס ווינטער־לייבל נעם,טו עס אן, דו שוטה,אויב דו ווילסט נישט זיין קיין גאסטצווישן אלע טויטע.
שולער — עס קאן מיינען נישט נאר א קארטנשלפילער, וואס שווינדלט; נאר סתם א ליגנער, א דרייער, א ניט־ערלעכער מענטש.
שונד — דאס ווארט ווערט אפט באנוצט ווי דער היפוך צו אמתער קונסט, ליטעראטור, טעאטער. ווען מע רעדט וועגן שונד־ליטעראטור, שווימט גלייך ארויס דער נאמען פונעם שרייבער „שאמער‟; און גלייך מיט דעם, ווי א קאנטראווערסיע — שלום־עליכמס עסיי „מישפט שאמער‟.
שטארבן — אויף פראסט מאמע־לשון זאגט מען: זינט דאס שטארבן איז אויפגעקומען, איז מען נישט זיכער מיטן לעבן.
שטוקע — איז פשוט א קליינע זאך. ווען די שטוקע ווערט א שטוטשקע, דערצו נאך, „יענע שטוטשקע!‟ — איז בעסער מיט איר זיך נישט פארפירן!
שטימפ (שטומפ) — אז מע טראכט צו פיל איבער א פשוטער זאך, קאן מען הערן: „ער האט א שטימפיקן קאפ. ער איז א שטומפ!‟
שטינקער/ין — אין יידיש מיינט עס, אן אומציכטיקער מענטש. אינעם היינטיקן עברית האט דאס ווארט באקומען די קאנאטאציע פון א צוטראגער, פאררעטער, א מסור.
שטיפער — ביי אונדז אין דער היים האט מען דאס ווארט כמעט נישט גענוצט; ס׳איז מער פארשפרייט געווען דאס ווארט „צעבאלעוועט‟. מעגלעך, ס׳זאל, חלילה, נישט זיין קיין פלאנטער מיט אן אנדער ווארט — שטיפקינד, אן אדאפטירט קינד.
שטיק — איי, ווי אפט פלעגט מיר אויסקומען צו הערן: פוילע שטיק! הייבסט שוין אן דיינע שטיק\? און גאר זעלטן: נישט קיין קינד, נאר א שטיק גאלד!
שייקע — כ׳מיין נישט דעם היימישן נוסח פונעם העברעישן נאמען ישעיה\. א שייקע, מיינט נאך א קליינע באנדע גזלנים.
המשך קומט!

Share this:TwitterFacebookPrintLike this:Like Loading...

Related
 


Tagged: Boris SandlerYddish 
Post navigation


Previous Post
נאטיצן פונעם רעדאקטאר — 36 

Next Post
פון אונדזער עזבון: הירש דאבין (1905־2001) 



