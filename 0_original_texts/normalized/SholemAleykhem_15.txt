 
 מאטל פייסי דעם חזנס: 1\. 11: אונדזער חבר פיניע 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
אונדזער חבר פיניע
  
― א. ―
    
געדענקט איר, איך האב אייך אמאל געזאגט, אז איך וועל אייך באקענען מיט מיין ברודער אליהוס חבר פיניע? איך האב אייך צוגעזאגט
באקענען, ווייל ער האט אין זיך גוטע געדאנקען. נאר איידער איך וועל
אייך דערציילן פון פיניען, מוז איך אייך דערציילן פריער פון זיין זיידן,
נאכדעם פון זיין טאטן, נאכדעם פון זיין פעטער, און ערשט נאכדעם שוין
פון פיניען אליין.
    
שרעקט אייך נישט ― איך וועל דאס אייך מאכן בקיצור. איך הייב
אן פון זיידן.
    
פון רב העסיע דעם גלעזער האט איר אמאל געהערט? דאס איז
פיניעס זיידע. ער איז א גלעזער, און א שפיגל־מאכער, און א פארבער,
און קאן מאכן טאבעקע. היינט האט ער אוועקגעווארפן אלע ארבעט און
פארנעמט זיך נאר דערמיט, וואס ער רייבט טאבעקע און פארקויפט.
כל זמן, זאגט ער, א מענטש לעבט, דארף ער ארבעטן, ניט אנקומען צו
קיינעם. ער איז א הויכער, א דארער, מיט רויטע אויגן און מיט א מוראדיקער נאז, אונטן ברייט, אויבן שמאל, און אויסגעבויגן ווי א שופר.
איך האב מורא, אויב עס איז אים נישט געקומען פון דעם, וואס ער
שמעקט טאבעקע. ער איז א זקן. ער איז אלט אפשר הונדערט יאר, און
איז נאך בא אלע געדאנקען. ס׳איז א סברה, אז ער האט נאך היינט מער
שכל ווי זיינע צוויי זין: הערש־לייב דער מעכאניק און שניאור דער
זייגערמאכער. הערש־לייב דער מעכאניק איז אויך אזוי דין און הויך,
ווי רב העסיע. ער האט אויך א גרויסע נאז, נאר ער שמעקט נישט קיין
טאבעקע. אפשר וועט ער אמאל שמעקן. דערווייל נאך נישט. ער איז
א מעכאניק פון אויוונס. ער מאכט אויוונס. אלע זאגן אף אים, אז ער
איז א קאפמענטש. ער האט טאקע א גרויסן שטערן. מע זאל אים געווען
זאגט ער, לערנען א מלאכה, וואלט ער זיין איינער אין דער וועלט. עס
איז גאר נישטא קיין זאך אף דער וועלט, וואס ער זאל עס נישט פארשטיין מיטן שכל. אזוי זאגט ער אליין אף זיך. אלצדינג כאפט ער מיטן
קוק. אויוונס מאכן האט ער זיך אויסגעלענרט פון זיך אליין. ער האט
געזען א פאר מאל, ווי איוואן פיטשקור מאכט אויוונס, האט ער זיך געהאלטן בא די זייטן פון געלעכטער. ער האט געזאגט, אז דער גוי הייבט
נישט אן צו פארשטיין, וואס הייסט אן אויוון. ער איז געקומען אהיים
און האט צעווארפן דעם אויוון און האט אוועקגעשטעלט, טאקע פון די
זעלבע ציגל, אן אנדער אויוון. די ערשטע צייט האט דער אויוון גערויכערט, מע האט געקאנט דערשטיקט ווערן. האט ער צעווארפן דעם
אויוון און געשטעלט א נייעם אויוון. אזוי עטלעכע מאל, ביז ער איז
געווארן א בארימטער מעכאניק. ער האט מיט זיין אייגענעם שכל דערקלערט אזא מין אויוון, וואס ס׳איז גענוג, מע זאל אים הייצן איין מאל
אין אכט טעג. דער גאנצער חסרון, ער האט נאך ניט די ציגל, זאגט ער,
וואס מע דארף דערצו האבן. ווען מע גיט אים, זאגט ער, „קאכליאווע״
ציגל, שטעלט ער אייך אויף אן אויוון, וואס מע דארף אים גיין זען אף
חידושים! ער זאגט, אז אין אן אויוון ליגט מער שכל, ווי אין א זייגער.
דאס זאגט ער שוין אף צו־להכעיס זיין ברודער שניאור. זיין ברודער
שניאור איז יינגער פון אים און העכער פון אים, און האט אויך א לאנגע
נאז, און איז א זייגערמאכער. געזאלט האט ער גאר זיין א רב, אדער
א שוחט, אדער א מלמד. אזא קאפ האט ער געהאט צום לערנען! האט
ער בעסער געוואלט זיין א זייגערמאכער. ווי קומט צו אים זייגערמא־כעריי? וועט איר הערן.
    
אז ער איז נאך געווען א יינגל און האט געלערנט אין חדר, אזוי
דערציילט שניאור אליין, האט אים דער קאפ געטראגן אף גרויסע זאכן.
למשל, דערגיין דעם שכל פון א שלאס, פארוואס, אז מע טוט א דריי
רעכטס, עפנט עס זיך, און אז מע טוט א דריי לינקס, פארשליסט עס
זיך? אדער וויאזוי גייט א זייגער? פארוואס שלאגט ער אקוראט דעמאלט, ווען דער גרויסער ווייזער קומט צו צום צוועלף? דאס ערשטע
מאל, אז ער האט, זאגט ער, דערזען א זייגער מיט א פויגל, איז ער
שיער ניט אראפ פון זינען. דעם זייגער מיטן פויגל האט דער אלטער
רב העסיע באקומען א מתנה פון אן אויסגעדינטן פאלקאווניק, וואס פלעגט
אים געבן ארבעט. אלע שעה, אז דער זייגער האט באדארפט קלינגען,
האט זיך אויפגעעפנט א טירל, און ס׳איז ארויס א פויגל מיט א קו־קו!
דער פויגל איז געווען נאטירלעך, ווי לעבעדיק. איר קאנט פארשטיין,
אז אפילו די קאץ האט געהאט א טעות. אלע מאל ווען דער פויגל איז
ארויס מיט א קו־קו, פלעגט זיך די קאץ אנבלאזן און פלעגט אים וועלן
כאפן. שניאור האט זיך געגעבן דאס ווארט, אז ער מוז דערגיין דעם
שכל פונעם פויגל. איינמאל, אז קיינער איז ניט געווען אין דער היים,
האט ער זיך צוגעכאפט צום זייגער. ער האט אים אראפגענומען פון
וואנט, אפגעדרייט אלע שרייפלעך און ארויסגענומען די געדערים. איז
אנגעקומען דער פאטער, האט ער אים אזוי געשלאגן, אז מע האט שוין
נישט געהאלטן פון זיין לעבן. עד היום, זאגט ער, שטייען בא אים
סימנים אפן לייב. ער האט אבער אויסגעפירט זיינס ― ער איז א זיי־גערמאכער. איך ווייס ניט, צי ער איז פון די בעסטע, נאר ער נעמט
נישט טייער און מאכט גיך. מיין ברודער אליהו האט בא אים שוין וויפל
מאל צורעכט געמאכט דעם זייגער. כמעט א וואך איבער א וואך פארריכט ער אים דעם זייגער. א מאדנער זייגער בא מיין ברודער אליהו:
אדער ער לויפט משוגענערווייז, אדער ער גייט איינגעהאלטן מיט א שעה
פיר, אדער ער שטעלט זיך גאר אוועק ― און טוט אים עפעס! מיין
ברודער אליהו וואלט אפשר געגאנגען צו אן אנדער זייגערמאכער, פאסט
אים ניט פאר זיין חבר פיניע. זיין חבר פיניע זאגט, אז שולדיק איז מסתמא
דער זייגער, ניט דער פעטער שניאור. ווארעם ממה־נפשך: איז דער
זייגער א זייגער, וועט דאך אים יעדער זייגערמאכער קאנען צורעכט
מאכן. אלא וואס דען? דער זייגער אליין איז קיין זייגער ניט, היינט
וואס וועט אים העלפן דער זייגערמאכער?
    
גייט זאגט, אז ער איז אומגערעכט!
  
― ב. ―
    
מיין ברודער אליהוס חבר פיניע איז אויך א קאפמענטש, אזוי ווי
זיין טאטע הערש־לייב דער מעכאניק און אזוי ווי זיין פעטער שניאור
דער זייגערמאכער. א נאז האט ער אויך א לאנגע, אזוי ווי זיי. נעזעריק
זיינען זיי אלע, די גאנצע משפחה זייערע. זיי האבן א מומע קריינע,
האט זי א טאכטער מלכה, האט זי א נאז, וואס מע דארף גיין קוקן אף
חידושים. און ניט אזוי די נאז, ווי דאס פנים. ס׳איז גארנישט קיין
מענטשלעך פנים. זעט אויס ווי א פויגל, אדער ווי א חיה. זי שעמט זיך
ארויסגיין אף דער גאס. ס׳איז אף איר א גאטס רחמנות! פיניע איז
אביסל אין איר געראטן, נאר ער איז א מאנצביל. א מאנצביל מאכט
נישט אויס. ער זעט אפילו אויס מאדנע. אז איר טוט אף אים א קוק,
מוזט איר זיך צעלאכן. נישט גענוג, וואס ער איז דין און הויך, האט
ער א פאר לאנגע אויערן, א לאנגע נאז, ווי א גאנער, און א נידעריקע
ראיה דערצו. ווו ער זאל ניט גיין, מוז ער זיך מיט עמעצן צעבוצקען.
שטעלט ער זיך אוועק, מוז ער עמעצן אנטרעטן אפן פוס. איין הויז מוז
בא אים זיין פארקאטשעט. איין זאק מוז זיין אראפגעלאזט. דאס העמד
מוז זיין צעשפיליעט. דאס שניפסל מוז זיין פון יענער זייט. און אז
ער רעדט, כארכלט ער, און האט ליב צוקערקעס. ווען איר זאלט אים
נישט באגעגענען, האלט ער עפעס אין מויל און סמאצקעט. דערפאר
איז ער אבער א געראטענע כלי. ניטא איין זאך אף דער וועלט, וואס
ער זאל ניט קאנען. מיט זיין לערנען האט ער, זאגט מען, אריבערגעיאגט
דעם רב. מיט זיין שרייבן וועט ער פארשטעקן אין גארטל אלע קענערס.
אחוץ וואס ער האט א זעלטענע האנטשריפט, איז ער א גרויסער בריה
אף גראמען. וואס ער זאל ניט שרייבן, שרייבט ער מיט גראמען. ער
האט שוין באשריבן די גאנצע שטאט: דעם רב, דעם שוחט, די גבאים,
די יאטקעס, זיין אייגענע משפחה ― אלעמען האט ער שוין באשריבן,
און אלעמען אין גראמען. פיניעס גראמען זיינען א צייט ארומגעגאנגען
פון האנט צו האנט און מע האט זיך געקאטשעט פאר געלעכטער. אנדערע האבן זיי אויסגעלערנט אף אויסנווייניק. למשל, איך געדענק א פאר
פון זיינע גראמען:
    
 אונדזער גבאי,
    
 רב שמואל־אבא,
    
 האט א גרויסן בויך;
    
 זיצט באם טישל,
    
 לקחנט פון דער שיסל,
    
 אזש עס גייט א רויך!
    
 זיין ווייב נחמה,
    
 א כשרע נשמה ―
    
 איך וויל פון איר ניט ריידן.
    
 זי אין קליג,
    
 ווי דעם רבינס ציג ―
    
 כאפט דער רוח זיי ביידן...
    
די גאנצע שטאט האט געקאכט מיט די דאזיקע גראמען. איינער
האט צוגעמאכט צו דעם א ניגון פון זמירות. די גאנצע שטאט האט זיך
ארומגעטראגן מיטן לידל, ביז ס׳איז אנגעקומען צום גבאי מיט דער
גבאיטע. האבן זיי געשיקט רופן צו זיך דעם פאטער, הערש־לייב דעם
מעכאניק, און האבן געוויינט פאר אים מיט טרערן. זיי האבן אים געפרעגט: וואס האט צו זיי זיין פיניע?... געקומען אהיים, האט דער
פאטער, הערש־לייב, דער מעכאניק, אריינגערופן פיניען אין שטוב אריין,
פארשלאסן טיר און טויער און האט אים גוט אריינגעצימבלט. ער האט
אים אזוי לאנג געשמיסן, ביז פיניע האט אים געמוזט געבן תקיעת־כף,
אז ער וועט שוין מער קיין גראמען ניט שרייבן, ווייל ער וועט לעבן.
  
― ג ―
    
פון דעמאלט אן שרייבט שוין פיניע מער ניט קיין גראמען. עס
קריכן אים שוין ניט אין קאפ קיין גראמען. ער איז אף גרויסע צרות.
אזוי זאגט אף זיך פיניע אליין. עס האט זיך אים פארגלוסט חתונה האבן.
דאס הייסט, ניט אים, זיין טאטן הערש־לייב האט זיך פארגלוסט, אז
פיניע זאל חתונה האבן און ווערן א „מענטש״. פיניע האט חתונה געהאט פאר א מילנערס א טאכטער. דער מילנער האט אים געעפנט א
קלייטל פון מעל. מיין ברודער אליהו איז אים מקנא, וואס ער האט
א געשעפט. פיניע לאכט פון אים. ער זאגט: ס׳איז א געשעפט, נאר
ניט פאר אים. וואס איז דאס, זאגט ער, פאר אן עובדא פאטשקען זיך
מיט מעל? דאס פאסט, זאגט ער, פאר א גראבן יונג, פאר א מילנער...
וואס איז ער, זאגט ער, שולדיק, אז ער קאן ניט זיצן אין קלייט? ער
קאן ניט, זאגט ער. דער קאפ טראגט אים, דער קאפ פליט. ס׳איז בא
זיי, זאגט ער, אזא משפחה פון פליענדיקע קעפ...
    
אזוי זאגט פיניע און וויל ניט גיין אין קלייט אריין. ער וועט בעסער, זאגט ער, זיצן איבער א ביכל, וועט ער מער הנאה האבן. זיין
שווער, דער מילנער, איז דערפאר גוט ברוגז, נאר ער מוז שווייגן. ער
האט מורא פארן איידעם, ער זאל אים ניט באשרייבן, און אויסער דעם
איז די טאכטער בא אים זייער ציטעריק. זי איז א בת־יחידה. טייבל
הייסט זי. זי איז אביסל קאסאקע אף איין אויג, נאר זייער א גוטע. מיין
מאמע זאגט אף איר, אז זי איז אן א גאל. איך פארשטיי ניט, וואס
הייסט, זי איז אן א גאל? ווו איז אהינגעקומען איר גאל?... גאנצע
טעג זיצט זי אין קלייט, און פיניע איז אין דער היים. מיר קומען צו אים
מיט מיין ברודער אליהו כמעט אלע טאג. ער רעדט זיך אויס פאר אונדז
דאס הארץ. אלע מאל, ווען מיר קומען צו אים, זיפצט ער און קרעכצט
און באקלאגט זיך אף זיין פינצטער מזל. ס׳איז אים דא ענג, זאגט
ער, און דושנע. ער פילט, זאגט ער, אז ער ווערט דערווארגן. ער זאל
זיין, זאגט ער, אין אן אנדער שטאט, וואלט געווען גאר אנדערש. ווען
מע לאזט אים, זאגט ער, ארויס פון דאנען כאטש אף איין יאר, קערט
ער איבער די וועלט! אזוי זאגט ער צו מיין ברודער אליהו. קיינעם פארגלייבט ער נישט אזויפיל, וויפל מיין ברודער אליהו. ער ווייזט אים
בריוו, וואס ער האט. די בריוו זיינען פון גרויסע מענטשן. די „גרויסע
מענטשן״ שרייבן אים, אז ער האט אין זיך עפעס אינעווייניק. פיניע
זאגט, אז ער אליין פילט אויך, אז ער האט אין זיך עפעס אינעווייניק.
איך קוק אף אים און טראכט מיר: „רבונו של עולם! וואס האט ער
אזעלכעס אין זיך אינעווייניק?״...
  
― ד ―
    
איינמאל קומט צו אונדז פיניע און רופט ארויס מיין ברודער אליהו
אף א סוד. וויבאלד א סוד, מוז איך וויסן. איך האב ליב וויסן אלע
סודות. איך גיי זיי נאך פון הינטן און הער זיך איין און כאפ ווערטער.
פיניע רעדט, און מיין ברודער אליהו רעדט. איך גיב אייך איבער זייערע
ביידנס ווערטער:
    
פ י נ י ע: וואס וועלן מיר דא אויסזיצן?
    
א ל י ה ו: איך זאג אויך דאס אייגענע.
    
פ י נ י ע: אט האב איך געלייענט, אז איינער איז אוועקגעפארן
אהין מיט פינף פינגער, א האלב יאר געשלאפן אין דרויסן, געקערט די
גאסן פארן שטיקל ברויט.
    
א ל י ה ו: נו, און היינט?
    
פ י נ י ע: אף אונדז ביידן געזאגט געווארן.
    
א ל י ה ו: אזוי?
    
פ י נ י ע: אזוי! אזוי! וואס־זשע? איך וועל דיך אפנארן? איך
האב שוין גערעדט מיט מיין טייבלען.
    
א ל י ה ו: וואס־זשע זאגט זי?
    
פ י נ י ע: וואס זאל זי זאגן? זי פארט.
    
א ל י ה ו: זי פארט? נו, און דער שווער?
    
פ י נ י ע: ווער הערט אים? אז איך וועל אוועקפארן אליין, וועט
אים זיין בעסער? ער זעט דאך, אז דער קאפ טראגט מיך, איך קאן
דא ניט זיין!
    
א ל י ה ו: און איך, מיינסטו, קאן דא זיין?
    
פ י נ י ע: טא לאמיר זיך אויפהייבן און לאמיר פארן.
    
א ל י ה ו: אויפהייבן און פארן? מיט וואס?
    
פ י נ י ע: שיפסקארטן גיט מען דאך אונדז אומזיסט, נארעלע.
    
א ל י ה ו: וואס הייסט, אומזיסט?
    
פ י נ י ע: אף אויסצאלן. מיר וועלן זיי אמאל אויסצאלן. דערווייל
האבן מיר זיי אומזיסט.
    
א ל י ה ו: נו, און ביזן שיף? הוצאות? היינט בילעטן? באן?
    
פ י נ י ע: וויפל בילעטן דארפן מיר דען האבן, נארעלע?
    
א ל י ה ו: אדרבא, וויפל דארפן מיר האבן?
    
פ י נ י ע: רעכן אויס: איך און מיין טייבל איז ניט צוויי. דו און
דיין ברכה צוויי, איז ניט פיר.
    
א ל י ה ו: און די מאמע איז ניט פינף.
    
פ י נ י ע: איז פינף.
    
א ל י ח ו: נו, און מאטל?
    
פ י נ י ע: פאר אים איז גענוג א האלבער בילעט. און אפשר קיין
האלבער אויך ניט... מיר וועלן זאגן, אז ער איז נאר ניט אלט קיין
דריי יאר.
    
א ל י ה ו: ביסט משוגע?
    
וואס זאל איך טאן? איך קאן מיך מער נישט איינהאלטן. פאר
גרויס פרייד לאז איך ארויס א קוויטש. ביידע דרייען זיך אויס צו מיר.
    
― אוועק, דו שייגעץ! וואס פאר א תנועה זיך אונטערהערן, אז
גרויסע ריידן צווישן זיך?
    
איך לאז מיך לויפן, שפרינג אונטער און פאטש מיך מיט ביידע
הענט אין די ליטקעס פון די פיס. א קלייניקייט ― איך פאר!...
שיף!... באן!... בילעט!... א האלבער בילעט!... וווהין א שטייגער, פארן מיר? איך וויל גארניט וויסן וווהין. וואס גייט עס מיך אן
וווהין? איך פאר ― און גענוג! איר ווייסט, וואס איך וועל אייך זאגן?
אז מיר זאלן זיך וועלן גוט אויסרעכענען, בין איך דאך נאך קיינמאל
אף מיין לעבן אין ערגעץ נישט געפארן. איך ווייס אפילו נישט דעם
טעם, וואס הייסט דאס פארן? אביסל האב איך יא פארזוכט דעם טעם.
איך בין אמאל זיך דורכגעפארן אף אונדזער שכנס ציג, האט דאס מיך
געקאסט טייער. אחוץ וואס איך בין געפאלן און צעבלוטיקט די נאז,
האב איך נאך געכאפט א פאר פעטש אויך. דערפאר רעכן איך ניט די
נסיעה.
    
איך בין דעם גאנצן טאג ווי א צעמישטער. איך האב פארלארן דעם
אפעטיט צום עסן. באנאכט חלומט זיך מיר, אז איך פאר. ניט איך פאר,
נאר איך פלי. איך האב פליגל, ווי א טויב, און איך פלי. לעבן זאל אונדזער חבר פיניע! ער באקומט אין מיינע אויגן טויזנט מאל מער חן, ווי
פריער. איך זאל מיך ניט שעמען, וואלט איך אים געקושט און געהאלדזט.
א טייערער פיניע דאס איז!
    
נו, האב איך אייך נישט געזאגט, אז ער האט אין זיך גוטע געדאנקען?
שאט, מיר פארן קיין אמעריקע!
  
― א. ―
    
שאט, מיר פארן קיין אמעריקע! ווו איז אמעריקע? ― ווייס איך
ניט. איך ווייס נאר, אז ס׳איז ווייט, שרעקלעך ווייט. מע דארף אהין
פארן און פארן אזוי לאנג, ביז מע קומט. און אז מע קומט, איז פאראן
א „קעסטל־גארטל״. דארט, אין „קעסטל־גארטל״, טוט מען אייך אויס
נאקעט און מע קוקט אייך אין די אויגן. האט איר געזונטע אויגן, איז
גוט. אלא ניט, פארט, זייט מוחל, צוריק! דאכט זיך, איך האב געזונטע
אויגן. איינמאל נאר האב איך געהאט צו טאן מיט די אויגן. יינגלעך
פון דער שקאלע האבן מיך דערטאפט, אוועקגעלייגט און אריינגעבלאזן
מיר אין די אויגן אריין טאבאק. אי, האט זיי מיין ברודער אליהו געפאטשט! איצט זיינען בא מיר די אויגן לויטער, ווי קרישטאל. זעט איר,
מיט מיין מאמען איז ניט פריילעך. אזוי זאגט מיין ברודער אליהו. ווער
איז שולדיק? אז טאג ווי נאכט וויינט זי. זייט דער טאטע איז געשטארבן
האט זי נאך גארניט אויפגעהערט צו וויינען.
    
― אום גאטעס ווילן! דו האסט קיין רחמנות ניט אף אונדז! איבער דיר וועלן מיר חלילה אלע דארפן פארן צוריק!
    
אזוי טענהט מיט איר מיין ברודער אליהו, און זי ענטפערט אים:
    
― נאריש קינד וואס דו ביסט! איך וויין דען? עס וויינט זיך
אליין, אן מיר!...
    
אזוי זאגט די מאמע, ווישט די אויגן אין פארטעך און נעמט זיך
צום בעטגעוואנט, צו די קישנס. מע דארף איבערשיטן אלע קישנס.
אמעריקע איז א לאנד, ווו ס׳איז ניטא קיין קישנס. אלצדינג איז דארט
דא, נאר ניט קיין קישנס. וויאזוי שלאפן דארט די מענטשן ― פארשטיי
 
 