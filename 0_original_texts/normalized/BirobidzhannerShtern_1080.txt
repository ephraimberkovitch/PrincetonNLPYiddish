
 
 דער ביראבידזשאנער יידישער דיכטער איציק בראנפמאן איז געבוירן געווארן דעם 15טן אפריל&nbsp; 1913 אינעם שטעטל כאשטשעוואטע אויף אוקראינע. בעתן בירגער־קריג איז ער געבליבן א יתום און געוואקסן אין א קינדער־הויז. פארענדיקט אן אינדוסטריעלן טעכטניקום אינעם שטעטל הייסין, איז איציק בראנפמאן אין 1931 אריבערגעפארן אינעם ביראבידזשאנער יידישן נאציאנאלן ראיאן און האט אנגעהויבן ארבעטן ווי א טראקטאריסט אין אמורזעט. 
 זיין ערשטע פּאעטישע פובליקאציע האט זיך באוויזן אין 1930 אין דער כארקטאווער קאמיוגיסטישער צייטונג ״יונגע גווארדיע״. די ליטערארישע קאריערע האט איציק בראנפמאן פארגעזעצט אויף די שפאלטן פון דער צייטונג ״ביראבידזשאנער שטערן״, פונעם זשורנאל ״פארפאסט״ און פונעם אלמאנאך ״ביראבידזשאן״. ער איז אדורך די פראנטן פון דער גרויסער פאטערלענדישער מלחמה און נאכן זיג האט זיך אומגעקערט קיין ביראבידזשאן. זינט 1946 ביז 1972 איז ער געווען דער פארוואלטער פונעם אינדוסטריע־אפטייל פון ״ביראבידזשאנער שטערן״. אין 1948 איז אין אונדזער שטאט דערשינען אויף מאמע־לשון זיין ערשטע לידער־זאמלונג ״אויף ליכטיקע וועגן״. שפעטער אויף יידיש האט ער זיך געדרוקט אינעם מאסקווער זשורנאל ״סאוועטיש היימלאנד״ און אין קאלעקטיווע זאמלונגען. אין רוסישע איבערזעצונגען זיינען דערשינען דריי זיינע לידער־זאמלונגען. איציק בראנפמאן איז געשטארבן אין 1978 אין כאבאראווסק, באגראבן אין ביראבידזשאן. אין 2017 האט מען אויף דער געביידע פונעם פארלאג ״ביראבידזשאן״ געעפנט א מעמאריעל־טאוול איציק בראנפמאנען. 
 וו\. פיריאטינסקי 
 
 איציק בראנפמאן 
 יאסקע דער בריגאדיר 
 
 יאסקע האט באשלאסן 
 ווערן היינט א חתן, 
 יאסקעניו דער טראקטאר־בריגאדיר. 
 פון דעם פראנט געקומען, 
 א מיידעלע גענומען, 
 איי א מיידל, איי א פיינע שנור. 
 
 צירל הייסט די כלה, 
 עס קענען זי דא אלע, 
 ביי אונדז אין חשובן קאלווירט ״וואלדהיים״. 
 אט וואשט זי ביי דער בירע 
 די קליינע קעלבלעך אירע, 
 קעלבלעך שיינע, קעלבלעך מלא־חן! 
 
 ווער שפאנט עס ביי די שטאלן? 
 דארט ארבעט איצט די כלה, 
 אט מעלקט זי אויף דער פערמע שוין די קי. 
 א פיינע באלעבאסטע, 
 א קלוגע און א פראסטע, 
 און מער פון אלע האט זי ״טרודאדני״. 
 
 אין אוונט גייט זיך צירל 
 מיט יאסקעניו שפאצירן, 
 די קליידער אירע זייד און קרעפדעשין, 
 און יאסקען קענען אלע, 
 מיט ארדענס און מעדאלן, — 
 מיין יאסקע האט געשטורמעוועט בערלין. 
 
 ווי ס׳פירט זיך שוין ביי לייטן, 
 מיט פינגער יעדער טייטלט, 
 פון קליין ביז גרויס מע לויבט מיין נייע שנור. 
 ביי יעדן טיר און טויער 
 מע שושקעט זיך אין אויער: 
 איי א פארל, אזא יאר אויף מיר… 
 