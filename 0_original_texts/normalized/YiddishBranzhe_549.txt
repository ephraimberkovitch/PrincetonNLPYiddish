

א פילם, געמאכט אין א צייט פון זיצן אויף טשעמאדאנען 



 by באריס סאנדלער 
January 7, 2018February 7, 2018 Filed under:
באריס סאנדלער
געשיכטע
עסייען 

באריס סאנדלער
אין דער אומאפהענגיקער מאלדאווע
אלץ איז זיך צעפאלן: משפחות, ארבעט, פריינדשאפט, לעבנס־שטייגער, און דאס לעבן אליין האט קוים געזשיפעט, פארטשעפעט זיך פאר א פאסקודנע גורל־האטשעקל. דער לעצטער פרווו צו פאראייניקן אלעמען איז געווען די לוויה. אין דעם טרויער־מארש האט זיך באטייליקט יעדער בירגער פונעם ריזיקן לאנד. דער שטראם מענטשן האט זיך פאמעלעך געשלעפט נאך דער טרונע איבער די רחבותדיקע פעלדער און וועלדער, רעשיקע שטעט און שטעטלעך — צום קבר, אקוראט לעבן לענינס מאווזאליי אין מאסקווע. דארט וועט מען באגראבן דעם בר־מינן, וואס האט עטלעכע און זיבעציק יאר געטראגן דעם מעכטיקן נאמען, ״סאוועטן־פארבאנד״…

בערך אזוי האט זיך געזאלט אנהייבן דער דאקומענטאר, וואס דעם סצענאר צו אים האבן געהאלטן ביים שרייבן מיין פריינד, ניסל בראדיטשאנסקי, א באקאנטער רעזשיסאר, און איך. דעם גאנצן טאג איז יעדער פון אונדז געווען פארטאן אין זיין וואכעדיקער ארבעט; דערנאך, ביז שפעט אין דער נאכט אריין, זיינען מיר געזעסן ביים טיש אין ניסלס בחוריש דירהלע, און ארויסגעקוועטשט פון זיך די מידע, האלב־שלעפעריקע געדאנקען. ס׳איז נישט געווען קיין ווינקעלע אין דעם איינציקן צימער, ווו ס׳זאל נישט געווען אהין פארקריכן דער רויך פון די ציגארעטן, וואס האבן אונדז געדארפט אויפמונטערן און אנזעטיקן דעם מוח מיט שאפערישע איינפאלן.
וועגן וואס האבן מיר, צוויי בעסאראבער יידן, געוואלט מאכן דעם פילם? אייגנטלעך, האט זיך דאך אזא מין סצענאר געשריבן אין יעדער משפחה; און די מעשים האבן זיך אנטוויקלט אויף די גאסן, אין די קלייטן, ביי יעדן אויף זיין ארבעט און אויף די פענסיאנערסקע בענק אין פארק… גיי נאר ארום מיטן קינא־אפאראט און פילמיר וואס דו זעסט און הערסט.
די נייע מאכט איז געווען אומגעדולדיקט; זי האט געהאלטן אין איין שיסן מיט באשלוסן. אנגעהויבן האט מען פונעם בייטן נעמען: פון סאוועטישער מאלדאוויע איז געווארן אומאפהענגיקע מאלדאווע; די היימישע גאסן, ווו מ׳איז אויפגעוואקסן, האבן זיך אנגעהויבן רופן אנדערש, און באלד אפגעפרעמדט געווארן; די באקאנטע קיריליצע־בוכשטאבן, וואס נישט איין פען האט מען צעבראכן איידער זיך אויסגעלערנט צו שרייבן זיי, האט מען פארביטן אויף לאטיינישע; און בכלל, די איינוווינער פון דער נייער מאלדאווע האבן פלוצעם פארשטאנען, אז זיי רעדן אויף א פרעמדער שפראך, וואס געהערט גאר צו אן אנדער פאלק און אן אנדער אומאפהענגיקער מלוכה…
נאך מער: דאס פאסמאקעווען זיך מיט דער דערווארבענער אומאפהענגיקייט פון מאסקווע, האט געבראכט דערצו, אז אויך אנדערע טיילן פון דער באפעלקערונג — רוסן, אוקראינער, גאגאוזן, באלגארן, יידן, האבן זיך פלוצעם געכאפט: סטייטש, מיר האבן דאך אליין אן אייגענע שפראך און קולטור, אייגענע מינהגים און אפילו אן אייגענעם גאט! מיר ווילן זיך נישט קאכן אין איין גרויסן שמעלצטאפ; מיר ווילן האבן א באזונדער טעפעלע מיט אונדזער נאציאנאלן מאכל.
די שפראך איז געווארן א פאן, א צייכן פון דער צייט. אונטער איין שפראכן־פאן פון מאלדאוויש־רומעניש האבן זיך אויסגעשטעלט די ארטיקע נאציאנאלע כוחות, און אונטער א צווייטער — פון רוסיש־טרעגער, די אזוי גערופענע, אינטערנאציאנאלע באוועגונג. ס׳רוב יידן, כאטש גערעדט האבן זיי רוסיש, איז שוין זאט געווען פונעם „אינטערנאציאנאל‟, פון איין זייט, און פון דער צווייטער זייט, אנגעשראקן געווארן פון די ווילדע נאציאנאליסטישע געשרייען. גראד דעמאלט האבן די יידן זיך דערמאנט אינעם אלטן נע־ונעד־טשעמאדאנדל, געבליבן זיי בירושה פון קדמונים אן. די פראגע פונעם יידישן האמלעט, געשטעלט בעתן הספד ביים אפענעם קבר פון דער סאוועטישער אימפעריע: „פארן, צי נישט פארן?‟ — האט באקומען א קאנקרעטן ענטפער — „פארן!‟
ווי עס טרעפט בדרך־כלל ביי יידן, איז באלד אויפגעקומען א צווייטע פראגע: „וווהין פארן?‟. נאך די לאנג־יאריקע קאמפן אויף די אינערלעכע שלאכט־פעלדער און וועלט־ארענעס — „פאר א פרייער עמיגראציע‟ און „משפחה־פאראייניקונג‟ — האט זיך ארויסגעוויזן, אז די יידן האבן נישט וווהין צו פארן. ריכטיקער געזאגט: עס האבן זיך פלוצעם אנטדעקט פאר זיי אזוי פיל אפציעס, אז זיי האבן, נעבעך, נישט געוווסט, אין וואסער ריכטונג זיך צו לאזן אין וועג אריין — קיין ישראל? אין די פאראייניקטע שטאטן? קאנאדע? דייטשלאנד? אויסטראליע?…
פון אזא תוהו־ובוהו איז געבוירן געווארן דער געדאנק צו שאפן אונדזער דאקומענטאר, וואס זיין נאמען האט געזאלט זיין „ווו איז מיין היים?‟. און נאך איין זאך: די שפראך פונעם פילם, אין הסכם מיט די היגע יידישע קולטור־טראדיציעס, האט געדארפט זיין די היימישע שפראך פון בעסאראבער יידן — יידיש.
צו מאכן קינא דארף מען האבן א סך געלט; און דווקא געלט האט אין יענע טעג געהאט די ווערט פון שטויב. אין דער זעלבער צייט, האבן זיך אומגעדרייט פארשוינען, וואס האבן פון שטויב געמאכט גרויסע געלטער. איין קלייניקייט: זייערע מיליאנען פון דער נייער ארטיקער וואלוטע, לעי, האבן זיי געדארפט אריינלייגן אין אזא געשעפט, וואס וואלט זיי געקאנט ברענגען עכטע געלטער. די געשיכטע פון האליוווד האט באגייסטערט געוויסע אויפגעקומענע מיליאנערן צו אינוועסטירן זייער שטויב־געלט אין קונסטווערק. מיט אזעלכע צוויי פריש־אפגעבאקענע קינא־פראדוצענטן האבן מיר, ניסל און איך, זיך געדארפט טרעפן אינעם קליינעם קאפע מיטן נאמען cafea cu frișcă — „קאפע מיט שמאנט‟. אזעלכע קאפע־פלעצער מיט עקזאטישע נעמען אויף רומעניש, האבן זיך אין יענער צייט געעפנט אויף יעדן ראג פון דער באנייטער הויפטשטאט, און אפנים, געדארפט דינען ווי א סימן פון נאך איין בייט — א האסטיקן אריינשפרונג אין אייראפע.
אונדזערע קינפטיקע פראדוצענטן האבן געהייסן עדוארד און ראמאן. גערעדט האט עדוארד, און ראמאן האט דערביי כסדר געקוקט אויף זיין האנט־זייגערל, ווי ער וואלט בשעת־מעשה קאנווערטירט די סעקונדעס און מינוטן אין א מער ממשותדיקער וואלוטע ווי ווערטער. דעם סצענאר האבן זיי געלייענט אין דער איבערזעצונג אויף רוסיש. „ער איז זייער אקטועל, — האט געהאלטן אים אין איין לויבן עדוארד, — רירט אן די ווייטיקלעכע סטרונעס פון דער נשמה‟. ער האט שיער נישט אויסגעזונגען דעם שיינעם פאסאזש, צוגעגרייט, א פנים, פון פריער. ראמאן האט אפגעריסן דעם בליק פון זיין טייער Rolex־זייגערל און מיט אפשיי א קוק געטאן אויף זיין שותף.
— איין טענה, אפילו נישט קיין טענה, נאר א ווונטש האבן מיר, — האט ווי א שטיקל דיסאנאנס א קלינג געטאן עדוארדס קול און זיך איבערגעריסן, אויסהאלטנדיק א פויזע.
ניסל און איך האבן זיך איבערגעקוקט. אונדזערע בליקן האבן געמיינט צו זאגן דאס זעלבע: „ווער עס צאלט, דער באשטעלט!‟. אויסנוצנדיק דא די קורצע פויזע פון אונדזער צעמישטקייט, איז כדאי צו דערציילן, וועגן וואס זשע איז טאקע געווען אונדזער סצענאר, און וואס, אין תוך גערעדט, האבן מיר געוואלט ווייזן אין אונדזער פילם?
This slideshow requires JavaScript.
אלטע קעשענעווער גאסן און געסלעך. איינשטאקיקע שטיבער, געבויט פון ליימענע ציגל, וואס די בעסאראבער יידן האבן דעם ציגל גערופן מיטן רומענישן ווארט, „לאמפאטש‟. דורות יידישע משפחות האבן זיך אין די פיר ווענט געווארעמט, און נישט איין מאל — זיך הינטער זיי געראטעוועט פון די צעיושעוועטע פאגראמשטשיקעס. צוויי מאל האבן זיי געמוזט זייערע שטיבער פארלאזן: באלד נאך דעם, ווי אין קעשענעוו האבן אריינמארשירט די רומענישע פאשיסטן, אין 1941; און איצט, אין די אנהייב 1990ער, ווען זיי פארלאזן זייער היימישע ווענט שוין אויף שטענדיק.
משפחות, איינגעווארצלט אין דער בעסאראבער ערד, קאן מען אויפן סמך פון זייערע פאמיליע־נעמען באקומען אן ענטפער אויף די צוויי וויכטיקע פראגעס: „פון וואנען עס קומט א ייד?‟ — סאראקער (םון סאראקע), אקניצער (פון אקניצע), בענדערסקי 0פון בענדער), באלצאן (פון בעלץ), קישיניאווסקי (פון דעשענעוו) , קאושאנסקי (פון קאושאן)…; און „וואס מאכט א ייד?‟ — פאשטאר (בריוונטרעגער), ווארזאר (קרויטמאכער), קילימניק (טעפעכמאכער), סעפונארו (זייפקאכער)… מע קאן זיי, די אלע נעמען, נאך געפינען אין די שטאטישע טעלעפאן־ביכער, אבער אויפן טעלעפאן וועט אייך איצט ענטפערן א פרעמד קול, אז די משפחה וווינט שוין דארט נישט. אזוי אז צומאל, קאן א פשוט טעלעפאן־בוך זיך פארוואנדלען אין א בוך פון מענטשלעכע גרולות, אדער א ספר פון יציאת־מאלדאווע...
אונדזערע פראדוצענטן האבן זיך אומגעקערט צום שמועס, דאס הייסט, עדוארד האט ארויסגעבראכט אויף א קול דעם ווונטש, און ראמאן האט אים באשטעטיקט מיט א וואגיקן ווונק אויף „יא‟.
— ס׳וואלט געווען געווונטשן, — האט ווייך געשפרייט זיינע רייד עדוארד, — אז מיר זאלן פילמירן נישט בלויז אין מאלדאווע, נאר אויך ווייזן, ווי אזוי עס האבן זיך איינגעארדנט די בעסאראבער יידן אין ישראל, ארויסגעפארן נאך פאר דער מלחמה, ווי אויך שפעטער, אין די 1970ער יארן…
זיין ווונטש איז געבליבן הענגען אין דער לופטן, ווי א בלויער חלום, וואס אט־אט וועט ער צעשמעלצט ווערן אינעם „נאציאנאלן שמאנט‟ פון דעם קאפע־הויז. מיר האבן אפילו נישט געוואגט וועגן דעם צו טרוימען — ווי איז עס דען מעגלעך, צו פארן פילמירן אין ישראל?! ס׳איז דאך פארבונדן מיט טויזנט ביוראקראטישע ווענט און ווענטלעך; די מאכט האט זיך טאקע געביטן, אבער אין תוך איז דער אויפפיר פון די נייע פונקציאנערן געבליבן דער זעלבער. שוין אפגערעדט, אז צאלן וועט מען אין ישראל מוזן מיט עכטער וואלוטע — פארן האטעל, שפייז, טראנספארט, און גיי ווייס, פאר וואס נאך… מיר האבן זיך ווידער איבערגעקוקט, ניסל און איך. איצט האבן אונדזערע בליקן געמיינט צו זאגן: „עס קלינגט מנחם־מענדלש!…‟
זעט אויס, אז פון אונדזערע אויגן האט דער צווייפל ממש ארויסגעשפרונגען. עדוארד האט עס געוויס געכאפט און זיך אנגערופן:
— לאמיר אפרעדן פון אנהייב אן: איר פארנעמט זיך מיטן שאפערישן פראצעס, און מיר וועלן זארגן וועגן ביזנעס…
דעם לעצטן ארגומענט, האט שוין ראמאן צוגעגעבן: „אזוי פירט זיך אין דער פרייער וועלט — איר זייט קינסטלערס און מיר — פראדוסערס!‟
דער כישוף פונעם ווארט „פראדוסער‟, האט אונדז ממש איינגעהילט אין א פריש ווארעם ווינטל, געבראכט ערגעץ פון די ווייטע האליווודער בערגלעך. גיי ווייס, אז אין דער אמתן איז עס געווען נישט קיין כישוף, נאר א היפנאז, און די צוויי גרינע „פראדוסערס‟ — ווירטואזע קונצנמאכערס… אבער לאמיר דערווייל אפציען דעם מאמענט פון אויפכאפן זיך פונעם היפנאטישן שלאף. אייגנטלעך, איז דאך קינא אויך פארמישט אויף אילוזיע…
מיר פארן אינעם דארף וואדול ראשקאוו, וואס האט אזוי זאפטיק באשריבן אין זיינע דערציילונגען דער יידישער שרייבער יחיאל שרייבמאן. שרייבמאן פארט מיט אונדז. פינקטלעכער געזאגט, באגלייטן מיר, די פילמיר־גרופע, שרייבמאנס באזוכן זיין היים־שטעטל. דער וועג איז צעקלאפט און צעשלאגן. בעסאראביע האט נישט קיין ים־גרענעצן, און קיין ים־פלאט. דערפאר האט זי שאסייען, און די פאסאזשירן אין די אויטאס ווארפט אין אלע זייטן, ווי אויף א שיף בעת א שטורעם. אונדזער קליינער אויטאבוס דערמאנט טאקע אזא מין שיפל. שרייבמאן, שוין ביי זיינע אכציקער, קוקט שטיל אינעם פענצטער ארויס. איך זע ווי די גריבלעך און בערגלעך אויפן וועג רופן זיך אפ אויף זיין פנים; איך ווייס, אז זיינע אייגענע גאלשטיינער גיבן אים, נעבעך, צו וויסן אין זיך. אבער די קנייטשן אויף זיין פנים גלייכן זיך מיטאמאל אויס, און אין די אויגן פארשווונדט דער געלער אומעט, ווען דער אויטאבוס קריכט קוים ארויף אויפן „ראשקעווער בארג‟. אונטן, אקוראט ווי אן אויסגענייט מאלדאוויש טישטעך — מיט איין ראנד שווענקט זיך עס אינעם טייך נעסטער — שפרייט זיך דאס דערפל וואדול ראשקאוו. טאקע דאס בערגל ביים אריינפאר אינעם שטעטל האט שרייבמאן באשריבן אין זיין בעסטער דערציילונג „איין קליין ראשקעווער געסל‟.

מיר שטייען מיט אים אנטקעגן דער קערניצע, וואס די ראשקעווער יידן האבן זי גערופן, „שישמאנס קערניצע‟. איך האלט אין דער האנט דעם מיקראפאן און דריי זיך ארום שרייבמאנען, נישט צו פארלירן זיין שטים. דער קאמערע־מענטש דרייט זיך מיט זיין אפאראט אויפן אקסל ארום אונדז ביידע. שרייבמאן קוקט אט אין איין זייט און אט אין אן אנדערער. זיינע אויגן זוכן באקאנטע הייזער, כאטש סימנים פון זיי… די פוסטקייט און אויסגעמעקטקייט פון א יידיש לעבן וועקט דערמאנונגען:
— אט דא שטייען מיר אין דער סאמע מיט, ווו ס׳איז געווען אמאל דאס שטעטל ראשקעוו, ווי איך רוף עס אין מיינע ווערק. דא איז געווען די מארק־גאס. דא האבן געוווינט מיינע עלטערן, באבע־זיידע און אפשר עלטער־זיידע־באבעס. אט דארט איז געווען אונדזער שטיבל. א גאנצע ריי שטיבלעך, איין שטיבל צו אן אנדער שטיבל, קלייטן און קלייטלעך. מ׳האט זי טאקע אזוי גערופן, די מארק־גאס. לעבן נעסטער זיינען געשטאנען די דריי שילן: די קלויז, בית־מדרש, און די גרויסע שיל. דארט, לעבן דינס־געסל, איז געשטאנען א קליין שילעכל, מ׳האט עס גערופן, דאס „אריסטאקראטיש קלייזל‟. ס׳איז געווען זייער א שיין שטעטל. א געדיכט שטעטל, א פריילעך שטעטל, און אן ארעם שטעטל, אין דער זעלבער צייט. געווען, און ליידער, איצט אין גאנצן נישטא. איר זעט נישט דא קיין איין יידיש שטיבל. עס וווינט נישט דא קיין איין ייד. אין גאנצן חרוב געווארן…
אין יאר 2013, בין איך ווידער געקומען צו פארן פילמירן דאס דארף וואדול ראשקאוו, שוין אן יחיאל שרייבמאנען ז״ל. געקומען פונעם ווייטן ניו־יארק, פון אן אנדער וועלט און צייט. צום 100־יאריקן געבוירן־טאג פונען בעסאראבער יידישן שרייבער האב איך געמאכט וועגן אים א באזונדערן פילם. עס האט אויסגעזען, אז גארנישט האט זיך ארום נישט געביטן — דער זעלבער טייך, די זעלבע שישמאנס קערניצע מיט ציכטיק־קאלטער וואסער, אז די ציין שניידט ביים טרינקען. ווייט ביים עק־דארף האבן זיך איינגעביסן אין דער ערד די קאלכשטיינערנע מצבות פונעם יידישן בית־עולם, צווישן די עלטסטע בית־עולמס אין בעסאראביע. איך זע אבער א נייעם סימן — יחיאל שרייבמאנס דענקמאל. א מארמאר־סקולפטור אויף א הויכן פעדעסטאל, געשטעלט אנטקעגן דער ארטיקער שול. א האפענונג, אז אפשר וועלן כאטש די נייע דורות פון דער אומאפהענגיקער מאלדאווע לייענען די יידישע דערציילונגען פון זייער גרויסן לאנדסלייט, איבערגעזעצט אויף זייער אייגענער נאציאנאלער שפראך…
(המשך קומט)

Share this:TwitterFacebookPrintLike this:Like Loading...

Related
 


Tagged: emigrationfasadhistoryjewsYiddish 
Post navigation


Previous Post
א יידישער שייגעץ (7, 8) 

Next Post
מארק שאגאל: רעדע געהאלטן ביים אוונט „שאגאל־פעפער‟ 



