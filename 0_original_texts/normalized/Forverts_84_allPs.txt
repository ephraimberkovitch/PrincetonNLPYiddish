 לויט א פסק ארויסגעטראגן פונעם תל־אביבער געריכט פון ארטיקע ענינים, וועט „יונג יידיש‟ — דער אנגעזעענער יידיש־קולטור־צענטער און ביבליאטעק, וואס געפינט זיך אין דער תל־אביבער צענטראלער אויטאבוס־סטאנציע — מוזן שליסן זיינע טירן ביזן 5טן דעצעמבער 2021. 
 די עקסמיסיע איז טייל פון א פלאן ביי דער שטאט צו פארמאכן די ריזיקע, שטארק אומפאפולערע סטאנציע און בויען א צווייטע סטאנציע אויף אן אנדער ארט אין תל־אביב. יארן לאנג האבן די ארטיקע תושבים געקעמפט צו פארמאכן דעם „ווייסן העלפאנד‟ (דאס צונעמעניש פון דער אויטבוס־סטאנציע) צוליב דער שטארקער לופט־פארפעסטיקונג און דעם טומל פון דער סטאנציע — א ריזיקער, זיבנשטאקיקער לאבירינט, וואס מע האט שוין פון לאנג באצייכנט פאר „א דארן אין אויג‟ און „אן אנשיקעניש‟.   
 אז מע גייט אבער ארויף צום פיפטן שטאק פונעם קאמפלעקס און אריין אינעם לאקאל פון „יונג יידיש‟, איז ווי מע האט אריינגעטראטן אין אן אנדער וועלט. דארטן דערזעט מען אומעטום פאליצעס מיט יידישע ביכער וואס בעטן זיך מע זאל זיי דורכבלעטערן. אינעם זאל קומען אפט פאר פארשידענע אקטיוויטעטן פאר די אוהבי־יידיש: קלעזמער־קאנצערטן, לעקציעס, יום־טוב־פייערונגען און יידיש־קלאסן, אלץ אונטער דער השגחה פונעם יידישן אקטיאר און זינגער מענדי כהנא, וואס זיין ווארעמקייט און כאריזמע קען מען זען ווי באלד מע טרעט איבערן שוועל. 
 מענדי כהנא 
 איציק גאטעסמאן, א לעקטאר פון יידישן פאלקלאר ביים טעקסאסער אוניווערסיטעט, וואס האט אינטערוויוירט מענדי כהנא אין 2009, האלט אז ער האט אויפגעטאן א גרויסע זאך וואס קיינער האט נישט באוויזן: אריינגעצויגן די ישראלדיקע יוגנט. 
 דאס געריכט האט נאך אין 2016 שוין געהאט געפסקנט אז אלע לאקאלן וועלכע געפינען זיך אין דער תל־אביבער צענטראלער אויטאבוס־סטאנציע, וועט מען מוזן פארמאכן, אויב די מוטער־פירמע פון דער סטאנציע, „נצבה‟, קריגט נישט די געהעריקע דערלויבענישן און ליצענצן פונעם לעש־ און ראטיר־דינסט, דעם געזונט־מיניסטעריום און דעם מיניסטעריום פאר סביבה־שיץ — א זאך וואס אלע פארשטייען שוין וועט נישט זיין מעגלעך. 
 ביים פרווון „פארקויפן‟ דעם פלאן צום ברייטן עולם האט די טראנספארט־מיניסטארין מירב מיכאלי אויסגערעכנט עטלעכע מעלות דערפון. „אין דער נאענטער צוקונפט וועלן מיר זען מער עלעקטרישע אויטאבוסן, א בעסערע באדינונג, און ווייניקער לופט־פארפעסטיקונג,‟ האט זי געזאגט. 
 מיכאלי האט אבער נישט דערמאנט אז דאס אראפרייסן די אלטע סטאנציע קען אליין שאפן א געפערלעכע לופט־פארפעסטיקונג אין שטאט, אדער אז די פלאנירטע נייע סטאנציע, לעבן דעם „פאנאראמע־צענטער‟, געפינט זיך ווייט פון א באן־סטאנציע אדער הויפטשאסיי. הייסט עס, אז די אויטאבוסן וועלן זיך דארפן דורכשלענגלען דורך די גאסן פון תל־אביב כדי אנצוקומען צו דער לעצטער סטאנציע, און דערביי היפש פארלענגערן די פארצייט. 
 לכתחילה, ווען כהנא האט געהערט די נייעס וועגן דער שליסונג דעם 5טן דעצעמבער האט ער זיך נישט אזוי געזארגט. „מע האט דאס שוין געהערט א סך מאל‟, האט ער דערקלערט בעת אן אינטערוויו מיטן פארווערטס. „אבער א האלבן טאג נאך דעם, אז איך האב אנגעקלונגען א פאר זשורנאליסטן, א פאר פריינד, האט זיך ארויסגעוויזן אז ס׳איז ערגער ווי איך האב געמיינט.‟ 
 צוליב דעם וואס די קריגעריי איז אין תוך פארגעקומען צווישן „נצבה‟, די פריוואטע אייגנטימער און דעם שטאטראט — „אזא מין קאפיטאליסטישע קריגעריי‟, ווי מענדי באצייכנט עס — איז קיין איין אינסטאנץ נישט צוגעקומען צו די פארוואלטער פון די קליינע געשעפטן וואס געפינען זיך אין דער אויטאבוס סטאנציע, אדער צו די קולטור־צענטערס ווי „יונג יידיש‟, כדי צו זען, צי מע קען אפשר זיך דערטראכטן צו עפעס. „קיינער האט נישט קיין געפיל פאר קולטור דא, און איצט — נאך ווייניקער,‟ האט כהנא געזאגט. 
 א שמועסקרייז 
 און ס׳איז טאקע א גרויסער שאד ווייל פונקט דאס פארגאנגענע יאר, במשך פון דער קאראנא־מגפה, האט מען, סוף־כל־סוף, שיין אויפגעבויט די ביבליאטעק. „פון די שאכטלעך ביכער האט מען ממש געמאכט א ביכער־אוצר….און איצט, אין א חודש ארום, דארף אלץ ווידער צוירקגיין אין די שאכטלעך.‟ 
 אבער אלץ וואס איז אין צווישן: קליין־קונסט, כלי־זמר, טאנץ, דערציילערס, זכרונות, מאכן א פילם, ארבעטן מיט יינגערע לייט — דאס האט „יונג־יידיש‟ אויפגעטאן. דאס איז איר כוח. 
 דער כליזמר- באר, וואס קומט פאר יעדן זונטיק, אנגעפירט פון „די ירושלימער כליזמרים‟ מיט אברהם בורשטיין 
