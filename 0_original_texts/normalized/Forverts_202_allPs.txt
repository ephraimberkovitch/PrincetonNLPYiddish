 זונטיק, דעם 19טן סעפטעמבער, פון 1:00 ביז 2:30 נאך מיטאג, וועט אנליין פארקומען די יערלעכע הזכרה־פארזאמלונג פון „נוסח ווילנע‟, אן ארגאניזאציע פון יידן געבוירענע און אפשטאמיקע פון דער שטאט ווילנע — דער אמאליקער צענטער פון יידישער קולטור, און דאס ארט ווו מע האט פארלייגט דער ייווא. 
 אין דער יערלעכער אונטערנעמונג מערקט מען אפ דעם אנדענק פון דער שטאט דורך פאעזיע און מוזיק. יארן לאנג, ווען ס׳רוב פונעם עולם איז באשטאנען פון ווילנע־געבוירענע האט מען געפירט די געטא־אקאדעמיע אויף יידיש אבער במשך פון די לעצטע יארן קומט עס פאר מערסטנס אויף ענגליש, כדי יענע קינדער און אייניקלעך פון ווילנער יידן, וועלכע קענען נישט קיין יידיש, זאלן אויך קענען געניסן פון דער פראגראם. 
 היייאר וועט מען אפמערקן דעם אנדענק פון דער פארטיזאנערקע און יידישער קולטור־טוערין חיהלע פאלעווסקי , וואס איז אוועק פון דער וועלט דעם 20סטן סעפטעמבער 2020. מע וועט אויך דערציילן וועגן די ווייניק באקאנטע געטא־קעמפערינס אין אלגעמיין, און אויך וועגן אנדערע פרטים אין שייכות מיט ווילנעס יידישער און פאליטישער קולטור. 
 חיהלעס זון, עליע פאלעווסקי, וועט פירן דעם פארזיץ פון דער דיסקוסיע, אין וועלכער ס׳וועט זיך באטייליקן דער אקאדעמישער עצה־געבער פון ייווא, עדי פארטנוי ; דזשודי באטאליאן, די מחברטע פונעם בוך, „די ליכט פון די טעג: די נישט־דערציילטע מעשה פון קעמפערינס אין היטלערס געטאס‟ , און די יידישע קולטור־טוערין אין מאנטרעאל, רבקה אויגנפעלד. 
 די פראגראם איז פריי פון אפצאל אבער מע דארף זיך פארשרייבן פון פריער, דורכן געבן א קוועטש דא. 
