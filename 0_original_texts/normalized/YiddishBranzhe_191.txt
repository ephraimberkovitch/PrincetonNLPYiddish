

בוקארעשטער שריפטן (4) 



 by באריס סאנדלער 
March 2, 2020March 6, 2020 Filed under:
פראזע 

עמיל קאלין
קאפיטל פיר
איך האב זיך נישט גוט אומגעקוקט און די טעג זענען געווארן וואכן. די וואכן האבן זיך אנגעזאמלט אויף מער ווי איין חודש. די צייט איז פארביי אן גרויסע אומגליקן און אן גרויסע פריידן. דער טאג־טעגלעכער שטייגער איז געווארן אלץ ענלעכער אויף א ביין אין גארגל: נישט אראפצושלינגען, נישט אויסצושפייען.
אין איינעם אן אוונט האב איך דערזען א קאנווערט אינעם בריוו־קאסטן — א בריוו פון אנא. דאס ערשטע מאל אין מיין לעבן, ווען איך האב געהאלטן אין די הענט א יידישן קאנווערט מיט א יידיש שטעמפל און א יידישער מארקע. אויף דער מארקע זענען געווען פארצייכנט צוויי חלוצים: דער מאן — א בלאנדער יאט מיט א ווילדער טשופרינע און א גוייש פנים — האט געטראגן א א מין יידישע קוטשמע; די פרוי, קורץ־אפגעשוירן, איז געווען אנגעטאן אין פשוטע קליידער און האט געטראגן א גראבליע אין די הענט.
ביידע חלוצים האבן געקוקט צום האריזאנט מיט א שטרענג־פארחלומטן בליק, וואס האט אויסגעדרוקט סיי האפענונג, סיי אן אייזערנעם ווילן. הינטער זייערע רוקנס איז געשטאנען א נאקעטער בארג, אויף וועלכן ס׳איז געוואקסן אן איינזאמער בוים מיט ווילדע צווייגן. אין טאל האט א טשערעדע שאף זיך רויק געפאשעט לעבן א גרויסן וואסער־קוואל.
איך האב איבערגעלייענט דעם בריוו עטלעכע מאל. אנא האט נישט געזשאלעוועט קיין ווערטער:
איצט איז, ענדלעך, געווארן שטיל. אוי, טאטעניו, איך בין טויט־מיד. מיין קאפ איז שווער, ווי מע וואלט אריינגעגאסן אין אים צעמענט. איך זיץ ביים טישל אין קיך און באמי זיך צו האלטן די אויגן אפן און שרייבן דיר א בריוו, זאלסט וויסן, אז איך לעב נאך און די פיש האב מיך, חלילה, נישט אויפגעגעסן. די אונטערשטע שורה איז אזא: איך בין אנגעקומען בשלום קיין ישראל און געפין מיך גראד אין חיפה, ביי דער מומע אסתר.
איך בין נאך אומעטיק, וואס מיר האבן נישט געהאט גענוג צייט זיך געזעגענען ווי סע דארף צו זיין ביי דער גארע [1]. דער קאפ האט מיר געשווינדלט פון דער שטופעניש און ענגשאפט. מענטשן זענען געלאפן אהין און אהער, ווי דער רוח אליין יאגט זיי אונטער. איך האב נישט געוווסט וואס צו זאגן, ווי זיך געזעגענען. מיין קאפ איז געווען ליידיק, ווי עמעצער וואלט מיר אויסגעליידיקט די געהירן. אבער איך גלייב — דו פארשטייסט מיך און ווייסט, אז דאס איז א קלייניקייט. באלד וועלן מיר זיך זען בשלום דא, אין ישראל.
עס איז דא א סך וואס צו דערציילן — איין בריוו וועט נישט סטייען. 
דאך, מיין איך, אז עס איז כדאי כאטש אנהייבן. ווי דו קענסט זיך פארשטעלן, האט די רייזע מיט דער שיף זיך אנגעהויבן מיט א גדולה, מיט געזאנג און טענץ, אבער בליץ־שנעל איז די נסיעה אויפן ים געווארן אן אפקומעניש. דער מיטל־לענדישער ים איז נישט קיין בלאטע. די שטארקע ים־כוואליעס האבן מיר באלאמוטשעט דאס עסן אין די קישקעס און איך האב אלע טאג געבראכן. מיין הויט האט באקומען א קאליר וואס איז צווישן געל און גרין. איך האב נישט אנגעהויבן וויסן, וואס איך לייג אריין אין מויל. איינס ווייס איך יא — אלע פאסאזשירן, אן אן אויסנאם, האבן געהאט צו טאן מיטן בויך: אלע האבן באקומען א געפערלעכן שילשול און לעבן די טואלעטן האבן זיך געצויגן לאנגע רייען טאג און נאכט.
נאך צוויי טעג האב איך זיך צוגעוווינט צו דער וואקלענדיקער בעט און דעם שטענדיקן איבל איז געווען צום דערליידן. צו איין זאך האב איך זיך נישט געקענט בשום־אופן צוגעוווינען — די מענטשן; זיי האבן נישט אויפגעהערט צו שיטן מיט עצות און גערעדט אן אויפהער, ווי קוואקעדיקע הינער, אפט נישט צו דער זאך — אבי הערן דאס אייגענע קול. אלע זענען זיי שוין געווען גרויסע מבינים אויף ישראל, נישט געקוקט אויף דעם פאקט, וואס זייערע פיס האבן קיינמאל נישט געטראטן אויף קיין ברעקל יידישער ערד.
יעדער איז געווען גרייט זיך שווערן, אז ער און נאר ער ווייסט גענוי, וואס עס טוט זיך אין דער יידישער מדינה: ער האט געצויגן זיינע ידיעות פון מענטשן, וואס „מע מעג זיך פארלאזן אויף זייער ווארט‟, — דערהאלטן בריוו פון קרובים, געהערט אונטער דער קאלדרע די „מערבדיקע שטימען‟. די פאסאזשירן זענען קיינמאל נישט מיד געווארן זיך רייסן, ווי קעץ, איבער קלייניקייטן, אבער וועגן איין זאך זענען אלע געווען איינשטימיק — מיינע פלענער טויגן אויף טויזנט כפרות.
ווי איך האב דיר תמיד געזאגט, איז מיין גרעסטער חלום צו זיין א חברטע אין א קיבוץ; און וואס נענטער צו דער גרענעץ — איז אלץ בעסער. עמעצער דארף דאך פארטיידיקן די גרענעצן פון אונדזער יונגער מדינה. איין קרענקלעכער ייד, וואס שפייט זיך אויס די לונגען, האט געהאלטן, אז א קיבוץ ביי דער גרענעץ טויג נישט, ווייל ס׳איז נישטא דארטן קיין לעק פרנסה — גיי דינג דיך מיט א בהמה! מאל זיך, דער חכם מיינט, אז אין א קיבוץ זיצן דעם גאנצן טאג מענטשן מיט פארלייגטע הענט און קריכן אויף די גלייכע ווענט.
האט זיך אריינגעמישט אין דעם שמועס א צווייטער, וואס האלט זיך פאר א האלבן קיבוצניק, און געזאגט, אז כדי צו ווערן א פולשטענדיקער חבר אין א קיבוץ, דארף מען קודם־כל אדורכגיין א ספעציעלע קאמיסיע, וואס באשטייט פון צוועלף מיטגלידער ווי די צוועלף שבטים. מע נעמט נישט אריין איעדער שמויגער. דארפסט זיין א צווייטער שמשון־הגיבור.
אן אנדערש מאל האט א פרוי מיר אריינגעשושקעט אין אויער וועגן דעם „רויטן פינקס‟. ווי נאר איך וועל מיך דערשלאגן צו די ברעגעס פון ישראל זאל איך, ערשטע זאך, גיין זיך פארשרייבן אין היסתדרות און באקומען דעם „רויטן פינקס‟ — דער „פינקס‟ גיט אן ארבעט־רעכט. אן א „רויטן פינקס‟ בין איך א פארפאלענע — קיינער וועט זיך נישט אומקוקן אויף מיר.
די אנדערע מיינען, אז פונקט פארקערט: מע האט שוין צעכאפט די אלע „רויטע פינקסים‟ אין לאנד, כאטש גיי דיך הענגען, און סיי־ווי האבן זיי היינט נישט קיין ווערט. ערשטע זאך דארף מען זוכן קרובים. טאמער ד׳האסט קרובים ביסטו א גליקלעכער מענטש.
אז איך האב מיך טאקע דערשלאגן צו די ברעגעס פון דער יידישער מדינה, נאך א גאנצער וואך אויפן וואסער, האב איך נישט געהאט אין זינען נישט דעם „רויטן פינקס‟, נישט די קרובים און נישט די קאמיסיע אין קיבוץ. איך האב נאר געוואלט פילן די ערד אונטער די פיס.
די פאסאזשירן, וואס האבן זיך געהאלטן אין איינעם די גאנצע וואך, זענען געווארן פאלנע פרעמדע אויף דער יבשה — יעדער פאר זיך. עס איז געווען פינצטער, ווי אין מצרים, דער זאמד האט געסקריפעט אויף די ציין. מע האט געזאגט, אז מע דארף גיין „אהין‟. ווו איז דער „אהין‟ צו אלדי שווארצע יאר? איך האב נישט אנגעהויבן וויסן, בין איך נאכגעגאנגען די אנדערע, ווי אין א סטאדע שאף אן טשאבאן [2]. די סטאדע האט זיך אפגעשטעלט לעבן א טיש, ביי וועלכן ס׳איז געזעסן א מענטשעלע מיט ווילד צעוואקסענע האר אויפן קאפ און פארשריבן די נייע עולים; ער האט מיך פארשריבן ווי „חנה‟, א נאמען פון א יענטע, און דעם פאמיליע־נאמען האט ער געביטן; אנשטאט רייך — זהבי, וואס מיינט, גאלד.
א נייע פארשוינטע איז אויף דער וועלט געקומען — חנה זהבי. מילא, צו אלדינגס ווערט מען צוגעוווינט.
נאכן פארשרייבן האט דער פקיד, דער באאמטער, א פרעג געטאן ביי מיר טאמער איך האב משפחה אין לאנד, האב איך איבערגעגעבן די אדרעסן פון די קרובים אין חיפה. איך האב געהאט בדעה זיך קודם א ביסקעלע אשאזען [3], זען, ווו בין איך אויף דער וועלט און דערנאך — גיין אין קיבוץ. איך האב געמיינט, אז מ׳וועט צושטעלן אן אויטאבוס אין שטאט אריין, אבער ניין; דער באאמטער האט צוגערופן צו זיך א יונגערמאנטשיק וואס איז געשטאנען אנגעשפארט אויף אן אויטא, און געהייסן מיר און נאך א פאר צו פארן מיט אים.
דעם גאנצן וועג קיין חיפה האב איך ארויסגעקוקט פונעם פענצטער, געוואלט זען מיין נייע היים, אבער ס׳איז געווען אזוי, ווי דו האסט א מאל געשריבן אין דיינער א ליד:
״דאס חשכות הענגט נידעריק, הארט איבער די קעפ
ווילדע יללות הילכן אפ, צערודערטע רוישט די סטעפ״…
איך האב נישט געוווסט, אויב די קרובים וועלן מיר אנטקעגנקומען מיט פרייד אדער מיט זויערע צורות, ווי מע נעמט אויף א קרוב, א ניצרך…
עס איז נאך געווען נאכט, ווען איך האב אנגעקלאפט אין זייער טיר. עס האט געעפנט א פרעמדע פרוי און אנגעהויבן שרייען געוואלד, מאכן קולות, אז די דייטשן זענען געקומען. דעם שאפער גייט ארויס פון די כלים: „וואס דייטשן, ווער דייטשן?‟ — און זי שרייט ווייטער — גיי זאג איר א ווארט, וועסטו איינשטעלן דאס לעבן.
די מומע אסתר באווייזט זיך ביי דער טיר פון א שכנותדיקער שטוב, אנגעטאן אין אן אויסגעריבענעם כאלאט, דאס פנים געשוואלן פון שלאף און זי שרייט ווי צוויי מענטשן, מאכט א סקאנדאל, שעלט אין טאטנס־טאטן־אריין.
איך רוף מיך אן: „מומע אסתר, דאס בין איך, חנהלע!‟ דערהערט „חנהלע‟, ווערט זי צוקער־זיס, האלדזט מיך און קושט מיך. נאכן פארמאכן די טיר הינטער אונדז האט זי זיך גענומען איינס־און-צוויי צוגרייטן דאס נאכט־געלעגער. זי האט ארויסגעשלעפט פון אונטער דער קאנאפע א דינעם מאטראץ מיט א פארפלעקטן צייג, ארויפגעקלעטערט אויפן בוידעם און אראפגעבראכט א הארטן קישן און א שווערן פלעד. דעם מאטראץ האט זי געלייגט א העלפט אין קיך און א העלפט אין קארידאר. איצט, יעדער וואס וועט זיך אויפכאפן נאך א טרונק וואסער אדער טאן די באדערפענישן וועט מוזן שפרינגען איבער מיינע פיס.
ווען איך האב געעפנט די אויגן, איז שוין געווען גוט ליכטיק אין דרויסן. די מומע אסתר האט זיך געפארעט אין באדצימער מיט א וואגאן קליידער און די קינדערלעך זענען לעבעדיק געשפרונגען ווי לעמעלעך. פעטער מנשה איז שוין געווען אין געשעפט. פארשטייט זיך, אז מע האט מיר נישט געדארפט זאגן אן איבעריק ווארט. איך האב זיך גלייך איינגעשפאנט צום פלוג: געהאלפן מיט דער שטוב־ארבעט, געקוקט נאך די קינדער. אויך ביי פעטער מנשה אין קלייט בין איך געוועזן.
איך האב זיך נאכגעפרעגט ביים פעטער טאמער איך מעג ארבעטן אן דעם „רויטן פינקס‟, וואס ס׳האט געקלונגען מיט אים אויף דער שיף. האט ער מיך מאדנע אנגעקוקט און געפרעגט: „מיינסט, דו דארפט האבן א צעטל פון בן־גוריון צו שטיין ביי דער קאסע אדער באדינען די קונים?‟
אין קלייט קומען אריין יידן פון אומעטום: יאס, באקוי, ראמאן, באטשאן, ערלוי, טשערנאוויץ. חיפה איז א יידישע שטאט. דארפסט נישט קענען עברית. קענסט זיך באגיין נאר מיט רומעניש און יידיש. א מאל טרעפט אריין אין קלייט א פוילישער ייד. זיי רעדן אזא פארדרייט לשון, וואלסט געפישט אין די הויזן… א קיצור, איך לויף ארום פון קאיאר ביז אין דער נאכט אריין.
 מע לעקט דא נישט קיין האניק, אין דער יידישער מדינה, אבער גאט איז א פאטער. עס איז דא א גרויסע האפענונג אויף שענערע טעג. די מדינה איז נאך יונג, נישט אלץ גייט ווי געשמירט. זי איז ווי א פיצעלע קינד, וואס האט ערשט געמאכט די ערשטע טריט און עס וואקלט זיך נאך. נישט געפערלעך! מיר האבן אמונה! מיר וועלן זיך לערנען מיט דער צייט צו פירן אונדזער באלעבאטישקייט. עס וועט זיין גוט…

[1] גארע (רומ.) — אייזנבאן־סטאנציע
[2] טשאבאן (רומ.) — פאסטעך
[3] אשאזען (רומ.) — איינארדענען

המשך קומט

Share this:TwitterFacebookPrintLike this:Like Loading...

Related
 


Tagged: fasadjewsliteraturestoryYiddish 
Post navigation


Previous Post
די געשיכטע פון יידן אין בעמען און מערן (9) 

Next Post
בלויז עטלעכע מינוט גאנג 



