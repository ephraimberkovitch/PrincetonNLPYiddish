
 
 וועלוול טשערנין 
 אין דער שענק איז געווען א נישקשהדיקע כלי־זמרישע קאפעליע. פארוואס האט מען דעם דאזיקן שעפערישן קאלעקטיוו גערופן דווקא כלי־זמרישע קאפעליע און ניט סתם אן אנסאמבל, האט בנימין ניט פארשטאנען. קיין פידלען, פלייטן און באסן זיינען ביי דער קאפעליע ניט געווען. אנשטאט דעם זיינען געווען גיטארעס און אן עלעקטרע־סינטעזאטאר. דאס איינציקע, וואס איז געבליבן פונעם טראדיציאנעלן כלי־זמרישן באשטאנד, איז געווען א גרויסער פויק. אויך דאס ליד, וואס די קאפעליע האט געזונגען, איז געווען גאר ניט פאלקלאריש: 
 
 ס׳ארא שטורך! 
 ווייל אדורך 
 איז מיין לעבן ווי א בוך 
 און א טאלק אין דעם אומזיסט איך זוך. 
 
 כ׳ליי׳ן א זייט 
 נאך א זייט. 
 ס׳איז ניט יענער דאך באטייט. 
 כ׳מוז פון סאמע אנהייב טאן א בייט. 
 
 איז נעכיי! 
 סיי ווי סיי 
 וועל איך קאנען אויף דער פריי 
 שרייבן אט די זייטן פון דאס ניי. 
 
 אל״ף — ת״ו, 
 אנהייב — סוף. 
 ס׳איז אין תוך דער זעלבער שטאף. 
 ס׳איז ניט וויכטיק, יונג ביסט אדער גראוו. 
 
 כ׳וויל אהין, 
 וווּ איך בין 
 ניט קיין פליג אין צייט־בורשטין. 
 מאמע, קויף זשע מיר א צייט־מאשין. 
 
 איז איך ווארט 
 אויפן סטארט. 
 ס׳איז מיין נייער לעבנס־ארט. 
 וועל איך זיין איינצייטיק הארט און צארט. 
 
 זאל זיין לייד, 
 זאל זיין פרייד. 
 אלץ איז ווי אין פילם פארדרייט, 
 און אין ביידע זייטן גייט די קייט. 
 
 
 בשעת־מעשה האט שמואל־אבא פארגעשטעלט זיין פלאַן פון בנימינס יאַזדע: 
 —&nbsp;&nbsp;&nbsp;&nbsp;&nbsp;&nbsp;&nbsp; ער עיקר איז דערזען דעם שווארצן ים און די גאלדענע פאַווע. ס׳איז ניטא קיין טעם אַרומפארן איבער שטעטלעך. אלע שטעטלעך זיינען ענלעך איינס אויף אן אנדערס. אומעטום איז פאַראַן אַ מוזיי, אַ מיל, אַ מאַרק, אַן אכסניא, אַ פאר שילן און אַ פאר שענקן. אומעטום ציט מען חיונה איבערהויפט פון קאמפיוטעריי. אויב איר האט געזען איין שטעטל, האט איר געזען אַלע שטעטלעך. 
 —&nbsp;&nbsp;&nbsp;&nbsp;&nbsp;&nbsp;&nbsp; ממש קיין שום אונטערשייד? 
 —&nbsp;&nbsp;&nbsp;&nbsp;&nbsp;&nbsp;&nbsp; טשעפעט זיך ניט צו מיינע ווערטער, ר׳ וועלוול. פאַראַן, אוודאי פאַראַן אן ארטיקע ספעציפיק. אבער צו באַמערקן די דאזיקע ספעציפיק דאַרף מען זיין אַ היגער. פאַר אנגעפארענע אבער איז די ספעציפיק פון יעדער קאנקרעט שטעטל פראקטיש אומבאמערקלעך. פאַר אַ דראויסנדיקן באאבאכטער גיסן זיך אַלע אונדזערע שטעטלעך צונויף אין איין שטעטל. און ס׳איז קיין ווונדער ניט. כ׳וואלט אפילו אנגערופן אונדזער צווערג־פלאַנעט שטעטל אנשטאט צערעס. און דאס וואלט געווען באַרעכטיקט, ווען ניט דער שוואַרצער ים און די גאלדענע פאַווע. 
 אַזוי ווי די גאלדענע פאַווע איז געווען דער הערב פונעם יידישן געלטאַכט, האט בנימין געוואלט זאגן, אַז ער האט געזען שוין איבערגענוג גאלדענע פאַוועס, זינט ער האט באַקומען די באַשטעלונג פון צערעס אין שייכות מיטן זומער־קורס. אייגנטלעך, האט ער טאַקע אַזוי געזאגט. אבער דא האט זיך אַרויסגעוויזן, אַז די גאלדענע פאַווע איז קיין הערב, פינקטלעכער — ניט בלויז דער הערב, נאר אויך אַ רעאַלע באַשעפעניש, וואס לעבט נאר אויף צערעס, און נאר לעבן דעם שוואַרצן ים, און זי איז ווערט מע זאל צוליב איר אונטערנעמען אַ אמתע רייזע. דאס הייסט, גיין צופוס, — ווי עס האט דערקלערט שמואל־אבא. 
 
 בנימין און שמואל־אבא זיינען דערפארן מיט אַ ״פאַראוואז״ ביזן שטעטל בילגאריי. דארט האט בנימין באַזוכט דעם מוזיי פון ישראל־יהושע זינגער, און שמואל־אבא איז אנשטאט דעם געגאַנגען אין מאַרק איינקויפן דאס און יענץ פאַר דער רייזע. קודם־כּל האט ער געקויפט אַן אַנטיגראַוויטאַציע־טארבע, און שוין אין דער טארבע האט ער אַריינגעלייגט שפייז, לאַמטערנס, אַ ביידל אאוו. 
 פון בילגאריי צום ברעג פונעם שוואַרצן ים, ווו עס נעסטן זיך די גאלדענע פאוועס, איז אַ מעת־לעת צו גיין. און ניט פשוט גיין, נאר גיין איבער באַוואַקסענע מיט וואלד און גאנץ הויכע בערגלעך מיט זעלטענע לאנקעס. אמת, זיינען בנימין און שמואל־אבא געגאנגען איבער אַ גאר גוט אנגעטראטענער סטעזשקע. 
 —&nbsp;&nbsp;&nbsp;&nbsp;&nbsp;&nbsp;&nbsp; אט גייען מיר, ר׳ וועלוול, אין צווייען, ווי בנימין־השלישי מיט סענדערלען, — האט פריילעך געזאגט שמואל־אבא. 
 —&nbsp;&nbsp;&nbsp;&nbsp;&nbsp;&nbsp;&nbsp; אדער ווי שמואל־אבא אַבערווא מיט פישערלען, — האט אים געענטפערט בנימין. 
 בנימינען האט יאַקאס פאַרחידושט, אַז צווישן אַנדערס האט שמואל־אבא געקויפט אין מאַרק אַ מין עלעקרעשאקער אויף אַ שטעקן. 
 —&nbsp;&nbsp;&nbsp;&nbsp;&nbsp;&nbsp;&nbsp; צו וואס דאַרפן מיר עס האבן? — האט אים געפרעגט בנימין, באַמערקט, אז שמואל־אבא האַלט דעם שטעקן אין דער האנט, ווי משה־רבנו זיין מטה. 
 —&nbsp;&nbsp;&nbsp;&nbsp;&nbsp;&nbsp;&nbsp; דא טרעפן זיך שונרא׳ס, ר׳ וועלוול, — האט גאַנץ ערנסט געענטפערט אים שמואל־אבא. 
 —&nbsp;&nbsp;&nbsp;&nbsp;&nbsp;&nbsp;&nbsp; ווער טרעפט זיך דא? – האט ניט פאַרשטאַנען בנימין. 
 —&nbsp;&nbsp;&nbsp;&nbsp;&nbsp;&nbsp;&nbsp; נו, שונרא׳ס, ר׳ וועלוול. געדענקט איר ווי מע זינגט אין ״חד־גדיא״: ״ואתא שונרא ואכלא לגדיא דזבין אבא בתרי זוזי…״ 1 ? 
 דא האט בנימין זיך דערמאנט, אַז זיין זיידע עליו־השלום פלעג זינגען ביים סדר עפעס אַן אַלט לידל וועגן חד־גדיא, ווו עס זיינען געווען אַזעלכע ווערטער: ״קומט אַ קעצל — ס׳איז ניט פויל, כאַפט דאס ציגעלע אין מויל״. קינדווייז פלעג בנימין זיך מיט אַ פחד פארשטעלן, וואס איז דאס פאַר אַ ״קעצל״ אַזאַ, וואס קאן כאַפן אין מויל אַ גאנץ ציגעלע. עס האט זיך אַרויסגעוויסן, אַז די צערעסער שונרא׳ס זיינען גראד אַזעלכע ״קעצלעך״. זיי זיינען גרויס ווי לוקסן — אגבֿ, אין ישׂראל רופט מען דאך די לוקסן ״שונרים״, נאר מיט אַ לאַנגן עק און אן די פלעקן אויפן פעל. די שונרא׳ס זיינען די הערשנדיקע רויב־חיות אויף צערעס. 
 שמואל־אבא האט פאַרזיכערט בנימינען, אַז פאַר די מענטשן זיינען די שונרא׳ס ״ניט זייער״ געפערלעך, אַז זיי האַלטן זיך ״בדרך־כלל״ וואס ווייטער פון די מענטשן און אַז דעם עלעקטרעשאקער האט ער געקויפט סתּם אויפן פאַל פון ״מאַלע וואס״. פונדעסטוועגן איז בנימין געווען זייער צופרידן, אַז זיי האבן ניט געזען קיין שום שונרא. ער האט אַ ביסל מורא געהאַט, אַז לשם אַנאַלאגיע מיט ״חד־גדיא״ טרעפן זיך אין די מקומות אויך ״כלבא׳ס״, וואס זיינען נאך ערגער פון די שונרא׳ס. מע זינגט דאך: ״ואתא כלבא ונשך לשונרא״ 2 , אבער שמואל־אבא האט אים לגבי דעם באַרויקט. ער האט אויך געזאגט, אַז אויף צערעס זיינען, דאַנקען גאט, ניטא קיין לייבן — כאטש דער לייב ווערט דערמאנט אינעם צערעסער הימן — און קיין וועלף, הגם סיי לייבן סיי וועלף ווערן דערנאמט אין ברכּת־יעקבֿ, און מאַרק שאַגאַל האט די דאזיקע חיות אנגעצייכנט אויף זיינע געניאַלע וויטראזשן. קיין שום ״כרע רבֿץ כאריה״ 3 און קיין שום ״זאבֿ יטרוף״ 4 . 
 פארזעצנדיק די אַנאַלאגיע האט בנימין שוין פון זיך צוגעגעבן: 
 —&nbsp;&nbsp;&nbsp;&nbsp;&nbsp;&nbsp;&nbsp; און קיין שום ״נחש עלי־הדרך, שפיפון עלי־אורח״ 5 . 
 —&nbsp;&nbsp;&nbsp;&nbsp;&nbsp;&nbsp;&nbsp; יא, אַוודאי. קיין שום נחש און קיין שום שפיפון, — האט גערן מסכּים געווען שמואל־אבא. 
 טראץ דער אפוועזנהייט פון די חיות־רעות, איז זייער וועג כּלל ניט געווען לאנגווייליק. ס׳איז גענוג צו דערמאנען די גן־עדן־שמעטערלינגען, וועלכע האבן בשפע געפלאַטערט אויף לאנקעס. בנימין וואלט ניט געקאנט זיך שווערן, אַז זיי זיינען גענוי ווי ביי מאַנגערן, ניינצן מאל אַזוי גרויס ווי די ערדישע שמעטערלינגען. דאס ניין. אבער דאס זיינען טאַקע ממש ריזיקע שמעטערלינגען און גלייך ווי אין מאַנגערס גן־עדן — פארשידנקאליריקע: איינער בלא, איינער גרין, איינער רויט, איינער ווייס, איינער שוואַרץ וכּדומה. די שמעטערלינגען־לאנקעס זיינען געווען בפירוש באַצויבערדיק. מע האט געקאנט האַלטן אין איין קוקן און פארגעסן אין אַלץ אויף דער וועלט. באַזונדערס, ווען עס האט זיך פון דער וואַלד־טיפעניש דערטראגן אַ ווונדער־שיין פייגל־זינגען. שמואל־אבא האט געזאגט, אַז דאס זינגען גן־עדן־קאנאריקעס. בנימין האט די קאַנאריקעס אליין ניט געזען, אבער נאכן דערזען די גן־עדן־שמעטערלינגען האט ער שמואל־אבאן געגלייבט אויפן ווארט. 
 
 סוף קומט. 
 
 1 און ס׳איז געקומען אַ קאַץ און האָט אויפֿגעפֿרעסן דאָס ציגעלע. 
 2 און ס׳איז געקומען אַ הונט און האָט געביסן די קאַץ. 
 3 ער הויערט ווי אַ לייב. 
 4 אַ וואָלף, וואָס פֿאַרצוקט. 
 5 אַ שלאַנג אויפֿן וועגן, אַ האָרנשלאַנג אויפֿן שטעג. 
 געמעלן — ראזא סטראקאווא 
 