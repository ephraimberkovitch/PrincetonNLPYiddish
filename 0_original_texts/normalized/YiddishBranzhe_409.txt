

זינג שטיל 



 by באריס סאנדלער 
July 2, 2018July 6, 2018 Filed under:
מוזיק 

סערגא בענגעלסדארף
דאס באקאנטע ליר פון שלום סעקונדא „זינג שטיל‟, איז געווארן דאס באליבסטע ביי דער פאפולערער האלענדיש־יידישער זינגערין לוסעט וואן בערג. אזוי האט זי אנגערופן איר ערשט קאמפאקטל, און מיט אט דעם ליד הייבט זי בדרך־כלל אן אירע קאנצערט־פראגראמען. אזוי איז אויך געשען אויפן קאנצערט אין „לייוויק־הויז‟, תל־אביב.
לוסעט וואן בערג
הערנדיק „זינג שטיל‟ לעבעדיקערהייט, אזוי צו זאגן, האב איך פארשטאנען, אז דאס ליד איז א מין שאפערישער קרעדא פון דער זינגערין, וואס פארטייטשט די יידישע קאמער־מוזיק, ווי אן אינטימען שמועס פון דער בינע צום עולם — פון הארץ צו הארץ. באגלייטנדיק זיך אליין אויף דער פיאנע, שאפט לוסעט אן אטמאספער פון היימישקייט, ווי זי וואלט געזעסן ביי זיך אין שטוב און מוזיצירט פאר אירע געסט. איר צארטע און ציכטיקע שטים פארכישופט די מענטשן.
ס׳איז גענוג געווען בשעתן קאנצערט זיך צוהערן צו דער שטילקייט אין זאל, און נאך איר זינגען — צו די התפעלותדיקע געשרייען „בראווא!‟ — כדי צו פארשטיין ווי גרויס איז דער ארטיסטישער חן און טאלאנט ביי דער זינגערין.
ווער זשע איז זי, לוסעט וואן בערג, די שיינע בלאנדע פרוי מיט יידישע אויגן און א האלענדישן פאמיליע־נאמען, וואס זינגט אויף יידיש?
זי איז געבוירן געווארן אין א געמישטער משפחה, ווו דער טאטע איז א ייד, און די מאמע איז א גויה. זי האט זיך פראפעסיאנעל געלערנט צו זינגען קלאסישע וואקאל־מוזיק; געזונגען אין מאצארטס אפערעס, אין די אפערעס פון ראסיני, פוטשיני, בערנסטיין, זיך באטייליקט אין די מוזיקאלישע אונטערנעמונגען פון די דייטשישע און האלענדישע ראדיא־פירמעס. יידישע לידער האט לוסעט אנגעהויבן זינגען צופעליק. איר ישראלדיקער באקאנטער, הערנדיק איר דייטש און ווי זי זינגט, האט געזאגט, אז ס׳וואלט ביי איר זיך גוט באקומען צו זינגען יידישע לידער. לוסעט האט געפאלגט דער עצה און איינגעשלאסן אין איר רעפערטואר, באגלייך מיט קלאסישע ראמאנסן, עטלעכע יידישע לידער. דעם פובליקום איז עס געפעלן געווארן. דעמאלט האט לוסעט אנגעהויבן זיך ערנסט לערנען יידש און זיך פארטיפערן אין דער יידישער קולטור.
לוסעט און ביילע שעכטער גאטעסמאן אין בראנקס, ניו־יארק
זי האט זיך פארשריבן אויפן זומער־סעמינאר אין וויימאר, דייטשלאנד, ווו ס׳האבן דעמאלט געלערנט יידיש געזאנג חנה קופער און משה האלפערט. אין יענעם זומער האט לוסעט זיך אויך באקאנט מיט דער דיכטערין ביילע שעכטער־גאטעסמאן. די טרעפונג האט זיך אויסגעלאזט אין א לאנג־יאריקער פריינדשאפט. די אלגעמיינע באציונג צום יידישן ליד, ווי צו אן אינטימען געשפרעך, האבן דערנענטערט די צוויי פרויען: די געניטע מייסטערין פון יידישן ווארט און ניגון און די יונגע פיייקע זינגערין, וואס זוכט איר וועג אין דער יידישער מוזיק.
נאך זייער טרעפונג אין וויימאר איז לוסעט עטלעכע מאל געקומען קיין ניו־יארק, געוווינט ביי ביילען אין שטוב און א סך זיך געלערנט ביי איר — סיי וואס שייך שפראך און ליטעראטור און סיי דעם אופן פון זינגען א יידיש ליד. מיט דער צייט איז צו לוסעט געקומען א וועלט־אנערקענונג.
אייגנטלעך, איז די אונטערנעמונג אין „לייוויק־הויז‟ געווען געווידמעט דער שאפונג פון ביילע שעכטער־גאטעסמאן. אירע לידער האבן געלייענט שלמה בעלאסיק, ספעציעל געקומען קיין תל־אביב פון פאריז, א פארברענטער ענטוזיאסט פון יידיש; ווי אויך דניאל גלאי, קאמפאזיטאר, שרייבער און דער דירעקטאר פון שרייבער־הויז.
דאס קאמפאקטל ״בענקשאפט״
אין דער פראגראם פון לוסעט וואן בערג זיינען פאראן עטלעכע פערל פון ביילעס געזאנגען: „הארבסטליד‟, „א זומער געווען אדער פרילינג‟, „אזוי לאנג‟. אינעם זעלבן אינטימען נוסח האבן געקלונגען לוסעטס אייגענע לידער, געשאפן אויף די ווערק פון רחל קארן („באשערטע‟), רחל בוימוואל („די וויינשלביימער בליען‟) און אויף י.־ל. פרצעס ליד „בענקשאפט‟.
ווי א געוועזענער לאנג־יאריקער תושב פון מאלדאווע, האט מיך דערפרייט, אז די זינגערין האט אויך איינגעשלאסן אין איר רעפערטואר שאפונגען פון די בעסאראבער יידישע פאעטן: מאיר חרץ און מיכאל פעלזענבאום. די מוזיק צו חרצס ליד „א גוטן טאג דיר, יידיש!‟ — האט געשאפן מיין גוטע באקאנטע סוזאנא גערגוז, א פיינע פיאניסטקע און פרוי פונעם באקאנטן יידישן זינגער יעפים טשארני. וואס שייך דעם „בעסאראבער מאטיוו‟ אין דער שאפונג פון לוסעט וואן בערג באשטייט איינער פון אירע צוויי קאמפאקטלעך, „בענקשאפט‟, פון פעלזענבאומס זינגלידער, געשאפן ספעציעל פאר איר.
אגב, הערנדיק ביי זיך אין דער היים ביידע קאמפאקטלעך, וואס די זינגערין האט מיר געשענקט, האב איך באמערקט, אז די דיקציע אויפן קאנצערט אין „לייוויק־הויז‟, איז נישט תמיד געווען א קלארע, אין פארגלייך מיטן קאמפאקטל. און ס׳איז א שאד. נאכן קאנצערט האב איך עס לוסעט געזאגט און באדויערט, וואס דער באלאנס פון איר זינגען און שפילן איז נישט געווען אויסגעהאלטן. צוריק גערעדט, צו זינגען און זיך אליין אקאמפאנירן איז גאר נישט אזוי פשוט.
און נאך איין עצה פון א מענטש, וואס האט לאנגע יארן געארבעט מיט פראפעסיאנעלע אפערע־ און קאמער־זינגערס און באגלייט זייער זינגען אויף פארטעפיאנע. לויט מיין מיינונג, האט אין דער דראמאטורגיע פונעם קאנצערט אויסגעפעלט א קאנטראסט צווישן די לידער, ווי אויך א ריטמישע פארשיינדארטיקייט אינעם אקאמפאנימענט, נישט געקוקט אויף דער טיפקייט און אויפריכטיקייט פונעם אויספירן די לידער.
און צום סוף: נישט לאנג צוריק האב איך געלייענט א נאטיץ אונטערן קעפל „דער האלענדישער קיניג און קיניגין הערן א בוקעט פון יידישע לידער‟. אין תוך אריין, גייט די רייד, אז לוסעט וואן בערג ארגאניזירט שוין אט 10 יאר פעסטיוואלן אין דער שטאט ליארדען, געווידמעט דער יידישער קולטור. די פראגראם שליסט אויך איין קאנצערטן אויף יידיש פון באקאנטע זינגערס, לעקציעס פון לערנען יידיש און די געשיכטע פון האלענדישע יידן, וויסנשאפטלעכע רעפעראטן.
לוסעט וואן בערג בעתן קאנצערט
אזוי אז לוסעט איז נישט נאר א זינגערין, נאר אויך אן אקטיווע קעמפערין פאר יידיש. היייאר אין די ראמען פונעם פעסטיוואל איז לוסעט אויפגעטראטן מיט א גרויסן קאנצערט פון יידישע לידער פאר א פערציק טויזנט־קעפיקן עולם, צווישן וועלכן עס זיינען אויך געווען דער קיניג און די קיניגין. די פראגראם איז טראנסמיטירט געווארן אויף דער האלענדישער טעלעוויזיע, און געזען האבן זי אן ערך א מיליאן מענטשן.
לוסעט גלייבט, אז די יידישע מוזיק און דאס יידישע ווארט וועלן אין איר לאנד נישט פארשווונדן ווערן. עס בלייבט מיר נאר ווינטשן לוסעט וואן בערג, אז מיט אזא שיינעם פאמיליע־נאמען זאל זי דערגרייכט די העכסטע שפיצן פון איר פארשיידנארטיקער שאפערישקייט.
 

Share this:TwitterFacebookPrintLike this:Like Loading...

Related
 


Tagged: fasadjewsmusicYiddish 
Post navigation


Previous Post
א דראמע אין מידבר 

Next Post
די וועגן פון יידישע נסיעות 



