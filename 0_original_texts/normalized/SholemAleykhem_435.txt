 
 מאטל פייסי דעם חזנס: 1\. 17: ווין איז א שטאט און גאט איז א פאטער 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
ווין איז א שטאט און גאט איז א פאטער
  
― א. ―
    
― ווין איז א שטאט!
    
אזוי האט געפסקנט מיין ברודער אליהו, און אונדזער חבר פיניע
האט צוגעבאמקעט:
    
― נאך א מין שטאט! פון שטאטנלאנד א שטאט!
    
אפילו די ווייבער, וואס זיי געפעלט נישט קיין זאך אין דער וועלט,
האבן אויך צוגעגעבן, אז ווין איז א שטאט. צוליב דער שטאט ווין האט
די מאמע ארויסגענומען די שבתדיקע זיידענע פאטשיילע. מיין שוועגערן
ברכה האט זיך אויסגעפוצט, ווי צו דער חתונה. זי האט אנגעטאן איר
שבתדיק מלבוש און האט אויסגעזען אינעם פאריק מיט די לאנגע באמבלדיקע אוירינגלעך און מיט איר רויט קלייענדיק פנים, אזוי ווי א
רויטע קאץ אין א שווארצן שלייער. איר האט אמאל געזען א רויטע
קאץ אין א שווארצן שלייער? איך האב שוין געזען. אונדזער שכנה
פעסיעס קינדער האבן ליב מאכן מיט דער קאץ אלערליי אנשטעלן
און טעאטער־שטיק. די קאץ האט בא זיי, ווי איך האב אייך שוין אמאל
דערציילט, א מאדנעם צונעמעניש: „פייגע־לאה די גבאיטע״. זיי האבן
שוין אמאל אנגעטאן „פייגע־לאה די גבאיטע״ א יארמלקע. עס פארשטייט זיך, אז זיי האבן איר די יארמלקע אונטערגעבונדן מיט צוויי
בענדלעך און האבן זי געלאזט לויפן. א חוץ דעם, האבן זיי איר אנגעהאנגען אפן עק, אפנים, פון שיינקייט וועגן, א פלעדערוויש. די יארמלקע
איז געווען פאר איר, ווייזט אויס, אביסל צו גרויס, האט דאס איר פארשטעלט די אויגן, און דעם פלעדערוויש קאן זי נישט ליידן. האט זיך
„פייגע־לאה די גבאיטע״ געלאזט לויפן משוגענערווייז, דראפען זיך אף
די גלייכע ווענט, און האט אנגעמאכט בא אלע שכנים מוראדיקע שאדנס.
אי, האט מען זיי דעמאלט געקאטעוועט! מער פון אלע האט געהאט
ושתי, הערשל הייסט דאס, אט דער, וואס מיט דער גאלי אפן שטערן.
א מאדנער יונג, אט דער ושתי! וויפל מע זאל אים נישט שלאגן, איז
דאס ווי אין א וואנט. איך בענק נאך אים מער ווי נאך אלעמען! עס
קאן זיין, אז מיר וועלן זיך אינגיכן זען מיט אים אין אמעריקע. מיר
האבן געהאט א ידיעה, אז אונדזער שכנה פעסיע מיט איר מאן משה דעם
איינבינדער מיט דער גאנצער כאליאסטרע פארן היינט קיין אמעריקע.
פריער האט זי געלייגט קנייטלעך, וואס מיר פארן אין אזא ווייט לאנד,
און איצט פארט זי אליין אויך אהין. אלע פארן היינט קיין אמעריקע.
אזוי שרייבט אונדז אונדזער מחותן יונה דער בעקער. ער פארט אויך
קיין אמעריקע. ער איז שוין אף דער גרענעץ. נישט אף דער גרענעץ,
וואס מיר האבן געגנבעט. אף אן אנדער גרענעץ. אונדזער גרענעץ טויג
נישט. אף אונדזער גרענעץ גנבעט מען אוועק דאס בעטגעוואנט. אף
אנדערע גרענעצן גנבעט מען אויך בעטגעוואנט, נאר מע פאלט נישט אן
אין מיטן וואלד מיט שארפע מעסערס, ווי מען איז אנגעפאלן אף אונדז,
למשל. עמיגראנטן דערציילן, אז ס׳איז פאראן אזעלכע גרענעצן, ווו
מע טוט אויס נאקעט און מע נעמט צו וואס מע האט. נאר שלאגן שלאגט
מען נישט. אונדז האט מען אויך נישט געשלאגן, נאר מע האט אונדז
געוואלט שלאגן. מיר זיינען שיער נישט געשטארבן פאר שרעק. א גליק,
וואס מע האט אויסגעשאסן פון א ביקס. איך האב דאך אייך שוין דערציילט אמאל, ווי אזוי מיר האבן געגנבעט די גרענעץ. מיר האבן עס שוין
לאנג פארגעסן. מיר האבן פיינט געדענקען א זאך. אמת, די ווייבער
דערציילן נאך היינט אויך די נסים, וואס מיט אונדז האט געטראפן
בשעת גנבענען די גרענעץ. עס מישן זיך אבער אריין די מאנצבילן, איך
מיין דאס מיין ברודער אליהו און אונדזער חבר פיניע, און לאזן נישט,
אז די ווייבער זאלן דערציילן. זיי וועלן דאס אליין דערציילן א סך בעסער. אונדזער חבר פיניע זאגט: ער מוז דאס באשרייבן אף די גאזעטן.
ער האט שוין אפילו אנגעהויבן דאס צו באשרייבן אין א לידל. איך האב
אייך, דאכט מיר, אמאל דערציילט, אז פיניע שרייבט לידלעך. דאס לידל
פון דער גרענעץ הייבט זיך אן בא אים אזוי:
    
 ראדזיוויל איז נישט גרעסער ווי א גענעץ,
    
 דארט גנבעט מען די גרענעץ,
    
 און מע ווערט באגנבעט פון קאפ ביז פוס,
    
 און מע ווערט באהאנדלט זייער מיאוס;
    
 מע גיט אוועק וואס מע האט,
    
 און מע זאגט נאך דאנקען גאט!
    
 מע איז גליקלעך, ווי די ראבע קעץ,
    
 וואס מען איז אריבער אן א זעץ,
    
 און אן א קלאפ, און אן א שטורך,
    
 און אן א מעסער דורך און דורך...
    
דאס איז ערשט אן אנהייב, זאגט פיניע. ווייטער גייט בא אים, זאגט
ער, נאך פיל שענער! ער האט געמאכט, זאגט ער, א באשרייבונג פון
בראד אויך. און פון קראקע מיט לעמבערג אויך. און אלצדינג אין גראמען. פיניע איז דערויף א מזיק. אלצדינג גראמט זיך בא אים. אפילו אף
זיין אייגן ווייב טייבל האט ער אויך געמאכט א לידל. איך קען עס אף
אויסנווייניק:
    
 איך האב א ווייבל,
    
 הייסט זי טייבל,
    
 גוט און שיין
    
 און מלא חן,
    
 קיין עין־הרע זאל נישט שאטן!
    
 איין חסרון ―
    
 וויל נישט פארן
    
 צוריק אהיים צום טאטן...
    
וואס זאגט איר אף דעם לידל? זאלט איר אבער זען, ווי טייבל
בלאזט זיך! (זי האט א טבע פון בלאזן זיך). מיין שוועגערן ברכה
נעמט זיך אן איר קריוודע. זי רופט פיניען „שמדילניק״. די מאמע רופט
אים „שלים־מזל״. זיי קאנען נישט ליידן, למאי ער מאכט לידלעך. מיין
ברודער אליהו, פארקערט, איז אים מקנא. ער זאגט, אז אין אמעריקע
איז גראמען און לידער א סחורה. מיין ברודער אליהו זאגט, אז אין אמעריקע וועט ער די סחורה פארצוקערן. מע וועט אים אין אמעריקע, זאגט
ער, אפגילטן. אין אמעריקע זיינען דא א סך בלעטער מיט א סך יידישע
גאזעטן. פיניע זאגט, אז ער ווייס אליין, אז אין אמעריקע וועט ער מאכן
גוט. ער פילט, זאגט ער, אז ער איז באשאפן פאר אמעריקע און אמעריקע
איז באשאפן פאר אים. ער וואלט שוין גערן, זאגט ער, מיר זאלן שוין
זיצן אפן שיף און שווימען אפן ים. דערווייל זיצן מיר נאך אף דער טרו־קעניש און זיינען אין ווין.
  
― ב. ―
    
וואס טוען מיר אין ווין? גארנישט. מיר שפאצירן איבער די גאסן.
אי, גאסן! אי, שטיבער! איר זאלט זען פענצטער! שפיגלען, נישט
קיין פענצטער! היינט זאכן! צאצקעס! מלבושים! כלים! צירונג!
כמעט בא יעדן פענצטער שטעלן מיר זיך אוועק שאצן, וויפל סע קאן
אנטרעפן. מיר, מאנצבילן, שאצן, און די ווייבער ווינטשעווען זיך פארמאגן כאטש האלב פון דעם, וואס סע טרעפט אן די שטאט ווין מיט די
הייזער און מיט די געוועלבן און מיט די סחורות. צעלאכט זיך פיניע
און זאגט:
    
― איר מעגט זיך ווינטשן כאטש א צענט־חלק, איז אויך גענוג.
    
― וואס ארט דיך, אז האלב? דו פארגינסט זיי נישט?
    
אזוי זאגט צו אים מיין ברודער אליהו און דרייט זיך דאס בערדל.
אין דער צייט פון אונדזער נסיעה קיין אמעריקע האט דאס בערדל בא
מיין ברודער אליהו שטארק א וואקס געטאן. און מאדנע א וואקס געטאן.
עפעס ווי א בעזעם. איך בין א בעלן געווען אים געבן א נעם אראפ אף
פאפיר. איך האב אנומלטן פיניען אויך אפגעמאלט אף א שטיקל פאפיר.
און מיין שוועגערן ברכה האב איך אויך אראפגעכאפט מיט א שטיקל
קרייד אפן טיש. האב איך געכאפט א מיאוסן פסק. זי אליין, ברכה הייסט
עס, האט דערזען און האט זיך דערקענט ווי אין א שפיגל. האט זי צוגערופן מיין ברודער אליהו. האב איך פון אים געהאט! ווען נישט די מאמע,
וואלט ער מיר געמאכט דעם טויט. ער שלאגט מיך אלעמאל, ווען ער
דערזעט מיך מאלן. מאלן האב איך ליב פון קינדווייז אן. פריער פלעג
איך מאלן מיט שווארצע קויל אף די ווייסע ווענט, האט מען מיך געשלאגן. נאכדעם ― מיט קרייד אף דער טיר, האט מען מיך אויך געשלאגן. איצט מאל איך שוין מיט א בליישטיפטל אף פאפיר ― וויל
מען מיך ווייטער שלאגן.
    
― האסט שוין ווידער גענומען זיך צו די „מענטשעלעך״?...
    
פאר מאלן שלאגט מען מיך נישט אזוי, ווי פאר קנעטן. איך האב
א טבע קנעטן ווייך ברויט און מאכן פון דעם חזירימלעך. מיין ברודער
אליהו, אז ער דערזעט, גיט ער מיך איבער די פינגער. אונדזער חבר פיניע
וויל זיך איינשטעלן פאר מיר. ער זאגט:
    
― וואס האסטו צו אים? לאז ער קנעטן, לאז ער מאלן! אפשר
איז אים באשערט זיין אמאל א מאלער!
    
מיין ברודער אליהו דערהערט און שיט מיט ווערטער:
    
― וואס? א מאלער? א מולגעטש? ער וועט שמירגעווען קלויסטערס? וואלגאזשען ווענט? פלאסקען דעכער? ארומגיין מיט פארפאטשקעטע הענט, ווי א בעל־עגלה מיט סמאלע? לאז ער מיר בעסער זיין א
זינגערל בא א חזן. אז מיר וועלן קומען, אם ירצה השם, קיין אמעריקע,
באשטעל איך אים בא א חזן. ער האט א סאפראנא־שטימע.
    
― פארוואס נישט בא א בעל־מלאכה? אין אמעריקע זיינען אלע
בעלי־מלאכות. אין אמעריקע ארבעטן אלע!
    
אזוי טוט זיך אף א מינוט זאג אונדזער חבר פיניע. כאפט זיך ארויף
אף אים די מאמע:
    
― אזוי? א בעל־מלאכה? מיינע שונאים וועלן נישט דערלעבן,
אז פייסי דעם חזנס יינגל זאל זיין א בעל־מלאכה!
    
איך זע, אז די מאמע וויל שוין אנהייבן וויינען. פיניע וויל זיך
פארענטפערן. ער זאגט:
    
― א מאדנע יידענע איר זייט! למאי אט לערנען מיר אין דער
גמרא, אז דער תנא רב יוחנן איז געווען א שוסטער. דער תנא רב יצחק
איז געווען א שמיד. אדער וואס דארפט איר א סך? אט איז מיין פעטער
א זייגערמאכער און מיין טאטע א מעכאניק!
    
פיניע מיינט, אז ער האט פארריכט. צום סוף האט ער געמאכט א סך
ערגער. די מאמע הערט נישט אויף צו וויינען:
    
― אוודאי האט מיין מאן באדארפט זיין א כשרער ייד, א חזן, און
גיין יונגערהייט פון דער וועלט, בכדי זיין מיזיניקל זאל זיין חלילה א
שניידער אדער א שוסטער, און נאך אין אמעריקע דערצו?...
    
― שוין? דו וויינסט שוין ווידער? האסט פארגעסן, אז אין
אמעריקע דארף מען אויגן?
    
אזוי זאגט מיין ברודער אליהו, און די מאמע הערט באלד אויף צו
וויינען.
  
― ג ―
    
וואס איך זאל נישט זיין אין אמעריקע ― אבי איך זאל שוין זיין.
עס ציט מיך אהין ― סכנות. בא זיך האב איך אפגעמאכט, אז אין
אמעריקע לערן איך מיך אויס דריי זאכן: שווימען, שרייבן און רייכערן
ציגארן. די אלע דריי זאכן קען איך איצט אויך, נאר נישט אזוי גוט,
ווי מע קאן עס קענען אין אמעריקע. אף שווימען ווייס איך, אז איך
וואלט געווען א בריה, האב איך נישט געהאט ווו צו שווימען. בא אונדז
אין טייך איז אוממעגלעך. בא אונדז אין טייך, אז איר לייגט זיך אוועק
מיטן בויך אף דער בלאטע, זיינען די פיס אין דרויסן. אויך מיר א טייך!
אין אמעריקע, זאגט מען, איז א ים. דארט, אז איר לייגט זיך אפן וואסער מיט א פענכער, טראגט דאס אייך אוועק צו אלדי רוחות! שרייבן
קען איך אויך, כאטש קיינער האט מיך נישט געלערנט. איך שרייב געדרוקטע אותיות פון סידור. איך שרייב אזוי, אז ס׳איז שווער צו דערקענען. איך מאל, נישט איך שרייב. איך וואלט אבער א בעלן געווען
שרייבן גיך ― קאן איך נישט. אין אמעריקע, זאגט מען, שרייבט מען
גיך. אלצדינג ווערט דארטן געטאן, זאגט מען, גיך און געשווינט, כאפנדיק. מע האט דארט קיין צייט נישט. אזוי האב איך געהערט דערציילן
אונטערוועגנס פון די עמיגראנטן. איך ווייס כמעט אלצדינג, וואס אין
אמעריקע טוט זיך, נאך איידער איך בין דארט געווען. דארט פארט מען,
זאגט מען, אונטער דער ערד און מע מאכט א לעבן. ווי אזוי מע מאכט
דאס ― ווייס איך נאך ניט. נאר איך וועל דאס גיך וויסן. איך נעם איבער
א זאך זייער גיך. אז איך זע א מענטשן איין מאל, מאך איך אים נאך
מיט אלע פיטשעווקעס. איך האב אנומלטן נאכגעמאכט אונדזער חבר
פיניע, ווי אזוי ער גייט מיט א טענצל, און ווי ער קוקט מיט די קורצזיכטיקע אויגן, און ווי ער רעדט גיך, זופט הייסע לאקשן, האט זיך מיין
שוועגערן ברכה געהאלטן בא די זייטן, און די מאמע האט אזש אנגעהויבן וויינען פאר געלעכטער. מיין ברודער אליהו אבער האט דאס פיינט.
ער לאזט מיך נישט א קאפ אויפהייבן. א מאדנע זאך מיט מיין ברודער
 אליהו! ער האט מיך ליב ― און שלאגט מיך, מאכט מיר דעם טויט.
 די מאמע דערלאזט אים נישט, ער זאל מיך שלאגן. זי זאגט צו אים:
    
― האב פריער אייגענע קינדער, וועסטו זיי נאכדעם שלאגן...
    
לאז אבער פרווון א פרעמדער מיך אנרירן מיט א פינגער, וועט ער
 יענעם די אויגן ארויסנעמען. אנומלטן האט אן עמיגראנט א יינגל מיר
געשטעלט א גובערנאטאר. איר ווייסט, וואס הייסט שטעלן א גובערנאטאר? אט וועל איך אייך אויסלערנען, ווי אזוי: מע טוט א נעץ־איין
דעם גראבן פינגער אין מויל און מע דערלאנגט אייך אין זייט צווישן
די ריפן און צווישן בויך, דערזעט איר זיך מיטן מלאך־המוות. דאס יינגל,
וואס האט מיר געשטעלט א גובערנאטאר, איז א יונגאטש פון א יאר
עלף מיט געשוואלענע באקן. האט ער א פאר ידים ― מעגן זיי אים
אפדארן! ער האט זיך געוואלט מיט מיר באקענען, איז ער צוגעגאנגען
צו מיר און האט מיך א פרעג געטאן, ווי אזוי הייס איך? זאג איך:
מאטל. זאגט ער: מאטל קאפאטל, דראבל דראטל, יוסף סאטל, ארץ קא־נאטל. זאג איך: וואס הייסט דאס? זאגט ער: דאס הייסט, אז דו
ביסט א יאלד, כאטש איך אליין הייס אויך מאטל. אפשר ביסטו א בעלן
אף א גובערנאטאר? זאג איך: פארוואס נישט? זאגט ער: קום אהער
אביסל נענטער, וועל איך דיר ווייזן. בין איך צוגעגאנגען. האט ער מיר
געוויזן. בין איך אנידערגעפאלן. האט דערזען די מאמע און געמאכט
א גוואלד. איז געקומען צולויפן מיין ברודער אליהו און האט אים
געגעבן!
    
פון דעמאלט אן זיינען מיר געווארן מיט אים חבר. ער האט מיך
אויסגעלערנט, א חוץ דעם „גובערנאטאר״, נאך א סך זאכן. א שטייגער,
בויכריידעריי. איר קענט דאס? אויסלערנען אייך איז אוממעגלעך. דערצו
דארף מען זיין געבארן. מע דארף האלטן דאס מויל צו, נישט רירן מיט
קיין אבר, און בילן ווי א הונט, אדער כרוקען ווי א חזיר, אזוי, אז אלע
זאלן זוכן אונטערן טיש. איך האב גענוג איבערגעשראקן אונדזערע לייט.
מיין שוועגערן ברכה, ווייסט איר דאך, האט א טבע פון חלשן. אלע האבן
זיך א ווארף געטאן אונטערן טיש און אונטער די בעטן. איך האב מיך
אויך אנגעבויגן זוכן דעם הונט און האב נישט אויפגעהערט צו בילן.
עס איז געווען, זאג איך אייך, א ריינע קאמעדיע! מיין ברודער אליהו
האט זיך אבער סוף־כל־סוף געכאפט, אז דאס וואקסט פון מיר. האט
ער מיר איינגעטיילט! פון דעמאלט אן האב איך אוועקגעווארפן די קונץ
פון בויכריידעריי.
  
―. ד ―
    
מיר וואלטן פון ווין שוין לאנג אוועקגעפארן, ווען נישט דער
„אליאנץ״. ווער איז דאס דער „אליאנץ״ ― קאן איך אייך ריכטיק ניט
זאגן. איך הער נאר, אז מע רעדט פונעם „אליאנץ״. אליאנץ! אליאנץ!
אלע עמיגראנטן זיינען אפן „אליאנץ״ בייז! זיי זאגן, אז דער „אליאנץ״
טוט גארנישט ניט. דער „אליאנץ״, זאגן זיי, האט קיין רחמנות נישט
אף א מענטשן. דער „אליאנץ״ האט פיינט א יידן. אלע טאג גייען צום
„אליאנץ״ מיין ברודער אליהו און אונדזער חבר פיניע. און קומען צוגיין
פון דארטן אלעמאל ווי פון א שוויץ־באד.
    
― לאז ער זיך אנצינדן! ― זאגט אליהו.
    
― לאז ער ברענען, ווי א ליכט! ― זאגט פיניע.
    
― לאזט בעסער מיך זיך אויסשמועסן מיטן „אליאנץ״ ― זאגט
די מאמע און זי נעמט מיך פאר א האנט.
    
מיר גייען אלע צום „אליאנץ״: די מאמע און איך, און אליהו, און
פיניע, און ברכה, און טייבל. מיר שטעלט זיך פאר דער „אליאנץ״ מיט
א בארד און מיט א גארטל און מיט א רויטער נאז. פארוואס עפעס
מיט א רויטער נאז ― ווייס איך אליין נישט. למאי דער „ונתנה־תוקף״?
דעם „ונתנה־תוקף״ האב איך דען געזען אמאל? פונדעסטוועגן, מאלט
זיך מיך אויס, אז איך קען אים: ער האט בייזע גלאנצנדיקע אויגן,
טראגט א ברייטן דאשעק און האלט א קאנטשיק אין דער האנט.
    
אוי, זיינען מיר זיך אנגעגאנגען! מיין שוועגערן ברכה האט געווינטשעוועט דעם „אליאנץ״, ס׳זאל אים אזוי שטעכן אין דער רעכטער
זייט, ווי עס שטעכט איר אין דער לינקער, וואלט ער זיך נישט פארקליבן צו אלדי שווארצע יאר אין עק שטאט! קוים מיט צרות זיינען
מיר געקומען צום „אליאנץ״. ער זיצט אין א שטוב ― „אף אלע יידן
געזאגט געווארן״. נאר אן א הויף. ווין האלט נישט פון קיין הויפן. ווין
האט ליב משונה־ברייטע פענצטער מיט אומגעלומפערטע טירן. נאר זיי
האלטן די טירן פארשלאסן. „זיי האבן מורא, אפנים, מע זאל זיי נישט
אוועקגנבענען?״ אזוי זאגט מיין שוועגערן ברכה. שוין, זי האט שוין
געווארפן אן אומחן אף ווין אויך! עס געפעלט איר נישט, וואס אז מע
קומט צו צו א שטוב, דארף מען פריער קלינגען. וואס ארט מיך, אז
מע קלינגט? אבי מע זאל עפענען. דער „אליאנץ״ אבער עפנט נישט
אזוי גיך. איר מעגט קלינגען צעזעצטערהייט ― ער האט צייט. איר
מיינט, מיר זיינען די איינציקע? א חוץ אונדז שטייען דא נאך עמיגראנטן. זיי דארפן אויך צום „אליאנץ״. די עמיגראנטן קוקן אף אונדז,
ווי מיר קלינגען. „קלינגט נאך אביסל, אפשר וועט מען אייך עפענען,
אפשר האט איר מער גליק?״... אזוי זאגן זיי, די עמיגראנטן, און
לאכן. אפנים, ס׳איז זיי גוט אפן הארצן. אלע מאל קומען צו נייע עמיגראנטן. עס שטייען אף דער גאס שוין א היפש ביסל עמיגראנטן: יידן
און ווייבער און קליינע קינדער. איך האב ליב, אז ס׳איז א סך מענטשן.
די קליינע קינדער זאלן נישט איבערשלאגן מיט זייער געוויין, און די
מאמעס זאלן זיי נישט שילטן און פארשטופן די מיילער, וואלט דא
געווען גאנץ פריילעך. דאנקען גאט, מע האט געעפנט די טיר. אלע האבן
זיך געגעבן א לאז אריין אף דערשטיקט צו ווערן. א גליק, וואס אף דער
טיר האט זיך באוויזן א נפש אן א היטל, מיט א רויט פנים און מיט
א געגאלטער מארדע, און האט אונדז גענומען שליידערן איינציקווייז
אין דרויסן ארויס, אזוי ווי די האלעשקעס. איינע, א ווייבל מיט א קינד,
האט ער דערלאנגט אזא ווארף ארויס, אז ווען נישט איך מיט מיין ברודער אליהו, וואלט זי געקליבן די ציין. זי האט זיך אזוי אויך איבערגעקערט דריי מאל. עס האט לאנג געדויערט, ביז מיר זיינען אריין אלע
איינציקווייז אינעווייניק אין שטוב אריין. און ערשט דא האט זיך אנגעהויבן א חתונה ― טאטעניו! אלע ווילן ריידן פריער. אלע קריכן גלייך
צו די טישן. בא די טישן זיצן מענטשן מיט נאקעטע קעפ און מיט געגאלטע בערד און לאכן, און רייכערן ציגארן. ווער פון זיי איז דער
„אליאנץ״ ― ווייס איך נישט. מיין מאמע ווייס אויך נישט. זי שטייט
און טענהט צו זיי:
    
― זאגט מיר, ווער פון אייך איז דא דער „אליאנץ״? איך האב
געהאט א שאדן, דאס גאנצע בעטגעוואנט האט מען בא מיר צוגענומען
אף דער גרענעץ, און שיער נישט אומגעבראכט מיך מיט מיינע קינדער,
אט דאס זיינען זיי, יתומים נעבעך, מיין מאן איז געשטארבן יונגערהייט.
 געווען א חזן כל ימיו...
    
און ווייטער לאזט מען זי נישט ריידן א ווארט. איינער ציט זי
בא דער שאל און ווייזט איר צו דער טיר. ער רעדט אף א לשון, וואס
סע שווער צו פארשטיין. די מאמע וויל נישט אפטרעטן ביז זי וועט
נישט באקומען איר רעכט. זי זאגט:
    
― וואס רעדט איר צו מיר אף דייטש? איר רעדט בעסער מיט
מיר אף אונדזער אייגן לשון, וועל איך אייך אויסדערציילן מיין ביטער
הארץ... איר זאגט מיר נאר, ווער פון אייך איז דא דער „אליאנץ״?...
    
― שוויגער! פאלגט מיך, קומט לאמיר גיין. דער אייבערשטער
האט אונדז אויסגעפירט ביז אהער אן דעם „אליאנץ״, און אן דער
שטאט ווין, וועט ער אונדז ווייטער אויך מסתמא אויספירן. גאט איז
א פאטער.
    
אזוי זאגט מיין שוועגערן ברכה צו דער מאמע, און די מאמע ענטפערט איר:
    
― ביסט גערעכט, מיין קינד! קומט לאמיר גיין! ווין איז א שטאט
און גאט איז א פאטער...
XVIII
ווונדער פון אנטווערפן
  
― א. ―
    
איר האט געהערט אמאל, א שטאט זאל הייסן אנטווערפן? פאראן
אזא שטאט אף דער וועלט, פארן מיר אהינצוצו. ווי קומען מיר קיין
אנטווערפן? ווייל אונדזער מחותן, מיין ברודער אליהוס שווער, יונה
דער בעקער, פארט קיין אמעריקע אף אנטווערפן. דערהערט, אז איר
טאטע איז אין אנטווערפן, האט מיין שוועגערן ברכה גענומען שלאגן
האלדז און נאקן, מיר זאלן אויך פארן אף אנטווערפן. פריער האט זי
פון דער שטאט ניט געוואלט הערן אפילו. דער נאמען איז איר נישט
געפעלן. איצט האט זי זיך פארליבט אין אנטווערפן! אונדזער חבר פיניע
זאגט, אז ער וועט זיך מוזן אפטיילן פון אונדז. ער וויל בעסער פארן
פון ווין גלייך קיין לאנדאן. עס ציט אים, זאגט ער, קיין לאנדאן. לאנדאן, זאגט ער, שמעקט שוין מיט אמעריקע: ענגלענדער... געלע
האר... קעסטלדיקע הויזן... ס׳איז גאר אן אנדער וועלט!
    
― פאר־זשע דיר געזונטערהייט צו דיינע ענגלענדער מיט די
קעסטלדיקע האר און מיט די געלע הויזן, און מיר וועלן זיך פארן קיין
אמעריקע אף אנטווערפן.
    
אזוי זאגט מיין שוועגערן ברכה, און פיניעס ווייב טייבל בלאזט זיך
אן, ווי אן אינדיטשקע. איך האב דאך אייך געזאגט, אז זי האט א טבע,
באלד עפעס ― בלאזט זי זיך אן און רעדט ניט. פרעגט בא איר פיניע:
וואס ביסטו ברוגז? זאגט זי, אז זי האט פיינט ענגלענדער. זאגט צו
איר פיניע: דו קענסט זיי דען? ווו האסטו געזען אן ענגלענדער? זאגט
זי: נו, און דו, ווו האסטו געזען אן ענגלענדער?
    
בקיצור, עס בלייבט, אז מיר פארן אלע קיין אמעריקע אף אנט־
 
 