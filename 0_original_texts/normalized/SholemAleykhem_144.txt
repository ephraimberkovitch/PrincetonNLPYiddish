<body dir=״rtl״ style=׳font־family:״Times New Roman״,Ariel,FreeSerif;׳>
<h1>דער בלוטיקער שפאס: 4: דער כוח פון מעדאל</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
</p><p></p><p>
 דאס פערטע קאפיטל.
</p><p></p><p>
  ד ע ר  כ ו ח פ ו ן א  מ ע ד א ל
</p><p></p><p>
ביז אהער אין דער שמועס געגאנגען אויף רוסיש. און איצט,
אז עס האט זיך ארויסבאוויזן, אז דאס איז א שקלאווער מיעשטשאנין
און הייסט הערש ראבינאוויטש, איז נישקשה, אן אן אומגליק, אז
מע וועט מיט אים ריידן אויף„אונדזער״ לשון. און שרה שאפירא
האט זיך געווענדט צו אים שוין אויף פראסט יידיש:
</p><p></p><p>
― ס׳איז מיר א חידוש אויף אייך. איר ווייזט אויס
א וועלטלעכער יונגערמאן צו זיין און ווייסט ניט, אז ביי אונדז באדארף א
ייד האבן א פראוואזשיטעלסטווע?...
</p><p></p><p>
דערויף האט איר דער וועלטלעכער יונגערמאן נישט געענטפערט
גארניט, ווייל ער האט ניט פארשטאנען פון דעם גאנצן קאמפלימענט
איין ווארט אפילו. ער האט זיך אנגערופן צו דער שאפירא אויף
רוסיש און א ביסל רויט געווארן דערביי:
</p><p></p><p>
― איזוויניטיע ― איך פארשטיי ניט אויף יידיש.
</p><p></p><p>
דא האט זיך די מאדאם שאפירא שוין גאר ניט געקאנט
איינהאלטן זיך פאר געלעכטער:
</p><p></p><p>
― א שקלאווער מיעשטשאנין, און הייסט ראבינאוויטש, און
פארשטייט ניט קיין יידיש?!...
</p><p></p><p>
בעטי, וועלכע איז געשטאנען ביז אהער ווי א זייטיקע, האט
זיך אריינגעמישט אינעם שמועס און געקומען צו הילף דעם יונגנמאן,
וואס איז געקומען דינגען דאס צימער. זי האט זיך אנגערופן צו דער
מוטער אויף רוסיש:
</p><p></p><p>
― קארג פאראן היינט יונגעלייט, יידישע קינדער, וואס
פארשטייען ניט קיין יידיש?
</p><p></p><p>
און צום יונגנמאן האט זי זיך געווענדט, געגעבן אים צו
פארשטיין אין קורצע נאר קלארע דיבורים, אין וואס דא האנדלט
זיך: אז א ייד טאר דא ניט זיין אין דער דאזיקער שטאט, אז א
ייד דארף האבן א „פראוואזשיטעלסטווע״, און אז טאמער לאזן זיי
אריין צו זיך א יידן אן א „פראוואזשיטעלסטווע״, האבן זיי אויף
זיך א גרויסן שטראף: מע נעמט צו ביי זיי זייער
פראוואזשיטעלסטווע און מע שיקט זיי ארויס פון שטאט אין פיר און צוואנציק שעה.
</p><p></p><p>
― אצינד פארשטייט איר שוין, צי נאך ניט?
</p><p></p><p>
דאס אלעס אין געזאגט געווארן מיט אזא זיס שמייכעלע און
מיט אזוי פיל חן, אז ווען ניט די מאמע וואס ביי דער זייט, וואלט
דער פארשוין גרייט געווען ארומכאפן קושן דאס דאזיקע חנעוודיקע
מיידל מיט איר שעלמיש שמייכעלע. און כאטש דער דין פון
„פראוואזשיטעלסטווע״ איז ביי אונדזער העלד געווען כמעט ווי א נייס, דאס
הייסט, הערן האט ער דערפון געהערט, אז ס׳איז דא שטערט, ווו
יידן דארפן האבן „פראוואזשיטעלסטווע״, נאר ער האט דאס
געדענקט ווי עפעס דורכן שלאף. פון דעסטוועגן האט ער זיך געמאכט,
גלייך ווי דאס איז ביי אים גאר קיין נייס ניט, און האט זיך
אנגערופן צום חנעוודיקן מיידל אויך מיט א שמייכל:
</p><p></p><p>
― דער דין פון „פראוואזשיטעלסטווע״ איז מיר, מאלט אייך,
גאנץ גוט באקאנט, כאטש איך בין ניט קיין היגער. דאס איז א דין,
וואס מע וואלט אים שוין לאנג געמעגט ארויפווארפן אויפן בוידעם
מיט אלע אלטע שמאטעס. נאר גיט מיר צו פארשטיין איין זאך וואלט
איך וועלן וויסן: ווי אזוי האט מען ביי מיר צוגענומען מיינע
דאקומענטן אין אוניווערסיטעט?
</p><p></p><p>
דאס ווארט „אוניווערסיטעט״ איז אויף ביידן, אויף דער
מוטער מיט דער טאכטער, געווען ווי א ליכטיקער שטראל. ביידנס
פנימער האבן אנגעהויבן צו שיינען, און די מוטער האט אזש
דערלאנגט זיך א פאטש מיט ביידע הענט איבער די קליידלעך:
</p><p></p><p>
― אזוי? זענט איר, הייסט עס, ― א סטודענט פון היגן
אוניווערסיטעט? היינט וואס האט איר געשוויגן די גאנצע צייט ביז אהער?
</p><p></p><p>
― די גאנצע צייט געשוויגן? מיר דאכט, אז מיר האבן דא
אלע דריי גערעדט? ― האט איר אפגעענטפערט דער סטודענט מיט א
שמייכל, אלץ קוקנדיק אויף דער טאכטער, ניט אויף דער מוטער.
און די מוטער האט אים געשטעלט דעם לעצטן עקזאמען:
</p><p></p><p>
― זענט איר שוין, הייסט עס, א צוגענומענער?
</p><p></p><p>
― כמעט... איך האב א מעדאל
</p><p></p><p>
― אך! איר זענט א מעדאליסט? אזוי? זעסט דו?
</p><p></p><p>
דאס לעצטע האט די מוטער געזאגט שוין אויף יידיש צו דער
טאכטער, מיט א זיפץ. זי האט זיך אבער באלד פארכאפט און א זאג
געגעבן צום סטודענט צום מעדאליסט אויף רוסיש: איך זאג עס צו
מיין טאכטער, זי האט א ברודער, דאס הייסט, איך האב א זון א
גימנאזיסט, ער איז שוין אין דריטער קלאס, טענה איך צו אים שוין
דריי יאר באלד, אלע אינדערפרי און אויפדערנאכט: „א מעדאל,
א מעדאל, א מעדאל!״ ― הערט ער מיך ווי דעם קאטער. א ייד אן
א מעדאל איז אלץ איינס, ווי א... ווי א...
</p><p></p><p>
די מאדאם שאפירא האט גענומען זוכן אין חדר עפעס א זאך,
וואס מע זאל קאנען דערצו פארגלייכן א יידן אן א מעדאל, איז
אבער אין חדר נישט געווען קיין זאך, וואס זאל האבן א שייכות
צו א יידן מיט א מעדאל אדער אן א מעדאל. און דערצו האט די
טאכטער, בעטי, געפונען, אז ס׳איז גלאט איבעריקע רייד; צו וואס
באדארף עס א פרעמדער מענטש וויסן, אויב איר ברודער וועט האבן
א מעדאל אדער ניט? האט זי א זאג געגעבן צוס סטודענט,
אנווייזנדיק אויף זיין מאגער טשעמאדאנטשיקל:
</p><p></p><p>
― דאס זענען אלע אייערע זאכן, צי איר האט עפעס
נאך?
</p><p></p><p>
― צו וואס דארף איך נאך? ― האט ער איר אפגעענטפערט און
אריינגעקוקט איר אין די שיינע קארע אויגן אריין אזוי שארף, אז
מע וואלט עס געקאנט אויסטייטשן: „ צ ו  וו א ס ב א ד א ר ף א י ך
נ א ך , א ז ד ו ה א ס ט א ז ע ל כ ע  ש יי נ ע  נ ו ט ע  ק ל ו ג ע  ק א ר ע
א וי ג ן  מ י ט  א ז ע ל כ ע  ח ן ־ נ ר י ב ע ל ע ך א י ן  ד י  ב ע ק ל ע ך ?״...
</p><p></p><p>
די מוטער, וואס איר גאנץ לעבן, א פנים, איז געווען געצילט
נאר אין איין זייט אריין און אפגעשטעלט זיך נאר אויף איין זאך:
א ז  א י ר   ז ו ן  ז א ל ה א ב ן א  מ ע ד א ל ― האט זיך איינגעשטעלט
פארן נייעם שכן און זיך אנגערופן צו דער טאכטער ווידער מיט
א זיפץ:
</p><p></p><p>
― זייער גערעכט! צו וואס באדארפן זיי נאך? אז זיי האבן
א מעדאל, באדארפן זיי שוין ניט קיין זאך. קיין זאך!
</p><p></p><p>
די ווערטער „קיין זאך״ האט זי אפגעשניטן ווי מיט א מעסער,
</p><p>
און איז מיט א מאל ווי צוגעזאטן געווארן צום שכן דעם מעדאליסט
און זייער פריינדלעך אים א פרעג געגעבן:
</p><p></p><p>
― האט איר פאטער און מוטער?
</p><p></p><p>
דאס איז געווען פאר אונדזער העלד אזוי אומגעריכט, און אגב
האט ער אין דער מינוט אקוראט פארגעסן, צי הערשקא ראבינאוויטש
האט א פאטער מיט א מוטער, אדער נאר א פאטער אליין, אדער נאר
א מוטער אליין? ― ער האט נישט באלד געקאנט ענטפערן דערויף.
א גליק, וואס בעטי איז אים געקומען צו הילף. זי האט זיך
געווענדט צו דער מוטער:
</p><p></p><p>
― טאמער וואלט געווען גענוג צו עקזאמענירן אונדזער
איינוווינער? פארוואס פרעגסט דו זיי בעסער ניט, צי האבן זיי געטרונקען
טיי?
</p><p></p><p>
און צום נייעם שכן האט בעטי א זאג געגעבן מיט איר
חנעוודיק שמייכעלע:
</p><p></p><p>
― מיין מאמע האט ליב א ביסל רעדן... אפשר ווילט איר
טיי, קאנט איר אייך הייסן געבן דעם סאמאוואר. איר באקומט
צוויי סאמאווארן א טאג. דאס גיט זיך צו צום צימער.
</p><p></p><p>
― וואס עפעס צוויי סאמאווארן? ― האט איר די מאמע
איבערגעשלאגן, ― דריי סאמאווארן. אינדערפרי און בייטאג און
אויפדערנאכט.
</p><p></p><p>
― דאס איז דערפאר, וואס איר האט א מעדאל, ― האט זיך
אנגערופן בעטי מיט א געלעכטער צום נייעם שכן, און א זאג געגעבן
צו רעד מוטער אויף יידיש: „קום!״ און ביידע, די טאכטער און די
מוטער, זענען ארויס פון חדר, איבערגעלאזט דעם שכן דעם מעדאליסט
איינעם אליין מיט זיין מאגערן טשעמאדאן און מיט זיינע געדאנקען,
וואס האבן זיך געפלאנטעט ארום דעם כוח פון זיין מעדאל, און
נאך מער ארום דעם שיינעם מיידל מיט די שיינע קארע קלוגע
אויגן, מיטן שעלמיש שמייכעלע און מיט די הן־גריבעלעך אין די
בעקלעך.
</p><p></p><p>
דאס פינפטע קאפיטל
</p><p></p><p>
די משפחה שאפירא
</p><p></p><p>
אויף וויפל דער נייער קווארטיראנט איז געווען צופרידן
מיט זיין קווארטיר, אויף אזוי פיל, אויב ניט מער נאך, איז די
מאדאם שאפירא געווען צופרידן מיט איר נייעם קווארטיראנט. א
לעבעדיקער בחור, זייער א פראסטער ביי זיך, און א צוגעלאזטער מענטש,
― א דימענטיקער.
</p><p></p><p>
פונעם ערשטן טאג אן האט ער זיך שוין אינטערעסירט מיט
איר זונדל, א תלמיד פון דריטע קלאס גימנאזיע, אים א נעם
געגעבן צום עקזאמען און אליין געשלאגן זיך מאכן מיט אים אלע
טאג די אוראקן. די מאדאם שאפירא האט שוין אליין געקלערט
אויסזוכן אים א רעפעטיטאר, ס׳זאל זיך מאכן עפעס א רעכטער סטודענט
אין גלייכן געלט. קיין סך ס׳זאל קאסטן קאן זי ניט, נאר זי וואלט
וועלן וויסן, וויפל וועט ער זיך הייסן צאלן?
</p><p></p><p>
דערביי האט זי געווארפן אויף איר קווארטיראנט א קוק פון
אונטן ארויף און ס׳איז איר איבערגעלאפן א מחשבה אין קאפ:
„שיין וואלט געווען, ווען דער בחור זאגט זיך אפ פון נעמען געלט
ביי איר!״ און כך הווה ― גלייך ווי זי וואלט זיין א נביאטע. דער
בחור האט ניט נאר זיך אפגעזאגט פון געצאלטס, ער האט זי נאך
אויסגעלאכט: וואס הייסט ער וועט ביי איר נעמען געלט? פארוואס?
</p><p></p><p>
― נו? וואס האב איך דיר געזאגט? ― האט די גליקלעכע מוטער
זיך גערייצט מיט דער טאכטער.
</p><p></p><p>
― וואס האסט דו מיר דען געזאגט?
</p><p></p><p>
― האסט שוין פארגעסן? האב איך דיר ניט געזאגט באלד
אז ער איז א טאטנס א קינד?
</p><p></p><p>
― דו האסט געזאגט, אז ער איז א טאטנס א קינד?
</p>
</body>