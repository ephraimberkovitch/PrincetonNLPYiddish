 
 מאנאלאגן: כאבנע 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
געווען איז דאס אין אדעס. זיינען מיר געזעסן אין א מסיבה א
גאנצע חברה ליטעראטן, שרייבערס הייסט דאס, וואס שרייבן, און לעזער
 וואס לייענען, און גלאט יונגעלייט, און סטודענטן א פאר, און א מיידל
 איז געווען, וואס איז געקומען שטודירן, א גאנץ היפשע מיידל, א געזונטע, מיט רויטע באקן, און גלאט יידן מן הצד, דאס הייסט, אזעלכע, וואס
זיינען צו אונדזער חברה ניט שייך, נאר זיי זעען יידן ריידן, הערט מען
זיך איין, רוקט מען זיך צו אלע מאל נענטער, אזוי לאנג, ביז עס ווערט
איין קאמפאניע און מע פארבייט זיך מיט די גלעזער אפן טיש און מיט
די פיס אונטערן טיש ― חברים כל ישראל... געווען איז, אייגנטלעך, ניט
שבת, נאר א וואכעדיקער טאג, און גערעדט האבן מיר, אייגנטלעך, ניט
פון שבת, נאר פון גאר אנדערע זאכן; אויב איך האב קיין טעות נישט,
האבן מיר גערעדט און געשפארט זיך איבער ציוניזם, טעריטאריאליזם,
אחד־העמיזם, קלויזנעריזם, און גאר ניט אין זינען געהאט בשעת מעשה
ניט קיין געלט, ניט קיין שבת, ניט קיין שטעטל, וואס הייסט כאבנע, אפילו
נישט מזכיר געווען און אפילו אף דער מחשבה נישט געקומען. פלוצעם,
איך ווייס נישט, ווי אזוי און ווי ארום, עס הייבט זיך אויף א יונגערמאן
א געלער מיט ווייסע ברעמען, איינער פון די יונגעלייט וואס „מן הצד״,
און טוט א מאך מיט דער האנט און הייבט־אן בזה־הלשון:
    
― שא, וואס טויג אייך דאס? אלא־מאי, אט וועל איך אייך דערציילן א שענערע מעשה, וואס מיט מיר האט זיך געטראפן אין כאבנע!
כאבנע איז א שטעטל, א שטעטל אזעלכעס פאראן, וואס הייסט כאבנע.
האט דאס שטעטל כאבנע אלצדינג, וואס א שטעטל באדארף צו האבן: א
פאסט, מיט א ראבינער, מיט א טייך, מיט א רב, מיט א טעלעגראף, מיט
א בית־עולם, מיט א פריסטאוו, מיט א תלמוד־תורה, מיט חסידים, מיט
בתי־מדרשים צוויי, מיט קבצנים זייער א סך און מיט נגידים זייער ווינ־
 ציק, ווי געוויינטלעך אונדזערע קליינע שטעטלעך. האט מיך דער גוטער
 יאר פארטראגן אין דעם שטעטל איינמאל אף א שבת. איר מעגט דאס
 הארכן, עס איז א שיינע מעשה, נאר א קורצע, זי קאן אייך צוניץ קו־
 מען. דאס ווייסט איר דאך מן הסתם גאנץ גוט, אז אין א קליינשטעטל, אז
 איר קומט צו פארן אף שבת, מוזט איר ווערן קליינשטעטלדיק, עס וועט
 אייך גארניט העלפן. פון פארן ווייטער ― דאס פארגעסט. כאבנע איז
 ניט אדעס. זינט כאבנע איז כאבנע, האט דארט נאך קיינמאל קיין ייד ניט
 מחלל שבת געווען. און אז איר בלייבט אף שבת א כאבנער, מוזט איר
 קודם כל גיין אין מרחץ אריין. וואס דען וועט איר טאן? איר וועט זיך
 אוועקזעצן שרייבן ספרים? און, להבדיל, אין שול אריין ― שמועסט מען
 דאך ניט. איך האב געוואלט זען, אדרבה, איר זאלט קומען צו פארן קיין
 כאבנע אף שבת און ניט גיין אין שול אריין. איר מיינט, מע וועט אייך,
 חלילה, עפעס טאן שלעכטס? הס מלהזכיר! מע וועט אייך גארנישט טאן;
 מע וועט אייך נאר א נ ק ו ק ן; גאנץ כאבנע וועט זיך קומען צונויף
 א נ ק ו ק ן  דעם יידן, וואס איז געקומען קיין כאבנע אף שבת און וויל
 ניט גיין אין שול אריין. און וואס פאר א פנים וועט איר האבן באם בעל־הבית? וואס פאר א טעם וועט האבן דאס עסן, וואס מע וועט אייך געבן
באזונדער? און ווער ווייס, צי מע וועט אייך גאר געבן עסן באזונדער? וואס זייט איר, א פריץ, וואס איר זאלט עסן באזונדער, ניט מיטן
בעל־הבית בא איין טיש, ניט מאכן הויך קיין קידוש, ניט זינגען מיט
אלעמען קיין זמירות? זעט איר, ווען איר זאלט זיין, להבדיל, א פריץ,
דעמאלט איז עפעס אנדערש. דעמאלט קריגט איר אלצדינג צו זיך אין
חדר אריין: עסן, און טרינקען, און א פאפיראס, און אפילו א סאמאוואר, ניט אויסגערעדט זאל זיין, אום שבת. פון וואנען נעמט זיך עס,
ווילט איר וויסן? ע, דאס זאלט איר ניט פרעגן. ווארעם אז איר וועט
אנהייבן פרעגן קשיות למאי ― למאי דאס, למאי יענץ, וועט זיין א מעשה
אן אן עק. בקיצור, זייט איר געקומען קיין כאבנע, מוזט איר זיין א
כאבנער.
    
האט זיך אבער געטראפן מיט מיר א מעשה: איך בין געפארן צו
א פריץ ניט ווייט פון כאבנע און האב געפירט מיט זיך געלט, שיינע עטלעכע טויזנטער; עס האט מיר צעשפארט די בוזעם־קעשענעס. דער, וואס
האט ניט געוווסט, האט, דאכט מיר, אויך באדארפט זען, אז איך פיר מיט
זיך געלט, ווארעם א מענטש, אז ער פירט געלט, האט ער גאר אן אנדער פנים: ער גייט גאר אנדערש, ער שטייט אנדערש, ער רעדט אנדערש.
געלט, פארשטייט איר מיך, האט אין זיך א כח ― עס איז געלט!... הכלל,
וואס טוט מען מיטן געלט? ערשטנס ― שבת. כאבנע איז ניט אדעס. ווי
אזוי וועל איך מיך ארומטראגן שבת מיט געלט? והשנית, מוז איך אייך
דעם אמת זאגן, אז איך האב טאקע אביסל מורא געהאט צו נעכטיקן אף
דער אכסניה מיט, קיין עין־הרע, אזא מטבע. ניט, חלילה, איך האב מורא
געהאט פארן בעל־אכסניה. דער בעל־אכסניה איז געווען א ייד א פרומער דווקא, און א כשרער, מיט זייער א שיינער קאפאטע, מיט א גארטל.
אויך ניט פאר קיין גזלנים האב איך מורא געהאט: כאבנע האט ניט,
חלילה, קיין שם פון א שטאט פון גזלנים אדער כאפערס. מע האט ניט
געהערט נאך אף דער וועלט, אז אין כאבנע זאלן פארקומען רציחות
אדער גזילות. אי, טאמער איז דארט געווען אמאל א שטיקל פאגראם, איז
דאך עס נאר בשעת פאגראם, און ווו איז היינט ניט פאראן קיין פאגראמען?... איך זאג אייך בהן שלי, איר קאנט גיין אין כאבנע אין מיטן
האלבע נאכט איינער אליין ― אף מיין אחריות, עס וועט אייך גארניט
געשען. אם כן, וואס־זשע האב איך געהאט מורא צו האבן? איך האב
מורא געהאט, פארשטייט איר מיך, נאר פאר איין זאך: קיין עין־הרע,
אזא סומע געלט, פרעמד געלט, ניט מיינס... טאמער, חלילה, א קשיא
וואס עם מאכט זיך?... איך דריי מיך אהער, איך דריי מיך אהין ― עס
איז שלעכט. וואס טוט מען? איך מאך א שמועס מיט מיין בעל־אכסניה:
ווער זיינען דא אין כאבנע פון די פארנעמסטע לייט, פון די נגידים? ענטפערט ער דאך מיר מסתמא: „צוליב וועלכן צוועק? אפשר מכוח א געשעפט?״ זאל איך אים גיין דערציילן, וואס מיך קוועטשט! אמת, ער איז
טאקע א שיינער ייד מיט א שיינער קאפאטע און מיט א גארטל, און
כאבנע איז טאקע נישט קיין שטאט פון גזלנים אדער כאפערס; עס איז
דאך אבער געלט, קיין עין־הרע, אזא סומע געלט, פרעמד געלט, ניט
מיינס... בקיצור, איך פרעג אים דאס, פרעגט ער מיך יענץ, איך זאג אים
„נגיד״, זאגט ער מיר „געשעפט״; אהין־אהער, איך האב בא אים ארויסגעצויגן דאס, וואס איך באדארף צו האבן: אז כאבנע איז א שטעטל
פון לויטער קבצנים, דאס הייסט, עס איז פאראן אין כאבנע נגידים
אויך, נאר זייער ווינציק. פאראן סך־הכל איינער אזעלכער, וואס מע
קאן אף אים זאגן, אז ער איז א שטיקל נגיד, און אפשר טאקע א גאנצער נגיד, און נישט נאר א נגיד, נאר א גביר קאן מען זאגן, א גביר
עצום. זיין געלט, הייסט עס, האט קיינער נישט געציילט, נאר געלט האט
ער, און אפשר טאקע א סך געלט. היינט האט ער הייזער אייגענע, מיט
קלייטן א גאנצן מארק, מיט א שטיקל וועלדל, טאקע א וואלד קאן מען
זאגן, צוויי וועלדער. און דערצו איז ער נאך נישקשה פון א מענטשל
אויך, דאס הייסט, ניט קיין שלעכטער בטבע, מע קאן זאגן א גוטער, מיט
א גוט הארץ און מיט א ברייטער האנט; האט ליב זיך אויסשטעלן, פארשטייט איר מיך, מיט א נדבה, מיט א גמילות־חסד, מיט א טובהלע; ער
זאגט ניט אפ קיינעם ― ווער עס זאל ניט קומען צו אים; געוויינטלעך,
צוליב כבוד, האט ליב כבוד, א נגיד האט ליב כבוד; כאטש אזוי בא
זיך איז ער כלומרשט אן עניו, א פראסטער בא זיך, האט פיינט כבוד;
און מע קאן זאגן אף אים, אז ער איז א גאנץ ערלעכער, דאס הייסט,
ניט קיין גרויסער צדיק, נאר ער וועט ניט טאן וואס מע טאר נישט
בפרהסיה, אזוי אז אלע זאלן זען; אפשר בא זיך דארט, הייסט עם, אז
קיינער זעט ניט, ווייס מען ניט; ווער אזי דאס מחויב ערב זיין פאר יענעם? נאר אין לשון ארנטלעכקייט איז דאך נישט שייך, קיין דאנק קומט
אים נישט, ווארעם אויב אזא מענטש זאל שוין ניט זיין ארנטלעך, טא
ווער־זשע דען?...
    
הכלל, איך האב פון די רייד געקאנט ארויסזען, אז דעם דאזיקן פארשוין מעג איך מיין פותיקא געטרויען. און איך האב מיך אוועקגעלאזט
צו אים באצייטנס, ערב שבת פארן מרחץ, געטראפן אים אין דער היים
איבער א ספר. זייער א פיינער מענטש, זיצט שיין, נגידיש, גרויסארטיק,
און רויק, ווי געוויינטלעך א גביר אין א קליינשטעטל. אריינגעקומען,
גיב איך אים אפ שלום, דערצייל אים די גאנצע מעשה, אזוי און אזוי:
איך פאר דא צו אזא און אזא פריץ, פיר מיט זיך געלט, מוז דא בלייבן
שבת האלטן, האב איך מורא, א קשיא אף א מעשה, כאבנע איז טאקע
א שטאט ניט פון קיין גזלנים און ניט פון קיין כאפערס, און מיין בעל־אכסניה איז טאקע א שיינער ייד מיט א שיינער קאפאטע און מיט א
גארטל, נאר וואס דען? קיין עין־הרע, אזא סומע געלט, פרעמד געלט,
נישט מיינס!... ענטפערט ער מיר מיט א שמייכל: „וואס
זשע ווילט איר, יונגערמאן?״ זאג איך אים, אז איך האב אים געוואלט
בעטן, אפשר איז מעגלעך, ער זאל בא מיר דאס ביסל געלט צונעמען
און באהאלטן דאס ביז איבער שבת בא זיך אין שאפע; ער האט אן
אייזערנע שאפע, וועל איך קאנען זיין רויק. דאס הייסט, איך בין חלילה
קיינעם ניט חושד, כאבנע איז א שטאט, זאג איך, ניט פון קיין גזלנים
און ניט פון קיין כאפערס; קיין עין־הרע, אזא סומע געלט, פרעמדס, ניט
מיינס... הערט ער מיך אויס און מאכט צו מיר מיט א שמייכל: „יונגערמאן, איר קענט מיך ניט, און ווייסט מיך ניט, ווי אזוי פארטרויט
איר מיר דאס אזא סומע געלט?״ זאג איך צו אים: „א גוטער נאמען לאזט
זיך הערן, און מסתמא וועט איר מיר דאך, זאג איך, ארויסגעבן עפעס
א קוויטל; עס איז דאך געלט, אזא סומע געלט, זאג איך, פרעמדס, ניט
מיינס״... טוט ער א שמייכל און רופט זיך אן צו מיר, אז קיין קוויטל
 האט ער אף זיין לעבן ניט געגעבן קיינעם... זאג איך אים: „לאז זיין אן
א קוויטל״. זאגט ער: ער וויל ניט. זאג איך: „וואס־זשע טוט מען?״ זאגט
ער: „ווי איר פארשטייט״. זאג איך: „אפשר עדות?״ זאגט ער: „מהכתיתי״.
זאג איך: „וועמען זאל איך ברענגען?״ זאגט ער: „וועמען איר ווילט״.
זאג איך: „געפינט זיך ניט בא אייך אין שטאט עפעס א פאר פיינע
מענטשן?״ זאגט ער: „בא אונדז זיינען אלע פיינע מענטשן״. זאג איך
„וויבאלד אזוי, טו איך א שפרונג און ברענג מיט זיך א פאר בעלי־בתים״. זאגט ער: „שפרינגט און ברענגט וועמען איר ווילט״... און איך
זע, אז עס פארדריסט אים די מעשה. פארענטפער איך מיך פאר אים,
אז איך וואלט עס געוויס ניט געטאן; לאמיך עס, זאג איך, פארמאגן, וואס
איך וואלט אים געטרויט; נאר אזוי ווי, זאג איך, דאס געלט איז ניט
מיין געלט, עס איז פריער גאטס און נאכדעם פרעמדס, מוז איך דאך זיין
פארזיכטיק. הא? ווי זאגט איר? דארף איך זיין פארזיכטיק?... הערט ער
מיך אויס מיט א שמייכעלע און שווייגט. פארשטיי איך, אז שטארק צופרידן איז ער ניט. נאר איך האב דאך שוין געזאגט, אז איך לויף אוועק
ברענגען א פאר בעלי־בתים, מוז מען לויפן ברענגען א פאר בעלי־בתים.
און איך לאז מיך אוועק צוריק אף דער אכסניה און איך נעם זיך ווידער צו מיין בעל־הבית, בא אים אויסטאפן, ווער זיינען דא אין כאבנע
פון די שענסטע בעלי־בתים? איז אבער אוממעגלעך בא אים ארויסצוציען
א ווארט; ער וויל נאר וויסן איין זאך: צוליב וואס באדארף איך דאס
וויסן? אויב, זאגט ער, צוליב א שידוך, איז אן אנדער זאך, און אויב
צוליב קרעדיט, איז שוין ווידער עפעס אנדערש, און אויב אפילו, זאגט
ער, גלאט אזוי, באדארף ער, זאגט ער, אויך וויסן, וואס ליגט דא פאר
א טעם...
אהין־אהער, ער האט זיך מיר אויסגעקוועטשט, אז פיין זיינען, אייגנטלעך, אלע כאבנער בעלי־בתים. דאס הייסט, אז מע וויל, זאגט ער,
צוריק, מעג זיי דאס צוקומען, וואס זיי גייט־אפ צו פיינקייט, ווארעם וואס
איז שייך פיין? פיין קאן מען, זאגט ער, אנרופן איטלעכן באזונדער, און
אז מע וויל, זאגט ער, איז קיין פיין גאר נישט פאראן אין ערגעץ. עס
ווענדט זיך, זאגט ער, אין דעם, וואס פאר א פיינקייט מע זוכט בא יענעם: צי געלט, צי יחוס, צי תורה, צי דרך־ארץ, צי אפשר אלע זאכן
אינאיינעם? נאר אזוי ווי אלץ אינאיינעם, זאגט ער, איז ניטא בא קיי־נעם, לכן זיינען, זאגט ער, אין כאבנע אלע פיין; נאר אויב איך וויל,
זאגט ער, עס זאל זיין פיין שבפיין, זיינען פאראן, זאגט ער, נאר צוויי
פיינע מענטשן אין כאבנע: רב לייזער און רב יאסיע. אף זיי קאן מען,
זאגט ער, זאגן: פיין, וואס פיין הייסט!... „ווער, זאג איך, איז, למשל,
דער רב לייזער און ווער איז דער רב יאסיע?״ זאגט ער מיר: „וואס איז
די נפקא־מינה? און אז איך וועל אייך שוין זאגן, וועט איר דען וויסן?״
זאג איך: „וואס איז שייך? יעדער מענטש האט דאך זיין כאראקטער״.
זאגט ער: „איר זייט א מאדנער ייד ― אלצדינג דארפט איר וויסן! רב
לייזער איז א ייד, וואס מע רופט אים לייזער, און רב יאסיע איז א ייד,
וואס מע רופט אים יאסיע, נו, אצינד איז אייך שוין גרינגער?״...
    
בקיצור, איך בין אריבערגעגאנגען צו דעם רב לייזערן, וואס מע רופט
אים לייזער, און צו דעם רב יאסיען, וואס מע רופט אים יאסיע, און
האב מיך באקענט מיט זיי, גאנץ שיינע יידן מיט שיינע בערד, זיך צערעדט מיט זיי פון דעם און פון יענעם, גלאט אזוי זיך אין דער וועלט
אריין; אזוי לאנג, אזוי ברייט, ביז מען איז ארויף אף דעם, וואס איך
באדארף, און האב זיי גאנץ פשוט דערציילט די גאנצע מעשה, אזוי און
אזוי, אז פארן פאר איך צו א פריץ, פיר מיט זיך געלט, האב איך מורא,
טאמער א קשיא, כאבנע איז טאקע א שטאט ניט חלילה פון גזלנים אדער
כאפערס, נאר עס איז דאך עפעס געלט, קיין עין־הרע, אזא סומע, פרעמדס,
ניט מיינס... לכן בעט איך זיי, אויב זיי ווילן פארדינען א מצווה, זאלן זיי
זיך מטריח זיין מיט מיר אף איין מינוט צום גביר פון כאבנע, נישט מער
ווי זיין דערביי, בשעת איך גיב אים איבער דאס געלט, ער זאל דאס באהאלטן בא זיך איבער שבת. אויסגעהערט האבן זיי מיך, אט דער רב
לייזער, וואס מע רופט אים לייזער, און דער רב יאסיע, וואס מע רופט
אים יאסיע, מיט קאפ, זיך געגלעט בשעת־מעשה די בערד, איבערגעפרעגט בא מיר נאך א מאל און נאך א מאל: פון וואנען און וווהין און
וואס און ווען, און האבן זיך נישט געלאזט לאנג בעטן, און מיר זיינען אלע דריי זיך דורכגעגאנגען צום גביר פון כאבנע, געבעטן, ער זאל
קיין פאראיבל נישט האבן, כאבנע איז טאקע א שטאט ניט חלילה פון
גזלנים אדער כאפערס... און איך האב גאנץ פיין אויפגעבונדן די קעשענעס, ארויסגענומען און איבערגעציילט דאס ביסל ארעמקייט, רעכט
איינגעוויקלט אין א פאפיר און איבערגעגעבן דאס דעם גביר פון כאבנע
גלייך אין די הענט אריין, ער זאל דאס באהאלטן בא זיך אין דער אייזערנער שאפע ביז איבער שבת, געבעטן נאך א מאל, עך זאל קיין פאראיבל נישט האבן, וואס איך בין אים מטריח, כאבנע איז טאקע א שטאט
ניט חלילה פון גזלנים אדער כאפערס, עס איז דאך אבער געלט, קיין עין־הרע, אזא סומע געלט, פרעמדס, ניט מיינס... און דער גביר פון כאבנע
האט גאנץ פיין איבערגענומען בא מיר דאס פעקל פון האנט צו האנט,
ווי מע נעמט איבער, למשל, א קינד אף א ברית־מילה פון דער קוואטערן
צום קוואטער, און מיינע צוויי יידן בשעת־מעשה האבן געהאלפן קוקן,
זיך געגלעט די בערד און באלעקט זיך, ווי א קאץ, בשעת זי קוקט אף
פוטער... און איך האב מיך אפגעזעגנט, נאכאמאל געבעטן, מע זאל קיין
פאראיבל ניט האבן פאר דער טרחה, כאבנע איז טאקע א שטאט ניט
חלילה פון גזלנים אדער כאפערס, און א גוטן שבת, און א סוף.
    
אויסגעליידיקט די בוזעם־קעשענע, איז מיר אראפ צען פוד משא,
און איך בין מיר מיט א פרייען קאפ געגאנגען אין שול אריין, געהערט
זייער א שיינעם חזן, וואס ציקלט זיך אפילו א ביסל צופיל און מאכט
משונה־מאדנע קונצן מיטן האלדז, טערעלייקעט דעם „לכה־דודי״, ווי א
סאלאוויי, לאזט־אויס דעם „מזמור־שיר־ליום־השבת״, ווי א זינגער,
להבדיל, אין טעאטער, און זאגט דעם „כגונא״ עכט יידיש, מיט אזויפיל
„מאראל״, מיט אזא מין מתיקות, אז עס גלוסט זיך הערן נאכאמאל און
נאכאמאל ― איך האב שוין לאנג ניט געהערט אזא חזן, ווי אין כאבנע,
איך האב שוין לאנג ניט געהערט אזא קידוש מיט אזעלכע זמירות, ווי
אין כאבנע, איך האב שוין לאנג ניט געגעסן אזעלכע געפעפערטע פיש
מיט אזעלכע געשמאקע לאקשן מיט אזא צימעס־פלייש, ווי אין כאבנע,
איך בין שוין לאנג ניט אזוי געשלאפן געשמאק, ווי איך בין געשלאפן
יענע נאכט שבת, און אויך דעם גאנצן טאג שבת בין איך געשלאפן,
ווי א קיסר! אויסגעשלאפן זיך אף אלע זייטן, בין איך מיר גאנץ פיין
אויפגעשטאנען, ארויסגעגאנגען אביסל אפן שפאציר, אנקוקן כאבנע,
כאבנער יידן מיט כאבנער ווייבער, כאבנער בחורים מיט כאבנער מיידלעך,
וואס גייען אנגעטאן און אויסגעפוצט נאך „דער לעצטער מאדע״; נאכדעם האב איך מיר גאנץ פיין אפגעגעבן דעם קאלטן שלש־סעודות און
גאנץ פיין אפגעזונגען די שיינע זמירות, אוועק אין שול אריין דאוונען
מעריב, געקומען, אפגעמאכט גאנץ פיין הבדלה, זיך צערעכנט גאנץ פיין
מיט דער בעל־הביתטע אף דער אכסניה, אפגעריסן, געוויינטלעך, פונעם
חשבון א פאר גילדן, און זיך געלאזט גאנץ פיין צום גביר פון כאבנע
נאך די עטלעכע גראשנס.
    
געקומען צום גביר פון כאבנע, האב איך אים געטראפן אין זייער א
שיינעם זיידענעם כאלאט מיט זיידענע קאטעסן, גייט ארום גאנץ פיין איבערן זאל, דרייט מיט די קאטעסן פון איין פינגער אפן אנדערן, באמקעט
און זינגט מיט זייער א שיינער שטימע: ,
    
 אליהו הנביא!
    
 אליהו התשבי!
    
 אליהו הגלעדי!
    
 במהרה, במהרה, במהרה בימינו!...
    
„מילא, יענער זינגט, טראכט איך מיר, לאז ער זינגען; ער וועט
אויפהערן צו זינגען, וועל איך אים דעמאלט זאגן״. מיין גביר אבער הערט
ניט אויף צו זינגען, צו באמקען און צו דרייען מיט די קאטעסן פון איין
פינגער אפן אנדערן. איך הייב אן צו זיצן אף הייסע קוילן, כאפ זיך אויף
אלע מאל און וויל צוגיין צו אים און זאגן מכח יענער מעשה, איז אבער
אוממעגלעך: ער זינגט און באמקעט און דרייט מיט די קאטעסן פון איין
פינגער אפן אנדערן, און דאס קול גייט אלע מאל העכער און העכער:
    
 אליהו הנביא!
    
 אליהו התשבי!
    
 אליהו הגלעדי!
    
 אי־אי־אי־אי!
    
 אי־אי־אי־אי!
    
 במהרה, במהרה, במהרה בימינו!...
    
 אליהו הנביא!
    
 אליהו התשבי!
    
 אליהו הגלעדי!
„וואס ס׳האט זיך מיר געחלומט יענע נאכט און היינטיקע נאכט
און א גאנצע וואך! ― אזוי טראכט איך מיר ― דער מענטש האט זיך
אביסל פארליבט אין אליהון, ס׳איז אים גאר ניט אפצורייסן!״... בקיצור,
ער האט געזונגען און געבאמקעט אזוי לאנג, ביז ער האט אויפגעהערט
צו זינגען און צו באמקען. „א גוטע וואך ― מאכט ער צו מיר ― א
גוטע וואך, זיצט״. און מיר זעצן זיך אוועק גאנץ פיין ביידע באם טיש,
און ער איז מיך מכבד מיט א גאנץ פיינעם פאפיראס, שאפט, מע זאל
אריינטראגן צוויי גלאז טיי, מיר א גלאז און אים א גלאז, און טוט מיך
א פרעג: „יונגערמאן, וואס וועט איר עפעס זאגן גוטס?״ ― „וואס זאל
איך, זאג איך, זאגן? איך פאר היינט אוועק, זאג איך, טאקע באלד, הייסט
עס, האב איך אייך געוואלט, זאג איך, בעטן די עטלעכע גראשנס״. ―
„וואס פאר גראשנס״? ― „די עטלעכע קערבלעך״, זאג איך. ― „וואסערע קערבלעך?״ ― „דאס געלט, זאג איך, דאס געלט מיינס״. ־ „וואסער געלט?״ ― „וואס הייסט, זאג איך, וואסער געלט? איר ווייסט ניט,
וואס איך מיין? איך מיין, זאג איך, דאס געלט, וואס כ׳האב אייך געגעבן
באהאלטן ביז איבער שבת״. ― „איר, זאגט ער, האט מיר געגעבן
געלט?״... און בשעת־מעשה מאכט ער אזא פנים, גלייך ווי איך וואלט
אים געזאגט, למשל, אז זיין נאז איז ניט זיינע, נאר מיינע...
    
איר קאנט פארשטיין, ווי אזוי מיר איז געווארן בשעת מעשה אף
דער נשמה: א קשיא אף א מעשה? כאבנע איז טאקע א שטאט, חלילה,
ניט פון קיין גזלנים, ניט פון קיין כאפערס... נאר צוריק האב איך מיך
מיישב געווען: אפשר טרייבט ער קאטאוועס? הייב איך אן צו לאכן:
„כא־כא, איר זייט א רעכטער לץ, זאג איך, איר קאנט גוט די מלאכה!״
מאכט ער צו מיר אבער ערנסט: „וואסער מלאכה?״ ― „איר טרייבט,
זאג איך, מיט מיר קאטאוועס״. מאכט ער צו מיר שוין צו ערנסט:
„יונגערמאן, איך בין ניט אייער גלייכן און טרייב מיט אייך קיין קאטאוועס! זאגט, וואס ווילט איר?״...
    
דא האב איך שוין דערפילט, אז דאס פנים ציטערט מיר, די אויגן
פינטלען, די קנעכלעך הייבן זיך אן צו טרייסלען, אט פאל איך אום. נאר
איך גיב מיך ניט ארויס. איך נעם עס אן אלץ פאר א שפאס און טו אים
א זאג: „נו, גענוג. אייך שוין צו לצעווען, כלעבן, גיט מיר אפ מיין
געלט, לאמיך פארן״. מיין גביר פון כאבנע זיצט אקעגן מיר, קוקט מיר
גלייך אין די אויגן אריין, און איר זאלט זאגן, ער זאל דאס אפילו א ריר
טאן מיט א ברעם, א פינטל טאן מיט אן אויג. גארניט, גלייך ווי איך
וואלט עפעס גערעדט פונעם וועג, חלילה, פונעם זינען. „יונגערמאן, מאכט
ער צו מיר גאנץ געלאסן, איר זייט זיך טועה, איר האט געטראפן ניט
אהין, ווו איר דארפט״. טוט עס מיך שוין מסתמא א טראג־אויף און איך
רוף מיך אן צו אים: „אויב איר טרייבט ניט קיין קאטאוועס, זאג איך,
פארשטיי איך אייך ניט, וואס דאס איז פאר א שפיל? איך האב אייך געגעבן, זאג איך, באהאלטן געלט, קיין עין־הרע, אזא סומע געלט, דאס געלט
איז ניט מיינס, ס׳איז פרעמד געלט״... און איך פיל, אז די צונג פלאנטעט
זיך, אין האלדז שטיקט, אינעם לינקן אויער פייפט, עס גייט מיר אפ,
ווי מע זאגט, א מינוט צום חלשן. „איך ווייס ניט, מאכט ער צו מיר, וואס
איר רעדט״. ― „האט איר, זאג איך, בא מיר קיין געלט  נ י ט  גענומען?״ ― ,, א י ך ,  זאגט ער, בא א יי ך? ווייזט, זאגט ער, איר
האט עפעס אף פאפיר?״... דא איז מיר געווארן שלעכט; אצינד פארשטיי איך שוין, פאר וואס ער האט געזאגט, אז ער חתמעט ניט קיין
קוויטלעך!... „סטייטש, זאג איך, נו, און די עדות, וואס זיינען דערביי
געווען?״ מאכט ער צו מיר: „עדות? וואסערע עדות?״ ― „ניט געווען,
זאג איך, דערביי רב לייזער און רב יאסיע?״ ― „וואסער לייזער, וואסער יאסיע?״ ― „סטייטש, זאג איך, גאט איז מיט אייך, אט, זאג איך,
טו איך א שפרונג און ברענג זיי צו פירן!״ ― „שפרינגט, מאכט ער צו
 מיר, וווהין איר ווילט, אבי לאזט מיך צו־רו; איר זייט מיר, זאגט ער,
 ניט בא אלע געדאנקען, יונגערמאן!״...
    
און לויפנדיק אזוי צו מיינע עדות, פליט מיר דורך בשעת־מעשה א
 מחשבה: אפשר בין איך טאקע ניט בא אלע געדאנקען? אפשר איז דאס
 גאר א דמיון? א חלום? אפשר בין איך גאר ניט אין כאבנע? איך לויף,
 און די געדאנקען לויפן, דער קאפ ווערט מיר שיער נישט צעשפאלטן אף
 שטיקלעך. דער רוח האט מיך געטראגן קיין כאבנע אף שבת! וויי און
 ווינד, וואס וועל איך טאן, א קלאג, פארפינצטערט בין איך געווארן?!...
    
אהין־אהער, איך קום צו רב לייזערן, איך קום צו רב יאסיע, דערצייל
 זיי דעם אומגליק, וואס מיר האט געשען: „קומט, זאג איך, יידן בני
 רחמנים, קומט גיכער, האט רחמנות, ס׳איז א סומע געלט, זאג איך,
 פרעמדס, ניט מיינס, ראטעוועט מיך!״... און מיר קומען צו לויפן אלע דריי
 צום גביר פון כאבנע, גייט ער אונדז אקעגן מיט א מאדנע שמייכל און
 מאכט צו מיינע צוויי שיינע יידן בור הלשון: „וואס זאגט איר אף דעם
  
שלאק? דער יונגערמאן האט זיך איינגערעדט א לונג־און־לעבער אף דער
נאז; ער זאגט, אז ער האט מיר כמו ווי געגעבן געלט א גרויסע סומע
אף צו באהאלטן, און ווייזט אן אף אייך,אז איר זייט דערביי געוועזן.
 וואס זאגט איר אף אזא מין אנשיקעניש?״... מיינע ביידע עדות, די שיי־
 נע יידן מיט די שיינע בערד, שטייען און קוקן אפן גביר, אף מיר און
איינס אפס אנדערע. „וואס שווייגט איר? ― מאכט צו זיי דער גביר. ―
האט איר געהערט אזא מין בלבול?״ ― „גאט ברוך־הוא זאל שומר
ומציל זיין!״ ― מאכן מיינע צוויי עדות, די שיינע יידן מיט די שיינע
בערד, און קוקן זיך איבער איינס מיט דאס אנדערע. „ער זאגט, מאכט
ווייטער צו זיי דער גביר, אז ס׳איז געווען מי יודע וואס פאר א סומע
געלט, תרפ″ט אלפים, און אז איך האט אליין געזען, ווי ער האט דאס
מיר איבערגעגעבן, איך זאל דאס באהאלטן בא זיך ביז איבער שבת. ווי
געפעלט דאס אייך? איך האב מורא, צי דער יונגערמאן איז, חלילה, ניט
גערירט?״... ― „ניט אנדערש, אז... ער איז, חלילה, גערירט״... רופן זיך
אפ מיינע ביידע עדות, קוקן אפן גביר און איינס אפס אנדערע און גלעטן
זיך די שיינע בערד. איך וויל עפעס זאגן, שרייען ― קאן איך ניט! עס
האט זיך מיר צוגעקלעפט די צונג צום גומען, געשטעלט זיך עפעס פאפעריק אין האלדז, ווי א ביין, פינצטער געווארן אין די אויגן... שטיל האבן
זיך מיינע צוויי שיינע יידן, רב לייזער און רב יאסיע, ארויסגערוקט פון
שטוב, עפעס מאדנע געקוקט אפן גביר און איינס אפס אנדערע. זייערע
פנימער זיינען געווען בלאס, ווי די לבנה, נאר זיי האבן געשיינט, און די
אויגן האבן בא זיי געלויכטן, ווי בא מענטשן, וואס גאט ברוך־הוא האט
זיי צוגעשיקט אף א פולער וואך ניט קיין שלעכט געשעפטל...
    
....................
  
הערט איר? גאט ווייס, וואס מיט מיר וואלט געווען, ווען דער
כאבנער גביר זאל ניט געווען צוגיין צו מיר, ארויפלייגן מיר די האנט אף
די פלייצעס, עפענען די שאפע און א זאג טאן צו מיר: „יונגערמאן, עסט
אייך ניט אפ דאס הארץ. דא האט איר אייער געלט. איך האב אייך ניט
מער נאך געוואלט ווייזן, וו א ס איז כאבנע און  וו ע ר זיינען אירע
שיינע יידן״...
    
פון דעמאלט־אן פאר איך ניט קיין כאבנע, און אז איך פאר קיין
כאבנע, פיר איך ניט מיט קיין געלט, און אז איך פיר געלט, האלט איך
  
ניט שבת, און אז איך האלט שבת... ווייס איך שוין, וואס איך האב
צו טאן...
    
און דער געלער יונגערמאן מיט די ווייסע ברעמען, אז ער האט נעענדיקט צו דערציילן די מעשה, האט ער זיך אפגערוקט מיטן בענקל א
ביסל אף א זייט און האט גענומען אריינקוקן אונדז איטלעכן באזונדער
אין די אויגן אריין, צו זען, וואס פאר א רושם זיין מעשה האט אף אונדז
געמאכט. מיר אלע זיינען געבליבן ווי פארשטומט. עס איז איבערגעריסן
געווארן אונדזער שמועס, אפגעהאקט געווארן, ווי מיט א האקמעסער. נאר
איינער פון אונדז (איך געדענק ניט ווער; דאכט מיר, אז איך) האט זיך
איינגעשטעלט און האט א פרעג געטאן באם געלן יונגנמאן מיט די
ווייסע ברעמען:
    
― אקעגן וואס, הייסט דאס, האט איר אונדז דערציילט די דאזיקע
מעשה?
    
― אקעגן וואס? ― מאכט ער ווי 	פארווונדערט, ― וואס הייסט,
אקעגן וואס? אקעגן גארניט. ס׳איז גלאט אזוי זיך א מעשה, אין דער
וועלט אריין. איך האב מיך גראד איצט דערמאנט, האב איך אייך דערציילט.
    
געשריבן אין יאר 1905
דיאלאג אין גאליציע
    
― איר פארט, דאכט מיר, קיין קאלאמעא?
    
― פון וואנען ווייסט איר, אז קיין קאלאמעא?
    
― איך האב געהערט, איר האט גערעדט מיטן קאנדוקטאר. איר
זייט טאקע א קאלאמעאר, צי איר פארט נאר קיין קאלאמעא?
    
― טאקע א קאלאמעאר. וואס איז דען?
    
― גארניט. גלאט אזוי, איך פרעג. עפעס א היפשע שטאט קאלאמעא?
    
― וואס איז שייך א היפשע שטאט? א שטאט, ווי אלע שטעט אין
גאליציע. א פיין שטעטל, זייער א פיין שטעטל!...
    
― איך מיין, צי ס׳איז פאראן בא אייך עפעס פיינע מענטשן,
נגידים?
    
― פאראן אלערליי: פאראן נגידים, פאראן קבצנים. געוויינטלעך,
מער קבצנים ווי נגידים.
    
― דאס אייגענע, וואס בא אונדז. אף איין נגיד ― קיין עין־הרע,
טויזנט קבצנים. בא אייך אין קאלאמעא דארף זיין א נגיד פינקעלשטיין?
    
― פאראן א נגיד פינקעלשטיין. וואס איז? איר קענט אים?
    
― קענען קען איך אים ניט, נאך איך האב געהערט. הייסט ער ניט
רב שעיה?
    
― רב שעיה. וואס איז דען?
    
― גארנישט. גלאט אזוי, איך פרעג. ער איז טאקע אזא גביר, ווי מע
זאגט, אט דער רב שעיה?
    
― איך ווייס? זיין געלט האב איך נישט געציילט. וואס פרעגט איר
זיך אזוי נאך? איר דארפט דאס וויסן אקעגן קרעדיט?
 
 