
 א געבוירענער אין קאוונע, האט שמואל גארדאן זיך דערצויגן אין אוקראינע אין א קינדער־היים. אין 1931 האט ער פארענדיקט דעם מאסקווער מלוכה־אוניווערסיטעט און עטלעכע יאר געארבעט ווי א לערער און קארעספאנדענט פון רוסישע און יידישע צייטונגען. זיינע ערשטע יידישע דערציילונגען האבן זיך באוויזן אין די 1920ער יארן. א שטיקל צייט האט ער געארבעט אין ביראבידזשאן. אויפן סמך פון זיין דערפארונג אין דער יידישער אויטאנאמער געגנט האט ער אנגעשריבן עטלעכע ביכער. 
 בעת דער מלחמה איז גארדאן געווען אויפן פראנט, געדרוקט רעפארטאזשן אין דער צייטונג ״אייניקייט״. אין 1949 איז ער ארעסטירט און פארשיקט געווארן אויפן ווייטן צפון, ווו ער האט אפגעשמאכט אין די לאגערן ביזן יאר 1956. וועגן יענע ביטערע יארן דערציילט ער אין זיין לעצטן ראמאן ״יזכור״, דערשינען שוין נאך זיין טויט אין ישראל. 
 לייענט שמואל גארדאנס דערציילונג ״א ווייס פאפירל״, ווו ער שילדערט איין עפיזאד פונעם לאגער־לעבן אין דער ווייטער טונדרע, אפגעדרוקט אין דעם מאסקווער זשורנאל ״די יידישע גאס״, 1996. 
 א ווייס פאפירל 
 אין דעם פארלעצטן באראק אויפן וועגן צו דער באשיצטער, מיט שטעכלדראט ארומגעצאמטער וואכטע און סקריפנדיקן שלאגבוים ביים טויער, האט דער קאנוואי אריינגעשפארט, דערשטיקט צו ווערן פון ענגשאפט, די ארבעטער־בריגאדעס פון אלע באראקן. באשטאנען זיינען די בריגאדעס מיינסטנטייל פון געוועזענע פראנטאוויקעס, ביי וועמען דער הונגער, די קעלט און כלערליי חלאתן האבן נאך דערווייל ניט צוגערויבט אין גאנצן דאס ביסל פארהיטע געזונט. די מער שוואכערע ארעסטאנטן, די דיסטראפיקעס, וועלכע שטייען שוין קוים אויף די פיס, האט מען איבערגעלאזט ארבעטן אויף דער אינערלעכער זאנע. דא איז די ארבעט אויך ניט פון די גאר לייכטע, מע גייט דא אויך אפ מיטן זיבערטן שווייס. ס׳איז אבער פארט ניט צו פארגלייכן מיט דער ערדארבעט, מיט שפאלטן די אייביק דורכגעפרוירענע ערד, דאלבען פונדאמענטן פאר נייע באראקן, פאר די פרישע ארעסטאנטן, וואס האלטן יעדן טאג אין איין צוקומען: ווען צו צען, ווען אפילו צו הונדערט. 
 שטיין פון יענער זייט זאנע אויפן ברענענדיקן פראסט, דעם מיט האלדז־און־נאקן אריינגעטאן אינעם פראנק־און־פרייען ווילדעווען פון די שטעכיקע טייגע־ און טונדרע־ווינטן, איז אוודאי פון די גאר קנאפע פארגעניגנס. איין רעכטער בלאז – און דו פארשווינדסט, ס׳קאן דיך פארטראגן אויף אייביק אין דער טיף פארשנייטער ווייסער וועלט. יענע ארעסטאנטן, וואס זיינען נאך א ביסל ביי די כוחות, נאר האבן מיט וואס זיך אונטערקויפן ביי די נאדזיראטעלעס [אויפזעערס], לאזט מען אויך איבער צוזאמען מיט די שטארק אפגעשוואכטע און חלאים אין דער אינעווייניקסטער זאנע. געוויינטלעך, זיינען עס די ארעסטאנטן פון דער בייבאלטיק און מאלדאוויע. זיי שיקט מען צו פעקלעך פון דער היים אפטער, ווי פיל אנדערע. 
 די דאזיקע ״זעקן״ [ארעסטאנטן] מיסחרעווען מיט די באלעבאטים. עס לוינט און ווי אזוי נאך: די ערד איז דא אומעטום הארטער פון שטיין. דו באווייזט זיך ניט צורירן צום הענטל פונעם גראבאייז, אדער פונעם ברעכשטאנג, ווי די האנט ווערט צו דעם אזוי צוגעפרוירן, די הויט דערנאך ניט אפצורייסן דערפון. מאטל קאנטארן איז עס גוט באקאנט. נאר מיט וואס קאן ער זיך אויסקויפן ביים נאדזיראטעל? מיט דעם פארלאטעטן העמד אויפן לייב? 
 דעם קאנוואי, דעם בארימטן וואלאגדער קאנוואי, וועלכער האט צונויפגעטריבן פון די באראקן די אלע ארבעטער־בריגאדעס, גייט ניט אן, וואס די גראדוסן אינעם טערמאמענטער אויפן ווייסהאריקן סלופ ביי דער וואכטע הייבט זיך ניט אויף אפילו אויף איין גראדוס העכער, שטייען אלץ אויף איין און דעם זעלבן פאסיקל: דריי און פערציק. און ווען דער טערמאמענטער זאל זיך געווען אראפלאזן נאך אויף א צוויי־דריי גראדוסן נידעריקער, גייט עס דעם קאנוואי אויך ניט אן. די וואלאגדער קאנוואירן שיער ניט אלע אונטערגעקליבן פון איין הייך און ברייט, ווי דעמבן פון איין און דעם זעלבן וואלד. דערצו זיינען זיי אלע אנגעטאן אין טונקל־ברוינע פעלצלעך מיט געדיכט־האריקע קעלנער. 
 וועגן די פיס, וואס דער פראסט גיט זיי צום אלעם ערשטן וועגן זיך צו פילן, האבן זיי אויך ניט וואס צו קלערן. די וואליקעס זיינען גענוג הויך און געראם, קאנסט אנוויקלען אויף די פיס נאך א פאר אנעטשעס. די הענט ביי יעדן זיינען אויך רעכט באזארגט: מע האלט זיי טיף פאררוקט אין די פוטערנע הענטשקעס. דעם קאנוואי האט ניט אויסגעמאכט, אז די טעמפעראטור הייבט זיך ניט אויף. צוליב איינע־צוויי גראדוסן העכער קאן דער עלטסטער באפוילן ארויספירן די בריגאדעס אויף דער ארבעט, און איבער דעם וועט דעם קאנוואי אויך אויסקומען א ביסל אונטערפרירן אין דער טונדרע, ווי אנגעפעלצט מע איז ניט. פון דעם שמייסנדיקן ווינט אין דער טונדרע איז זיך ניט אויסצובאהאלטן, ער יאגט אומעטום אן. 
 דערווייל אבער האט דעם קאנוואי און נאך מער די ארעסטאנטן היינט אפגעגליקט. ניט אזוי אפט טרעפט, אז מע זאל א מסוכן פראסטיקן טאג, ווי היינט, אפזיצן אין דער ווארעמקייט אונטער א געדעקטן דאך. די ענגשאפט אינעם פארלעצטן באראק איז שוין אזא, אז איז נעם ברעך אויס א שטיקל שויב, מע זאל קאנען כאטש א ביסל אן אטעם טאן מיט פרישער פראסטיקער לופט. 
 – דער גזלן איז געקומען! 
 מאטל קאנטאר, צו וועמען דער שכן ביים געפלאצטן שייבל האט עס א זאג געטאן, האט ניט געדארפט זיך לאנג איינקוקן, אז ער זאל אין דעם מגושמדיקן נפש מיט דער הויכער קאראקולנער פאפאכע [א מיליטעריש היטל] דערקענען דעם נייעם שעף פונעם לאגער, דעם מאיאר, וואס ווארפט אן אליין שוין מיט זיין באווייזן זיך אין דער זאנע אויף איטלעכן איינעם אן אימה. פאריקע וואך איז אויך אויסגעפאלן א שרעקלעך פראסטיקער טאג, א קעלטערער נאך פון היינטיקן. ס׳האט שוין געהאלטן, מע זאל אומקערן די ארבעטער־בריגאדעס צוריק אין די באראקן און אפזוכן א טוונג זיי אין דער אינערלעכער זאנע, זיי זאלן די פלייצע ניט קאנען דערנאך אויסגלייכן. איז ווי אונטער דער פארקאוועטער ערד אנגעקומען דער מאיאר און באפוילן ארויספירן אלעמען אויף דער ארבעט פון יענער זייט שטעכלדראט, אונטערן אפענעם הימל, אויפן ברענענדיקן פראסט. 
 פארבייגייענדיק די פענצטערלעך פונעם פארבאראק, איז דער מאיאר שטיין געבליבן שיער ניט פונקט אטקעגן דעם אויסגעזעצטן פון דעם פראסט געפלאצטן שייבל, און זיך פארקוקט אהין, גלייך ער זאל דארט עמעצן באזונדערס זוכן, געוואלט א פנים דערגיין, ווער האט געקאנט ארויסשפארן דאס שייבל, ער זאל האבן וועמען צו באשטראפן, און אזוי באשטראפן, אז די איבעריקע זאלן עס פארגעדענקען. 
 מאטלען האט זיך אויסגעוויזן, אז דער שעף קוקט זיך צו מער צו אים. מסתמא האט ער עפעס באמערקט. נאר וואס האט ער געקאנט אויף אים באזונדערס באמערקן אויסער דעם, אז ס׳איז ניט צו באנעמען, ווי אזוי האט געקאנט אט דער דארער, קרענקלעכער יונגער־מאן זיך דורכשטופן צו דעם אפענעם פענצטערל און פארכאפן דארט אויף עטלעכע מינוט אן ארט. ווו האט ער געקאנט נעמען אויף דעם כוחות, אויב ער שטייט קוים איין אויף די פיס? 
 דער מאיאר קאן אוודאי קלערן, אז דאס שטיקל ארט ביים פענצטערל האט דער דאזיקער ארעסטאנט ביי עמעצן אפגעקויפט, אויסגעביטן אויף א פעקל מאכארקע אדער אויף אן אפגעשפארטן פונעם פרישטיק ציגעלע צוקער. נאר פון וואנען האט מאטל אויף וואס אויסצובייטן? ער איז, דוכט זיך, דער איינציקער אין זאנע, ווער עס קריגט גארניט פון דער היים. וואס קאן אים שיקן די אלטע קראנקע מאמע, אויסער אירע ביטערע טרערן, וועלכע זי פארגיסט יעדן טאג. 
 פינף ברידער זיינען זיי געווען. פארבליבן איז בלויז ער איינער. ווו זיינען די איבעריקע פיר? זיי זיינען דאך אלע געווען טרייע איבערגעגעבענע פארטייער און אלע גיברים, ווי זייער טאטע, יודל דער קאוואל. פון פינף ברידער איז בלויז ער איינער ניט געווען קיין קאמוניסט. אפשר דערפאר איז ער געבליבן לעבן. זעקס יאר, אז ער זיצט. געבליבן איז אים נאר גאנצע ניין יאר. ער וועט אפילו האלב אויך ניט אויסהאלטן. פאר די זעקס יאר, וואס ער זיצט, איז ער געווארן א זקן. ער פילט, ווי יעדן טאג גייען אים אויס די כוחות. שוין א גרעסערע צייט, ווי ער האלט אין איין הוסטן. 
 וואס קוקט אויף אים אזוי דער שעף? ער ווייסט נאך ניט, וויפל אים איינטיילן קארצער פארן אויסברעכן דאס פענצטערל? ניט ווייניקער מסתם פון א וואך צי אפשר מער. מאטלען ארט עס ניט. אין קארצער וועט ער ניט האבן אזוי פיל צו טאן מיט דער קעלט. מע גיט דארט כמעט ניט וואס צו עסן. איז ער צום הונגער שוין געוווינט. ער טראגט אים לייכטער איבער, ווי די קעלט. 
 אוי, מאמע טייערע, – גיט מאטל א זאג צו זיך, ניט אפקערנדיק דאס פנים פונעם פענצטערל, – פאר וואס נעמט מיך דער אייבערשטער ניט צו? ווי ער האט אפגענומען ביי דיר אלע דיינע פיר זין. בעט אים, מאמע טייערע, ער זאל פארנעמען מיין תפילה. איך האב אנגעהויבן גלייבן אין אים. איך בעט אים אלע טאג, ער זאל מיך צונעמען. סוף־כל־סוף, וועט מיין תפילה דערגיין צו אים. זאל ער רחמנות האבן אויף דיר. גענוג טרערן האסטו שוין פארגאסן איבער מיר. אוי, מאמע, מאמע. וויפל איז דער שיעור צו וויינען און קלאגן. זאל זיך דיר דאכטן, אז ביי דיר זיינען געווען פיר זין און ניט פינף… 
 וועמען זוכט ער דאס אלץ, וואס ער האט זיך אזוי פארקוקט אויף אונדז? – האט דער שכן לעבן מאטלען ווידער א פרעג געטאן. 
 גיכער פון אלץ אויף מיר. 
 פאר וואס קלערסטו אזוי? 
 מאטל האט געהאט א סמך אזוי א קלער צו טאן. 
 יענע וואך, ווי דו געדענקסט, איז געווען א גרעסערער פראסט נאך, ווי היינט. ביז פיר און פערציק גראד איז געהאט דערגאנגען. איז אונדזער שעף, פונקט ווי היינט, געקומען צו לויפן ווי פון אונטער דער ערד און אלעמען ארויסגעטריבן אויף דער ארבעט. דערווייל האט ער ניט איבעריקס אנגעטרויט דעם קאנוואי. ער איז אליין מיטגעגאנגען מיט אונדז א קילאמעטער פיר די ווייט און נאכגעפאלגט, ווי ווער עס ארבעט. ער האט זיכער באמערקט ווי דער גראבאייזן האט זיך עטלעכע מאל ארויסגעגליטשט פון מיינע הענט. דעמאלט האט ער מיר גארניט געזאגט, ווי ניט באמערקט. דאס מאל, פיל איך, וועט מיר אזוי גלאט ניט אפגיין. מע וועט מיר אפצאלן פאר דעמאלט און פאר היינט. זע, סארא גזלניש פנים איז ביי אים היינט… 
 וואסי? כ׳וועל נאך לאנג ווארטן אויף אייך? – האט פון דרויסן זיך דערקליבן אהער דורך דעם האלב צעבראכענעם פענצטערל דעם מאיארס הילכיקע שטים. – שנעלער א ביסל קאנט איר ניט, ליידאקעס!? איר ווילט אפשר היינט בלייבן אן ווארמעס. איז קאן איך אייך צוליב טאן, זאראזעס! 
 שווער געווען זיך פארשטעלן, אז דער פארבאראק זאל געווען קאנען אזוי פיל ארייננעמען אין זיך. אין דער זאנע האט קוים געקלעקט פלאץ אויף אויסשטעלן אלעמען צו פיר אין א שערענגע. 
 דער מאיאר האט אפגענומען ביי דעם עלטסטן נאריאדטשיק [א פארוואלטער איבער ארבעטער] די ריין אפגעשאבענע לאקשן־ברעטלעך מיט די קלאר אויפגעשריבענע אויף זיי פאמיליעס פון די ארבעטער־בריגאדעס, און גענומען לייענען הויך אויף א קול, ווי אויף א פאראד, יעדווידן איינעמס פאמיליע־נאמען, פאדערנדיק פון יעדן קלאר און דייטלעך אנרופן אויף וויפל ער איז פארמישפט און לויט וועלכן פונקט פונעם 58סטן ארטיקל איז ער פארמישפט. 
 בירגער שעף. 
 ביים מאיאר האט זיך ווי אפגענומען דאס לשון. ס׳איז דאס ערשטע מאל, א פנים, זינט ער איז באלעבאס איבער דער באזונדערס שטרענגע באצירקן פונעם צינטיער שטראף־לאגער, אז עמעצער זאל וואגן אים איבערשלאגן אין מיטן די רייד, בפרט נאך, ווען ער לייענט פאר דאס צעטל פון די ארעסטאנטן. 
 דער, ווער ס׳האט געוואגט אריינפאלן אים אין די רייד, האט זיך מיט גארניט אויסגעטיילט אין דער שערענגע פון די איבעריקע. אזא מין אויסגעדארטער ארעסטאנט ווי אלע אין דער ריי. דער ברוסטקאסטן איינגעפאלן, אין וווקס און אין עלטער האט ער זיך אויך ניט געקאנט פארמעסטן מיטן שעף. ער איז געווען אפשר אויף א קאפ נידעריקער, און די אקסלען אויך פיל שמעלערע. 
 ניט דערווארט זיך אויף א דערלויבעניש, איז דער האלב מיליטעריש געקליידטער יונגער־מאן אליין ארויס פון דער ריי און העכער איבערגעחזרט: 
 דערלויבט זיך ווענדן צו אייך, בירגער מאיאר. 
 מעגלעך, אז ניט אין גאנצן צופעליק האט דער ארעסטירטער זיך דאס מאל געווענדט צו אים: ״בירגער מאיאר״ און ניט ״בירגער שעף״. ער האט דערמיט, ווייזט אויס, אים דערהויבן אין די אייגענע אויגן. ״בירגער מאיאר״ איז פאר אים פיל מערער ווי ״בירגער שעף״, וואס פאר א פאסטן ער זאל דערביי ניט פארנעמען. ס׳קאן זיין, אז טאקע דערפאר האט דער מאיאר זיך גלייך אפגערופן, און ניט אויף ״דו״, נאר אויף ״איר״. 
 איך הער אייך. וואס האט איר געוואלט זאגן? 
 בירגער מאיאר… 
 דער ארעסטירטער האט ווידער, ווייזט אויס, אויך ניט אין גאנצן צופעליק, דערמאנט דעם שעף, אז ער איז א מיליטער־מאן און בלויז דערפאר גיט ער אים אפ די אכטונג, וועלכע עס קומט א מיליטער־מאן פון א העכערן ראנג, כאטש אין דער שערענגע, ווו ער שטייט, איז דער שכן זיינער ניט ווייניקער ווי א פאלקאווניק. דער ארעסטירטער געוועזענער מיליטער־מאן האט א קלאפ געטאן א פוס אן א פוס, אויסגעטאן די הענטשקע און צוגעלייגט די האנט צום היטל מיטן שוין פון לאנג אראפגעריסענעם שטערנדל. 
 טוט א קוק, בירגער מאיאר, ווי ס׳איז אנגעטאן דער ״זעק״, וואס שטייט לעבן מיר אין דער שערענגע. ביי אזא פראסט און ניט אין וואליקעס. די נאקעטע פינגער פון די פיס זעען זיך ביי אים ארויס פון די שיך. גיט א קוק אין וואס פאר א בושלאט [א האלבמאנטל פון א גראבער סחורה] מע האט אים אויסגעפעלצט. א לאטע אויף א לאטע. ביי אזא פראסט, בירגער מאיאר, וועט ער אפילו ביז האלב וועג ניט דערגיין: ער וועט פארפרוירן ווערן ווי א שטיק אייזן. ער איז דאך א לעבעדיקער מענטש. 
 ער איז אן ארעסטאנט. 
 און אן ארעסטאנט איז קיין מענטש ניט? מיר זיינען דא אלע געוועזענע סאלדאטן, רויט־ארמייער. 
 מארש צוריק אויף דיין ארט! 
 מע טאר אים אין אזא צושטאנד ניט פירן. ער וועט אומקומען… 
 קיינער פרעגט דיך ניט. אנו, קום נאר אהער. 
 דאס פנים פונעם מאיאר האט זיך אנגעגאסן מיט פארווייסט בלוט. מע האט געקאנט הערן, ווי עס זידט. די האנט האט זיך פארביילט ביי אים. ער האט פארלייגט די האנט מיטן פארביילטן פויסט אויפן רוקן, גרייט א לאז טאן דעם ארעסטאנט א זעץ. 
 דער ארעסטאנט האט זיך ניט אפגעקערט. ער האט זיך נאך מער אויסגעצויגן, ווי ביים אפגעבן א ראפארט, און זיך אויסגעדרייט מיטן פנים צום פארמאסטענעם פויסט. 
 נו וואס, בירגער מאיאר? איר קלייבט זיך מיך שלאגן? איז שלאגט! – און הויך, אלע שערענגעס זאלן הערן איטלעכס ווארט: – נו שלאגט! זאל מען זען, ווי א סאוועטישער מאיאר שלאגט א סאוועטישן קאפיטאן. – און ער האט נאך נענטער אונטערגעשטעלט דאס פנים אן דעם מינדסטן סימן פון שרעק, – נא, שלאג! 
 איך האב זיך דאך ניט באקלאגט… – מאטל קאנטאר האט אליין ניט באנומען, צו וואס איז אים נייטיק געווען עס צו זאגן. ער האט דאך דעם קאפיטאן ניט געבעטן, ער זאל זיך איינשטעלן פאר אים. 
 וואסיליעוו! ווערפילאוו! 
 ס׳האט קיין רגע ניט געדויערט, ווי דער קליינוווקסיקער געשטופלטער נאדזיראטעל וואסיליעוו צוזאמען מיטן אנדערן נאדזיראטעל, מיטן גבר ווערפילין, זיינען שוין געשטאנען לעבן דעם שעף, גרייט אויספילן זיין יעדן באפעל. 
 פירט זיי ביידע אפ צו מיר! ווי איז דיין פאמיליע? – האט דער שעף געפרעגט דעם קאפיטאן, ניט א קער געבנדיק צו אים דעם קאפ. 
 מירזאיאן, –איז וואסיליעוו פארלאפן ווערפילאוון דעם וועג, אויספיינענדיק זיך פארן שעף, אז ער קען דא איטלעך איינעם פון די ארעסטאנטן ביי די פאמיליע־נעמען. 
 אן ארמענער איז ער. אן ארמיאשקע. – דאס מאל האט שוין ווערפילין געאיילט זיך אויספיינען פארן מאיאר, אז ניט נאר ער קען דא יעדן איינעם ביי די פאמיליעס, נאר אויך מיט זיין צונעמעניש. 
 טו אים אן די אייזערנע קייטלעך. נאר שטייף, אז ער זאל זיי דערפילן, און דעם אנדערן ווי רופט מען? 
 ער איז א זשידאק. 
 זיין פאמיליע? 
 מאטל קאנטאר. 
 אים דארף מען ניט שמידן. ער וועט סיי־ווי אין ערגעץ ניט אנטלויפן. 
 וווהין וועט ער לויפן אין אזא אוניפארם? – האט, שטייענדיק שוין מיט די אייזקייטלעך אויף די הענט, געזאגט דער ארמענער, ווענדנדיק זיך שוין דאס מאל ניט אזוי צום בירגער מאיאר און זיינע צוויי באדינער, נאר אזוי, אז ס׳זאל דערהערן דער גאנצער סטרוי פון איין ברעג ביזן אנדערן. 
 מאטל קאנטאר איז פאר די אלע יארן צום ערשטן מאל דא ביים שעף אין קאבינעט. דער געוויינטלעכער גרויסער צימער, וווהין די נאדזיראטעלעס האבן אים און דעם קאפיטאן אריינגעפירט, איז געווען באקלעפט מיט טונקל־בלויע טאפעטן. ביי דער וואנט אנטקעגאיבער דער טיר איז געשטאנען א שווערער דעמבענער טיש פון ארט ניט צו רירן. ביים טיש, הארט צוגערוקט צו דער וואנט, האט זיך אויסגעפיינט מיט זיין באגילדעטער פארב און אויסגעשניצטע באפוצונגען א גרויס בענקל מיט א הויכן צוקאפנס, צוויי טראפן ענלעך אויף א טראן. דער אין א וויילע ארום אריינגעקומענער שעף האט זיך גדלותדיק געזעצט אויף אים. פון ביידע זייטן טראן האבן זיך פון דעם א ריר געטאן פון זייערע ערטער צוויי שטיקער וואנט, איינגעפאסטע אזוי, אז ס׳איז זיי ניט צו באמערקן. און מאטל וואלט עס מסתמא ניט האבן באמערקט, אז דאס זיינען טירלעך פון צוויי קעמערלעך, פון וואנען ס׳האבן שוין ניט איין מאל ארויסגעקוקט אהער צוויי פארוואקסענע פנימער און זיך געריסן ארויסגיין פון דארט, ווי באפרייטע הינט פון דער קייט. 
 מאטל האט דערווייל נאך ניט אנגעהויבן באנעמען, צו וואס זיינען פון ביידע זייטן טראן אריינגעפאסט, ניט צו באמערקן, צוויי טירלעך אין דער וואנט, פארקלעפטע מיט טאפעטן פונעם זעלבן טונקל־בלויען קאליר, ווי דער גאנצער צימער. 
 סוף־כל־סוף, זיינען פון ביידע קעמערלעך ארויסגעשפרונגען די צוויי פארוואקסענע שומרים, וועלכע דער שעף האט אויף יעדן פאל געהאלטן דארט, ער זאל זיין מער זיכער ביי זיך. מיט אזעלכע ווי דער קאפיטאן, דארף מען זיין געהיט. ניט ווייניק מאל טרעפט, אז עס קומט אים דא אויס האבן צו טאן מיט מער געפערלעכע, ווי דער. פון איין קלאפ זייערע קאן מען בלייבן ליגן. 
 דער בלייבט דא, – האט דער שעף אנגעוויזן זיינע צוויי לייבהיטער אויפן ארמענער. – און דעם פירט אפ צוריק. נישקשה. ער וועט ניט פארפרוירן ווערן. 
 ביסט א ייד? – האט דער שעף, א הייב געבנדיק זיך עטוואס פונעם בענקל, געפרעגט קאנטארן. 
 מאטל האט ניט געענטפערט. אים איז איצט אנגעגאנגען, וואס וועט באלד פארקומען ביים מאיאר אין קאבינעט… 
 ביי קאנטארס ארויסגיין פון דעם שעפס קאבינעט איז אין דער זאנע געשטאנען א שטילקייט, גלייך פון דעם סטרוי וואלט קיינער ניט געבליבן. א פוסטע טויטע שטומקייט ארום און ארום. דער אונטערקרעכצנדיקער שלאגבוים ביים טויער פון דער וואכטע איז שוין געווען האלב אויפגעהויבן. נאר די שטרענג אויסגעשטעלטע, ווי אויף א פאראד, ארבעטער־בריגאדעס האבן זיך ניט גערירט פון ארט. צו זיי איז ווי ניט דערגאנגען די קאמאנדע פונעם קאנוואי, מע האט מיט א מאל ווי פארגעסן אינעם ברענענדיקן פראסט, אין דער פארווייטער טונדרע, אין די דערנידערונגען, וואס סע שטייט נאך פאר אויסצוהערן. 
 דער שעף האט היינט באפרייט דיך פון דער ארבעט, צי ער האט באפוילן דיך פירן אין אזא אנטאן אויף יענער זייט זאנע? 
 און ווו איז דער קאפיטאן? מע האט אים דארט געשלאגן? 
 אן ארבעטער האט זיך איינגעשטעלט פאר א יידן. 
 א ייד איז דען קיין מענטש ניט? 
 מאטל קאנטאר האט זיך ניט אפגעשטעלט, ער האט פארגעזעצט גיין מיט אן אראפגעלאזטן קאפ, אריינגעטאן אין גאנצן אין זיך, און אלץ, וואס ער האט אין די דאזיקע מינוטן געטראכט און איבערגעטראכט, איז אויסגעהילכט געווארן אויף א קול: 
 וויפל איז דער שיעור צו זיין א קנעכט? וויפל קאן מען אזוי ליידן… פינף ברידער זיינען מיר געווען… אוי, מאמע טייערער… 
 נא, פאררייכער? –דער עלטסטער פון זיין בריגאדע האט אים אויסגעשטרעקט דאס שטיקעלע ווייסע פאפירל מיט די אנגעשאטענע גרייפעלעך מאכארקע. 
 ער רייכערט ניט. ווייסט דען ניט? 
 נאר דווקא אין דער רגע האט מאטל ארויסגעכאפט ביים בריגאדיר פון די הענט דעם ציגאר, אויסגעשאטן פון אים די גרייפעלעך מאכארקע, וועלכע ס׳האט גלייך אונטערגעכאפט דער ווינט און פארטראגן אין דער ווייס־וויסטער טונדרע אויף יענער זייט וואכטע. 
 באפרייט דאס שטיקעלע ווייס פאפירל פונעם לעצטן גרייפעלע מאכארקע, האט קאנטאר עס באנעצט מיט שפייעכץ און שטייף צוגעקלעפט צום פארלאטעטן בושלאט אקוראט דארט, ווו דאס הארץ שלאגט וואס א טאג אלץ שטילער און שטילער, און ניט היינט־מארגן דארף זיך עס אפשטעלן. 
 אומגעריכט פאר אלעמען, בלויז ניט פאר זיך, האט מאטל זיך א לאז געטאן מיט א מאל לויפן צו דער וואכטע. 
 וווהין פליסטו, מאטוויי? 
 שטיי, זאגט מען דיר! 
 קיינער אבער האט אים ניט אנגעיאגט, קיינער האט אים ניט אפגעשטעלט. מיט צעשפרייטע הענט איז ער ארויפגעלויפן אויף דער שטעכלדראט־צאם. 
 פון דער הייך, פון דער ״ווישקע״ [וואכטורעם], ווו ס׳איז געשטאנען אן אנגעפעלצטער וואכמאן, האט זיך דערהערט א שאס. דער ווינט האט אפגעקלעפט פונעם בושלאט דאס רויט באפארבטע מיט בלוט שטיקל ווייס פאפיר און עס אויך פארטראגן אויף יענער זייט זאנע. 
 קיינער האט ניט באמערקט, צי דער שעף איז שוין געשטאנען פון דער זייט טיר, ווען ס׳האט אפגעקנאלט דער שאס, נאר אז ער האט גלייך אויפן ארט אפגעגעבן א באפעל באלוינען דעם סאלדאט אויף דער ווישקע מיט צוויי וואכן אורלויב פאר ארויסווייזן וואכזאמקייט, האבן אלע שוין געהערט. 
 דער ווינט האט נאך א רעכטע שטיק צייט זיך אומגעטראגן מיטן ווייס ברעקל פאפיר, זוכנדיק פאר דעם אין דער וויסטער פארשנייטער טונדרע א גרייטן קבר און א גרייטע מצבה. 
 פון אונדזער עזבון: שמואל גארדאן&nbsp;(1909־1998) 
 