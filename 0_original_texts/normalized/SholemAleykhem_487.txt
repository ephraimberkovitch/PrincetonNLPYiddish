 
 מאטל פייסי דעם חזנס: 2\. 1: מזל־טוב, מיר זיינען שוין אין אמעריקע! 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
מזל טוב, מיר זיינען שוין אין אמעריקע!
    
― א. ―
    
אונדז קומט מזל־טוב ― מיר זיינען שוין אין אמעריקע. דאס הייסט,
מע זאגט, אז מיר זיינען אין אמעריקע. אמעריקע האבן מיר נאך נישט
געזען, ווארעם מיר זיינען נאך דערווייל אין „קעסטל־גארטל״. דאס
הייסט, אמאל האט דאס אזוי געהייסן. היינט הייסט עס שוין מער
נישט „קעסטל־גארטל״, נאר „עליס איילאנד״. פארוואס עפעס „עליס
איילאנד״? „ווייל דאס שטיקל לאנד האט אמאל געהערט צו איינעם
אליהו, איז ער געווען א נאר ביז דער סטעליע״. אזוי זאגט אונדזער חבר
פיניע צום גראם, ווי זיין שטייגער איז. פיניע איז אין כעס אפן עליס
איילאנד מיט סכנות. למאי מע פארהאלט די ארעמע עמיגראנטן און
די רייכע לאזט מען אריין גלייך, ווי זיי קומען אן מיטן שיף. דאס
פאסט, זאגט ער, נאר פאר פאני־גנב, נישט פאר אזא פרייע מדינה, ווי
אמעריקע. אלע דארפן דא זיין גלייך. נישטא קיין ארעם, נישטא קיין
רייך. און ער הייבט אן שיטן מיט נעמען: קאלומבוס, שעקספיר, באקל,
ציוויליזאציע... ער קלייבט זיך אנצושרייבן אף זיי א ליד און אוועקגעבן זיי א גאב, אז דער שווארצער יאר זאל זיי נעמען! האט ער
נישט קיין טינט און פעדער און קיין ברעקל פאפיר. זאגט אים מיין
ברודער אליהו, אז אויב עס געפעלט אים נישט דאס לאנד, האט ער
א ברירה פארן צוריק. און דאס געדענקט איר דאך מסתמא פון אמאל,
אז די צוויי, פיניע און אליהו, זיינען זעלטן שווה בשווה. וואס איינער
זאגט דרינגט דער אנדערער קאפויר. „דער זומער מיטן ווינטער״ ―
רופט זיי מיין ברודער אליהוס ווייב, ברכה, און כאפט א מיאוסן פסק
פון איר מאן, פון אליהון. ער רופט זי אן „בהמה״, און „סאטע ציג״,
און נאך אזעלכע נעמען, וואס ס׳איז נישט כדאי איבערצוחזרן. מישט
זיך אריין די מאמע און זאגט צו איר שנור, אז קעץ רייסן זיך, טאר
א מענטש נישט זיין אינמיטן, ווארעם ער קאן כאפן א דראפ...
  
― ב. ―
    
וואס טוען מיר אין עליס איילאנד? מיר ווארטן ביז מע וועט
קומען פון שטאט, באקאנטע און פריינט, און מע וועט אונדז אויסשרייבן. כאטש שרייבן האט מען אונדז אויסגעשריבן שוין וויפל מאל.
מע האט אונדז געשריבן, פארשריבן און אויסגעשריבן פארן ארויפגיין
אפן שיף, און אפן שיף גופא, און איצט, באם אראפגיין פון שיף. און
אלע מאל די אייגענע חכמה: ווער זיינען מיר? וווהין פארן מיר?
און וועמען מיר האבן אין אמעריקע?
    
דערציילן מיר זיי, אז ס׳איז געווען א ייד פייסי דער חזן ― און
ער איז געשטארבן. האט ער איבערגעלאזט אן אלמנה ― דאס איז די
מאמע. האט זי א זון ― הייסט ער אליהו. האט ער א ווייב ― הייסט
זי ברכה. האט ער א חבר ― הייסט ער פיניע. האט ער א ווייב ― הייסט
זי טייבל. און איך בין דער מיזינעק ― הייס איך מאטל. און דאס איז
מיין חבר ― הייסט ער מענדל. און ווייל ער איז א גרויסער ― האט
אים ברכה א נאמען געגעבן לאשעק.
    
וועמען האבן מיר אין אמעריקע? גאנץ אמעריקע איז אונדז באקאנט און אלע יידן זיינען אונדזערע פריינט. ראשית חכמה, משה דער
איינבינדער און זיין ווייב פעסיע די גראבע ― אונדזער שכנה, מיט א
גאנצער כאליאסטרע קינדער. האט זיך יעדער זיין נאמען מיט זיין צונעמעניש. און מיר רעכענען זיי אויס אף די פינגער: פיניע קלעצל,
וועלוול קאטער, מענדל טשערנאהוז, חיים בופלאקס, פייטל פעטעלעלע
און הערשל מיט דער גאלי אפן שטערן, וואס מע רופט אים „ושתי״...
    
שלאגט מען אונדז איבער אינמיטן און מע זאגט אונדז: „גענוג,
גענוג קליינווארג. עלטערע! גיט אהער עלטערע!״ גיבן מיר זיי עלטערע און רעכענען זיי אויס די נעמען: יונה דער בעקער, א ייד א
כעסן, איז נישט איינס. זיין ווייב ריוועלע די בעקערן, א יידענע מיט
א רעטאנדע, איז נישט צוויי. דאס הייסט, זי האט געהאט א רעטאנדע,
האט מען זי אוועקגעגנבעט אף דער גרענעץ. דערהערט דאס ווארט
„גרענעץ״ דערמאנט זיך די מאמע אן אונדזערע זאכן, וואס מען האט
אויך אוועקגעגנבעט אף דער גרענעץ. הייבט זי אן בעטן, טאמער איז
מעגלעך, מע זאל איר קריגן די זאכן, ― און הייבט אן צו וויינען.
פאלט אן אף איר אליהו, למאי זי וויינט. זאגט זי, אז איצט איז זי
שוין אין אמעריקע און האט שוין קיין מורא נישט פאר די אויגן, מעג
זי שוין, זאגט זי, וויינען און וויינען.
  
― ג. ―
    
ווי אזוי מע האט זי דורכגעלאזט מיט די אויגן ― איז טאקע א
נס מן השמים. למאי ווי אזוי זיינען מיר לעבן געבליבן פון דער נסיעה
אפן ים? איז עס דען נישט געווען קיין נסים ונפלאות? וויפל מאל
האבן מיר געזען מיט אונדזערע אויגן דעם מלאך־המות, דעם טויט
פאר די אויגן? וויפל מאל האבן מיר זיך שיין געהאט אפגעזעגנט מיטן
לעבן.
    
תחילת, אז מיר זיינען ארויף אפן שיף „פרינץ אלבערט״, איז דווקא
געווען גוט און פיין. איך און מיין חבר מענדל האבן זיך געלאזט אויסמעסטן דעם „פרינץ אלבערט״ אין דער לענג און אין דער ברייט. קיינעם
איז נישט געווען אזוי גוט, ווי אונדז. מיר האבן קיינמאל נישט געהאט
אזא קווארטיר, ווי איצט. א וואסער־שטוב. א דרייגארנדיקע שטוב אפן
וואסער. איך האב אייך זי געהאט שוין אמאל אויסגעמאלט מיט אלע
פיטשעווקעס. שטעלט אייך פאר ― איר זיצט, דאכט זיך, אין שטוב,
אדער איר שפאצירט ארום, די הענט אין די קעשענעס, און ― איר
פארט! איר עסט און ― איר פארט! איר טרינקט און ― איר פארט!
היינט די מענטשן, וואס איר זעט זיך אן, א וועלט מיט מענטשן. א
גאנצע שטאט פארט מיט אייך. און מחמת אלע פארן אף איין שיף
און אלע פארן אין איין ארט אריין, קיין אמעריקע ― באקענט איר זיך
מיט אלעמען און אלע באקענען זיך מיט אייך, און איר ווערט געוואר
אין איין טאג אזויפיל זאכן, וואס אין אן אנדער ארט וואלט איר עס
נישט דערגאנגען אין א יאר.
― ד. ―
    
וויי־וויי, וויפל באקאנטע מיין מאמע און מיין שוועגערן ברכה מיט
פיניעס ווייב טייבל האבן זיך געמאכט צווישן די ווייבער. נאר דאס איז
געווען גארנישט קעגן די באקאנטע, וואס מיין ברודער אליהו און זיין
חבר פיניע האבן זיך געפונען צווישן די מאנצבילן. וויפל מע האט
נישט גערעדט און גערעדט, האט מען נישט געקאנט זיך גענוג אנריידן.
ווייבער האבן גערעדט מער פון היימישע זאכן, פון זאכן, וואס זיינען
שייך צו דער קיך, צו דער שפיזארניע, ווייס גרעט, קויטיק גרעט, בעטגעוואנט, זאקן, ציכלעך, רעטאנדעס. און די מאנצבילן ― די האבן גערעדט פון אמעריקע, פרנסה, קאלומבוס, גזירות, פאגראמען.
    
אן גזירות און אן פאגראמען קאנען זיי זיך נישט באגיין. און איך
האב אייך שוין לאנג געזאגט, אז איך האב עס פיינט. הייבט מען אן
ריידן פון גזירות אדער פון פאגראמען, גיי איך אוועק. איך נעם מיין
חבר מענדל פאר א האנט, און מיר לאזן זיך שפאצירן איבער די גאסן
פון „פרינץ אלבערט״.
  
― ה. ―
    
„פרינץ אלבערט״ איז גענוג גרויס. און שיין. שטיינערנע טרעפ.
מעשענע פארענטשעס. שטאל און אייזן ווו מע טוט זיך א ריר. היינט
„מענטשן״. איך מיין די באדינער. מע רופט זיי „סטיוארדס״. און
„נוירסעס״. היינט מאטראסן ― אזוי ווי די רוחות. לויפן ארום הין און
הער. איך און מענדל זיינען זיי מקנא. מיר גיבן זיך דאס ווארט, אז מיר
וועלן אויסוואקסן, ווערן גרויסע, זאלן מיר זיך פארשרייבן פאר מאטראסן.
    
איין חסרון האט דער „פרינץ אלבערט״. מע לאזט אונדז נישט אומעטום זיין. קוים ווילן מיר געבן א קוק אריין א ביסל ווייטער פון צווישנדעק, ווו מיר פארן, אזוי טרייבט מען אונדז דורך. טאקע די מאטראסן
גופא. גרויסע רשעים. און די פאסאזשירן אליין, פון יענע העכערע קלאסן,
זיינען אויך רשעים. ווארעם זיי זאלן נישט זיין קיין רשעים, וואלטן זיי
פארזאגט די מאטראסן, מע זאל אונדז נישט טרייבן. וואס וועלן מיר זיי
טאן? מיר וועלן זיי אפבייסן? מיין חבר מענדל איז גלאט נישט צופרידן. ער פארשטייט נישט, צו וואס דארף מען קלאסן? ער זאגט, אז
אין אמעריקע איז נישטא קיין קלאסן. טאמער גלייב איך אים נישט, קאן
איך א פרעג טאן בא מיין ברודער אליהו. האט אבער מיין ברודער אליהו
פיינט, אז מע פרעגט בא אים פוסטע זאכן. איך וועל שוין בעסער פרעגן
בא אונדזער חבר פיניע.
    
אונדזער חבר פיניע האט דווקא ליב צו ריידן פון אזעלכע זאכן. ער
קאן אייך אפשיטן מיט רייד. און האט איר אים נאר זאטשעפעט מיט א
ווארט, איז ווי אן אנגעדרייטער וועק־זייגער. ער וועט ניט אנטשוויגן
ווערן, ביז דאס רעדל וועט זיך אליין ניט אפשטעלן.
  
― ו. ―
    
איך האב געפאקט פיניען בעת ער איז געזעסן אפן דעק. ער האט
אריינגעטאן זיין שפיץ נאז אין א בוך. מחמת ער איז א קורצזיכטיקער,
לייענט ער נישט מיט די אויגן, נאר מיט דער שפיץ נאז. איך בין צוגעגאנגען צו אים נאענט.
    
― רב פיניע, איך דארף אייך עפעס פרעגן.
    
פיניע האט צוגענומען די נאז פון בוך.
    
― וואס׳טו זאגן, קטנתי? ― קטנתי הייסט בא אים א קלייניטשקער. אזוי רופט מיך פיניע בעת ער איז אויפגעלייגט. און אויפגעלייגט
איז ער כמעט אלעמאל. אפילו דעמאלט, ווען ער קריגט זיך מיט מיין
ברודער אליהו. און אפילו דעמאלט, ווען זיין טייבל בלאזט זיך. דערצייל
איך אים אזוי און אזוי. צי ס׳איז אמת, וואס מע זאגט, אז אין אמעריקע
זיינען נישטא קיין קלאסן?
    
האט איר באדארפט אנקוקן, ווי אט דער פיניע האט זיך אנגעצונדן
און צעפלאקערט זיך און גענומען ריידן און קייען און שפייען און שיטן
מיט פייערדיקע הויכע ווערטער: אז אמעריקע איז דאס איינציקע לאנד,
זאגט ער, פון אמתער פרייהייט און פון אמתער גלייכהייט. אין אמעריקע,
זאגט ער, קאנסטו זיצן אט־א־דא־א, און לעבן דיר זאל זיצן דער „פרעז־דענט״, און ווייטער אביסל זאל זיצן א בעטלער, א שלעפער, א ניקס
שבניקס. און נאך א ביסל ווייטער ― א גראף, א שררה, א מיליאנשטשיק!
ציוויליזאציע! פראגרעס! קאלומבוס!... און דא הייבט ערשט פיניע
אן ארויסצושיטן זיינע שענסטע ווערטער. מישט זיך אריין א ייד אן
עמיגראנט, א ווילד־פרעמדער:
    
― אז ס׳איז יא אזא גליקלעכע מדינה, ווי איר זאגט, ווו אלע
זיינען גלייך, פונוואנען זשע נעמען זיך דארטן שלעפערס און גראפן און
בעטלערס און שררות? ממה־נפשך...
    
נאר מיר לאזן איבער פיניען מיטן יידן מיט נאך יידן, זיי זאלן זיך
רייסן ― אבי מיר זיינען דערגאנגען וואס מיר דארפן, אז אין אמעריקע
זיינען קיין קלאסן נישט פאראן. קומט אויס, אז מענדל איז גערעכט. ער
זאגט, אז קלאסן דארף מען פיינט האבן. דאס הייסט, אז די פאסאזשירן
פון די העכערע קלאסן דארף מען פיינט האבן. פארשטיי איך ניט, פארוואס? וואס האב איך צו זיי? זאגט מענדל: וואס האבן זיי זיך פארשלאסן בא זיך אין צווייטן און אין ערשטן קלאס צווישן די שפיגלען?
וואס שטייט זיי אזוי נישט אן, די גרויסע פריצים, צו זיצן מיט אונדז
אט דא, צווישן דעק? מיר זיינען דען קיין מענטשן נישט גלייך מיט זיי?
אונדזער גאט איז דען נישט דער אייגענער, וואס זייער גאט? ― דערפאר האט ער דערלעבט אין זיי א נקמה. ס׳איז געקומען א נאכט, וואס
די מיוחסים פון צווייטן און ערשטן קלאס האבן זיך אראפגעלאזט צו
אונדז, אין דריטן קלאס, און געווארן גלייך מיט אונדז אלעמען.
    
דאס איז געווען אין דער נאכט פון יום־כפור, צו כל־נדרי.
  
― ז. ―
    
מחמת דער „פרינץ אלבערט״ איז ארויסגעגאנגען עשרת־ימי־תשובה,
איז אונדז אויסגעקומען צו פראווען יום־כפור אפן שיף. ערב יום־כפור
האבן מיר זיך פארפאסט מיט געבראטענע קארטאפל ― „פעטייטעס״
רופט מען עס דא. קיין כשרע קיך איז אף „פרינץ אלבערט״ נישט פאראן,
לעבן מיר די גאנצע צייט פון פעטייטעס. און ברויט גיט מען אונדז לרוב.
און טיי און צוקער אלע טאג. ס׳איז גארנישט אזוי שלעכט. מע וואלט
געקאנט א גאנץ יאר אזוי לעבן. זאגט אבער ברכה, מיין ברודער אליהוס
ווייב, אז פון פעטייטעס ווערט געשוואלן דער בויך. נאר וואס זי קאן
זאגן! ס׳איז דען פאראן א זאך, וואס זאל איר געפעלן? אף אלצדינג
געפינט זיך אייך א חסרון. למשל, איר געפעלט נישט דער „פרינץ אלבערט״, למאי ער קריכט. ווו איז דאס געהערט געווארן, זאגט זי, אז
א נסיעה זאל געדויערן צען טעג? זאגט מען איר, אז שולדיק איז נישט
די שיף ― שולדיק איז דער ים. און אונדזער חבר פיניע נעמט זיך אונטער
איר געבן צו פארשטיין, אז דער ים באטרעפט דריי מאל אזוי פיל וויפל
די יבשה, די טריקעניש. זאגט מיין ברודער אליהו, אז נישט דריי מאל,
נאר צוויי מאל אזוי פיל. וואס־וואס ― נאר געאגראפיע ווייס ער בעסער. אף דער וועלט איז פאראן, זאגט ער, צוויי דריטל וואסער, איין
דריטל טריקעניש. קומט, זאגט ער, אויס די רעכענונג, אז ים איז צוויי
מאל אזוי פיל, ווי יבשה. זאגט פיניע: ניין, דריי מאל. זאגט אליהו:
ניין, צוויי מאל. „דריי מאל!״ „צוויי מאל!״ ― צעקריגט מען זיך, נאר
מע בעט זיך גיך איבער.
    
 ― ח. ―
    
ווער וועט דאוונען פארן עמוד? זאגן כל־נדרי? פארשטייט זיך,
מיין ברודער אליהו. ער איז טאקע קיין חזן קיינמאל ניט געווען. איז
אבער זיין טאטע געווען א חזן, און א בארימטער חזן. א קול־נגינה
האט ער. עברי קאן ער. וואס דארף מען נאך? און דערצו האט שוין
אונדזער חבר פיניע מיטגעהאלפן, אז מע זאל מיין ברודער אפילו בעטן
זאגן כל־נדרי. ער האט ארויסגעלאזט א קלאנג איבערן גאנצן שיף,
איינגערוימט יעדן באזונדער א סוד אפן אויער, אז אט דער יונגערמאן
מיטן געלן בערדל (אליהו) איז א מוראדיקער בעל־מנגן. זיין דאוונען
― פס! און ווער שמועסט, אז זיין קליין ברודערל, אט דער קטנתי (דאס
מיינט מען מיך), זאל אים אונטערהעלפן אף זיין סאפראנע, וועלן מיר
האבן א יום־כפור, אז גאט און לייט וועלן אונדז מקנא זיין.
    
וויפל אליהו האט זיך ניט געבעטן, מע זאל אים לאזן צו־רו, וויפל
ער האט ניט געשווארן, אז ער האט זינט ער לעבט נאך ניט געדאוונט
פארן עמוד ימים־נוראים, ― עס האט ניט געהאלפן קיין שמע־ישראל.
מע האט אים כמעט מיט גוואלד אוועקגעשטעלט פארן עמוד (א קיילעכיק טישל, מיטן א ווייסן ליילעך איבערגעדעקט), און מיך האט פיניע
גענומען פאר אן אויער: „גיי, קטנתי, צו דער ארבעט!״ און מיר האבן
אוועקגעלייגט פאר די פאסאזשירן א כל־נדרי, וואס זיי וועלן אים האבן
צו געדענקען אף דור־דורות.
  
― ט. ―
    
ניט אזוי דער כל־נדרי, ווי די „יעלות״. און ניט אזוי די „יעלות״,
ווי דער געוויין פון די ווייבער און פון די מאנצבילן. פריער האט מען
נאר געקרעכצט, געזיפצט, געשנייצט די נעזער. דערנאך האט מען גענומען ווישן די אויגן. דערנאך ― וויינען שטילערהייט. דערנאך ― וויינען העכער און העכער, שרייען, קוויטשען און פאלן חלשות. זיי האבן
זיך דערמאנט, אז ערשט פאראיארן איז מען געווען איטלעכער בא זיך
אין דער היים. יעדער אין זיין שול. אף זיין פלאץ. בא זיין סטענדער מיט
זיין מחזור. געהערט זיין חזן. זיינע זינגערלעך. איצט איז מען נע־ונד,
געיאגט און געטריבן, ווי די שאף, וואס מע פירט צו דער שחיטה, צונויפגעפאקט קאפ אף קאפ. מע קאן דעם אטעם ניט כאפן. איר קאנט
פארשטיין, אז אפילו די אויסגעפוצטע פאסאזשירן פון די העכערע קלאסן
מיט די הויכע גלאנצנדיקע צילינדערס אף די קעפ האבן זיך ניט געקאנט איינהאלטן און געווישט מיט זיידענע טיכלעך כלומרשט דעם
שווייס. נאר איך האב גוט געזען טרערן בא זיי אף די אויגן. דער טרויער
איז געווען אזוי גרויס, אז אפילו די סטיוארדס און די מאטראסן זיינען
מיט דרך־ארץ געשטאנען פון דער ווייטן און צוגעקוקט, ווי יידן האבן
זיך איינגעוויקלט אין ווייסע טליתים, שטייען אין די זאקן און שאקלען
זיך און וויינען און יאמערן ― אפנים, ס׳איז זיי גוט ביטער אפן הארצן.
און מיין ברודער אליהו האט זיך צעזונגען. און איך העלף אים אונטער.
און דארטן אין ווינקל, צווישן די ווייבער, שטייט די מאמע אין דער
יום־טובדיקער זיידענער פאטשיילע, מיטן מחזור אין די הענט, און באדט
זיך אין טרערן.
    
דער מאמע איז היינט גוט ווי די וועלט. היינט איז איר טאג!
    
 ― י. ―
    
אף מארגן האבן מיר זיך געפעדערט אויפצושטיין אביסל פריער,
מע זאל זיך שטעלן זאגן „אדון־עולם״ מיטן אלטן באקאנטן נוסח. ס׳איז
אבער דערפון גארנישט ארויסגעקומען. ס׳איז געווען אוממעגלעך ניט
נאר צו דאווענען ― מע האט נישט געקאנט שטיין אף די פיס. ניט
געקאנט טרעפן צום עמוד. עס איז פינצטער געווארן אין די אויגן. מיר
זעען ניט כמעט איינס דאס אנדערע. עס איז נמאס דאס לעבן. ס׳איז
שלעכט, שלעכט צום שטארבן. יא, מיר שטארבן.
    
וואס האט זיך געטראפן? איצט בין איך מיד, לאז איך עס איבער
אף מארגן.
קריעת ים־סוף
  
― א. ―
    
איך האב אייך געהאט אנגעהויבן צו דערציילן פון דעם פסק, וואס
מיר האבן געכאפט יום־כיפור אינדערפרי אפן שיף „פרינץ אלבערט״.
דאס איז געווען א מיאוסער פסק. מירן אים געדענקען דאס גאנצע לעבן.
    
אנגעהויבן האט זיך עס פון א קלייניקייט. עפעס א כמארעלע,
א שווארץ, א געדיכט וואלקנדל, האט זיך נאך פון באנאכט, באלד נאך
כל־נדרי, באוויזן אפן עק הימל. פריער פון אלעמען האבן עס דערזען
איך און מיין חבר מענדל. ווארעם אז אלע יידן זיינען נאך געווען אונטן,
געוויינט און געזאגט תהילים נאך כל־נדרי, האבן מיר, איך און מענדל,
ארומגעשפאצירט איבערן „פרינץ אלבערט״. דערנאך האבן מיר זיך פארקליבן אין א ווינקעלע, געזעסן און געשוויגן. עס איז געווען שטיל און
ווארעם און גוט אפן הארצן. נאר אביסל אומעטיקלעך. וואס מענדל האט
געטראכט ― ווייס איך ניט. איך האב געטראכט פון גאט, וואס זיצט
אט דארט, אין הימל. ווי גרויס ער דארף זיין, אז דאס איז אלצדינג
זיינס? און וואס טראכט ער זיך, אז ער הערט אזויפיל יידן זאגן תהילים,
לויבן אים און גיסן אויס פאר אים דאס הארץ? די מאמע זאגט, אז
ער הערט און זעט אלעמען. און אז ער ווייס אלצדינג. אפילו דאס, וואס
איך טראכט אין דער מינוט בא זיך אין הארצן. אויב אזוי, איז ניט
גוט, ווארעם איך האב נארוואס געטראכט פון א גוטן עפל, פון א זיסער
באר און כאטש פון א טרונק וואסער. קאלט וואסער. פון די פעטייטעס
ברענט אפן הארצן ― און טרינקען טאר מען ניט. יום־כיפור נאך כל־נדרי ― ווער וועט דאס טרינקען וואסער? מיין ברודער אליהו וועט
מיך הרגענען. ער וויל גאר, איך זאל פאסטן ביז מארגן באנאכט נאך
 
 