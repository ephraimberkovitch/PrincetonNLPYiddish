 נישט לאנג צוריק האט זיך אין דער וועלט פארשפרייט די נייעס, אז אין דער תנ״כישער תקופה האבן יידן לאוו־דווקא געהיט כשרות. לויט די ארכעאלאגישע געפינסן אין באקאנטע אוראלטע יידישע מקומות אין ארץ־ישראל, פלעגן דארטן א טייל תושבים עסן וועלשן (catfish), הייפיש און סקאטן (rays). 
 די אנטדעקונגען האבן צוגעפירט געוויסע קאמענטאטארן צו ווייט־דערגרייכנדיקע אויספירן. דער באקאנטער בריטישער טאבלאיד Daily Mail, די פאפולער־וויסנשאפטלעכע וועבזייט Newscientist\. com און א ריי אנדערע נייעסקוואלן האבן פארענפנטלעכט ארטיקלען, לויט וועלכע יידן האבן „כסדר‟ געגעסן טרייפענע מינים פיש. אין Times of Israel זענען דערשינען צוויי היפוכדיקע ארטיקלען: איין מחברטע, אמאנדא בארשעל־דן, האט געטענהט , אז פארן גלות־בבל האבן יידן, כלומרשט, נישט געוווסט, אז געוויסע מינים פיש זענען נישט כשר. אירער אן אפאנענט, יהושע בערמאן, טענהט פונקט פארקערט , אז די געפינסן זענען א קלארע ראיה לטובת די אוראלטע ווארצלען פון הלכות־כשרות. 
 בערמאן, א מאדערן־ארטאדאקישער פראפעסאר פון געשיכטע פונעם בר־אילן־אוניווערסיטעט, פארטיידיקט דעם טראדיציאנעלן קוק אויף דער יידישער געשיכטע. ער באמערקט, אז די פיש־ביינער האט מען געפונען אין די ערטער, ווו יידן און נישט־יידן האבן געלעבט צוזאמען; ירושלים איז אויך נישט געווען קיין ריין־יידישע שטאט. דערצו, דערמאנט אונדז דער מחבר פון די קריטישע באמערקונגען, איז דער תנ״ך פול מיט שארפע טאדל־ווערטער פון די נביאים, וועלכע האבן כסדר פארדאמט די אוראלטע יידן פארן נישט פאלגן די הייליקע תורת־משה. למשל, דער נביא ישעיה פארדאמט די, וואס האבן אין זיין תקופה געגעסן דאס חזיר־פלייש, פלעדערמייז און אנדערע טרייפענע חיות. 
 מע קאן צוגעבן נאך א פאר ארגומענטן צו בערמאנס קריטיק. דער תנ״ך אליין גיט אונדז איבער, אז אינעם גלות־בבל איז די תורה כמעט פארגעסן געווארן, דערפאר האט עזרא געמוזט זי רעקאנסטרוירן אויפן סמך פון בלויז דריי אפגעהיטע גרייזיקע עקזעמפלארן. 
 אדרבה, עס שאפט זיך אן איינדרוק, אז צווישן די אוראלטע יידן זענען געווען גאר א סך „אפגעפארענע‟, ווי מיר וואלטן היינט אנגערופן זייער אויפפירונג. ס׳איז אינטערעסאנט, אז צוליב דעם שטעלט מען בכלל נישט קיין גרויסן טראפ אויף די נביאים אין די היינטיקע חרדישע קרייזן. אין א טייל פון זיי האלט מען אפילו, אז פרטימדיקע תנ״ך־שטודיעס זענען בכלל א משכילישע און אפיקורסישע השפעה. אלע דריי גרעסטע עבירות – עבודה־זרה, גילוי־עריות און מערדעריי – דינען ווי הויפט־סוזשעטן אין תנ״כישע דערציילונגען. ס׳רוב יידישע שבטים זענען דאך צוליב זייערע עבירות פארשווונדן געווארן און וועלן זיך אומקערן, לויט די מדרשים, נאר אין משיחס צייטן. 
 צוליב דער זעלבער סיבה קריטיקירן א סך חרדים די כמו־תנ״כישע קוואלן פון דער ציוניסטישער אידעאלאגיע. אינעם קולטורעלן און סאציאלן זין האט זיך די אוראלטע יידישע געזעלשאפט גאר שטארק אונטערגעשיידט פון אונדז. דאס פראקטישע טאג־טעגלעכע לעבן פון רעאלע יידישע עדות איז אפילו נישט דירעקט באגרינדעט אויף די מינהגים פון דער תלמודישער עפאכע, שוין אפגערעדט פון פאקטיש פרעמדע און אומבאקאנטע אוראלטע תקופות. 
 שטעלט זיך פאר א פאנטאסטישע דיסטאפיע, אין וועלכער אלע שפורן פון דער היינטיקער צייט זענען צעשטערט געווארן נאך עפעס א קאטאסטראפיש געשעעניש. די ארכעאלאגן אין 2,000 יאר ארום גראבן די ערד, ווו עס האבן זיך היינט געפונען גרויסע וועלטלעכע און רעפארמער יידישע קהילות. גיי ווייס, וואס פאר א אויסטערלישע אויספירן זיי וואלטן געמאכט, נישט נעמענדיק אין באטראכט, אז אינעם 21סטן יארהונדערט זענען געווען בנימצא פארשיידנארטיקע יידישע קהילות מיט היפוכדיקע דעות און מינהגים. פונקט אזוי איז שווער צו רעקאנסרוירן דאס יידישע לעבן מיט 2,500 יארן צוריק. 
 אזוי צי אנדערש, איז די נייע פארשונג זייער אן אינטערעסאנטע און באלערנדיקע. אפשר, האט זיך ביי א טייל יידן געדאכט – צוליב א געוויסן פאלקס־מינהג צי סתם עם־הארצות, אז הייפיש און וועלשן האבן אויך ליסקעס? אין דער אמתן, איז עס טאקע אזוי: דער הייפיש איז געפאנצערט מיט זייער הארטע כמו־ליסקעס און די וועלשן – מיט ווייכע און מיקראסראפישע. סוף־כל־סוף, זענען זיי זיכער פיש, אין פארגלייך מיט די קראבן און אנדערע ים־באשעפענישן. נאך א השערה: געוויסע יידן האבן געקאנט פון צייט צו צייט, נעבעך, פשוט טאן א בפירושע עבירה, כדי צו פארזוכן די זעלטענע פיש־דעליקאטעסן, וואס מע פלעגט, ווייזט אויס, אימפארטירן פון מצרים. 
