 נאך אלעמען איז ממשותדיק געשטיגן די צאל מענטשן וואס לערנען זיך יידיש במשך פון די פארגאנגענע אכט יאר. די אנליין־קלאסן ביים ארבעטער־רינג, וואס פלעגן צוציען ארום 50 סטודענטן א יאר, ברענגען איצט אריין מער ווי טויזנט מענטשן (צום טייל, א רעזולטאט פון דער פאנדעמיע). דעם פארגאנגענעם זומער האבן זיך אין דער ייווא זומער־פראגראם פארשריבן אזוי פיל מענטשן אז ייווא האט געדארפט צושטעלן נייע אפטיילן און אנשטעלן לערער אין דער לעצטער מינוט. 
 די פארווערטס־יוטוב־סעריע, „א יידיש ווארט א טאג‟ האט מען שוין געזען מער ווי 750,000 זינט זיין אנהייב אין אפריל 2020, און ווען די שפראכקורס־אפליקאציע „דואלינגא‟ האט צוגעגעבן יידיש צו איר רשימה פון 39 לשונות, האבן במשך פון בלויז צוויי וואכן זיך פארשריבן א פערטל מיליאן מענטשן. 
 איז טאקע געווען א חידוש וואס די פיו־שטודיע פון 2021 האט ווידער נישט דערמאנט קיין ווארט וועגן יידיש. 
 א צווייטע איבערראשונג איז דאס וואס מער ווי א העלפט פון די פראגעס אין דער נייער שטודיע האבן זיך פארנומען מיט רעליגיעזע אספעקטן פון יידישקייט, נישט געקוקט אויף דעם וואס בלויז 20% יידן זאגן אז רעליגיע איז זיי זייער וויכטיק. (ביי אמעריקאנער בכלל זאגן 41% אז רעליגיע איז זיי זייער וויכטיק.) 
 פונקט ווי די שטודיע פון 2013, וועט די ווייטערדיקע ירידה פון יידן וואס זענען פארבונדן מיט א שיל ארויסרופן זארג ביי די יידישע כלל־טוער וואס שייך דער צוקונפט פון אמעריקאנער יידנטום. אבער איין סיבה פאר וואס די סטאטיסטיק קלינגט אזוי דערשלאגנדיק איז ווייל מיר נעמען אן אז א מענטש וואס אסאציירט זיך נישט מיט א רעליגיעזן שטראם פון יידישקייט איז גלייך ווי איינער וואס זינדערט זיך אפ פונעם יידישן פאלק בכלל. עס נעמט נישט אין באטראכט די גרויסע צאל אמעריקאנער יידן וואס גלייבן אפשר נישט אין גאט אבער אידענטיפיצירן זיך שטארק מיט אנדערע יידן און דריקן דאס אויס דורך נישט־רעליגיעזע אופנים ווי, למשל, שמועסן אפט מיט עלטערע יידן וועגן די אמאליקע צייטן; זאמלען יידישע קונסטווערק; באפעפערן זייער ענגליש מיט יידישע ווערטער און אינטאנאציעס אדער, ווי פריער געזאגט, דורכן לערנען זיך יידיש. 
 אין דער שטודיע איז איין פראגע געווען: „צי הערט איר זיך צו צו ׳דזשויש׳ אדער ישראלדיקער מוזיק?‟ אויב אבער די פראגע וואלט געווען: „הערט איר זיך צו צו יידישע אדער העברעישע לידער?‟ וואלט אזא שאלה אנטפלעקט אן אויטענטישע יידישע פארבינדונג ביי וועלטלעכע יידן וואס איז פונקט אזוי טיף ווי דאס דאווענען אין שיל איז ביי מער רעליגיעז־געשטימטע יידן. 
 אויב דער ציל פון דער שטודיע איז טאקע צו פרווון פארשטיין וואס אינספירירט די אמעריקאנער יידן זיך צו פילן מער יידישלעך, האט מען אויך געדארפט ארייננעמען די א ברירות אין דער שטודיע. 
 ס׳רוב יידן, למשל, זאגן אז דאס פארגעדענקען דעם חורבן איז א וויכטיקער טייל פון זייער יידישער אידענטיטעט — א סימן, אז ביי א סך פון זיי איז דאס פארבינדן זיך מיט דער יידישער געשיכטע זייער וויכטיק. אחוץ דעם האבן 52% אמעריקאנער יידן געזאגט אז זיי פילן זיך יידישלעך דורך זייער פארבינדונג מיט זייערע אבות (ancestry בלע״ז), און 55% האבן געזאגט אז קולטור איז וויכטיק. 
 נעמענדיק אין באטראכט די דריי פאקטארן — דאס פארגעדענקען דעם חורבן, דאס פארבינדן זיך מיט די אבות און דאס לערנען זיך וועגן דער יידישער (דזשויש) קולטור — האט די שטודיע געקענט דינען ווי א גאלדענע געלעגנהייט צו פרעגן די באטייליקטע ווי אזוי זיי, בפרט די פון אשכנזישן אפשטאם, פארבינדן זיך מיט דער רייכער יידישער קולטור וואס האט געבליט אין אייראפע איידער זי איז פארשניטן געווארן פון די נאציס. 
 די שטארקע פארבינדנג וואס יידן פילן צו זייער קולטור איז אויך אנטפלעקט געווארן דורך אנדערע פראגעס אין דער שטודיע. בערך 70% אמעריקאנער יידן זאגן אז זיי גרייטן צו אדער עסן יידישע מאכלים. ווי עס שרייבן די מחברים פון דער שטודיע, איז דאס עסן יידישע מאכלים טאקע געווען „דער סאמע פארשפרייטסטער אויסדרוק פון יידישער קולטור אין דער שטודיע‟. און דאך האבן די פארשער דאס נישט געזען ווי א סימן פון דעם וואס יידן פארבינדן זיך מיט דער קולטור פון זייערע באבע־זיידעס און עלטער־באבע־זיידעס — ווייל אויב יא, וואלט די פראגע פון מאכן אדער צוגרייטן יידישע עסנס על־פי־לאגיק געדארפט באגלייט ווערן מיט פראגעס פארבונדן מיט דער יידישער אדער ספרדישער קולטור בכלל. 
 די שאפערס פון ביידע „פיו‟־שטודיעס וועגן דער יידישער אידענטיטעט האבן אויפגעטאן א וויכטיקע זאך דורכן געבן אונדז א בליק פון דעם ווי אזוי אמעריקאנער יידן טראכטן און פילן. אבער זיי מוזן פארט פארשטיין אז א גרויסער טייל יידן פילן זיך א סך מער דערווייטערט פון רעליגיעזער יידישקייט ווי זיי פילן זיך צום יידישן פאלק, צו דער יידישער געשיכטע און קולטור. ווען מע פאקוסירט נישט אויף אט די וויכטיקע אספעקטן פון דער מאדערנער יידישער אידענטיטעט, פארפעלן זיי — און מיר — א געלעגנהייט צו זען פונקט ווי יידישלעך עס זענען די נישט־רעליגיעזע יידן און וויפל זיי קענען נאך צוגעבן צו דער צוקונפט פון דער אמעריקאנער יידישער געזעלשאפט. 
