 
 דער בלוטיקער שפאס: 10: ביי די וועגעטעריאנער 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס צענטע קאפיטל
    
 ב יי ד י  וו ע נ ע ט ע ר י א נ ע ר
    
אפגעגעסן א גאנץ פיינעם אנבייסן און געפונען, נאכן חשבון,
וואס מע האט זיי דערלאנגט, אז די אידעע פון וועגעטעריאניזם איז
טאקע א זאך, וואס איז כדאי צו פראפאגאנדירן אין דער וועלט, נישט
נאר צוליב דעם געדאנק פון ניט עסן דבר־מן־החי ― וואס דאס אליין
איז א גרויסע זאך ― נאר אויך צוליב דעם, וואס איז מער
איינגענעמען און מער צוגענגלעך פון אלע פליישיקע פרעסערייען, האט מען
צונויפגעשטעלט א גאנץ פיינע טעלעגראמע צום מיניסטער פון העכער
הונדערט ווערטער. דערנאך האט זיך דער רעדלפירער פון די
דרייצן מעדאליסטן, טומארקין, אויפגעהויבן פון ארט, גרויסארטיק
אנגעגאסן זיך פון קאראפין א פולן באקאל מיט וואסער און
אפגעהאלטן, אפילו אויף רוסיש, נאר שטארק כארכלענדיק אויף דער רי″ש,
א ספיטש, וועלכן מיר זעצן איבער אין אונדזער יידיש לשון ווארט
אין ווארט:
    
― חברים! אז דרייצן יידישע מעדאליסטן, וואס זענען
געבליבן אין דרויסן, ניט געקאנט, איבער זייערע גרויסע זינד, אריין
אין טעמפל פון וויסנשאפט דערפאר, וואס זיי קומען ארויס פון
אברהם יצחק ויעקב, אז אזעלכע דרייצן העלדן, זאג איך, קומען
זיך צונויף אין א וועגעטעריאנישן רעסטאראן צו לעבן א גוטן טאג,
מעג איך מיר ערלויבן צו טרינקען א טאסט פון אזא משקה, וואס
וויפל מע זאל ניט טרינקען, קאן מען זיך ניט איינשיכורן.
    
איך וויל זאגן, אז אט דער באקאל און אט די ניכטערע משקה
איז א סימבאל פון דער אפגעזונדערטער אומה, פון דעם ניכטערן פאלק,
וואס מיר אלע דרייצן געהערן צו דעם און ווילן זיך מיט דעם
ניט שיידן, כאטש מיר ליידן איבער דעם און טראגן איבער צרות
מיט קלעפ, מיט יסורים און מיט בזיונות, מע קאן זאגן, פון זינט
מיר זענען צו אונדזער שכל געקומען בין צו היינטיקן טאג. ניין!
מיר ווילן זיך מיט אונדזער פאלק ניט שיידן! און איך גיי נאך
ווייטער. איך זאג: מיר קאנען זיך ניט שיידן, מיר זאלן אפילו
וועלן.
    
איך וואלט אייך געקאנט ברענגען, חברים, א סך ראיות און
משלים פון אונדזער האלטן זיך אין יידישקייט. נאר למאי זאלן מיר
גיין ווייט, אז מיר האבן דעם ביישפיל אזוי נאענט ? אט געפינט
זיך צווישן אונדז, דרייצן מעדאליסטן, איינער א חבר פון טיף
רוסלאנד, א ייד, וואס פארשטייט ניט א ווארט יידיש ―- כאטש א נאמען
טראגט ער א יידישן ― איך וואלט געזאגט שוין צו א יידישן, ווארעם
וואס קאן נאך זיין א מער יידישער נאמען ווי דער נאמען
ראבינאוויטש? ― און אנו, פרעגט אים אקארשט, וועלכעס האלט אים אויף אין
זיין יידישקייט? וואס האלט אים אפ פון צו מאכן איין שריט, נאר
איין שריט, ער זאל פטור ווערן אין איין טאג פון אלע צרות,
יסורים און בזיונות? אסור, אויב ער אליין וועט אייך קאנען געבן
א קלארע, א ריכטיקע תשובה!...
    
ווילט איר, אז איך זאל אייך זאגן, וו ו ליגט דער דאזיקער
כוח? ווילט איר, איך זאל אייך אנווייזן, וו ו געפינט זיך די קראפט,
וואס האלט אונדז אזוי שטארק אין איינעם שוין אזוי פיל צייט?
    
איך האב מורא, אז דער כוח ליגט ניט  א י ן  אונדז, נאר
א וי ס ע ר  אונדז.
    
דאס, וואס מיר האבן זיך אזוי פארעקשנט און שטופן זיך
אלע צום ברונען פון תורה, ליכטיקייט און וויסנשאפט, און ווילן
אלע דווקא זיין געבילדעט ― זענען ניט  מ י ר  שולדיק, נאר די, וואס
לאזן אונדז ניט צו, די, וואס רייסן אונדז אפ, טרייבן אונדז מיט
שטעקנס. אנו, לאזן זיי נאר עפענען טיר און טויער ― וועט איר
זען, אז ביי אונדז וועט באלד אפפאלן דער חשק צו השכלה... אנו,
לאזן זיי אונדז נאר צווינגען מיט גוואלד, מיר זאלן גיין לערנען ―
וועט איר זען, ווי עס וועט ביי אונדז באלד אפגעקילט ווערן...
    
איר מעגט אייך האלטן מיינע ווערטער פאר א פאראדאקס און
קאנט אייך לאכן נאך שטארקער ווי איר לאכט. נאר איך זאג אייך,
נאך א מאל: דאס ברענען צום לערנען איז ביי אונדז נאר דערפאר,
ווייל מע לאזן אונדז ניט.
    
עט גייט ארום א וויץ, אפילו זייער א באנאלער, נאר א
ריכטיקער. עס זאל ארויס, למשל, א זאקאן, אז פונעם ערשטן יאנואר
אן וועט מען זיך ניט טארן שמדן, וועט דעם 31 דעקאבער
פארנאכט זיין פארפלייצט די וועלט מיט משומדים!...
    
חברים! עס איז א וויץ, א באנאלער, א נארישער וויץ, נאר א
ביטערער אמת! איר קוקט זיך נאר צו, ווי אונדזערע ברידער לויפן
זיך שמדן היינטיקס יאר מער ווי אלע מאל. ווייסט איר איבער
וואס? איבער דעם, ווייל עס לאזן זיך הערן גזירות אויף משומדים...
זיי האבן מורא, טאמער וועט מען שוין באלד ניט טארען... טאמער
וועט ארויס א פראצענט־נארמע אויף שמד...
    
חברים! רעד איך פון די דאזיקע לייט, וואס האבן פארלוירן
אלצדינג, וואס הייליק איז, און וואס זענען גרייט פארקויפן זייער
אייגענע נשמה, צינדט זיך אן אין מיר א פייער, און איך האב ניט
גענוג ווערטער זיי צו פארדאמען! מע זאגט מיר וועגן פאנאטיזם.
מע דערמאנט מיר דאס ווארט רחמנות. מע וויל זיי ריינוואשן,
פארענטפערן, געפינען א זכות אויף זיי, ווי ביי אונדז אין תלמוד שטייט:
„אל תדין את חברך ― זאלסט ניט מישפטן דיין חבר, עד שתגיע
למקומו ― ביז דו ביסט ניט געווען אין זיין שטאנד״...
    
דערויף וועל איך אייך ענטפערן, אז אויב די דאזיקע, וואס
אנטלויפן פון אונדז אין אזא ביטערער צייט צוליב זייערע פעל־אינטערעסן, צוליב זייערע קאריערן, פארדינען נאך אפשר ביי אונדז
אמאל רחמנות, זענען אבער זייערע אפטרופסים, וואס ווילן אויף זיי
מלמד זכות זיין, ניט ווערט, וואס די ערד טראגט זיי! און אויב
אונדזער פאריאמערט פאריאגט פאלק איז מחויב צו האלטן זיך דווקא אין
אזא ביטערער צייט וואס שטארקער אין זיין יידישקייט, זענען מיר, די
יוגנט, דאס מחויב אוודאי און אוודאי!
    
דעריבער טרעטן מיר ארויס אזוי שארף און דארפן אלע מאל
ארויסטרעטן קעגן יענע פון אונדזערע חברים, וואס לאזן אונדז איבער
אליין אין פעלד, מיר זאלן מלחמה האלטן מיט די וויסטע פינצטערע
אומשטענדן. מיר שרעקן זיך אבער ווינציק וואס פאר דעם,
וואס אונדזער צאל ווערט קלענער. אויב מיר ווערן ווינציקער אין
צאל, ווערן מיר אבער שטארקער אין גייסט, און מיר פירן
אונדזער קאמף מיט נאך מער שטאלץ און מיט נאך מער פרישקייט, ווי
מיר האבן אים געפירט ביז אהער, און וועלן ניט אוועקלייגן
אונדזער געווער פאר קיין פאל!
    
אונדזער געווער איז פון תמיד אן געווען  א ו ן  וו ע ט  ז יי ן :
ד א ס  ב ו ך .
    
איך טרינק, חברים, פאר אונדזער אייביק געווער, פארן בוך,
און פאר אונדזערע העלדן, וואס שרעקן זיך ניט איבער און מידן
זיך ניט איין און לייגן ניט אפ דאס געווער.
    
עס לעבע דאס בוך! הורא! הורא!...
    
 דאס עלפטע קאפיטל
    
 א ל ע ד ר יי ה א ב ן  ג ע ל א כ ט
    
כאטש די דרייצן מעדאליסטן האבן ביי די וועגעטעריאנער
געטרונקען ביים עסן וואסער, ניט קיין וויין, פונדעסטוועגן איז
אונדזער העלד, ראבינאוויטש, געקומען אהיים מאדנע פריילעך, און ער
האט געפילט, ווי עס דרייט זיך אים דער קאפ און עס זשומעט
אים אין די אויערן. דאס איז אים געקומען פון דעם, וואס ער
האט זיך אנגעזען און אנגעהערט די לעצטע טעג צווישן זיינע נייע
חברים, וועלכע ער האט נאך ניט רעכט פארשטאנען. ער האט געזען
פארשידענע עקסטרעמען; ער האט געהערט פארשידענע מיינונגען,
פארשידענע רייד און פארשידענע דרשות. נאר אפגעבן זיך דין־וחשבון
פון דעם אלעם ―- דאס האט ער געזען, אז עס איז נאך פרי.
    
איין זאך איז פאר אים געווען קלאר ― דער פאקט, אן ער
איז ניט קיין סטודענט... מע האט אים צוגעזאגט אפשיקן די
פאפירן דורך פאליציי... גוט. וואס־זשע וועט זיין ווייטער?...
    
די דאזיקע מוראדיקע פראגע, וואס האט ביי אלע איבעריקע
יידישע קאנדידאטן געעקבערט דעם מוח און דערלאנגט ביזן ביין,
נישט געלאזט ניט עסן, ניט שלאפן, האט ביי אים אנגערירט נישט
מער ווי זיין נייגעריקייט אליין. ער איז נאר געווען ציקאווע צו
וויסן, וואס וועט זיין ווייטער? און וואס וועט בכלל זיין דער סוף
פון דער דאזיקער קאמעדיע, וואס אלע האלטן אים פאר א יידן
און גלויבן, אז ער, גרישא פאפאוו, איז ניט גרישא פאפאוו, נאר
הערשקא ראבינאוויטש, ― כא־כא? ער אליין האט זיך גאר אויף אזוי
פיל ניט געריכט, עס זאל אים אזוי אפגעראטן צו שפילן זיין
ראלע אזוי קונציק אויסגעהאלטן און אזוי בריהש!
    
צופרידן מיט זיך אליין, האט ער אנגעקלונגען ביי זיך אויף
 
 