 די פארגאנגענע וואך האט די באקאנטע וויסנשאפטלעכע אויסגאבע Science Magazine פארעפנטלעכט די רעזולטאטן פון א פארשונג: א גרופע תל־אביבער ארכעאלאגן האט אנטדעקט שארבנס פון אוראלטע מענטשן , וואס זענען געווען, ווי מע איז זיך משער, נאך פריער ווי די נעאנדערטאלער. 
 מיט 140־120 טויזנט יאר צוריק האבן יענע אוראלטע לייט געוווינט אויפן שטח פון דער היינטיקער צעמענט־פאבריק אין נשר־רמלה (נעשער ראמלא), נישט ווייט פון לוד. דער פריש אנטדעקטער מין אורמענטש האט באקומען דעם נאמען, „נשר רמלה האמא‟. 
 ד״ר רחל שריג, איינע פון די באטייליקטע אין די פארשונגען, האט באטאנט, אז דאס געפינס דערמעגלעכן צו ווייזן, ווי אזוי פון פארשיידענע גרופעס אורמענטשן, וואס האבן אמאל באזעצט דעם ראיאן ארום דעם מיטל־לענדישן ים, האט זיך באקומען דער היינטיקער מענטש, Homo Sapiens. פריער האבן די ארכעאלאגן אנטדעקט אנדערע מינים שארבנס אין די ארומיקע היילן, אבער האבן נישט געוווסט, וואס פאר א שייכות האבן זיי גענוי צו דער מענטשלעכער עוואלוציע. 
 ווייזט אויס, די נעאנדערטאלער האבן זיך צו ערשט באוויזן אינעם ראיאן פונעם היינטיקן לבנון, סיריע און ארץ־ישראל. דערנאך האבן זיי זיך געלאזט קיין אייראפע, זיך אויסמישנדיק מיט אנדערע פראטא־מענטשן. די תושבים פון נשר־רמלה האבן שוין גוט געוווסט, ווי אזוי צו כאפן גרויסע און קליינע חיות, צו מאכן און אונטערהאלטן דאס פייער, צו קאכן און בראטן זייער עסן, און צו טאן אנדערע פשוטע מלאכות. פריער האבן די וויסנשאפטלער געמיינט, אז בלויז די נעאנדערטאלער און דער מאדערנער מענטש האבן זיך דערטראכט צו אזעלכע טעכנאלאגיעס, הגם נאך מיט צוויי מיליאן יאר צוריק האבן געוויסע אורמענטשן שוין געוווסט, ווי אזוי זיך אנצוווארעמען ביים ברענענדיקן האלץ. 
 אין דער זעלבער וואך ווי מע האט אנטדעקט די שארבנס אין לוד, האט א גרופע כינעזישע וויסנשאפטלער איבערגעגעבן, אז אן אנדער מין אוראלטע מענטשן, Homo Lungi, קאן זיין נעענטער צו אונדז, ווי די נעאנדערטאלער . א שארבן פון אזא אורמענטש האט מען אנטדעקט נאך אין 1933, לעבן הארבין, א גרויסע שטאט אין צפון־מיזרח כינע. איצט האט מען באשטעטיקט, אז דער־א שארבן געהערט צו א מענטש, וואס האט געוווינט בערך מיט 146 טויזנט יאר צוריק. 
 ד״ר הילה מאי, אן אנדער באטייליקטע אין דער ישראלדיקער פארשונג, האט דערקלערט, אז די אנטדעקונג וועט בייטן די גאנצע פריערדיקע טעאריע וועגן דער מענטשלעכער עוואלוציע, וואס האט זיך אנגעהויבן, לויט איר מיינונג, דווקא אין ארץ־ישראל. 
 דאס איז כמעט זיכער א גוזמא. ס׳איז שווער צו גלייבן, אז די אוראלטע מענטשן האבן זיך געהאלטן אין בלויז איין געגנט. אויב זיי האבן זיך פארשפרייט אין גאנץ אייראפע, האבן זיי פריער, מסתמא, לכל־הפחות געוואנדערט איבערן ברעג פונעם מיטל־לענדישן ים. דערצו, ווי מיר זעען פון די כינעזישע פארשונגען, האט זיך אין אן אנדער עק וועלט אנטוויקלט, אין דער זעלבער צייט, אן אנדער צווייג פון דער צוקונפטיקער מענטשלעכער ציוויליזאציע. 
 פון דער טראדיציאנעלער פרומער פערספעקטיוו, שטאמען אלע מענטשן אין דער וועלט פון אדם און חוה. הרב אריה קאפלאן, א באקאנטער רב און א פראפעסיאנעלער פיזיקער, האט איבערגעגעבן א טעאריע, לויט וועלכער אדם איז געווען בלויז דער ערשטער מענטש פון א געוויסן סארט. מע קען זאגן, אז נאכן חטא פונעם הימלישן אדם־הראשון איז זיין נשמה פארשיקט געווארן אין א גוף פונעם אורמענטש, וואס שטאמט פון מאלפעס. די מענטשלעכע ציליוויזאציע, מיטן ערשטן כתב און אנדערע ערנסטע חכמות האט זיך טאקע אנגעהויבן בערך מיט זעקס טויזנט יאר צוריק. 
 באקומט זיך, אז די סתירות צווישן דער היינטיקער וויסנשאפט און דער יידישער פרומער טראדיציע קאן מען טאקע לייזן – הגם א טייל חרדים וועלן נישט מסכים זיין מיט די תירוצים. וואס זאלן מיר אבער טאן מיט אונדזער קאמפליצירטן ייחוס? געוויסע שטודיעס האבן שוין אנגעוויזן, אז אונדזער נעאנדערטאלער גענעטיק קאן משפיע זיין אויף דער אנגייענדיקער קאראנאווירוס־מגפה . אויב מיר שטאמען נישט בלויז פון די נעאנדערטאלער, נאר פון א גאנצער ריי פארשיידענע גרופעס אורמענטשן, קאן אונדזער ביאלאגיע זיין נאך מער פארפלאנטערט. צום באקאנטן מדרש, לויט וועלכן דער ערשטער מענטש איז באשאפן געווארן פון אלע יסודות אין דער וועלט, מוז מען צוגעבן, אז מיר זענען אויך באשאפן געווארן אויפן סמך פון א גאנצער ריי פארשיידענע פראטא־מענטשן. 
