 
 אייזנבאן־געשיכטעס: 20: דריטער קלאס 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
  ד ר י ט ע ר  ק ל א ס
    
דאס איז, אייגנטלעך, שוין נישט קיין געשיכטע, נאר גלאט א
שמועס, א פאר ווערטער פארן געזעגענען זיך און אן עצה פון א גוטן
פריינט.
    
האלטנדיק באם צעשיידן זיך מיט אייך, פריינט־לעזער, ווילט זיך
מיר צום סוף, אויס דאנקבארקייט, וואס איר האט אויסגעהערט פון מיר
אזוי פיל געשיכטעס, אייך מיט עפעס־וואס נוצלעך זיין, זאגן אייך עטלעכע ווארעמע ווערטער פון א פראקטישן מענטשן, פון א קאמי־וואיא־זשער. הערט מיך אויס און פארשרייבט מיינע ווערטער.
    
אז איר פארט אין באן, געוויינטלעך א לענגערע שטרעקע, און איר
ווילט וויסן, אז איר פארט, דאס הייסט, איר ווילט הנאה האבן פון אייער
נסיעה, זאלט איר אייך נישט דערוועגן פארן נישט ערשטע, נישט צווייטע
קלאס.
    
מילא, פון ערשטן קלאס איז אפגערעדט. זאל אייך גאט היטן! דאס
הייסט, איך מיין נישט דאס פארן. דאס פארן אליין איז אין ערשטן קלאס
אפילו גאנץ נישקשהדיק. ווייך און גראם און רייך ― מיט אלע באקוועמלעכקייטן. איך רייד נישט פונעם פארן. איך רייד פון די מענטשן, פון די
פאסאזשירן. וואס פאר א טעם, פרעג איך אייך, האט דאס פאר א יידן
פארן איינער אליין און נישט ריידן א ווארט? איר קאנט דאך אזוי חלילה
פארגעסן ריידן! און אפילו אז איר טרעפט שוין דארט אמאל א פאסאזשיר איינמאל אין א יובל, איז דאס אדער א גראבער פריץ מיט געשוואלענע באקן, ווי בא א טרובאטש, וואס שפילט אף א טראמבאן,
אדער א שטומער אויסלענדער מיט קעסטלדיקע הויזן, וואס איז צוגעזאטן
געווארן צום פענצטער, נישט אפצורייסן אים, עס מעג ברענען דער
גאנצער וואגאן. מיט אזעלכע פארשוינען אז איר פארט, קומען אייך
אלערליי טרויעריקע געדאנקען און נישט ווילנדיק דערמאנט איר אייך
אינעם טויט... צו וואס טויג עס אייך?
    
אין צווייטן קלאס, מיינט איר, איז בעסער? איר זיצט אין איין וואגאן מיט אלערליי פארשוינען, די זעלבע מענטשן, דאכט זיך, וואס איר,
מיטן זעלבן יצר־הרע. זיי ווילן נעבעך ריידן א ווארט, גייען־אויס וויסן,
וווהין איר פארט, און פון וואנען איר זייט, און וואס איר זייט. נאר מע
זיצט, ווי די טאקן, און מע קוקט איינס אפן אנדערן. מע האט אנגענומען א פול מויל מיט וואסער ― און שא!
    
פונקט אקעגן אייך זיצט איינער א פראנט מיט א לאנגן נאגל און
מיט שיינע וואנצעס, וואס איר וואלט געמעגט שווערן, אז ער איז אייך
קענטלעך, איר האט אים ערגעץ געזען, נאר איר ווייסט נישט ווו; עס
דאכט זיך אייך, אז ער באדארף זיין מזרע היהודים, דאס הייסט, פון
אונדזעריקע... נאר גיי מאך, אז יענער דברט נישט! ער האט פארדרייט
די וואנצעס ארויף, קוקט אין פענצטער און פייפט!
    
אויב איר ווילט אזא פארשוין דערגיין די יארן, באגראבן, ער זאל
קיין תחית־המתים נישט אויפשטיין, זאלט איר זיך ווענדן צו אים אף
וואס פאר א שפראך איר ווילט, בשעת אקעגן זיצן קריסטן, און ווער
שמועסט נאך ― דאמען. נאר בעסער איר זאלט אים א פרעג טאן אף
רוסיש:
    
― יעסלי יא ניע אשיבאיוס, יא אימיעל אודאוואלסטוויע ווסטריע־טיטסא ס׳וואמי וו׳בערדיטשעוויע?... אף אונדזער לשון וועט עס הייסן
אזוי גוט ווי: „אויב איך בין מיך נישט טועה, האב איך געהאט דאס
פארגעניגן זיך צו טרעפן מיט אייך אין בערדיטשעוו?״... ― דאס איז
ערגער טויזנט מאל ווי אין טאטן אריין געשאלטן!
    
אדער, אויב איר טרעפט זיך אויף מיט אזא פארשוין ערגעץ אין
פאדאליע אדער אין וואלין, קאנט איר אנהייבן צו ריידן מיט אים אף
פויליש:
    
― פשעפראשאם פאנא! יעזשעלי סיען ניע מילען זנאלעם איטצא
פאנא ז׳יארמעלינצאו, קטורי ביל וו׳לאסקאך או יאסנאוועלמאזשענעגא
פאטאצקעגא?... אף יידיש גערעדט, וועט דאס הייסן: „איך בעט איבער
אייער כבוד, אויב איך האב קיין טעות, בין איך געווען באקענט מיט
אייער פאטער פון יארמעלינעץ; ער איז געווען א חשוב באם גראף פא־טאצקי״... קיין גרויסע באליידיקונג איז דא טאקע נישט פאראן, נאר
יארמעלינעץ און א חשוב באם גראף פאטאצקי שמעקט מיט „ייד״...
נאר שא! אט וועל איך אייך בעסער דערציילן א געשיכטע, וואס איך
אליין בין געווען דערביי.
    
דאס איז געווען אין קוריערצוג. נישטא קיין דריטע קלאס, בין איך,
באין ברירה, געפארן צווייטע קלאס. אקעגן מיר האב איך געהאט א
פארשוין, ספק ייד, ספק קריסט. נאר דאכט זיך, מער ייד איידער קריסט...
און אפשר? ווער קאן עס וויסן? א שיינער יונג, א געגאלטער, אנגעטאן
ווי א ספארטסמען, מיט א שווארצן פאס אף די ווייסע הויזן, און
א קאוואליער. פאר וואס זאג איך: א קאוואליער? ― ווייל ער האט די
גאנצע צייט זיך געדרייט ארום א שיינער „בארישניע״, א פריילן מיט
א הויכן שיניאן און מיט א פענסנע אף א קליין אויסגעטאקט נעזל. באקענט האט מען זיך טאקע דא אין וואגאן און גיך געווארן באפריינט.
זי האט אים מכבד געווען מיט שאקאלאד, און ער האט זי אמוזירט,
פריער מיט ארמענישע און דערנאך מיט יידישע אנעקדאטן, און ביידע
האבן געקייכט פאר געלעכטער, און דערהויפט האט מען געלאכט פון די
יידישע אנעקדאטן, וואס דער פארשוין האט דערציילט מיט אזא געשמאק,
ווי עס ווערט דערציילט צווישן קריסטן, גאר נישט געקוקט דערויף, וואס
טאמער בין איך א ייד און געפין מיך באליידיקט... קורץ, דער ראמאן
איז בא זיי געגאנגען, ווי אף פוטער. ער איז שוין אויסגעוואקסן נעבן
איר (פריער איז ער געזעסן אקעגן איר) און פארקוקט איר אין די אויגן
אריין, און זי האט זיך געשפילט מיטן קייטל פון זיין זייגערל, וואס איז
געווען אריינגעשטעקט אינעם שווארצן פאס אף די ווייסע הויזן. פלוצעם
― פון וואנען האט זיך גענומען אף א סטאנציע ― איך האב שוין
פארגעסן דעם נאמען ― קומט אריין א הינקענדיקער ייד, א געלער, א
פארשוויצטער, מיט א ווייסן פאראסאל, שטרעקט־אויס די האנט צו
מיין ספארטסמען מיטן שווארצן פאס אף די ווייסע הויזן, און רופט זיך
אן צו אים אף אונדזער יידיש לשון:
    
― נאט אייך אפ שלום. איך האב אייך דערקענט דורכן פענצטער.
איך קאן אייך אפגעבן א גרוס פון אייער פעטער זלמן פון מאנעסטרישטש...
    
פארשטייט זיך, אז אף דער זעלבער סטאנציע איז מיין ספארטסמען
נעלם געווארן, און די „בארישניע״ איז געבליבן אליין. דערמיט ענדיקט
זיך אבער נאך נישט די געשיכטע. מיין „בארישניע״ ― שוין געוויס
א קריסטן, ווארעם אז נישט, וואס האט דער ספארטסמען באדארפט
אנטלויפן? ― האט אין עטלעכע סטאנציעס ארום גענומען פאקן זיך,
נישט אויסגערעדט צו מיר א ווארט, אפילו נישט א קוק געגעבן אין מיין
ווינקל אריין, גלייך ווי איך בין גאר אף דער וועלט נישטא. אף דער
סטאנציע, ווו זי איז אראפ, האבן זי אפגעווארט א שיינער ייד א פאטריארך מיט א בארד, וואס זעט־אויס ווי א מין אברהם אבינו, און
א יידענע א פארשוין מיט א פאריק און מיט גרויסע דימענטן אין די
אויערן. „ריוועניו! טעכטערל!״ ― האבן אויסגערופן דאס אלטע פארפאלק און געפאלן דער טאכטער אפן האלדז מיט טרערן אין די אויגן.
    
קיין פירוש צו דער געשיכטע באדארף איך אייך נישט מאכן. איך
האב אייך נאר געוואלט באקענען מיט די פארשוינען, וואס מע באגעגנט
אין צווייטן קלאס, און באווייזן, אז איר דארפט נישט פארן צווייטע
קלאס, ווארעם אין צווייטן קלאס זייט איר א פרעמדער, צווישן אייגענע
א פרעמדער.
    
אבער אז איר פארט דריטע קלאס, זייט איר בא זיך אינדערהיים.
און ווער שמועסט, אז אין וואגאן זיינען נישטא קיין אנדערע, נאר
אחינו בני־ישראל ― זייט איר שוין צו פיל אינדערהיים. אמת,
דריטע קלאס איז נישט אזוי באקוועם, א פלאץ דארפט איר פארכאפן
מיט גוואלד; עס איז א געווימל, א געטומל, א הארמידער מיט א הו־הא;
איר ווייסט נישט, ווו זייט איר און ווו זיינען אייערע שכנים?... דערפאר
אבער ווערט איר גיך באקענט איינס מיטן אנדערן. אלע ווייסן, ווער
 איר זייט, וווהין איר פארט און וואס איז אייער טועכץ; און איר ווייסט
אלעמען ― ווער זיי זיינען, וווהין זיי פארן און וואס איז זייער טועכץ.
באנאכט פארשפארט איר שלאפן, ווארעם איר האט מיט וועמען צו
ריידן; און אז איר רעדט נישט, ריידן זיי און לאזן אייך נישט שלאפן.
און וואס איז דאס טאקע פאר א שלאפן פלוצעם גאר אין וואגאן? דאכט
זיך, גלייכער, אז מע קאן ריידן מיט א מענטשן, ווארעם אז מע רעדט,
דעררעדט מען זיך. איך זאל האבן די גליקלעכע יאר, וויפל מאל עס
מאכט זיך, אז פון אזא ריידן אין וואגאן מיט ווילד־פרעמדע מענטשן
ווערט געשלאסן א געשעפט, פיקט זיך אויס א שידוך. אדער מע ווערט
גלאט געוואר א זאך, וואס קומט צונוץ.
    
למשל, ריידן פון דאקטוירים, מאגן־קאטאר, „לימאן״, ציינווייטיק,
נערוון, קארלסבאד וכדומה ― איז שוין, דאכט זיך, גאר פוסטע רייד,
איא? פונדעסטוועגן האט זיך מיט מיר אליין געטראפן א געשיכטע. איך
בין אמאל געפארן מיט א קאמפאניע יידן. מע האט גערעדט פון דאקטוירים און פון רעצעפטן. איך האב דעמאלט שטארק געליטן, נישט
פאר אייך געדאכט, אפן מאגן. האט מיר איינער, א קאמעניצער ייד,
געגעבן זיינע א רפואה, א פראשעק אזעלכן. דעם דאזיקן פראשעק, זאגט
דער קאמעניצער, האט ער דווקא נישט פון א דאקטער־מעדיצין, נאר
פון א ציין־דאקטער, א דאנטיסט, אבער אן אויסגעצייכנטער פראשעק,
זאגט ער, א געלער פראשעק. דאס הייסט, דער פראשעק אליין, זאגט ער,
איז א ווייסער, ווי אלע פראשקעס, נאר אין א געל פאפירל. און געשווארן
האט מיר דער קאמעניצער ייד בא זיין געזונט און בא זיין ווייב און
קינדער, אז נאר דעם געלן פראשעק האט ער צו פארדאנקען. ווען נישט
דער געלער פראשעק, זאגט ער, וואלט ער איצט געווען שוין ― ע־הע־הע!
קיין סך פראשקעס, זאגט ער, דארף איך נישט, צוויי־דריי פראשקעס,
זאגט ער, ― און איר ווערט גענעזן. אויס מאגן, זאגט ער, אויס דאקטוירים, אויס געלטפרעסערס, אויס בלוטצאפערס. א רוח, זאגט ער, אין
זייער טאטנס טאטן אריין! אויב איר ווילט, זאגט ער, קאן איך אייך געבן
א צוויי־דריי פראשקעס פונעם געלן פראשעק. איר וועט מיר, זאגט ער,
זאגן א דאנק...
    
כך הווה. איך בין געקומען אהיים און האב איינגענומען איין פרא־שעק, דעם אנדערן, דעם דריטן, איז מיר געווארן, נישט באלד, נאר
שפעטער, ארום האלבע נאכט, נישט פאר אייך געדאכט, אזוי, אז איך
האב געפאכט מיט דער נשמה. איך האב געמיינט, ס׳איז אן עק פון
מיין לעבן! מע האט מיר געבראכט א דאקטער, צוויי דאקטוירים, קוים
אפגעראטעוועט מיך פון טויט... פון דעמאלט אן ווייס איך שוין א פראקטיקע, אז א קאמעניצער ייד גיט אייך זיינע א רפואה, א געלן פראשעק
― זאל א רוח אין ז יי ן טאטן אריין! אלצדינג אף דער וועלט קאסט
רבי־געלט!
    
אז איר פארט דריטע קלאס און עס קומט אין דער פרי און איר האט
נישט מיט זיך קיין טלית־ותפילין, זאלט איר קיין יסורים נישט האבן ―
אויב איר ווילט נאר, וועט מען אייך שוין באזארגן מיט א טלית און מיט
תפילין און מיט אלצדינג. דערפאר אבער, אז איר האט זיך אפגעפארטיקט, עפנט־אויף, זייט מוחל, אייער טשעמאדאנטשיקל און הייבט־אן
אויסלייגן וואס איר האט: בראנפן איז בראנפן, קיכלעך איז קיכלעך,
אייער איז אייער, פולקע איז פולקע, פישל איז פישל. טאמער געפינט
זיך בא אייך אן עפל, א מאראנץ, א שטיקל שטרודל ― נעמט־ארויס,
לייגט־אנידער, שעמט זיך נישט! אלע וועלן מיט אייך פארבייסן, קיינער
וועט זיך נישט אפזאגן! אונטערוועגנס און בקאמפאניע, פארשטייט איר
מיך, עסט זיך גאר מיט אן אנדערן אפעטיט... ווער שמועסט, אז איר
פירט מיט זיך א גלעזל משקה, האט איר בעלנים א סך און מבינים אף
א גלעזל וויין אן א שיעור. איטלעכער וועט אייך אנרופן דעם וויין מיט
אן אנדער נאמען און שאצן אן אנדער מקח: בא איינעם וועט ער הייסן
א „בעסאראביער מושקאט״. דער אנדערער וועט אים א נאמען געבן
„אויסלענדישער אקערמאן״. וועט אויפשטיין א דריטער און וועט זאגן
מיט כעס: „וואסער מושקאט״? וואסער אקערמאן? ס׳איז גאר א „קא־וועשאנער בארדא!״ וועט אויפשטיין נאך איינער, פון א ווינקל גאר,
מיט א שמייכל פון אן אמתן מבין, אוועקנעמען בא אייך דאס גלאז, ווי
איינער רעדט: „בהמות שפארן זיך ― אף א גלעזל וויין לאזט מיך!״...
און נאכדעם ווי ער וועט האבן אפגעזופט א פאר מאל, וועט ער א זאג
טאן, און די בעקלעך וועלן אים בעת מעשה זיין פארפלאמט, ווי בא א
בעל־שמחה:
    
― ווייסט איר, יידן, וואס דאס איז? ניין, איר ווייסט נישט וואס
דאס איז. דאס איז נעבעך א פראסטער, אן ערלעכער, בעל־הבתישער,
א כשרער, א ריינער ווימאראזיג פון בארדיטשעוו!...
    
און אלע געפינען, אז ער האט רעכט, אז ס׳איז אן אמתער א בארדיטשעווער ווימאראזיג. און אז מען נעמט צו ביסלעך „ווימאראזיג״,
ווערט בא אלעמען די צונג אויפגעבונדן. דעמאלט הייבט איטלעכער אן
דערציילן אלצדינג, וואס עס טוט זיך בא אים, און אויסטאפן אלצדינג,
וואס בא יענעם טוט זיך. אלע ריידן, אלע אינאיינעם, כל ישראל חברים.
און מע ווערט געוואר איינס בא דעם אנדערן כל הצרות, מיט אלע
רדיפות, מיט אלע גזירות, וואס עס טוט זיך אפ אף דער וועלט ― ס׳א
מחיה!
    
אז איר פארט דריטע קלאס ערגעץ אין א שטאט אריין און ווייסט
נישט, וווהין איר זאלט פארפארן, באדארפט איר נאר א פרעג צו טאן
באם עולם, צי ווייס נישט עמעצער עפעס אן אנשטענדיקע סטאנציע?
און וויפל יידן עס פארן מיט אייך אין וואגאן, אזוי פיל סטאנציעס און
האטעלן האט איר. איינער גיט אייך אן אדרעס: „האטעל פראנקפורט״,
און לויבט דאס אייך אפ אין טאג אריין: „האטעל פראנקפורט, זאגט ער,
איז ליכטיק און ציכטיק און ווארעם און ביליק ― בזיל־הזול״. געפינט
זיך באלד א צווייטער און זאגט אייך: „האטעל פראנקפורט? זאל אייך
גאט היטן! ― ס׳איז דארט פינצטער און שמוציק און קאלט און טייער
— מיט גאלד גלייך! אויב איר ווילט, זאגט ער, האבן הנאה, זאלט איר
זיך אפשטעלן אין האטעל נעוויארק!״ כאפט זיך ארויס א דריטער און
זאגט: „וואס וועלן זיי טאן אין האטעל נעוויארק? זיי האבן זיך פארבענקט נאך וואנצן? הערט נישט, וואס מע וועט אייך זאגן „פראנקפורט״,
„נעוויארק״! פאלגט מיך, גיט אהער דאס פעקל אייערס, וועלן מיר אינאיינעם פארפארן צו מיר אף מיין אכסניה, אין האטעל „ראסיא״ ―
דארט שטייען יידן!״...
    
אוודאי באדארפט איר אייער טשעמאדאנטשיק גוט האבן אין זינען,
מע זאל עס חלילה, צווישן יא און ניין, בא אייך נישט אפריידן... נאר
איך בעט אייך ― ווו גנבעט מען נישט היינטיקע צייטן אין אונדזער
געבענטשטער מדינה? באגנבעט ווערן איז, אויב איר ווילט וויסן, מער
נישט אז א באשערטע זאך. אז עס וועט אייך זיין באשערט, וועט מען
אייך באגנבענען אין מיטן העלן טאג, ווי איר שטייט און גייט, עס וועט
אייך נישט העלפן קיין פאליציע, קיין זשאנדארן, קיין שמע־ישראל. איר
וועט בענטשן גומל, אז איר וועט ארויס מיטן לעבן...
    
קורץ, פארן זאלט איר  ד ר י ט ע  קלאס. דאס האט איר א צוואה פון
א גוטן פריינט און פון א פראקטישן מענטשן ― א קאמי־וואיאזשער.
  
ענדע געשיכטע נומער צוואנציק.
  
געשריבן אין יאר 1902
    
יידישע שרייבער
  
שלום עליכם  ― ― ― — ― ― ― — — — — —221
  
ווי שיין איז דער בוים  ― — — — — ― ― ― —  228
  
אויטא־דא־פע  ― ― ― ― ― ― ― ― ― — — — 234
  
מיין באקאנטשאפט מיט א. ל. לעווינסקי  ― ― — —  242
  
מ. מ. ווארשאווסקי און זיינע לידער  ― ― — — — 249
  
א וואך מיט י. ל. פרץ  ― ― ― ― ― ― ― ― ―  262
  
וועגן פרישמאנס יובילעום ― ― ― ― ― ― ―  — 269
  
פרישמאן צוגאסט בא שלום־עליכם ― ― ― ― — — 275
  
מיין באקאנטשאפט מיט ח. נ. ביאליק — —  ― ― ― 281
  
פיר זיינען מיר געזעסן ―  — — ― ― ― ― ― ― 287
    
 ד י א ל א ג
    
— שלום־עליכם!
    
— עליכם־שלום!
    
— פון וואנען פארט מען?
    
— פון ווארשע.
    
— וואס איז אייער געשעפט?
    
― איך בין א יידישע צייטונג.
    
― מה שמכם?
    
— י י ד י ש ע  פ א ל ק ס צ יי ט ו נ ג. און איר, פון וואנען זייט איר?
    
— פון וואנען זאל איך זיין? פון יעהופעץ.
    
— וואס איז אייער געשעפט?
    
— וואס זאל זיין מיין געשעפט? איך בין א יידישער שרייבער.
    
― מה שמכם?
    
― שלום־עליכם.
    
— שלום־עליכם? קומט דאך אייך שלום־עליכם.
    
― עליכם ועל בניכם.
    
― וואס־זשע מאכט איר עפעס, פאני שלום־עליכם?
    
― וואס זאלן מיר מאכן? מע שרייבט.
    
— וואס שרייבט מען?
    
— וואס זאל מען שרייבן? וואס מע זעט, דאס שרייבט מען.
    
— וואס האט איר פון אייער שרייבן, וואס איר שרייבט?
    
― וואס זאל מען האבן? צרות האט מען ,בויכווייטיק, הארצקלעמעניש, בזיונות, יסורים, אנגסטן, גריזאטע...
    
― אט דאס איז גאר?
    
― וואס נאך האט איר געוואלט?
    
― איך מיין...
    
— כבוד? אן א שיעור און אן אן ערך! קיין שרייבער אף דער וועלט
האט נישט אזוי פיל כבוד, וויפל א יידישער מחבר. א קלייניקייט בא יידן
א שרייבער, א מענטש וואס שרייבט?
    
— איר מיינט דאס ערנסט?
    
— וואס דען, אין שפאס? קוקט זיך צו, וואס סע טוט זיך אפ אף
אונדזערע יובילייען: ווינטשעוואניעס מיט „אטקריטקעס״ פון פארערער,
פון הייסע חסידים און גלאט פון געטרייע לעזער שיטן זיך פון אלע עקן
וועלט: פון כתרילעווקע, פון טונעיאדעווקע, פון טעטרעוועץ, פון שלש־סעודותשאק, פון גאלאגאנישאק און פון סטרישטש — און פון וואנען
נישט? היינט די קארעספאנדענציעס, וואס דער יובילאר אליין שרייבט
אריין אין די בלעטער! היינט די סעודות, די באנקעטן, די טאסטן ― הינט
טראגן גאנצע קעפ! היינט די סטיפענדיעס, די צדקה, וואס סע ווערט
בשעת מעשה צעטיילט אין ארץ־ישראל לטובת הפועלים!... איר שפילט
זיך מיטן כבוד פון א יידישן מחבר?
    
— ניין, נישט דאס מיין איך; איך מיין...
    
― פרנסה? מיטן פולן מויל, אבי ער האט צייט און קאן נאך זיין
דערצו א מלמד, א קרעמער, א מעקלער, א שדכן, אדער אזוי א ייד א מקבל,
וואס קאן גיין איבער די הייזער צונויפמאכן אף זיין בוך... איר שפילט
זיך מיט א יידישן מחבר? א יידישער מחבר איז א באווארנטער מענטש.
    
― וואס הייסט, ער איז א באווארנטער מענטש?
    
― ער איז באווארנט פון ביידע וועלטן: פון עולם הזה און פון
עולם הבא; ער איז באווארנט פון ברויט און פון געזונט, פון גוטע פריינט,
פון ווייב און קינדער און פון לייב און לעבן...
    
― מיר דאכט, פאני שלום־עליכם, איר רעדט שוין מיט דער גאל,
איר פארקריכט שוין אהין, ווי יענער, וואס אין יענעם „דור״?... נישט
גוט אזוי. נישט שיין פאר א יידישן שרייבער, וואס שרייבט פארן פאלק,
ער זאל אזוי ליאפען אף יידן. א ייד איז מחויב אננעמען אלצדינג פאר
ליב און זאגן דריי מאל א טאג...
    
— גם זו לטובה?
    
― אוודאי גם זו לטובה! ווארעם וואס וואלט געווען, איר זאלט
דאס אויך נישט האבן? וואס פאר א פנים וואלטן מיר געהאט צווישן
די פעלקער, מיר זאלן די איין־און־איינציקע קאפאטע אויך אראפווארפן
פון זיך? מיר האבן דען עפעס אן אנדער מלבוש, אחוץ אונדזער ליטעראטור, מיט וואס צו באווייזן זיך פאר דער וועלט?
    
― איר זייט אפשר גערעכט.
    
— וואס הייסט אפשר? געוויס! נאר לאמיר ריידן פון עפעס פריילעכערס.
    
― ווען האב איך יארצייט?
    
— נישט דאס. איך האב צו אייך א שטיקל...
    
― א שטיקל בקשה? מסתמא עמעצן באשרייבן אף די גאזעטן?
    
― חס ושלום! איך האב צו אייך א שטיקל געשעפט.
    
— מכח א שדוך?
    
— ניין... און אפשר יא, מכח א שדוך.
    
― ווער איז דער חתן? פון וואנען איז די כלה?
    
― דער חתן איז אין יעהופעץ, די כלה איז פון ווארשע.
    
― אביסל א ווייטער שדוך. ווי אזוי רופט מען זיי?
    
— די כלה הייסט יידישע פאלקסצייטונג, און דער חתן ― שלום־עליכם. געפעלט אייך דער פלאן?
    
— מהכתיתי, אבי...
    
― אבי וואס?
    
― אבי גאר נישט.
    
— האלבע ווערטער האב איך פיינט. זאגט, וואס קוועטשט אייך?
    
― ווער האט אייך געזאגט, אז עס קוועטשט מיך? עס הייבט מיך
נישט אן צו קוועטשן! הכלל, וואס־זשע ווילט איר?
    
— וויל איך, אזוי ווי איך בין א יידישע גאזעט, און איר זייט
א יידישער שרייבער, זאלט איר שרייבן, און איך וועל דרוקן.
    
― וואס זאל איך שרייבן?
    
― פעליעטאנען... אף צו לאכן.
    
― לאכן? עס גלוסט זיך וויינען...
    
― איר מעגט אייך וויינען, אבי דער עולם זאל לאכן. איר פארשטייט, צי ניין?
    
― איך פארשטיי, פארוואס זאל איך נישט פארשטיין? איר ווילט,
איך זאל מיך פארשטעלן פאר א מארשעלאק, א פורים־שפילער, א
פאיאץ, א פארשלעפטע קרענק, בכדי פריילעך מאכן דעם עולם...
    
― א! אט דאס הייבט זיך אן מיט א יידישן מחבר! ווער זאגט
דען מארשעלאק, פורים־שפילער, פאיאץ, פארשלעפטע קרענק? איך האב
נאר געוואלט, איר זאלט שרייבן אזוי, אז ס׳זאל זיין מיט א שפיצל און
מיט א וויצל, מיט א גלעט און מיט א שטאך, מיט איינעם ווארט ―
דער עולם זאל האבן הנאה...
    
― און זאגן: „א רוח אין זיין טאטן אריין, אט דעם שלום־עליכמען!
א האנט ― זי זאל אים נאר אפדארן! א צונג ― זי זאל אים נאר אפנעמען!״...
    
― היינט וויל איך, איר זאלט זיך אביסל אויסטענהען מיט אונדזערע יידן, און דווקא אף זייער גלות־שפראך, אף „מאמע־לשון״. איר
זאלט זיי זאגן, אז איר זייט טאקע אזעלכע און אזעלכע, איר זייט אבער
אזעלכע און אזעלכע!... דאס הייסט, איר זאלט זיי באגראבן ― נאר
איידל, פיין, לייטיש... איר פארשטייט, צי ניין?
    
― איך פארשטיי, פאר וואס זאל איך נישט פארשטיין? איר ווילט,
איך זאל מיט זיי שפילן אין יענעם שפיל, וואס מע רופט דאס „קעצעלע־מייזעלע״?... מהכתיתי, פארוואס נישט? אבי...
    
― אבי וואס?
    
― אבי גאר נישט.
    
― איך האב דאך אייך געזאגט, אז איך האב פיינט האלבע ווערטער. זאגט, וואס קוועטשט אייך?
    
― ווער האט אייך געזאגט, אז עס קוועטשט מיך? עס הייבט מיך
נישט אן צו קוועטשן. הכלל, וואס ווילט איר נאך?
    
― היינט וויל איך, איר זאלט זיי געבן בילדער.
    
― זיי זאלן גענעצן?
    
― דערציילן מעשיות...
    
― זיי זאלן קאנען גרינג אנטשלאפן ווערן?
    
― שרייבן א גרויסן ראמאן, א ראמאן מיט א ליבע, מיט רירנדיקע
סצענעס, ס׳זאל פארכאפן דעם אטעם, מיט איינעם ווארט ― ס׳זאל זיין
א „ראמאן״...
    
― אין זעקס טיילן מיט א פראלאג און מיט אן עפילאג, א־לא
שמ״ר? משונה־ווילדע אומגעלומפערטע סצענעס, וואס נישט געשטויגן,
נישט געפלויגן, למשל: א מלמד פון נעסוויזש זאל ראמאנסירן מיט
א דינסטמיידל רבקה; ער זאל שרייבן הייסע בריוולעך, און זי זאל זינגען
זיסע לידלעך; נאכדעם זאל ער אוועקפארן קיין פאריז און אין ניין
חדשים ארום קומען צוריק א באראן, א מיליאנער, און טרעפן זיין
געליבטע אין קיך בא אפרים שקאנטיסט, א מערדער, א באנדיט, און
דארטן זאל זיין צווישן זיי א דועל; וויל אים אפרים דער שקאנטיסט
צעשפאלטן אף צווייען, לויפט אוועק דער נעסוויזשער באראן צום גובערנאטאר און כאפט אים אויף פונעם שלאף און ברענגט אים צו פירן
מיט דריי זשאנדארן; דערזען אזא מעשה, כאפט דער שקאנטיסט א
מעסער און שטעכט זיך, און רבקה די מויד פאלט אין אנמאכט און
זינגט בשעת מעשה אף דייטש אזא „טראווערדיק״ ליד, אז א שטיין קאן
אויך צעגאסן ווערן...
    
― שוין? האט איר שוין געענדיקט? מע באדארף נישט קיין נעס־וויזשער מלמדים זאלן פארן קיין פאריז, גובערנאטארן זאל מען אויפכאפן פונעם שלאף, שקאנטיסטן זאלן זיך שטעכן און דינסטמיידלעך
זאלן זינגען אף דייטש „טראווערדיקע״ לידער אין קיך. איך פארלאנג
פון אייך, איר זאלט געבן א ראמאן, נאר א יידישן ראמאן, א פארליבעניש, נאר א יידיש פארליבעניש. איר פארשטייט, צי ניין?
    
― איך פארשטיי, פארוואס זאל איך נישט פארשטיין? איר ווילט,
איך זאל אייך שרייבן פונעם לעבן, פונעם אמתן יידישן לעבן; איר ווילט,
איך זאל אייך טאקע שרייבן מיט נערוון, מיט בלוט, טאקע טיף־טיף
פונעם הארצן, דאס וואס סע קאסט געזונט, דאס וואס סע מאכט אלט
פאר דער צייט, געקנייטשט דאס פנים, גרוי די האר ― אט דאס ווילט
איר? מהכתיתי, פאר וואס נישט? אבי...
    
― אבי וואס?
    
― אבי גאר נישט.
    
― ווידער האלבע ווערטער? אמער זאגט, וואס קוועטשט אייך?
    
― ווער האט אייך געזאגט, אז סע קוועטשט מיך? עס הייבט מיך
נישט אן צו קוועטשן! הכלל, וואס נאך ווילט איר?
    
― איך וויל, איר זאלט זיך מטריח זיין כאטש איין מאל אין חודש
דורכקוקן די אלע ביכער און ביכלעך, וואס די שרייבערס שרייבן...
    
― מאכן קאליע פאפיר...
    
― די דרוקער דרוקן...
    
― אז מע שמירט, פארט מען; אז מע צאלט, דרוקט מען...
    
― די בוכהענדלער קויפן...
    
― בייטן ספרים אף ספרים, „שילא נא שווייקא״...
    
― און דער עולם לייענט...
    
― א ברירה האט ער? מע גיט נישט דער בהמה קיין קלייען, קייט
זי שטרוי...
    
― זאלט איר זיך מטריח זיין אט דאס אלצדינג דורכקוקן, איבערלייענען און איבערגעבן נאכדעם אין קורצן דעם לייענער, אים רעכט
צעקייען, וועלכעס איז גוט און וועלכעס טויג אף כפרות...
    
― א רחמנות אפן מאגן...
    
― מיט איינעם ווארט ― איר זאלט שרייבן קריטיק.
    
― משטיינס געזאגט! בין איך מיר אויך א בהמה און פגר אויך אין
דער טשערעדע...
    
― נאר וואס דען? איך וועל אייך בעטן, ס׳זאל זיין שטיל...
    
― וואס באדארף מען שרייען?
    
― און אן פייער...
    
― און אויך אן וואסער...
    
― און אן כעס...
    
― כעס איז עבודה־זרה...
    
― אייער קריטיק זאל זיין אי לעבעדיק, אי נוצלעך, אי ערנסט,
אי וויצלעך... איר פארשטייט, צי ניין?
    
― איך פארשטיי, פאר וואס זאל איך נישט פארשטיין? איר ווילט,
איך זאל פון די שמאטעס, וואס מע פארפלייצט מיט זיי אונדזער ליטע־ראטור־מארק, מאכן א גאנצן צימעס. גריבלען זיך אין א קופע מיסט
און אויסזוכן אמאל א פערל ― א גרינגע ארבעט, מע קאן פון איר
בלוי באשטיין, זייער געזונט סיי פארן גוף, סיי פאר דער נשמה. נו,
מחכתיתי, פארוואס נישט? איך בין גרייט, אבי נאר...
    
― אבי נאר וואס?
    
― אבי גאר נישט.
    
― פע, פאני שלום־עליכם! איך האב אייך שוין וויפל מאל געזאגט,
אז איך האב פיינט האלבע ווערטער; מיט מיר באדארפט איר ריידן
פראסט; זאגט, וואס באדייט דער „אבי״?... געלט?
    
― ווער רעדט פון געלט?
    
― וואס דען? כבוד?
    
― ווער רעדט פון כבוד?
    
― וואס דען? געזונט?
    
― ווער רעדט פון געזונט?
    
― וואס־זשע דען זאגט איר „אבי״?
    
― אבי מע זאל לייענען!...
  
געשריבן אין יאר 1902
אן עפיזאד מיט בארן, דערציילט לכבוד דעם זיידן ר ב  מ ע נ ד ע ל ע, צו זיין
פינף־און־זיבעציקסטן געבורטסטאג פון זיין ערשטן אייניקל.*
    
אויב איר ווילט זיך באקענען מיטן זיידן נאענט, אויב איר ווילט
מיט אים פארברענגען א שעה אין פארגעניגן, אויב איר ווילט באמת
הנאה האבן, עפעס נאשן פונעם זיידן, ― איז נישט אין א געזעלשאפט,
נישט אף באנקעטן, בעת מע דולט א קאפ מיט טאסטן און מע שטורעמט מיט אפלאדיסמענטן און מיט הידדס.
    
אמת, ער וועט זיך אין א געזעלשאפט נישט פארלירן. ער וועט זיך
נישט באהאלטן אין א ווינקעלע און וועט זיך נישט שעמען פאר קיינעם.
ער וועט אייך אפענטפערן אף אלע אייערע טאסטן און אף אלע רעדענישן,
יעדן באזונדער, און דווקא קלוג, און דווקא טיף, און דווקא וויציק, און
דאס פנים וועט אים לייכטן, ווי א מנורה, און איר וועט זיך פילן מיט
אים יום־טובדיק, ווי מע קאן זיך נאר פילן מיט אן אמתן תלמיד־חכם.
דאס וועט אבער זיין, רבותי, מער נישט אז רב מענדעלע מוכר־ספרים.
דאס וועט נישט זיין „דער זיידע״.
    
„דעם זיידן״ אויב איר ווילט קענען, גייט מיט אים, זייט מוחל,
ארויס העט־ווייט הינטער דער שטאט ארויס, דארט אף דער פרייער לופט,
―――――
    
*) איך בין דא מוסר מודעה פאר דער גאנצער וועלט, אז דאס האב איך געקרוינט
רב מענדעלע מוכר־ספרים מיטן נאמען „זיידע״. דאס איז געווען מיט א פערטל יארהונדערט צוריק. איך בין דעמאלט געווען נאך גאר א קונדס און א „פארשייטער אייניקל״
ווי דער זיידע האט מיך אנגערופן אין איינעם פון זיינע בריוו צו מיר. פון דעמאלט
אן
איז אוועק א גאנג: זיידע! זיידעניו! ― דער זיידע האט דערלעבט, ברוך־השם, אייניקלעך
א גאנצן דוד ― כן ירבו וכן יפרצו!
    
  ש ל ו ם ־ ע ל י כ ם.
אונטער דער הימל־יארמעלקע, דארט ווו עס וואקסט א בוים, ווו עס
שפראצט א גרעזל, ווו עס פיטערט זיך א קעלבל, ווו עס גרינט זיך א
וואלד, ווו עס דרייט זיך א מיל, ווו עס לויפט א טייכל, ווו עס קוקעט
א פויגל, ווו עס שפרינגט א וועווריקל, ווו עס פלאטערט א פערכל, ווו
עס שמוצערן היישעריקן, ווו פליגעלעך האבן זיך צונויפגענומען א גאנצע
כאליאסטרע און זשומען, און וויגן זיך, און ווידמענען זיך, און זאגן
שירה, גיבן־אפ א לויבעניש צו גאט ― אהין, אהין זאלט איר אים נעמען,
וועט איר זיך דארטן ערשט באקענען מיטן „זיידן״, וועט איר דארטן
ערשט געוואר ווערן אקוראט, ווער דער „זיידע״ איז.
    
איר וועט זען פאר זיך אין איין צייט אי א טיפן דענקער, אי א
מאדנעם קינסטלער, אי א קינד פון דער נאטור. און ער וועט זיך אוועקזעצן מיט אייך אף גאטס ערד, אף דער גרינער שמעקנדיקער קאלדרע,
וואס איז באשפרענקלט און באצוויקלט מיט אלערליי קווייטלעך. און ער
וועט, קוקנדיק אין בלויען הימל אריין, אייך ארויסזאגן א טיפן געדאנק,
און ער וועט אייך אפמאלן א לעבעדיק בילד, און ער וועט אייך דערציילן
א שיינע מעשה פון אמאל, און ער וועט אייך זאגן א קלוגן, שארפן,
א יידישן וויץ, און ער וועט זיך צעלאכן הילכיק אף א קול, און ער
וועט אייך מאכן צו גלייכער צייט דענקענדיק און לאכנדיק און פריילעך,
און איר וועט זיך פילן אזוי גוט, ווי נאך קיינמאל נישט, און עס וועט
אייך באנג טאן, פארוואס איר האט דאס פריער נישט געוווסט, און איר
וועט חרטה האבן, פארוואס איר האט נישט פארכאפט מיט זיך קיין
בליישטיפטל אף צו פארשרייבן בא זיך די דאזיקע טיפע געדאנקען,
מיט די דאזיקע לעבעדיקע בילדער, מיט די דאזיקע שיינע מעשיות פון
אמאל, מיט די דאזיקע שארפע קלוגע יידישע וויצן. ניין. דער מענדעלע
מוכר־ספרים אינעם לעבן איז נישט דער מענדעלע מוכר־ספרים, וואס אין
בוך. מענדעלע מוכר־ספרים אין לעבן איז אליין א בוך.
    
פון דעם דאזיקן בוך רייס איך אויס א בלעטל און גיב עס דיר,
פריינט לעזער, היינט, צום פינף־און־זיבעציק־יאריקן יובילעום פון אונדזער זיידן, לכבוד אונדזער אלעמענס יום־טוב, דעם יום־טוב פון דער
יידישער ליטעראטור.
    
בימים ההם ― אין יענער צייט, ואני באדעסא ― בין איך געזעסן
אין אדעס אף א דאטשע, ווייט הינטער דער שטאט, באם ברעג פונעם
שווארצן ים, אפן „פאנטאן״. יארן זיינען געווען גוטע (טאלמאטשאוו
איז נאך דעמאלט נישט געווען בעל־הבית...) ― גוטע, גוטע יארן! עס
איז אפגעגאנגען נאר געסט, ליבע גוטע געסט. און גאט האט מיר געהאלפן. איך האב געהאט א גאסט ― דער זיידע איז צו מיר געקומען פון
שטאט. געקומען צו־גאסט. דער זיידע מענדעלע מיט זיין נושא־כלים,
דעם פליגל־אדיוטאנט, י. ח. רבניצקי.
    
עס איז שווער זיך פארצושטעלן דעם זיידן מענדעלע אין אדעס
אן רבניצקין ― פונקט ווי עס איז שווער אייך פארצושטעלן זיך, למשל,
א לולב אן א הדס, אדער א שטאט אן א „קאזיאנע ראבינער״, אדער
א ווארשעווער דאזאר אן א זון א משומד, אדער א רוסישן פארלאמענט
אן א פורישקעוויטשן... לאז מיר הונדערט מאל מוחל זיין מיין פריינט
און מיין חבר רבניצקי פאר דעם דאזיקן פארגלייכן. איך האב נישט
געמיינט אים, חלילה, פוגע בכבוד זיין. וואס האב איך צו אים? נאר ―
איר ווייסט דאך ― א שרייבער אז ער האלט אין פארגלייכן, מאכן פאראלעלן, כאפט ער וואס עס קומט אים פריער אפן זינען.
    
בקיצור, איך האב געהאט געסט: דעם זיידן מענדעלע און רבניצקין.
אויסגעבאדן זיך אינעם שווארצן ים, ווו דער זיידע האט אונדז באוויזן,
וואס הייסט שווימען צו זעכציק יאר און וואס הייסט מאכן קונצן אפן
וואסער, האבן מיר גענומען די פיס אין די הענט און געמאכט א שפאציר
פונעם קליינעם פאנטאן אפן גרויסן און פונעם גרויסן פאנטאן נאך ווייטער ― און בעת מעשה האט אונדז דער זיידע דערציילט מעשיות מיט
מעשיות, און מיר האבן געהערט און געווונדערט זיך און געקוואלן און
געקליבן נחת, ווי אמתע גוטע געטרייע אייניקלעך. פלוצעם שטעלט זיך
דער זיידע אפ:
    
― מה נאה אילן זה ― וואס זאגט איר אף דעם בוים?
    
מיר הייבן אויף די אויגן ― א בוים, שוין איין מאל א בוים! נישט
אזוי דער בוים, ווי די בארן. אי, בארן! בערהאמאטן! קיילעכיקע, געלע,
פעטע, זיסע, גלאטע, ווייכע, הענגען אראפ אף גראבע צוגעברוינטע שטעקעלעך, שיקן ארויס פון זיך א ריח־ניחוח, קוקן אף אונדז פריינטלעך,
ווינקען צו אונדז, בעטן זיך: „פארדינט א מצווה, יידישע קינדער, מאכט
אף אונדז שהחינו״... און הינטער דעם בוים ― נאך א בוים, און נאך
א בוים, און אלע אפגעשאטן מיט בארן. א ים מיט בארן!
    
אן ווערטער האט דער זיידע אוועקגעשטעלט אף אונדז זיינע שארפע
קלוגע אויגן דורך די גלאנצנדיקע ברילן און מיט א מעפיסטאפעל־שמייכל
אף די דינע באזילבערטע ליפן האט ער אונדז דורכגענומען דורך און
דורך, ווי איינער רעדט: „קינדערלעך, איך זע ― איר זייט בעלנים אף
די דאזיקע בארן?״... און גלייך ווי מיר וואלטן זיך אויפגערעדט פון
פריער אלע דריי, איז געבליבן בא אונדז דער הסכם, אז מיר גייען אין
גארטן אריין נאך בארן.
    
יידן האבן פיינט לאנג טראכטן: וואס בארן? ווער בארן? וועמעס
בארן? ― דאס האבן מיר געלאזט פריי. מסתמא וועט זיך עס מיט דער
צייט פארענטפערן. דער עיקר איז: געפינען א טויער, א גאנג אין גארטן
אריין, און דארט ווי וועט זיך נישט געפינען א בעל־הבית, א סטרוזש,
א גערטנער ― פאר געלט וועלן מיר שוין קריגן בארן.
    
און כך הווה. מיר האבן געפונען א טויער. אפן טויער א בלעטל.
אפן בלעטל ― אנגעשריבן מיט גאלדענע אותיות: „אנאטרא״. ווייסן
מיר, הייסט עס, אז אנאטרא ― דאס איז דער בעל־הבית פונעם גארטן.
    
געהערט האבן מיר, אז אנאטרא איז א גרעק, און א פילפאכער
מיליאנער, און א רשע. נאר צי ער פארקויפט בארן ― דאס איז קיינער
נישט מחויב צו וויסן. עס קאן זיין, אז ניין, און עס קאן זיין, אז יא.
ער מעג זיך זיין א פילפאכער מיליאנער, און די בארן פונעם גארטן זאל
ער דווקא פארקויפן. דער שכל איז דאך מחייב: צו וואס דארף עס איין
מענטש אזוי פיל בארן?...
    
אט אזוי טראכטנדיק, טרעטן מיר אריין פאוואלינקע אין א מחיהדיקן גארטן, שפאצירן איבער אויסגעפוצטע סטעזשקעס, געפלאסטערט
מיט קליינע ים־שטיינדלעך און באצירט פון ביידע זייטן מיט אונטערגעשוירענע ביימעלעך, אונטער וועלכע עס קוקן ארויס שמעקנדיקע בלומען, וואס שמייכלען צו אונדז און גריסן אונדז גאר פריינטלעך: „ברוכים
הבאים! סקאצל קומט! ווילקאמען!״... און מיר גייען ווייטער און ווייטער.
פלוצעם... פון וואנען האט זיך גענומען, מיט אן אימפעט און מיט א
הוק, און גלייך אף אונדז ― א הונט. אבער א הונט! א קאלב, נישט קיין
הונט. א לייב. א לעמפערט! א געלע גלאנצנדיקע פעל. לאפעס ווייכע,
קיילעכיקע, ווי בא א טיגער. א מארדע א שווארצע, א נאסע, נאר א
חנעוודיקע. ציין ווייסע, שארפע. אויגן רויטע, פייערדיקע, ווי בא א גזלן.
א פארשוין א הונט, נאר א הונט.
    
איך ווייס נישט, ווי אזוי איר, נאר איך ― איך בין מיך מודה,
וואס האב איך מיך דא צו שעמען? ― איך האב פאר א הונט מורא...
שייך זאגן מורא? דאס ווארט „מורא״ איז צו שוואך אף ארויסצוגעבן
אייך דאס געפיל, וואס רופט ארויס בא מיר א הונט. אלע חיות אף
דער וועלט האב איך ליב, ליב, גאר אן א שום אויסנאמע. א הונט האב
איך אויך נישט פיינט. נאר וואס דען? איך בין מיט אים נישט זיכער.
איך, אז איך קום אין א שטוב אריין און דערזע א הונט (בא א קריסט,
געוויינלעך, ווארעם בא א יידן איז נישטא קיין הונט, און אויב ס׳איז
דא בא א יידן א הונט, איז דאס נישט קיין הונט), אזוי הער איך שוין
נישט, וואס מע רעדט צו מיר. מיינע געדאנקען זיינען דארטן, ארום
הונט... אז ער גייט צו מיר צו נאענט און שמעקט מיך ארום און לאשטשעט זיך און דרייט מיטן עק, איז מהכתיתי, זייער פיין, מחותנים ―
אבי טשעפע מיך נישט. זאלסט נאר נישט ארויפלייגן אף מיר די קאלטע
לאפע דיינע און נישט שטופן מיר די נאסע מארדע אין פנים אריין. איך
האב דיך ליב, פארשטייסטו מיך, נאר פון דער ווייטן...
    
פאר מיין חבר רבניצקין וועל איך אייך נישט זאגן. אפשר האט
ער מורא פאר א הונט נאך מער פון מיר? ער וויל מיך איינריידן אפילו,
אז ער האט נישט אזוי מורא. וואס איז די מורא? ער האט דען נישט
קיין שירעם? נאך א מין שירעם!... איך האב אייך גאר פארגעסן זאגן,
אז מיין פריינט רבניצקי גייט נישט ארויס מפתח ביתו אן א שירעם,
סיי זומער, סיי ווינטער. אז איר וועט זיין אין אדעס און וועט באגעגענען
אין גאס א יידן מיט א רויט שיינענדיק פנים, מיט גוטע, אביסל פארזארגטע אויגן, מיט א פארטראכטן ווייסן שטערן און מיט א שירעם
אונטערן ארעם, כאטש אין דרויסן איז ווינטער און דער פראסט ברענט,
זאלט איר וויסן, אז דאס איז ער, רבניצקי הייסט עס. איך ווייס דעם
סוד פונעם שירעם: ס׳איז פאר א הונט. אי, די קשיא: פאר א הונט איז
גאר גוט א שטעקן? ― האט נאר נישט קיין טבע פרעגן קשיות.
    
הקיצור, מיר ביידע, איך און מיין חבר רבניצקי, אז מיר האבן
דערזען דאס באשעפעניש מיטן אפענעם מויל גלייך אף אונדז, האבן זיך
אונדזערע נשמות אפגעטיילט פונעם גוף. אונדזער ערשטער געדאנק איז
געווען: ל וי פ ן! ס׳איז אבער גוט צו לויפן, אז ס׳איז דא פיס. וואס וועט
איר טאן, אז די פיס האט מען בא אייך אונטערגעהאקט אקוראט בא
די קנעכלעך, און דאס הארץ הענגט בא אייך אף א פאדעם, און די האר
שטייען קאפויר, און די אויגן ― אט־אט שפרינגען זיי אייך ארויס פון
שטערן? ליבער פריינט, איר האט אונדז נישט וואס צו מקנא זיין. ווו
מיר האבן ערגעץ א שונא, רבונו של עולם, זאל ער איבערגיין אף דעם
שטאנד, אין וועלכן מיר ביידע האבן זיך געפונען אין יענער מינוט.
    
און דער זיידע? ― יענעם מאמענט וועל איך קיינמאל, קיינמאל
נישט פארגעסן. ווי נאר דער כלב האט געעפנט דאס מויל און א ווארף
געגעבן זיך אף די אומגעבעטענע געסט, אזוי האט דער זיידע צונויפגעלייגט די הענט אפן הארצן, צונויפגענומען די ליפן מיט א שמייכעלע,
אריינגעקוקט א וויילע דעם הונט גלייך אין די אויגן אריין און אויסגעשאסן א געלעכטער מיט א הילך ― איך מעג שווערן, אז דער כלב האט
פארשטאנען דאס געלעכטער. און נישט נאר פארשטאנען ― ער האט
זיך געפונען ווי באליידיקט. אקעגן א האלבע מינוט זיינען זיי אזוי
געשטאנען איינס אקעגן דאס אנדערע און געקוקט זיך גלייך אין די
אויגן אריין. און אפשר נאך ווינציקער ווי א האלבע מינוט. נאר בא
מיר האט זיך עס געצויגן אן אייביקייט. דאס איז געווען א שווערער,
א קריטישער מאמענט. א מענטש און א חיה האבן זיך באגעגנט און
געמאסטן איינס דאס אנדערע מיטן קוק, ווער וועט וועמען גובר זיין...
נאכדעם איז דעם הונט, אפנים, נמאס געווארן די גאנצע מעשה, האט
ער אראפגעלאזט די פייערדיקע גזלנישע אויגן זיינע, האט געגעבן א
גענעץ מיטן גאנצן מויל, זיך באלעקט און אויסגעצויגן, אויסגעטרייסלט
די געלע גלאנצנדיקע פעל, זיך אויסגעקערעוועט צו אונדז, גאר אן א שום
דרך־ארץ, מיטן הינטן, און שמעקנדיק מיט דער נאז זיינע אייגענע טריט,
האט ער זיך געלאזט גיין זיין וועג.
    
יענעם טאג האבן מיר געגעסן בארן. נישט קיין שלעכטע בארן. נאר
דאס זיינען געווען בארן, וואס מיין ווייב האט געבראכט צו פירן פון
שטאט.
    
 געשריבן אין יאר 1910
דערינערונגען לכבוד דעם ליטערארישן יום־טוב פונעם זיידן „מענדעלע מוכר־ספרים״
    
 געשריבן פון זיין ערשטן אייניקל.*
    
דער בנוהג־שבעולם איז, אז סע שטארבט ― נישט דא געדאכט,
נישט פאר אייך געדאכט, נישט פאר קיין שום יידן געדאכט ― א גרויסער
מענטש, באקומט מען אים ליב און מע הייבט אן נאכזאגן שבחים נאך
זיין בעט, און מע הייבט זיך אן דערמאנען און נאכדערציילן פון אים
מעשיות, עפיזאדן, אנעקדאטן, אפאריזמען, געדאנקען, ווערטלעך, גלייכווערטלעך, חכמות און נארישקייטן ― אלץ גיט אהער, אלץ איז א
סחורה, אלץ ווערט פארצוקערט. איך נעם מיר די שטארקייט צו זאגן,
אז ס׳איז א נארישער מנהג, און אויב איר ווילט ― טאקע א שטיקל
עוולה אויך. א קונץ נאכן טויט דערציילן שבחים? פארוואס זאל דער
באטרעפנדער אליין אויך נישט געניסן פונעם כבוד? פארוואס זאל ער
אליין נישט זען און נישט הערן די אלע שבחים מיט די מעשיות, וואס
מע דערציילט זיך אן פון אים, מיט די עפיזאדן, אנעקדאטן, אפאריזמען,
געדאנקען, ווערטלעך, גלייכווערטלעך, חכמות און נארישקייטן? אדרבה,
איך גיי נאך ווייטער: איך זאג גאר, אז ס׳איז מער יושר פארן לעבן אלס
נאכן טויט צו איבערגעבן אזעלכע זאכן, ווארעם טאמער חלילה ― לא
יעלה ולא יבוא ― „עס מאכט זיך אמאל, איינער איז מגזם, דערציילט
――――
    
*) איך האב שוין איין מאל מוסר מודעה געווען פאר דער גאנצער וועלט, אז
דאס בין איך געווען דער ערשטער, וואס האב אנגערופן מענדעלע מוכר־ספרים מיטן נאמען „זיידע״, און ער מיך ― „אייניקל״. פון דעמאלט אן זיינען מיט גאטס הילף אויסגעוואקסן קיין עין הרע, א גאנצער דור מיט „אייניקלעך ― כן ירבו!
    
  ש ל ו ם ־ ע ל י כ ם.
אף אים אזעלכעס, וואס נישט געשטויגן, נישט געפלויגן, קאן ער ארויסטרעטן אין דער עפנטלעכקייט, ואין החי יכול להכחיש את החי, און זאגן:
זייט־זשע מוחל, רב ייד, איר האט, דאכט זיך, אויסגעטראכט אף מיר,
מחילה, א גרויסן ליגן״...
    
אף איינעם א לץ דערציילט מען, אז ער האט זיך אוועקגעלאזט
למדינת הים, אין א ווייטן וועג אריין, און האט ארויסגעלאזט א קלאנג,
אז די שיף איז אונטערגאנגען און ער איז דערטרונקען געווארן. לאחר
זמן קומט ער צו פארן אהיים און טרעפט מסתמא אן איבערקערעניש:
דאס ווייב האט צוגענומען אן אנדערער, די שטוב האט מען פארקויפט,
מיט זיין גוטס האבן זיך צעטיילט זיינע גוטע פריינט ― א חורבן! ער
גייט ארום פון שמונין צו בונין: „האט איר געהערט אן אומגליק,
אזא־נ־אומגליק?״ „צו וואס האט דאס אייך געטויגט?״ „איך האב געוואלט הערן, וואס וועט די וועלט זאגן״...
    
א יובילעום ― דאס האבן שוין א סך חכמים געזאגט ― איז
געגליכן, להבדיל, צו א לוויה. בדידי הוה עובדה ― איך אליין האב
איבערגעלעבט פאר א פאר יארן אזא מין „לוויה״, זיך אנגעהערט אף
זיך אזעלכע שבחים, וואס זיינען מיר קיינמאל נישט געקומען אין חלום.
אן עבירה נאר, וואס דער עולם האט זיך פארגעסן און גיך אנטשוויגן
געווארן... און מחמת איך ווייס דעם טעם פון „יובילעום״, ווילט זיך
מיר מהנה זיין דעם „זיידן״, און דעם זיידנס פילע פריינט און פארערער,
כאטש מיט איינעם פון די פילע, פילע עפיזאדן, וואס איך האב וועגן
דעם זיידן צו דערציילן און צו דערציילן.
    
די מעשה האט זיך געטראפן אין אדעס, באם ברעג פונעם שווארצן
ים, אפן גרויסן פאנטאן, זומער אף א דאטשע ― מיט אלע סימנים, און
דער בעסטער סימן וועט זיין דער נאמען פון דער דאטשע „מאנדראזשי״
― און לאז דער זיידע זיך דערמאנען, ואין החי יכול להכחיש את החי!...
    
אין יענער צייט ― א יאר צוואנציק דארף שוין זיין אין דעם ―
בין איך געווען אונטערן איינפלוס פונעם זיידן און געשריבן א גרויס
אלעגאריש ווערק, טאקע א ראמאן, נאר מיט א פארשטעלעניש, כמו ווי
להבדיל א מין „קליאטשע״. און מחמת מיר האט זיך געגלוסט געבן אן
אלעגאריע, דאס הייסט, איך האב געהאלטן פאר די אויגן נישט דאס
ווירקלעכע לעבן, נאר די „כנסת ישראל״, בין איך מסתמא פארקראכן
אין אלף השישי אריין. און, ווי געוויינלעך, בין איך געווען פארליבט
אין דעם דאזיקן ווערק, ווי א חתן אין זיין כלה אין די געציילטע טעג
פאר דער חופה, געהאלטן, אז דערמיט ענדיקט זיך שוין די גאנצע וועלט!
און עס האט זיך מיר זייער געוואלט באווייזן פאר עמעצן מיין געליבטע
כלה, מיין איך ― מיין ניי ווערק. וועמען־זשע באווייזט מען אזא אבן
טוב, אז נישט פארן זיידן? סטייטש, איך האב אזא מבוא: סך הכל איין
האלבע שעה פון אדעס, און דארט זיצט דער זיידע מענדעלע ― ווי זאגט
מען: א כשרער טאפ מיט א כשרן לעפל... נאר וואס דען? ווי קומט די
קאץ איבערן וואסער? טראגן דעם ראמאן צום זיידן ― צו א גרויס
פעקל. מטריח זיין דעם זיידן צו זיך ― עפעס נישט קיין דרך־ארץ.
פאלט א ייד אף א המצאה: זומער־לעבן, הייסע טעג, מע באדארף פארבעטן צו זיך אף דער דאטשע דעם זיידן ― געניסן לופט, זיך אפבאדן
אין ים, און אביסל שמועסן. איז אבער אראפברענגען דעם זיידן נישט
אזוי גרינג, מע באדארף האבן א שעת־הכושר. גאט האט מיר געהאלפן,
עס האט זיך געפונען א שעת־הכושר ― אראפגעבראכט דעם זיידן. א
גאסט אף א גאנצן מעת־לעת.
    
די מצווה פון „הכנסת־אורחים״ איז, נאך מיין נארישן שכל, מער
לוקסוס ווי מצווה, און אויב עס וואלט מיר זיין דערלויבט צו ריידן נאך
מער עפנטלעך, וואלט איך זאגן, אז נישט דערמיט אליין איז אברהם
אבינו געווען אזוי גרויס, וואס ער איז געווען א מכניס־אורח, ווארעם
וואס קאן זיין מער אנגענעם ווי אויפנעמען געסט?
    
נאר אויב אויפנעמען געסט בכלל איז א פארגעניגן, איז האבן פאר
א גאסט דעם זיידן רב מענדעלע ― א יום־טוב. מענדעלע מוכר־ספרים
אין א געזעלשאפט איז אזוי פיל אריגינעל, אייגנארטיק, ווי מענדעלע
מוכר־ספרים אין דער ליטעראטור, און אויב איר ווילט, איז ער אין לעבן
נאך מער בולט, ווי אין בוך. אין דער צייט ווען אז מיר באגעגענען זיך
מיט אנדערע שריפטשטעלער, טרעפט זיך אמאל, אז מיר האבן דערנאך
חרטה, למאי מיר האבן זיי געזען אזוי נאענט, איז דער זיידע מענדעלע
פונקט דער היפך: ער איבערטרעפט אין א פערזענלעכן באגעגעניש אלצדינג, וואס איר האט אייך פארגעשטעלט פריער אין אייער פאנטאזיע.
נאטירלעך, ער איז נישט מיט הערנער ― נאר איר דערזעט פאר זיך
א פארשוין אן אויסערגעוויינלעכן. דאס איז נישט נאר א זקן שקנה
חכמה,דער אמתער טיפ פון דעם יידישן תלמיד־חכם; דאס איז א מענטש,
וואס איז פול מיט לעבן, מיט באוועגונג, וואס דאס לעבן טריפט בא אים
אין אלע אדערן, קוקט־ארויס פון דעם שארפן בליק פון די קלוגע אויגן,
פון די טיפע קנייטשן פון דעם הויכן שטערן, פונעם יונגן שמייכל וואס
אף די דינע ליפן, און איר פרעגט זיך: „אט דאס איז מענדעלע מוכר־ספרים?״... בא מער נאענטע, אינטימע באקאנטשאפט דערזעט איר פאר
זיך א יידן א קינד, א זקן א קונדס, וואס וועט אייך באווייזן וואס הייסט
מוסקולן, וואס הייסט גיין גלייך ווי א סטרונע, וואס הייסט קאנען
שפאנען, קאנען לויפן, קאנען שפילן זיך מיט קינדער ― און איר וועט
פרעגן בא זיך: „אט דאס איז א יידישער מחבר, וואס מע פייערט זיין
פינף־און־זיבעציק־יאריקן יובילעום?״ אין דער געזעלשאפט פון אזא גאסט
הייבט איר אליין אויך אן פילן זיך יינגער און פרישער און לעבעדיקער,
און איר פארגעסט מיט אים, ווו די צייט קומט אהין, ווו דער טאג גייט
אוועק.
    
נאר „שפיל, זאגט מען, דעם חתן וויינענדיקס, ער האט זיך זיינס
אין זינען״. ווי גליקלעך איך בין נישט געווען מיטן טייערן גאסט, ווי
געשווינד די צייט איז נישט געלאפן, איז מיר מיין ראמאן נישט ארויס
פון זינען אפילו אף איין מינוט. נאר ווי טרעט מען צו צום עסק? ווי
אזוי נעמט מען גלאט אט אזוי און מע טוט א זאג: „זיידע, איך וועל
אייך לייענען מיין ראמאן?״ ― האט אבער גאט געטאן א נס. דער
זיידע אליין האט מיך א פרעג געגעבן, אף דער נאכט איז דאס געווען,
נאכן עסן: „וואס הערט זיך? וואס שרייבט מען עפעס נייס?״ איך האב
דערפילט, ווי דאס הארץ האט מיר אנגעהויבן קלאפן „טיק־טיק־טאק״.
דאנקען גאט, געקומען די מינוט. און איך האב מיך אנגעכאפט מיט ביידע
הענט, ארויסגעצויגן מיין ליבלינג פון שופלאד, ווו ס׳איז געלעגן צונויפגעקאטשעט, ווי א הייליקע שריפט, איבערגעבונדן מיט א רויטן פאדעם־זייד ― איך בין שוין גרייט געווען צוטרעטן צום עסק, שוין געוואלט אנהייבן לייענען, ― אן מיר איז, הייסט עס, נישט געווען קיין שום מניעה,
― האט מיך אבער דער זיידע אנגענומען בא דער האנט: „איצט? ניין.
איצט באדארף מען גיין מקבל פנים זיין די לבנה, וואס גייט אויף פונעם
ים״.
    
שיין איז דער ים, אז ער צעשפילט זיך מיט אלע זיינע וועלן באטאג
אף דער שיין פון דער גינגאלדענער זון. שיין איז ער באם אונטערגאנג
פון דעם רויט־פייערדיקן קוגל, וואס לאזט זיך אראפ, פאלט אריין אין
אפגרונט אריין, און אלץ ווערט ווי מיט פייער באגאסן. אין א פורפור־מאנטל ווערט איינגעוויקלט דער עק הימל, און א קילע שטילקייט לאזט
זיך אראפ און געוועלטיקט און הערשט אף דער ערד. טויזנט מאל שענער
איז אבער דער ים באנאכט, ווען עס שניידט זיך אויס און באווייזט זיך
אפן הימל דאס ווייסע בלאט פון דער זילבערנער לבנה און באווייסט און
באזילבערט און באגיסט מיט ווייסן חן און מיט זילבערנעם נאכט־כשוף
די שטילע וואסערן פון בארויקטן ים, וואס קוים־קוים וואס ער ציטערט
און שפיגלט אפ אין זיך די אלפי אלפים ורבוא רבבות פינקלדיקע שטערן.
ניין, דער זיידע איז גערעכט. נישט איצט איז די צייט צו לייענען ראמאנען. עס גלוסט זיך אפילו נישט גיין אין שטוב אריין שלאפן. אן עבירה,
אן עבירה אזא נאכט! מיר פיקט אבער אין קאפ אלץ דער ראמאן, אלץ
דער ראמאן! פון וואס מע זאל נישט ריידן, איך קום אף מיינעם. איך
וויל אים כאטש איבערגעבן די אידעע, אים באקענען מיטן אינהאלט.
„צו וואס? זאגט דער זיידע, ― אותיות מחכימות. מארגן אינדערפרי
וועלן מיר זיך אוועקזעצן אינצווייען און איבערלייענען דעם ראמאן פון
טאוול ביז טאוול״. אך, ווי גוט! אך, ווי גוט!
    
יענע נאכט איז קיין שלאף ניט געקומען אף מיינע אויגן. איך האב
מיר פארגעשטעלט, וואס וועט זיין, למשל, אז איך וועל אים שוין האבן
געהאט איבערגעלייענט מיין ווערק אינגאנצן? וואס וועט זאגן דער זיידע?
„איך בין אנטציקט״? „איך בין נתפעל״? „איך בין איבעראשט״? ניין.
ער איז ניט אזעלכער, וואס זאל זיך צעגיסן אין סענטימענטן, צוקערדיקע
ווערטער („לאקריץ״ הייסט דאס אף זיין לשון). עס וועט זיין גענוג פון
זיין זייט, אז ער וועט ארויפלייגן אף מיר זיין האנט: „נו? יישר כח!
שרייבט, שרייבט א סך אזעלכע ווערק, און לאז דער זיידע האבן נחת פון
זיין אייניקל״...
    
און אפשר קאן זיין, אז ער וועט גאר ניט זאגן. לחלוטין גארנישט.
ער וועט נישט האבן קיין ווערטער. און דאס שווייגן זיינס וועט זיין פאר
מיר אויך גאנץ גענוג. א „זיידע״, וואס דער „אייניקל״ האט אים אריבערגעיאגט (איך בין זיך מודה, אז דער געדאנק איז אויך געווען), וואס
האט ער צו זאגן?... אביסל האט מיר וויי געטאן דאס הארץ אפן זיידן,
וואס איך האב אים אריבערגעיאגט. ער איז דאך עפעס נישט קיין מאן־דהוא, עפעס א מענדעלע מוכר־ספרים! א קלייניקייט?! קומט א יינגל, א
שנעק, א שלום־עליכם, און שרייבט אן א בוך, וואס שטעלט אוועק אזא
ריז אף א זייט, לאזט אים איבער הינטער זיך, ― נעבעך, נעבעך!...
    
יענע נאכט איז דער זיידע אויך נישט געשלאפן, נאר נישט איבער
מיין ראמאן ― איבער אן אנדער מעשה: דאס חדר, ווו מיר האבן באלייגט דעם גאסט, איז געווען דאס צווייטע פונעם קינדער־צימער, האט
דאס קינד (דאס „קינד״ איז שוין איצטער א סטודענט) א גאנצע נאכט
געשריען אף ציינדלעך, קיין אויג אים נישט געלאזט צומאכן! ― „וואס
איז דאס בא אייך דארט פאר א מין שרייער? ― האט זיך דער זיידע פאר
אונדז געקלאגט אף מארגן אינדערפרי, ― און איך וואלט וועלן וויסן,
ווו נעמט זיך צו א קינד אזוי פיל כח, קיין עין־הרע ניט?״...
    
נאך אביסל ווערטלען זיך איבערן „שרייער״ און נאך טיי טרינקען,
האט מיר דער זיידע א ווונק געגעבן:
    
― נו?...
    
פון אלע „נו׳ען״ איז דאס געווען דער סאמע בעסטער, סאמע זיסטער „נו״. א גן־עדן־באלזאם איז זיך צעגאנגען אין אלע מיינע גלידער,
און איך האב גענומען דעם זיידן און האב מיך באזעצט מיט אים בא זיך
אין קאבינעט, צוגעמאכט דאס פענצטער, פארשלאסן די טירן, ארויסגעצויגן די הייליקע שריפט פון שופלאד, אויפגעבונדן דעם רויטן פאדעם־זייד און...
    
― איך וועל מיך אוועקזעצן ― זאגט צו מיר דער זיידע ― אט דא
באם פענצטער אקעגן אייך, און איר זעצט אייך אוועק אהער צו מיין
לינקן אויער, איך זאל אייך קאנען בעסער הארכן. נאר פריער דערציילט
מיר, וואס האט איר געוואלט?
    
וואס איך האב געוואלט? ― דאס איז געווען פאר מיר ווי אפגעגאסן
מיט אן עמער וואסער. וואס איז שייך?...
    
― א שרייבער, אז ער זעצט זיך אוועק שרייבן א בוך, ― גיט מיר
דער זיידע צו פארשטיין ― באדארף זיך פריער פרעגן: „וואס וויל איך?״
    
איך בין זיך מודה: פאר מיר איז דאס געווען דאס אמתע אמעריקא
אויפגעדעקט. שוין א יאר פינף אז איך שרייב, שוין אנגעשריבן, ברוך
השם, אזוי פיל זאכן, און נאך איינמאל נישט געפרעגט בא זיך: וואס
וויל איך? וואס קאן א שרייבער וועלן? א שרייבער וויל שרייבן, ווארעם
ער זאל נישט וועלן שרייבן, וואלט ער דאך קיין שרייבער נישט געווען...
אויסגעדרייט האב איך מיך פון זיינע הענט מיט א תירוץ, אז ווייל דאס,
וואס איך וויל אים לייענען, איז אן אלעגאריע, וואס טראגט אין זיך א
פארבארגענעם געדאנק, וויל איך זען, צי וועט ער כאפן אליין דעם געדאנק, איידער איך וועל האבן געענדיקט דאס גאנצע ווערק. און איך האב
גענומען לייענען, און עס האט זיך מיר אויסגעוויזן, אז נישט איך לייען,
נאר אן אנדערער לייענט. איך האב נישט דערקענט מיין קול ― און דאס
האט מיך געמאכט אויפגערעגט, נערוועז. נאר דאס אליין וואלט נאך געווען א האלבע צרה ― האט זיך סאמע אין רעכטן פייער צעשריען מיין
קדיש דער שרייער, כאטש טו זיך אן א מעשה! אוי, וואלט איך אים באוויזן א שרייען! איך בין גרייט געווען אלע מינוט זיך אויפהייבן, אריינלויפן צום שרייער אין צימער אריין, אים פארשטאפן דאס מויל מיט
וואטע. האט מיך אבער דער זיידע ניט אפגעלאזט. ער האט מיך אנגענומען בא א האנט, די אויגן האט ער געהאלטן צו ― דאס איז א סימן, אז
ער הערט מיט קאפ ― און געהייסן מיר, איך זאל גארניט קוקן אף קיין
זאך, איך זאל נאר לייענען.
    
וויפל איך האב אזוי געלייענט ― ווייס איך נישט. אפן זייגער האב
איך ניט געקוקט. איך האב געקוקט נאר אפן זיידן, געוואלט זען, ווי ווייט
ער איז אנטציקט, איז אבער שווער געווען צו זען אף זיין פנים וואס ער
טראכט. א מענטש, אז ער זיצט מיט צוגעמאכטע אויגן, וועט איר קיינמאל ניט טרעפן, וואס ער טראכט. פלוצעם עפנט ער אויף די אויגן,
נעמט מיך אן בא דער האנט, קוקט אף מיר אריבער די ברילן מיט א
שמייכל אף די ליפן און טוט א מאך מיט דער האנט:
    
― הערט־זשע, איך מוז אייך איבערשלאגן אין מיטן דער מעשה.
ווי מיינט איר, קאכט זיך שוין בא אייך ווארעמעס אין קיך?
    
― ווארעמעס? געוויס. איר זייט אפשר הונגעריק? וועל איך הייסן
עפעס געבן.
    
― הונגעריק? חס ושלום! איך וויל נאר וויסן, אויב עס הייצט זיך
דארט בא אייך אין אויוון?
    
― געוויס הייצט זיך אין אויוון.
    
― אויב עס הייצט זיך, טא נעמט און ווארפט אריין זייט מוחל, אט
דאס גאנצע העפט אין אויוון אריין און פארברענט דאס אפן פייער,
ווארעם דאס איז נישט אייער זשאנר. דאס איז... דאס איז ― פע!!!
― ― ― ― ― ― ― ― ― ―  ― ― ― ― ―  ― ― ― ―
― ― ― ― ― ― ― ― ― ―  ― ― ― ― ― ― ― ―  ―
    
מיר האבן נאך דעם נישט איין מאל געזען זיך מיטן זיידן, א סך
מאל גערעדט וועגן שרייבן, וועגן דעם, וועלכעס איז מיין זשאנר און
וועלכעס איז נישט מיין זשאנר, ― נאר וועגן יענער מעשה מיטן „פע״
און מיטן „אויטא־דא־פע״ האבן מיר קיינמאל, קיינמאל נישט גערעדט
מער, קיינמאל נישט מזכיר געווען אפילו. און דעריבער איז מיר נישט
אויסגעקומען עד היום הזה ארויסצוזאגן דעם זיידן זאל לעבן, וויפל
איך בין אים דאנקבאר! אך, וואלט מען באדארפט האבן, עס זאל זיך
אפט הייצן בא אונדז אין אויוון אין דער צייט, ווען מיר האלטן באם
פארענדיקן א בוך, וואס אונדז ווייזט זיך אויס, אז ס׳איז אזוי גוט, וואס
בעסער קאן שוין גארנישט זיין...
  
נערווי (איטאליע), ו׳ חנוכה, התרע״א.
    
 געשריבן אין יאר 1910
    
אונדזער ערשטע באקאנטשאפט מיט דעם אזוי פרי אפגעשטארבענעם לעווינסקי איז געווען, נאטירלעך, א ליטערארישע, און אנגעהויבן
האט זיך עס מיט א יאר צוואנציק צוריק, אין דער צייט פון מיין „יודישע
פאלקסביבליאטהעק״. אף די בלעטער פונעם „המליץ״ (עליו השלום)
האבן מיר זיך באגעגנט, ביידע אנגעוואפנט מיט שטאלענע פעדערן און
מיט אן ארסענאל פון מליצות, און האבן מלחמה געהאלטן אף עטלעכע
נומערן „המליץ״, נישט געפאלן, חלילה, און נישט אונטערגעגעבן זיך
איינער דעם אנדערן, און אן א טראפן בלוט ― ווי די אמתע גבורי
ישראל.
    
דעם ערשטן פלוצלעכן סטראטעגישן אנפאל האט ער געמאכט אף
מיר. ער איז ארויס מיט א „מאמר״: „סטייטש, שלום־עליכם וויל אפשמדן אלע בעסטע העברעער, מאכן זיי פאר זשארגאניסטן! שלום־עליכם
צאלט אין טאג אריין! צוואנציק קאפיקעס א שורה זשארגאן! שמע
ישראל!!׳, און געחתמעט איז געווען: א. ל. לעווינסקי פון גארנאסטא־יעווקע.
    
בין איך אבער אויך נישט קיין מלופים־קינד, האב איך געגעבן א
נעם ארויס מיינע מליצהדיקע קוילן מיט מיינע העברעישע פיילן, איינגעטונקען (אין גיפט? חלילה!) אין טינט און ― היידא מיט א „מאמר״
קעגן דעם לעווינסקין פון גארנאסטאיעווקע. פארשטייט זיך, אז מער פון
אלע האט באקומען פון מיר א פארציע גארנאסטאיעווקע. בא יעדן זאץ
און בא יעדער פראזע איז געווען מיט א ביטערער איראניע: „הסופר
מגארנאסטאיעווקע״. מיר צו הילף איז גיך אונטערגעקומען נאך א גבור
פון די גבורי־ישראל און גענומען בויקערן דעם גארנאסטאיעווקער אנטי־זשארגאניסט פון הינטן און פון פארנט און פון אלע זייטן. דער נאמען
פון דעם דאזיקן גבור איז י. ח. רבניצקי. דער גארנאסטאיעווקער קונדס,
אפנים, האט זיך אבער ווינציק־וואס איבערגעשראקן פאר אונדז ביידן
און האט גענומען שניידן א „מאמר״ נאך א „מאמר״, און אלע מאל
מיט מער פייער. און מערקווירדיק! וואס שארפער דער דאזיקער פייעריקער אנטיזשארגאניסט איז ארויסגעטראטן קעגן אונדז, מער היימישער
איז ער אונדז געווארן. עפעס האבן מיר אלע געפילט, אז דער „שונא״
טראגט אף זיך א פעל פון א טיגער און דארף זיין דערצו א גוט ברודערל, „משלנו״...
    
און כך הווה. דאס איבעריקע דארף איך נישט דערציילן. אלע ווייסן,
וואס פאר א מין „שונא״, וואס פאר א מין „אנטי״ א. ל. לעווינסקי איז
געוועזן בכלל, ובפרט צו דער ליטעראטור פונעם יידישן פאלק, וועלכע
איז אים געווען נישט ווינציקער טייער ווי זיינע אייגענע קינדער. מיט
א ברייט שמייכל איבערן ברייטן פנים האט ער מיך דאס ערשטע מאל
באגעגנט אין אדעס. דאס האט באדארפט צו זיין אומגעפער מיט א יאר
צוועלף צוריק. אים האט מיר פארגעשטעלט, אויב איך האב קיין טעות,
דער „אבי אבות הגוטברודערלעך״, וואס זיין נאמען איז לובארסקי, נאר
מער באקאנט אונטערן נאמען „אונדזער אברהם אליהו״, ווארעם אברהם
אליהו איז היימלעכער אלס לובארסקי... דעמאלט איז לעווינסקי שוין
נישט מער געווען א לעווינסקי פון גארנאסטאיעווקע, נאר „א. ל. לע־ווינסקי״, „רבי קרוב״ ― און אך, וואס מיר ביידע האבן זיך אנגעלאכט,
דערמאנענדיק זיך אן אונדזער דועל אף די בלעטער פונעם „המליץ״!
עס האט זיך מיר אויסגעדאכט, אז מיר זיינען מיט אים באקאנט שוין
פון מי יודע ווען, און עפעס א מאדנע ווייכע ווארעמקייט האט זיך געפילט נעבן אים. נישט געווען דאס מאל, וואס ער זאל זיין אין „מיין״
שטאט (אין קיעוו) און נישט זיין בא מיר און בא מיין גאנץ הויזגעזינט
א ליבער, א גוטער, א ווארעמער גאסט. איך קאן נישט אנווייזן פינקטלעך
― ווען, פון וואסער א מאמענט, עס האט זיך פארבונדן אונדזער גוט־פריינטשאפט. איך ווייס נאר, אז דאס איז געווען א ליבשאפט א לאנגא־נענדיקע, אן אלטע ליבשאפט! זיין געטריישאפט צו מיר (און מסתמא
דאס זעלבע צו יעדן פון זיינע אינטימע פריינט) איז געווען כמעט א
איבערנאטירלעכע. איך וועל געוויס זיין א חוטא פארן רבונו־של־עולם,
אויב איך וועל זאגן, אז איך האב אף גאטס וועלטל מער שונאים ווי
גוטע פריינט. אבער אזא גוטן פריינט, ווי לעווינסקי, ווייס איך נישט,
אויב איך האב ווען געהאט, און גאט ווייס, אויב איך וועל אים האבן.
איך זאל, למשל, וועלן זאגן, אז לעווינסקי איז מיר געווען געטריי, ווי
א ברודער, וואלט דאס געווען נישט נאר באנאל ― דאס וואלט זיין
א באליידיקונג, א פראפאנאציע פארן געשטארבענעם. און איך האב
זייער מורא, אז דאס זעלבע, וואס איר הערט פון מיין מויל, קאנט איר
הערן, ווי געזאגט, פון יעדן איינציקן פון אונדזער ענגן קרייז, פון אונדזער ליטעראריש קלייזל. א גוטן פריינט, זאגט די וועלט, דערקענט מען
אין אן „עת־צרה״. מע באדארף לייענען לעווינסקיס בריוו צו מיר קיין
אויסלאנד אינעם בארימטן יאר 1905, בעת איך האב פארלאזט דאס
„פאטערלאנד״ און בין אוועק מיטן וואנדערשטעקן קיין אמעריקא.
    
„איך האב צו אמעריקא גאר נישט, ― אזוי אומגעפער שרייבט צו
מיר לעווינסקי קיין לעמבערג ― נאר איך פארגין נישט אמעריקא „אונדזער שלום־עליכמען!״ „דו פארסט אוועק פון אונדז, ― שרייבט ער
ווייטער ― נאר געדענקען זאלסטו, ― מאלע וואס סע מאכט זיך ―
אז ס׳איז דא א שטאט אדעס, און דארטן האסטו פריינט, וואס ליבן דיך
און וואס וועלן דיך קיינמאל נישט פארלאזן!״... און זיין גדולה, זיין
פרייד בא מיין צוריקקומען „אהיים״? דאס האט ע ר מיך אויסגעשריבן
נאך פון דער שווייץ קיין אדעס אפן ליטערארישן אוונט לטובת האלמנה
שטיינבערג מיט א גאנץ בינטל שרייבערס. אך! ווער עס האט נישט
געזען לעווינסקין אין יענער צייט, דער האט גאר קיין שיינס נישט געזען.
איך לאז דאס איבער פאר מיינע קאלעגן: ביאליק, פרוג, רבניצקי, שלום
אש און דער זיידע רב מענדעלע זאל מאריך ימים זיין. זיי וועלן דאס
בעסער באשרייבן. איך וויל ברענגען דא מער נישט אז איין עפיזאד.
    
דעם גאנצן טאג האט מען לעווינסקין אין ערגעץ נישט געקאנט געפינען. אויסגעזוכט גאנץ אדעס ― נישטא לעווינסקי! ווו איז לעווינסקי?
ער איז פארנומען מיטן קאנצערט לטובת האלמנה שטיינבערנ. מיר, די
אויבן אויסגערעכנטע, דארפן זיך אבער זייער נייטיק מיט אים זען. איז
געבליבן, מיר זאלן זיך מטריח זיין צו אים אלע, בנערינו ובזקנינו, אף
דער דאטשע. דאכט זיך, אפן „פאנטאן״. געקומען אפן פאנטאן ―
א נעכטיקער טאג. שוין באלד נאכט ― נישטא לעווינסקי! דאס ווייב
קלאגט זיך; ער האט נאך באדארפט קומען צו ווארעמעס. ערשט ארום
נאך מעריב־צייט ― ער איז דא. א פארטראגענער, א פארטראסקעטער,
אן אויסגעמאטערטער, א פארשוויצטער. אלץ מיטן קאנצערט געווען פארעסקט: „פראגראם... טאמאטשאוו... אווינאוויצקי״... „גוט. האסט עפעס
געגעסן?״ „הא? ניין, גאר פארגעסן!״
    
ער האט פארגעסן עסן! ― א ווונדער אביסל, אז אזא מענטש כאפט
אן אינפלוענצא און שטארבט אוועק פלוצעם אינמיטן דרינען?
    
נאך מער בולט קומט ארויס בא מיר לעווינסקיס פיזיאנאמיע אין
זיינע פיל צענדליקער בריוו בשעת מיין קראנק ווערן. זיינע העכסט
פריינטלעכע, רירנדיקע בריוו צו מיר קיין נערווי, קיין סאנטבלאזיען און
קיין לוגאנא אטעמען מיט אזוי פיל איבערגעבנהייט, וואס נאר א פאטער
צו א ליבן קראנקן קינד איז פעיק אזוי צו שרייבן. איטלעכס בריוול הייבט
זיך אן מיט א „חביבי יקירי!״ און לאזט זיך אויס: „והעיקר כל העיקרים
היה בריא, היה בריא וחזק!* נאך גאר נישט לאנג, היינטיקן ערב סוכות
איז דאס געווען, ווען דער מלאך־המות איז שוין געשטאנען הינטער זיינע
פלייצעס, שרייבט ער צו מיר פאלגנדעס (ווייל דאס איז איינס פון זיינע
לעצטע בריוולעך, אויב נישט דאס לעצטע שבלעצטע, גיב איך עס איבער
דא כמעט אינגאנצן, ככתבו וכלשונו ממש):
    
„... ראשית כל ולפני כל: גמר חתימה טובה וכו׳... אלא בחפצי
אשר לגמר חתימה טובה עוד יוסיפו לך מלתא זוטרתא: שתזכה בגורל
הגדול 200\. 000. חושב אנכי, אשר לגבי דקודשא בריך הוא, כמו להבדיל
אצל בראדצקי מיעהופיץ, אינו ולא כלום, ולגבי יהודי כמוך יהיה זה
ענין. ומה דעתך? וזאת עוד, אשר באם יעלה הדבר בידי להיות בחוץ
לארץ בחודש הבא, אשתדל להתראות עמך, אם רק תהיה עדיין בלוגאנא.
ואנחנו, חביבי, חכינו ממך „מאומה״ לגליון של ראש־השנה און לכל
הפחות לסוכות, ואתה, גזלן, החשית. צרה עינך באדעסא שלנו. ומה יהיה
גורל „גוטמארגנו״ אינני יודע; אפשר שיגוע בלא עתו מחסרון כיס או
מחסרון דם... ואתה מתרחק ממנו. וכאשר יבנה המקדש תצטרך להביא
חטאת שמנה! והעיקר מה שבדעתי עכשיו לכתוב לך הוא בדבר „הפת־גמים״ שלך. כמו שאתה רואה קבצתי לאחד אחד את כל הגלייכווערטלעך
 ――――
*דער עיקר פון אלע עיקרים ― זיי געזונט, זיי געזונט און שטארק.
וסתם ווערטלעך שלך ובדעתי להדפיס אותם בחוברת אחת יפה מאד,
עם הקדמה שלי או של אחד מאנשי שלומנו, הקדמה קצרה אבל מפורשת
ומבוארת, ולמכור אותה במחיר נמוך מאד. ואתה, יקירי, נקבה שכרך,
כמה שתמצא לנבון, באשר חפץ אנכי לקנות אותה, אם לא לצמיתות, אבל
לעשרים שנה (!?) און פחות מעט... זהו, ידידי היקר, מה שמצאתי
נחוץ לכתוב לך עתה. את המחברת גופא אנכי שולח לך מחר. וחדשות,
יקירי, אצלנו רק מעט. רבניצקי איז נאך געל ווי געווען, ווערט אפילו
אביסעלע גרוילעך, אבער נאך אלץ געל, און שווייגט. ביאליק איז נאך
אלץ ביאליק, דאס הייסט, ער שרייבט  וו י נ צ י ק ע ר  שירים און לאכט פ י ל,
 און דער „זיידע״ זיצט נאך אין ווילנא... וכו׳ בכל הברכות שלך
    
 א. ל. לעווינסקי.״
    
[פון די ארויסגעבער: מיר גיבן דא פאר די לעזער די איבערזעצונג
פון דעם בריוו אף יידיש: ערשטנס און פריער פון אלץ ― א גמר חתימה
טובה... נאר איך וויל, אז צו דעם „גמר חתימה טובה״ זאל מען דיר
צולייגן נאר עפעס א קלייניקייט: דו זאלסט אויסנעמען דאס גרויסע
געווינס פון צוויי הונדערט טויזנט. איך מיין, אז בא דעם אייבערשטן,
ווי, להבדיל, בא בראדסקין, איז דאס פון די קליינע זאכן; בא אזא יידן
אבער ווי דו וועט דאס זיין א ענין. ווי מיינסטו? און ווייטער ― אויב
מיר וועט זיך איינגעבן צו זיין דעם קומענדן מאנאט אין אויסלאנד, וועל
איך זיך סטארען צו זען מיט דיר, אויב דו וועסט נאך דעמאלט זיין אין
לוגאנא. און מיר, מיין טייערער, האבן דערווארט פון דיר „עפעס״ פארן
ראש־השנה־נומער, אדער, לכל הפחות, אף סוכות, און דו, גזלן, האסט
געשוויגן. דו פארגינסט נישט אונדזער אדעס. און וואס וועט זיין מיט
אונדזער „גוטמארגען״* ווייס איך נישט. אפשר וועט ער אוועקשטארבן
פאר דער צייט פון געלט־מאנגל, אדער פון בלוט־מאנגל... און דו דערווייטערסט זיך פון אים. אז דער בית־המקדש וועט אויפגעבויט ווערן,
וועסטו דארפן ברענגען א פעטן „קרבן־חטאת״! און דער עיקר, וואס
איך וויל דיר אצינד שרייבן, איז וועגן דיינע „שפריכווערטער״. ** ווי דו
――――
    
* א טעגלעכע צייטונג אין אדעס, פון וועלכער דער פארשטארבענער לעווינסקי איז געווען דער רעדאקטאר־ארויסגעבער.
    
** א .לעווינסקי האט זיך א געוויסע צייט אפגעגעבן מיטן צונויפזאמלען אלע שפריכווערטער און גלייכווערטלעך פון שלום־עליכמס ווערק ― סיי די אריגינעלע, שלום־זעסט, האב איך צונויפגעזאמלט איינס צו איינס אלע דיינע גלייכווערטלעך
און גלאט ווערטלעך און איך האב בדעה זיי לאזן דרוקן אין א זייער
שיינעם ביכל, מיט א הקדמה פון מיר אדער פון איינעם פון אונדזערע
לייט, א קורצע הקדמה, נאר אן אויספירלעכע, און פארקויפן עס פאר
זייער א נידעריקן פרייז. און דו, מיין טייערער, באשטים דיין לוין, וויפל
דו וועסט געפינען פאר נייטיק, ווייל איך וויל דאס אוועקקויפן, אויב נישט
אף אייביק, איז אף צוואנציק יאר(!?), אדער אף אביסל ווייניקער פון
דעם... אט דאס איז, מיין טייערער פריינט, וואס איך האב געפונען פאר
נייטיק דיר צו שרייבן אצינד. דעם העפט גופא שיק איך דיר מארגן. און
נייס, מיין טייערער, איז בא אונדז גאר ווייניק...]
    
שפעטער מיט א טאג צוויי־דריי האב איך דערהאלטן פון אים דאס
העפטל. אין דעם זעלבן טאג האב איך געלייענט אין די צייטונגען, אז
לעווינסקי איז געפערלעך קראנק. אף מיין אנפרעג־דעפעשע: וואס מאכט
לעווינסקי? האב איך באקומען פון מיינע פריינט פון אדעס א קורצע
תשובה:
    
דאראגאי לעווינסקי סקאנטשאלסיא.
    
סך הכל דריי ווערטער, נאר די דריי ווערטער האבן צוגענומען דריי
יאר פון מיינע נישט פילע יארן, וואס מיר איז נאך געבליבן זיך נאריש
צו מאכן אף דער דאזיקער נארישער וועלט...
    
באם סוף פון מיינע פארביילויפנדיקע רשימות גלוסט זיך מיר פארשטעלן אין זכרון לעווינסקיס פארטרעט מיט קורצע שטריכן, ווייל איך
שרייב דאס זייער בחפזונדיק און נאך ליגנדיק דערצו: א גרויסער ייד,
א ברייטער, מיט ברייטע פלייצעס, מיט א ברייט שמייכל אפן ברייטן
פנים און מיט ברייטע הענט, וואס וואלטן וועלן ארומנעמען דאס גאנצע
בינטל יידישע שרייבערס מיטן גאנצן יידישן פאלק און אריבערכאפן זיך
אף א וויילע קיין ארץ־ישראל ― אינעם יידישן לאנד ― און דארטן
געבן א לעב־אונטער, אבער טאקע וואס לעבן הייסט, דהיינו: א גלעזל
כרמל־וויין, א גרויסן העברעישן זשורנאל, א גרויסע יידישע אקאדעמיע,
――――
עליכמדיקע, סיי די פאלקס־ווערטלעך, וואס שלום־עליכם האט באארבעט אף זיין שטייגער
― און האט דאס געלאזט ארויסגעבן אין א באזונדער ביכל ― דאס מאנוסקריפט מיט
די ווערטלעך געפינט זיך בא שלום־עליכמס פאמיליע צווישן שלום־עליכמס נאכגעבלי־בענע שריפטן.
א שפאציר מיט יידישע טעכטער אפן הר־הכרמל, און א פאר אף די אייגענע יידישע באנען, אומעטום מיט אייגענע יידישע בופעטן, מיט יידישע
קיאסקן, ווו עס פארקויפט זיך כל ספרי מענדעלע מוכר־ספרים מיט כל
שירי ביאליק ― חי געלעבט, אדנים סלאוואם!...
    
„אדנים סלאוואם״ ― דאס איז געווען לעווינסקיס פלוגווארט, מיט
וועלכן ער פלעגט אויסלאזן יעדן שמועס און מיט וועלכן עס גלוסט זיך
מיר פארענדיקן אויך די דאזיקע שורות.
  
נערווי (איטאליע), ו׳ מרחשון, התרע״א.
  
געשריבן אין יאר 1910
    
מ. מ. ווארשאווסקי און זיינע לידער
    
 א.
א פאר ווערטער צו ווארשאווסקיס לידער
    
ווונדערבאר איז די געשיכטע פון אונדזער פאלק ישראל. ווונדערלעך
איז אונדזער יידישע ליטעראטור. נאר נאך מער ווונדערלעך איז די ביאגראפיע פון אונדזערע שרייבער, פאעטן און משוררים. אייגנטלעך, איז
בא אונדז, יידן, נישטא קיין שרייבער, ווי בא לייטן, דאס הייסט, נישטא
בא אונדז אזעלכע, וואס זאלן זיך אפגעבן נאר מיט שרייבעריי אליין; מע
קאן זאגן, אז בא אונדז איז כמעט נישטא קיין איינציקער שרייבער, וואס
זאל לעבן פון דער פען. בא אונדז שרייבט יעדער ווער עס וויל, ניט דער
וואס קען, ווארעם דער וואס קען ― יענער קאן נישט שרייבן, מחמת ער
איז פארטראגן גאר אין עפעס אנדערש, אין דאגות־פרנסה, ער זוכט א
שטיקל ברויט... דעריבער וואלגערן זיך בא אונדז אפטמאל טאלאנטן,
וואס גייען לאיבוד, ווערן פארפאלן. מע באדארף נישט מיינען פונדעסטוועגן, אז בא אונדז שרייבט מען חלילה ווינציקער, ווי בא אלע אנדערע
פעלקער; אדרבה, צווישן יידן געפינט איר א סך, א סך אזעלכע, וואס
שרייבן און שרייבן און הערן ניט אויף צו שרייבן, פארגיסן טייכן טינט,
פירן־איבער פאפיר און פענעס אומברחמנות, און דרוקן ביכער און ביכלעך אין די טויזנטער. נאר נישט פון דעם מין שרייבער וויל איך ריידן
אצינד. איך רייד פון די אמתע טאלאנטן, וואס ליגן אין דער פארבארגעניש, וואס יאגן ניט ארויסבאווייזן זיך אף דער יידישער וועלט און וואס
מע באדארף זיי זוכן און געפינען.
    
איינער פון די דאזיקע טאלאנטן איז דער פארפאסער פון „יידישע
פאלקס־לידער״, מ. מ. ווארשאווסקי. דאס איז א נייער פארשוין, א גאסט
אין אונדזער פאלקסליטעראטור, און פארדינט, מע זאל זאגן איבער אים
און איבער זיינע לידער עטלעכע ווערטער.
    
מ. מ. ווארשאווסקי איז, ווי דאס רוב פון אונדזערע שרייבער, א
מענטש א פארנומענער (ער איז א יוריסט), וואס האט נישט קיין צייט
אפצוגעבן זיך מיט ליטעראטור; נאר אז ער האט א פרייע מינוט, זינגט ער
זיך א יידיש לידל, זיין אייגענע ארבעט, מיט א יידישער מעלאדיע, וואס
ווערט בא אים באשאפן אינאיינעם מיט די ווערטער. ער האט נישט אין
זינען געהאט ארויסגעבן זיינע יידישע לידער פארן פאלק, און אפילו אנשרייבן זיי אף פאפיר, ביז עס האט זיך געמאכט, אז גאר אומגעריכט,
צוריק מיט א יאר דריי־פיר, האבן אייניקע פון זיינע באקאנטע (און איך
אויך בתוכם) דערהערט אים זינגען און שפילן זיינע יידישע לידער ― און
מיר זיינען אלע געווען אנטציקט. מיר האבן דערהערט א ניי מין געזאנג,
מיר האבן דערפילט א פריש מין געשמאק, א באזונדער מין זיסקייט, סיי
אין די ווערטער, סיי אין דער מעלאדיע, און מיר האבן זיך צוגעזעצט צו
אים, ער זאל זיי ארויפשרייבן אף פאפיר. ― און פון יענער צייט אן קאן
מען שוין הערן ווארשאווסקיס לידער זינגען אין א סך יידישע הייזער דא
אין קיעוו, און אויך אין אנדערע שטעט, וואס אין אונדזער געגנט. מע זאל
פארשטיין אקוראט ווארשאווסקיס לידער, מוז מען זיי הערן זינגען, ווארעם דאס זיינען נישט גלאט אזוי שירים, וואס גראמען זיך.― שטראם־גראם; דאס זיינען לידער, און לידער פארן פאלק; דאס זיינען אזעלכע לידער, וואס אין זיי שפיגלט זיך אפ, ווי אין א לויטער וואסער, דאס גאנצע
לעבן פונעם יידישן פאלק מיט אלע יידישע פריידן און ליידן, יידישע צרות,
דער יידישער דלות, יידישע טרערן... ווארשאווסקיס לידער זיינען נישט
נאר קינות, קלאגלידער אליין; אדרבה, מערסטנטייל פון זיי זיינען דווקא
פריילעכע, לעבעדיקע לידער, וואס אפילו אז זיי הייבן זיך אן טרויעריק,
מיט אן אומעטיקן מאטיוו, לאזן זיי זיך אפטמאל אויס מיט א געלעכטער:
    
 אז מע צאפט פון מיר דאס בלוט ארויס
    
 און מע מוטשעט מיך פאמעלעך,
    
 לאך איך מיך גוט פון מיינע שונאים אויס
    
 און גיי מיר גאר א פריילעך!...
    
נאר אז אך און וויי איז צום געלעכטער! אין דער גאנצער פריילעכקייט הערט זיך א געוויין, אין זיין געלעכטער הערט מען טרערן... נאר
ווארשאווסקיס העלדן האבן פיינט באקלאגן זיך:
    
 ווי פארן עמוד
    
 זינגען זיי תמיד...
    
זיי זיינען, צום מיינסטן, טאקע גרויסע ארעמע לייט, נעבעך קבצנים,
נאר פריילעכע קבצנים:
    
 כאטש איך בין מיר ארעם יידל
    
 און עס דארט מיר גוט דער מוח,
    
 שמחת־תורה זינג איך א לידל
    
 און מאך א גוטע כוסה אויך!...
    
זיי זיינען, צום מיינסטן, גרויסע בעלי־בטחון, זיי גלייבן אין גאט און,
זיינען מקבל באהבה אף זיך אלע צרות, סיי די וואס פונעם אייבערשטן,
סיי די וואס פון מענטשן, סיי פון פרעמדע, סיי פון אייגענע... זעלטן
כאפט זיך ארויס בא אים א קלאג, אז:
    
 בא יעדן איז א יום־טוב דאס שטיקעלע לעבן ―
    
 בא מיר איז דאס לעבן שווארץ ווי די ערד...
    
זעלטן־זעלטן כאפט זיך ארויס בא אים א געוויין: „עס זינגט זיך
ניט, עס זינגט זיך ניט!״... פארקערט, בא יעדן אומגליק, בא יעדער צרה
שלא תבוא, פארענטפערט ער דעם רבונו־של־עולם און זאגט דעם געוויסן
„גם זו לטובה״:
    
 איך בין קראנק, איך שפיי מיט בלוט,
    
 אין בקור־חולים נעמט מען מיך נישט...
    
 איך שטארב, איך גיי־אויס, ווי א לעכט, ―
    
 שא! ברידער, גאט איז גערעכט...
    
ער רעדט זיך אויס דאס הארץ, אז אמאל, ניט היינט געדאכט, איז
געווען א סך ― א סך ערגער, און ער טראגט נישט קיין שנאה, קיין
פארדראס אף זיינע שונאים; אדרבה, ער וואלט טרינקען מיט זיי „ברודערשאפט״:
    
 טייערע מלכה,
    
 געזונט זאלסטו זיין!
    
 פאר וועמען זאל איך טרינקען
    
 דעם דאזיקן וויין? ―
    
  ― ― ― ― ― ― ― ― ―
    
 איך וואלט טרינקען פאר מיינע שונאים,
    
 נאר זאג זיי ניט אויס!
    
  ― ― ― ― ― ― ― ― ―
    
ווארשאווסקיס העלד איז א גרויסער מאמין, און כאטש די נאכט איז
לאנג, כאטש די נאכט איז פינצטער, גלייבט ער פונדעסטוועגן, אז אט־אט
גייט־אויף די זון אין ציון; ער זעט איר שיין פון דער ווייטן, ער הערט
הימלישע געזאנגען פון פייגל, וואס פליען דא און דארט:
    
 די הענט שוין אויפגעבונדן,
    
 צעבראכן ליגט די קייט...
    
 דער גלות איז פארשווונדן,
    
 פארשווונדן צער און לייד!...
    
וויבאלד אזוי, איז ער דאך גערעכט, אז ער זינגט:
    
 וואס־זשע דארף מען, ברידער, אומעטיק זיין?
    
 ס׳איז אן עבירה, כלעבן, א גרויסע ―
    
 אמער, טראגט אריין אן עמער וויין,
    
 לאמיר מאכן בעסער א כוסה! ―
    
 זיך מוטשען און זינגען לידער,
    
 פליעסקעט, פליעסקעט, ברידער!...
    
וואס נאך פאר א סוד ליגט אין ווארשאווסקיס לידער? ― וואס זיי
זיינען פראסט און עכט יידיש, נישט געמלאכהט ― און דאס איז אמתע
פאעזיע. וועמען פון אונדז איז נישט באקאנט דאס בילד פונעם יידישן
חדר:
    
 אפן פריפעטשיק ברענט א פייערל
    
 און אין שטוב איז הייס,
    
 און דער רבי לערנט קליינע קינדערלעך
    
 דעם אלף־בית...
    
אדער ווי געפעלן אייך, אשטייגער, „שרה און רבקה״, די צוויי
שוועסטער פון „ראכמעסטריווקע״? און דאס בריוול פון אמעריקא, וואס א
זון שרייבט צו זיין מאמע און גיט איר אפ א גרוס פון יעדן באזונדער:
פון לאהניון און פון דבורהלען, וואס ווייזט מיטן גרויסן פינגער אף
דער באבעניוס פאטרעט:
    
 און מיין שיינער יונג מיין סאני
    
 ארבעט, גאלדענע האט ער הענט!
    
 משהלע זאגט שוין „מודה אני״,
    
 רחלען וואלסטו נישט דערקענט...
    
אט אזוי זינגען זיך יידישע, באמת יידישע פאלקסלידער! אויך די
שפראך פון ווארשאווסקיס לידער איז די אמתע פאלקס־שפראך, א פראסטע יידישע קאפאטע, נישט געקינצלט, נישט פארדייטשערט פונקט אזוי ווי
מען רעדט בא אונדז אין אונדזער געגנט.* איך בין רעכט איבערצייגט,
אז עס וועט גאר נישט לאנג געדויערן און ווארשאווסקיס „יידישע פאלקסלידער״ וועלן ווערן בא אונדז באמת פאלקסלידער, וואס מע וועט זיי קאנען הערן זינגען אומעטום, אין יעדער יידישער שטוב, דארט ווו מע הערט
נאך אמאל א יידיש ווארט, דארט ווו מע שעמט זיך נישט מיט אונדזער
ארעמער יידישער פאלקסשפראך, וואס מע רופט זי „זשארגאן״...
    
אויגוסט 1900 , קיעוו.
    
 ב.
    
 די געשיכטע פון ווארשאווסקיס לידער
    
 (צו דער צווייטער אויפלאגע)
    
דאס איז געווען מיט א יאר פערצן־פופצן צוריק. אין א געשפרעך
מיט א געשוווירענעם אדוואקאט אין קיעוו (מ. מ―ר) דערציילט מיר
 ――――
* מיר בעטן בא די, וואס די אויסשפראך איז בא זיי א ליטווישע, זיי זאלן
מוחל זיין ווארשאווסקין די גראמען: „ווונדער ― קינדער, מוטער ― ביטער, בלוט ― ניט, צו ― פרי, זיס ― פוס״, וכדומה אזעלכע פערזן, וואס פארן ליטווישן לעזער קומען זיי אויס פריקרע. דערפאר זיינען מיר מוחל די ליטווישע שרייבער זייערע גראמען: „שונאים ― פנים״, ווייל „פנים״ לייענט זיך בא זיי ווי בא אונדז „שונאים״, אדער די גראמען: „אויך ― גיך״, ווייל „אויך״ לייענט זיך בא זיי „עך״ און „גיך״ ―„געך״... אויך די מאס פון די פערזן איז בא ווארשאווסקין נישט אויסגעהאלטן אומעטום גלייך, ווייל ער גייט מיט דעם גאנג, אז אין לידער איז נישט די מאס דער עיקר; ער בויט זיינע לידער אף דער ארט, ווי עס האט געשריבן גאלדפאדען, וועלכן ער שעצט גאנץ הויך אלס פאלקסדיכטער און האלט זיין שרייבן פאר א מוסטער באם צונויפלייגן פאלקסלידער אין זשארגאן.
דער דאזיקער אדוואקאט א מעשה, אז יענע וואך איז ער געפארן מיט
זיינעם א קאלעגא, אויך א געשוווירענער אדוואקאט, מ. מ. ווארשאווסקי,
פון קיעוו קיין וואסילקאוו אין געריכט אריין, האט אים אט דער ווארשאווסקי דעם גאנצן וועג געזונגען יידישע לידלעך אין „זשארגאן״, נאר
אזעלכע, וואס צעגייען זיך ממש אין אלע איברים. באזונדער איז אים
פארבליבן אין טעם א לידל, וואס הייבט זיך אן מיט די ווערטער:
    
 „אוי, מאכט כאנצע בולקעס!
    
 אוי, באקט זי בייגל!״...
    
― וועמענס לידלעך זיינען דאס? ווו קריגט מען זיי און ווו זיינען
זיי געדרוקט?
    
― זיינע אייגענע לידלעך, אין ערגעץ נישט געדרוקט. ער אליין
מאכט די לידער, ער אליין באשאפט די מוזיק צו זיי און ער אליין זינגט
זיי ― אלצדינג אליין.
    
― סטייטש, וואס־זשע שווייגט איר? גיט אים אהערצוצו, אט דעם
פויגל!
    
און ס׳איז געבליבן, אז אין א פרייען טאג ברענגט ער מיר אים צו
פירן.
    
דער נאמען ווארשאווסקי איז מיר געווען באקאנט פון לאנג אין
קיעוו. דאס איז געווען א געשוווירענער אדוואקאט, א טיפ פון יענעם מין
געשוווירענע אדוואקאטן, וואס כאפן נישט קיין שטערן, קנאקן נישט,
לאזן נישט זיך הערן אף דער וועלט, זיצן זיך שטיל אין זייער קאבינעט,
קוקן לאנג־לאנג ארויס אף א קליענט, נאר אז דער קליענט איז געקומען,
איז ער שוין זיכער, אז ער האט געטראפן נישט צו קיין אדוואקאט,
וואס קוקט אים אין דער האנט אריין און שאצט אים די קעשענע, נאר
צו א פריינט, צו א ברודער, וואס וועט אים אויסרעדן ווי א פריינט און
באהאנדלען ווי א ברודער.
    
פארשטייט זיך, אז אזעלכע מענטשן פלאגן זיך זייער גאנץ לעבן,
פירן א ביטערע מלחמה, קומען קוים־קוים אויס מיטן שטיקל ברויט און
ווערן געעלטערט פאר דער צייט.
    
אף ווארשאווסקין איז דאס אבער געווען שווער צו דערקענען. דאס
איז געווען א פארשוין א לעבעדיקער, אן אמתער כתריליק ― אן ארעמס
און א פריילעכס, און צווישן חברה געשוווירענע אדוואקאטן ― די נשמה.
קיין אוונט, קיין יום־טוב, קיין קערמעשל איז זיך נישט באגאנגען אן
מארק מארקאוויטשן. ווארעם מארק מארקאוויטש ווארשאווסקי האט
געהאט א באזונדערן טאלאנט אף צו פריילעך מאכן דעם עולם מיט
זיינע אויסגעצייכנטע הומאריסטישע עקספראמטן אין ריימען, וואס ער
האט אייך געקאנט, ווען איר ווילט, צוטראכטן צו יעדן איינציקן נאמען,
און מיט דער בעסטער כאראקטעריסטיק אפשילדערן אייך א מענטשן אין
דריי־פיר ווערטער.
    
קופערניק מיט זיינע גלענצנדע רעדעס און ווארשאווסקי מיט זיינע
עקספראמטן־קופלעטן האבן געשמט אין שטאט, און ביידע זיינען געווען
געליבט אין אלע אינטעליגענטישע קרייזן פון קיעווער ראיאן. נאר אז
דער זעלביקער ווארשאווסקי קאן אויך יידישע לידלעך מאכן אין „זשארגאן״ ― דאס איז מיר אפילו אף די געדאנקען נישט געקומען. מע קאן
זיך דעריבער פארשטעלן, מיט וואס פאר א נייגעריקייט איך האב ארויסגעקוקט אף ווארשאווסקין מיט זיינע לידלער.
    
די עטלעכע טעג זיינען אריבער ― מע האט מיר געבראכט דעם
פויגל.
    
א מענטש פון אריבער פופציק, קורצן וווקס מיט קורצזיכטיקע,
נאר שמייכלענדיקע און א סך ריידנדיקע אויגן, גוט געפאקט, אן אפגעטראגן רעקל מיט א ביסל אויסגעריבענע עלנבויגנס, אן אלטגעזעסענער
שניפס, א גיך גענגל, א שיין קול און א שטארק הילכיקער געלעכטער
― אט דאס איז ווארשאווסקיס פארטרעט.
    
דער גאסט האט זיך לאנג נישט געלאזט בעטן, זיך אוועקגעזעצט
צום פארטעפיאן און גענומען זינגען און זיך אליין אקאמפאנירן זיינע
שיינע לידער מיט אזוי פיל הומאר און געפיל און מיט אזא שיינער,
הארציקער שטימע, אז איך האב אים פשוט ארומגעכאפט קושן:
    
― גזלן! פאר וואס לאזט איר נישט אפדרוקן די דאזיקע לידער?
ווען איך זאל נישט וויסן, אז דאס זיינען אייערע אייגענע, וואלט איך געמעגט שווערן, אז איך האב זיי אמאל געהערט זינגען פון מיין מאמען!
    
אזוי פיל פאלקסטימלעכקייט האט זיך געפונען אין די ווערטער און
אזוי פיל פראסטקייט אין זייערע מעלאדיעס!
    
דער געדאנק פון לאזן דרוקן די לידער איז אבער געווען פון וואר־שאווסקין אזוי ווייט, אז ער האט גארנישט געוואלט הערן דערפון. און
דערצו האט ער זיך מודה געווען, אז כאטש ער האט אמאל געשטודירט
אין דער ראבינער־שול (אין זשיטאמיר), האט ער יידישקייט געלערנט
אזוי ווינציק און פארגעסן אזוי פיל, אז ס׳איז אים שווער אפילו אנצושרייבן זיינע לידער אף פאפיר.
    
קעגן דעם האט זיך אבער געפונען א מיטל ― און מיר האבן אים
גענומען אטאקירן פון אלע זייטן אזוי לאנג, ביז מע האט בא אים געפועלט, ער זאל מיר דיקטירן דעם טעקסט, און פאר א מוזיקער ― די
נאטן, און דער ערשטער באנד ווארשאווסקיס לידער איז למזל צונויפגעשטעלט געווארן, און מע האט זיך גענומען זיי ארויסגעבן על חשבון
החברה פון קיעוו.
    
יענע צייט איז געווען די צייט פון „ציוניזם״: ציוניסטישע אוונטן,
פארזאמלונגען און דיסקוסיעס. און אזוי ווי די פארזאמלונגען זיינען
באשטאנען פון סאמע הייסע דעבאטן און טרוקענע ― אפטמאל אביסל
צו טרוקענע ― רעדעס, האט מען זיך שטארק גענייטיקט אין א פארבייסעכטס, אין א מין קאמפאט ― „פאור לא באן באוש״, ווי דער
פראנצויז דריקט זיך אויס.
    
דער דאזיקער קאמפאט איז געווען די ערשטע צייט שלום־עליכמס
„מעשיות״, און דערנאך איז צוגעקומען אויך ווארשאווסקיס לידער.
    
ס׳איז כמעט נישט אוועקגעגאנגען איין אוונט, איין ציוניסטישע
פארזאמלונג, מע זאל אונדז נישט שלעפן פון „קרעשטשאטיק״ אף „פא־דאל״ און פון „פאדאל״ אף „קרעשטשאטיק״. איך האב געמוזט עפעס
פארלייענען, און ווארשאווסקי האט געמוזט עפעס זינגען ― און נישט
„עפעס״ זינגען, נאר טאקע א סך זינגען! אלצדינג, וויפל ער האט פארמאגט, האט ער געמוזט אויסזינגען, גאר אן א שום תירוץ, ― כאטש
נישט מיין לייענען, נישט ווארשאווסקיס געזאנג האבן זיך אנגעקערט
מיטן ציוניזם. ס׳איז שוין אבער געווארן אזא רגילות ― פארפאלן!
אנגערעדט זיך ווי די פויקן און אנגעגעסן זיך מיט דעבאטן, האט מען
אוועקגעשטעלט א טישל, צונויפגערוקט די בענקלעך, אוועקגעזעצט שלום־עליכמען אויבנאן, און די ערנסטע פארעסקטע פנימער האבן שוין באצייטנס, אף קרעדיט, געשענקט א שמייכל, און ס׳איז ארויס אף דער
סצענע כתרילעווקע, און דער עולם האט זיך געפילט גאנץ יום־טובדיק.
    
נאר דער אמתער יום־טוב האט זיך אנגעהויבן ערשט דעמאלט,
אז ווארשאווסקי האט זיך אוועקגעזעצט באם ראיאל. באלד נאך די
ערשטע צוויי־דריי לידער האבן אנגעהויבן פליען באשטעלונגען פון אלע
זייטן, ווי פון געבעטענע בעלי־בתים אף א חתונה:
    
― „טייערע מאמע״!
    
― „א גוט מארגן, יענקעלע״!
    
― „תנחום דער טרובאטש״!
    
― „די מיזינקע״! „די מיזינקע״!
    
― „שמחת־תורה״! „שמחת־תורה״!
    
און דער גוטער ווארשאווסקי, וואס האט נישט געוווסט וואס הייסט
אפזאגן, אז יענער וויל, האט אויסגעהערט אלע בעלי־בתים און מיט פארגעניגן געגעבן יעדן בעל־הבית, וואס ער פארלאנגט, נעבעך גוט געשוויצט,
גלייך ווי מע וואלט אים געצאלט דערפאר מי יודע וויפל!
    
נישט איין מאל, גייענדיק פון די אסיפות באנאכט צו־פוס (אף צו
באשטעלן פאר די אומזיסטע „ארטיסטן״ א פאיעטאן ― דערויף איז
קיינער נישט געפאלן), האט ער מיר מיט זיין הילכיקן גוטמוטיקן געלעכטער איבערגעגעבן און באוויזן, אז דאס העמד איז אף אים „פיטש־נאס״.
    
― כאטש אויסצודרייען, א רוח אין זייער פאטער און מוטער
אריין, כא־כא־כא!
    
נאר אט איז געקומען די צייט, ער זאל שוין אמאל דערלעבן נחת
אויך. עס איז ארויס מיט גאטס הילף דער באנד מיט לידער (לערך מיט
א יאר צען צוריק), געדרוקט אין קיעוו בהשתדלות פון פריינט און ציוניסטן. און מחמת די לידער זיינען שוין געווען באקאנט פון א סך פריער,
האט מען די ערשטע טויזנט ביכלעך צעכאפט ווי מצה־וואסער, נישט
איבערגעלאזט אפילו אף א רפואה.
    
מאלט אייך, קיין גרויסע גליקן האט דער מחבר בא דעם געשעפט
נישט געקאנט מאכן. ער איז געווען גליקלעך, וואס זיינע פריינט האבן
געדעקט די קאסטן. א בעלן אף ארויסצוגעבן די צווייטע אויפלאגע האט
זיך עפעס נישט געפונען. א קונה, וואס זאל באצאלן דערפאר דעם „מחבר״
עטלעכע הונדערטער במזומן ― אוודאי נישט (פאר זשארגאנישע לידלעך מזומן געלט?). אליין ארויסגעבן דאס ביכל ― האט ווארשאווסקי
נישט פארמאגט קיינמאל אזא גרויסן קאפיטאל. סיידן מיט דער צייט,
אז דער אייבערשטער וועט רחמנות האבן?... גאט, אז ער וויל, קאן
ער!...
    
דערפאר האט ער אבער געהאט כבוד ― א יוביליי!
    
איך מאך נישט קיין שפאס: מיר האבן אים געפראוועט א יוביליי.
    
אזוי האט דאס טאקע געהייסן: „דער אנדערהאלבן־יאריקער יובל
פון ווארשאווסקיס לידער״.
    
דאס האט באדארפט הייסן: אזוי ווי אנדערהאלבן יאר האבן זיך
ווארשאווסקיס לידער בהשתדלות פון פריינט און ציוניסטן געדרוקט און
זיינען מיט גאטס הילף אין א גוטער שעה ארויס פון דרוק ― איז א
גוט יום־טוב אייך, יידן!
    
דעם יובל האט מען „געפייערט״ טאקע בא מיר אין שטוב. פורים
איז דאס געווען (אויב איך האב קיין טעות נישט), נאך דער סעודה.
    
א יום־טוב איז דאס געווען דווקא א פריילעכער, מיט טאסטן און
מיט רעדעס.
    
סאמע אין מיטן יום־טוב האבן זיך אריינגעריסן א בינטל קיעווער
סטודענטן, יונגע לייט ווארעמע, היציקע, יידיש בלוט, און מע האט געמאכט א כוסה, און מע האט געהויבן א טאסט, און מע האט גערעדט
א רעדעניש, און מע האט געלויבט דעם מחבר אין טאג אריין, געבענטשט
אים מיטן נאמען: „דער יידישער בעראנזשע״, און מע האט געכאפט
א רקודל מיטן בעל־היובל און מיטן בעל־הבית, און מע האט געטאנצט
און מע האט געזונגען ― חי־געלעבט!
    
ווי נאר ס׳איז אויספארקויפט געווארן דאס ביכל, איז דער נאמען
פון ווארשאווסקיס לידער גיך געווארן מפורסם נישט נאר אין קיעוו און
ארום קיעוו, נאר ווייט־ווייט איבערן גאנצן לאנד איז כמעט נישט געווען
די יידישע שטוב, ווו מע זאל נישט וויסן צו זינגען דעם „אלף־בית״.
און דער קול, אז דער פארפאסער אליין זינגט זיינע לידער פארן עולם
אין קיעוו, האט דערגרייכט אויך אין אנדערע שטעט, און מיר האבן
ביידע אנגעהויבן באקומען זייער פריינטלעכע איינלאדונגען פון א סך
גרויסע און קליינע שטעט, מיר זאלן קומען לוסטיק מאכן דעם עולם ―
איך מיט מיינע „מעשיות״, ווארשאווסקי מיט זיינע „לידלעך״... אז
דאס לעבן איז ליב, איז די וועלט הפקר!
    
דאס איז געווען די גליקלעכסטע צייט, קאן מען זאגן, דער סאמע
פרילינג פון ווארשאווסקיס לעבן. איך געדענק אזוי ווי היינט דעם חשבון,
וואס ער האט מיר געמאכט פון אונדזער ערשטן טורנע איבערן לאנד.
    
― צו למ״ד אלפים! ― האט ער מיר געזאגט מיט זיין הילכיקן
געלעכטער, ― צו למ״ד אלפים דארף אונדז איבערבלייבן ריינע, א רוח
אין זייער פאטער און מוטער אריין!
    
― און דערנאך וועלן מיר אריבערשווימען דעם ים ― האט ער
גענומען פאנטאזירן ווייטער ― און מאכן א רייזע איבער אמעריקע, און
דארטן וועלן מיר איבערקערן די וועלט!...
    
נאר דער וועלט איז, אפנים, באשערט געווען, זי זאל נישט איבערגעקערט ווערן. ווארעם פון אונדזער גאנצער נסיעה און נאך אלע איינלאדונגען זיינען מיר דערוויילע געווען נאר אין צוויי סאמע נאענטע
שטעט: אין ביעלאצערקאוו און בארדיטשעוו ― און וויי־וויי, וואס ס׳האט
זיך געטאן; עס האבן געשוויצט די ווענט! עס האט געקאפעט פון דער
סטעליע! א דערשטיקעניש!
    
אמת, צו למ״ד אלפים איז נאך געווען גענוג ווייט („למד״ איז
געווען, נאר די „אלפים״ האבן געפעלט). מיר האבן אבער געהאט פאר
זיך א גאנצע וועלט. שוין געווען צוגעגרייט פאר אונדז אן אוונט אין
יעקאטערינאסלאוו, און פון דארטן האבן מיר באדארפט פארפארן קיין
אדעס, און ווייטער, און נאך ווייטער. האט זיך גאט אריינגעמישט און
ס׳האט זיך געטראפן א מעשה:
    
געקומען קיין יעקאטערינאסלאוו, האב איך געפונען א דעפעש בסך־הכל פון דריי ווערטער:
    
„ווארשאווסקי געפערלעך קראנק״...
    
און ווען טרעפט זיך אזא זאך? וועט איר הארכן, ס׳איז כדאי צו
וויסן.
    
כל ימיו האט זיך ווארשאווסקי נעבעך געראנגלט מיטן דלות, ווי
אן אמתער העלד, חלילה נישט ארויסבאוויזן קיינעם, אז ער און זיין
פאמיליע (א ווייב און א טאכטער) ליידן נויט. נאר גראד אף דער עלטער,
שוין צו עטלעכע און פופציק יאר, געפעלט עפעס אן אייזן־קאמפאניע פון
דאנער באסיין, חלילה נישט קיין יידן, נאר בעלגיער קריסטן, מע זאל
אראפברענגען צו זיך אין דער קאנטאר, אין יעקאטערינאסלאווער גובערניע, אלס פראקוריסט, אן אנשטענדיקן, אן ארנטלעכן יוריסט פון קיעוו,
ער מעג זיין א ייד. און ווו קאן מען קריגן א מער אנשטענדיקן און מער
ארנטלעכן מאן, ווי מ. מ. ווארשאווסקי?
    
און אט אזוי איז אונדזער ווארשאווסקי פלוצעם מיטאמאל נתגדל
געווארן, באקומען א שטעלע פון שיינע עטלעכע טויזנט רובל א יאר געהאלט, מיט א דירה, מיט אלעם גרייטן, מיט א פאיעטאן און מיט פערד
― אז מע שמועסט פון כל טוב!
    
וואס טוט גאט? זאגט ער, אז אנשטענדיקע און ערלעכע לייט דארף
ער אליין האבן. און ווארשאווסקי לייגט זיך אוועק, מוטשעט זיך פריער
אפ העכער א יאר אין אוממענטשלעכע ליידן ― און דער יידישער בע־ראנזשע שטארבט אוועק עלנט און פארגעסן פון דער גאנצער וועלט און
לאזט איבער א פאמיליע אן שום מיטלען צום לעבן.
― ― ― ― ― ― ― ― ― ― ― ―  ― ― ― ―
    
ווארשאווסקי איז געשטארבן, און זיינע לידער האבן אנגעהויבן
ווערן וואס ווייטער אלץ מער פאפולער אינעם יידישן פאלק, בא אונדז,
אין דער „טשערטא״, און אויך ווייט־ווייט, הינטער דער „טשערטא״.
נישט נאר בא אונדז, נאר אין אויסלאנד, אין אמעריקע און נאך ווייטער
פון אמעריקע אויך.
    
אף אלע יידישע קאנצערטן טרעטן־ארויס קינסטלער, וואס זינגען
אויסגעצייכנט ווארשאווסקיס לידער, נאר דער אנטיק דערביי איז, וואס
בא די לידער און אף די אפישן ווערט זייער זעלטן (כמעט קיינמאל נישט)
דערמאנט דער נאמען ווארשאווסקי.
    
נאך מער: נישט לאנג איז מיינער א חבר, א יידישער שרייבער פון
ווארשע, געווען אין אדעס אף א יידישן קאנצערט און איז נתפעל געווארן,
ווי אזוי אן ארטיסטן האט געזונגען א יידיש „פאלקסליד״:
    
 שטארקער! שטארקער!
    
 רייסט די סטרונעס, רייסט אף צוויי ―
    
 די מיזינקע אויסגעגעבן!״
    
בא דעם יידישן שרייבער איז ווארשאווסקיס ליד א „פאלקסליד״.
און דער נאמען ווארשאווסקי איז נישט דערמאנט בא אים!
    
ווער ווייס? אפשר איז דאס א מעלה? אפשר איז דאס אן אידעאל,
וואס יעדער פארפאסער מעג זיך ווינטשן אזא פאפולאריטעט צו דערגרייכן?
מע זאגט, אז דאס ליד „לארעליי״, וואס אלע קענען, ווייסן נישט
אלע, אז דער מחבר פון דעם איז היינע.
    
דער נאמען פון יענעם פראנצויז, וואס האט באשאפן די „מארסע־ליעזא״, ווייס אוודאי איינער פון טויזנט, אדער פון צענטויזנט, אז ער
איז רוזשע דע־ליל.
    
אדער א סך ציוניסטן ווייסן נפתלי הערץ אימבער, דעם, וואס האט
געמאכט דעם „עוד לא אבדה תקותנו״?
    
בעת איך האב געשריבן מיין הקדמה צו דער ערשטער אויפלאגע
פון ווארשאווסקיס לידער, האט זיך מיר פארוואלט זאגן נביאות, אז
ס׳וועט נישט נעמען קיין סך צייט און ווארשאווסקיס לידער וועלן ווערן
עכטע פאלק־מאטיוון, געזונגען פון פאלק בכל תפוצות ישראל.
    
איך האב נישט געוווסט, אז מיין נביאות וועט גרייכן אזוי ווייט,
אז די דאזיקע לידער וועלן ווערן אזוי פאלקסטימלעך, אז זיי וועלן טאקע
קענען אלע, לאנג־לאנג, כל זמן עס וועט געזונגען ווערן א יידיש ליד,
נאר דעם פארפאסער וועלן נישט אלע קענען, און דער נאמען ווארשאווסקי וועט פארגעסן ווערן, גלייך ווי ס׳איז גאר קיינמאל אף דער וועלט
קיין ווארשאווסקי נישט געוועזן...
  
נערווי, 20טן פעברואר, 1914.
    
פאראיארן פסח איז דאס געוועזן.
    
נאך א שווערער שלאפקייט און נאך א לאנגער קוראציע אין די
ווארעמע לענדער, בין איך געקומען קיין ווארשע. א סך פריינט און
גוטע פריינט האבן מיך אפגעווארט אפן באנהויף, און צווישן אלע פרץ
און דינעזאן.
    
ווער עס האט געקענט פרצן, האט זיך גארנישט געקענט פארשטעלן
פרצן אן דינעזאנען. א רירנדע חברשאפט! א מאדנע ליבשאפט! און ניט
פון נעכטן איז דאס געווען, און ניט פון פאראיארן. נאך מיט אכט און
צוואנציק יאר צוריק, אז איך האב געהאלטן בא ארויסגעבן מיין ערשט
יארבוך „די יידישע פאלקסביבליאטעק״ און פרץ האט מיר צוגעשיקט קיין
קיעוו זיין באלאדע „מאניש״, איז תיכף נאך פרצעס בריוו אנגעלאפן א
בריוול פון ווארשע, פון דינעזאן, ווו ער פרעגט זיך נאך אף דעם „אויפ־גייענדן שטערן״, און אז איך האב אים געענטפערט, אז איך בין פון דער
באלאדע אנטציקט און אז דער אויטאר שיינט צו זיין א גרויסער טאלאנט, איז קיין מער גליקלעכער פון דעם דינעזאן אף דער וועלט ניט געווען. ער, דינעזאן, ניט פרץ, האט מיר שוין צוגעשיקט נאכדעם א גאנצע
„טעטראד״ מיט קליינע דערציילונגען פון י. ל. פרץ, פון וועלכע ס׳איז
גרינג געווען אויסצוקלייבן און אפצודרוקן אזעלכע זאכן, ווי דער „כעלעמער מלמד״, „ווענוס און שולמית״ און דאסגלייכן. פון דעמאלט אן און
ווייטער איז אלץ, וואס פרץ האט ארויסגעווארפן (איך וועל שפעטער זאגן
פארוואס איך באנוץ דאס ווארט „ארויסגעווארפן״), איז דאס געגאנגען
דורך דינעזאנס הענט.
    
אז דינעזאן איז געווען זיין ביזנעס־סעקרעטאר, ווי עס הייסט בא
אייך, אדער פינאנץ־מיניסטער, ווי מיר האבן אים, בדרך ליצנות, גערופן
― פון דעם איז אפגערעדט, ווארעם אין געלט־זאכן איז פרץ געווען, לויט
דינעזאנס אפשאצונג, ערגער פון א קינד, א קינד, וואס דארף האבן א
מאמע. און אין דינעזאנען האט פרץ געפונען א מאמע, א געטרייע, איבערגעגעבענע מאמע, וואס איז גרייט געווען זיך מוסר־נפש זיין פאר אים
אלע מינוט. און גאט זאל אייך היטן זאגן א שלעכט ווארט וועגן פרצן אין
דינעזאנס קעגנווארט! און נישט נאר זאגן ― טראכטן שלעכטס וועגן
פרצן האט שוין געהייסן א באליידיקונג, א פארשוועכונג. די ווארשעווער
לצים אפילו האבן זיך געוויצלט איבער דעם, און דינעזאן האט געוווסט,
אז לצים וויצלען זיך, און האט זיך געמאכט דערפון: „דערויף זיינען זיי
לצים, זיי זאלן זיך וויצלען״. ער האט געטאן זיין זאך באמונה, נישט
געלאזט קיין שטויב זאל אף אים פאלן. און טאמער האט ער געזען בא
עמעצן א שיינס, און טאמער האט איר אים דערציילט עפעס א גוטע
זאך, האט ער זיך באלד דערמאנט, אז בא פרצן איז א סך בעסער. עס
איז דערגאנגען אזוי ווייט, אז בשעת פרץ איז פארגאנגען מיט א נייער
זאך, האט מען דאס געקאנט ארויסזען אף דינעזאנס פנים, און אז פרץ
האט די נייע זאך אנגעשריבן, האט דינעזאנס פנים געשיינט ווי די זון.
    
די בעסטע אילוסטראציע דערצו איז א בריוו פון פאר־צוויי־יארן. די
ערשטע העלפט איז פון י. ל. פרץ, די אנדערע העלפט פון יעקב דינעזאן,
וואס קוועלט אן פון זיין ליבן, טייערן פרץ, און, ווי א פארליבטע מוטער,
האט ער איבערגעציילט אפילו די שורות ― גאנצע זעקס שורות מיט א
האלבער ― „א גבורה פון א יידן!״...
    
אט האט איר דעם בריוו:
    
 ,,12―1, 1913.
    
„ליבער, ליבער שלום־עליכם,
    
איך בין בטבע א פיינט פון בריוו־שרייבן. אבער דיין צושריפט צו
דינעזאנס בריוו האט מיך שרעקלעך גערירט. וואס זאל איך דיר אבער
שרייבן? איך לעז אלץ וואס דו שרייבסט, אפילו וועגן אונדזער באקאנטן
פ... איך לעז און באווונדער... איך וואלט זייער געוואלט, דו זאלסט געזונט
ווערן. זיי געזונט!
    
 דיין, י. ל. פרץ״.
    
„וואס זאגט איר, אפשר ניט א גבורה פון א יידן? גאנצע זעקס א
האלב שורות אויפשרייבן, שוין מיט דער אונטערשריפט! און גלייבט מיר,
ליבער שלום עליכם, ווער עס קען פרצן ווייס, אז דאס איז באמת זיך אנגעטאן א כח פון זיין זייט. געדענקט־זשע, זעט וואס גיכער פאלקאם געזונט
צו ווערן. האפט און ווילט אין גיכן צו אונדז אין ווארשע צו קומען. עס
האלט באם געבוירן ווערן בא מיר א פלאן. מיר, דאס איז טייטש: איר, פרץ
און איך, זאלן מיר פארן קיין ארץ־ישראל, א קוק טאן, א טראכט טאן
און א דערצייל טאן פון דארט אלץ, וואס מיר וועלן מיט אונדזערע אויגן
דארט זען בחוש און מיטן הארצן דורכפילן, טרעטנדיק אף די ערד, פון
וועלכער מיר שטאמען, אין וועלכער עס זיינען באהאלטן אלע אונדזערע
גייסטיקע ווארצלען, און צו וועלכער אונדזערע תפילות און האפענונגען
זיינען געווענדעט.
    
איך בעט אייך, ווערט באלד געזונט! חוץ אלץ וויל איך גלאט אזוי
אויך נישט, איר זאלט קראנק זיין ― טא זייט־זשע בעסער געזונט, כאטש
מיר און פרצן צוליב. אונדז טוט וויי, אז איר שרייט נעבעך פון יסורים.
אונדז קלעמט דאס הארץ, אז מיר דערמאנען זיך, ווי איר פילט אייך
אצינד, דעריבער ווילן מיר, דעריבער בעטן מיר אייך, טוט אונדז צוליב
און ווערט טאקע באלד באמת געזונט און שטארק.
    
דאס הארץ אונדזערס בעט אויך גאט א רפואה שלמה פאר אייך, פאר
אייער פרוי און ליבע טייערע קינדער. צום גיכן זען זיך געזונטערהייט,
    
 אייער י. דינעזאן״.
    
ווי איר זעט פונעם בריוו, איז נאר איין ווונטש געווען בא זיי ביידע
― איך זאל זיין געזונט. דאס פארן מיט זיי אין דרייען אין ארץ־ישראל
― דאס, דארף מען פארשטיין, איז געווען מער ניט אז א לעקעכל, ווי מען
זאגט צו א קראנק קינד. דער עיקר ― איך זאל געזונט ווערן ― „כאטש
מיר און פרצן צוליב״... און איך האב זיי צוליב געטאן ― איך בין געזונט געווארן און געקומען צו פארן אף די אנדערע טעג פסח קיין ווארשע
און אריינגעפאלן אין די ברייטע געזונטע ארעמס פון דעם ריז י. ל. פרץ
און אין די קליינע דארע הענטלעך פונעם קליינטשיקן גוטינקן אייביק־פארליבטן יעקב דינעזאן ― און מיט די צוויי האבן מיר זיך שוין נישט
געשיידט א וואך כסדר. ווי ארום א ציטעריק קינד, זיינען זיי די גאנצע
צייט ארומגעגאנגען ארום מיר, געהיט, איך זאל מיך, חס ושלום, ניט
פארקילן. אזוי ווייט, אז אפן רעסעפשאן, וואס דער „הזמיר״ האט מיר
געגעבן (פרץ איז געווען דער פרעזידענט פון „הזמיר״), האט פרץ נישט
געלאזט מיך זיצן מער ווי עטלעכע מינוט, כאטש ער אליין איז געווען
דער רעדנער פון מיין כבוד וועגן, ― און וועלכער רעדנער וויל עס ניט,
מע זאל אים הערן?... ס׳איז אבער געווען ענג און הייס, ,, א ו ן  ד ע ר
א י ז ב א  א ו נ ד ז  א  צ י ט ע ר י ק ע ר ,  א ן א פ ג ע ־
ש ר י ג ע נ ע ר״ ― אזוי האט געטענהט פרץ, אנווייזנדיק אף מיר מיט
אמתער ליבשאפט פון אן עלטערן ברודער.
    
איך שטרייך אונטער די דאזיקע ווערטער מיט א באזונדער כוונה,
ווייל ווער עס האט געקענט פרצן פערזענלעך, דער ווייס, אז ער איז געווען
ווייט פון סענטימענטן, פונקט דער היפך פון זיין מאמע דינעזאן, וועלכער
איז א מאמע צו אלע שריפטשטעלער, צו די עלטערע ווי צו די יינגערע.
פרץ איז געווען צייטנווייז קאלט ווי אייז, שטרענג ווי א רבי און שניידנד
ווי א מעסער. „שטיוול פוצן״! ― האט ער געקאנט געבן א שנייד־אפ א
יונג א גראמענמאכער, וואס איז געקומען צו אים מיט א „בינטל פאעזיע״,
אזוי אז יענער האט נישט געוווסט ווו א טיר עפנט זיך. און צוריק, האט
ער אנגעשמעקט, אז ס׳איז דא א טאלאנט ― האט ער אים אויפגעהויבן
ביז צום הימל און האט אנגעזאגט דורך דינעזאנען א בשורה אין שטאט,
אז ס׳איז געבוירן געווארן בא יידן א שעקספיער, א ישעיה הנביא, א
משיח! משיח!... איך מיין, אז איך האב קיין טעות נישט, אז דאס ערשטע ווערק, וואס שלום אש האט אנגעשריבן, איז דורכגעגאנגען פארביי
פרצעס אויגן, און אז פרץ איז געווען דער ערשטער, וואס האט געזאגט
אף שלום אש, אז ער איז  ש ל ו ם  א ש...
    
דאס אייגענע איז געווען אויך מיט אנדערע, מיט די יינגערע. און
פארשטייט זיך, אז ער האט אפטמאל געהאט א מיאוסן טעות אויך. ניט
אלע פורים איז יום־טוב, און נישט אלע תמיד ווערט געבוירן א שלום אש.
פרץ האט זיך אבער ווינציק־וואס געקימערט פון אזעלכע זאכן ― אויסגעלאכט זיך און פארגעסן. פרץ איז בכלל געווען א נאטור, וואס האט פיינט
געהאט קליינלעכקייטן. א ברייט ווארעם הארץ, א קאלאסאלער קאפ, א
מענטש א ריז ― אט דאס איז געווען דער איינדרוק, וואס ער האט געמאכט; און דער עיקר ― א פקח, מיט אויגן פון א תלמיד־חכם, טיפע,
בליצנדיקע, גרויסע אויגן, א ברייטער בליצנדיקער קוק און א מויל, וואס
פערלט, געדאנקען, וואס ברויזן, זעצן ווי פון א קוואל, און ווערטער
אזעלכע שיינע און אזעלכע געפליגלטע, אז ס׳איז נאר געווען א ווונדער,
פון וואנען נעמען זיך צו אונדזער אזוי־גערופענער „ארעמער שפראך״
אזוי פיל פיינע קיילעכיקע פערלדיקע ווערטער?
    
איך האב געקענט פרצן א סך מיט יארן, נאר איך האב אים קיינמאל
ניט געזען אזוי פריש און בליענד און גלענצנד, ווי פאראיארן פסח, אין
דער וואך, וואס מיר האבן פארבראכט אינאיינעם. גלייך ווי דאס הארץ
האט אים געזאגט, אז דאס איז אונדזער לעצטע וואך, האט ער זיך צו
מיר באזונדערס צוגעלאזט, גענומען א באזונדערן אינטערעס אין מיר און
אנטפלעקט פאר מיר זיין הארץ, די קדשי־קדשים פון זיין נשמה, גערעדט
פון נייע שאפונגען... וואס מיך האט איבעראשט ― איז די גלייכגילטיקייט, מיט וועלכער ער האט אויסגעהערט מיין קריטיק איבער זיינע מיסטישע פאעמען אין דער לעצטער צייט. איך האב אים גאנץ אויפריכטיק
ארויסגעזאגט מיין מיינונג וועגן דער „גאלדענער קייט״; איך האב אים געזאגט, אז איך וועל אוועקגעבן צען „גאלדענע קייטן״ פאר איין מעשהלע
פון זיינע „פאלקסטימלעכע געשיכטן״. האט ער זיך אויפגעכאפט מיט א
געשמאקן הילכיקן געלעכטער: כא־כא־כא ― דינעזאן זאגט אויך דאס
אייגענע!״
    
דאס איז די „גאלדענע קייט״, וועלכע פרץ האט עטלעכע מאל איבערגעניצעוועט ― גארנישט פרצעס טבע. פרץ האט פיינט געהאט, ווי,
למשל, דער זיידע מענדעלע, זאל מאריך ימים זיין, אז ער שרייבט אן א
זאך, צאצקעט ער זיך מיט דעם, פיילט דאס און פוצט דאס איבער עטלעכע מאל, איידער ער לאזט דאס ארויס פון האנט, און אז ער לאזט דאס
ארויס, ציטערט ער איבער דעם, ווי איבער א טייער קינד, שפיגלט זיך אין
דעם, זוכט חסרונות, גלעט דאס אויס נאך א מאל ― אזוי שאפט דער
זיידע מענדעלע און אזוי שאפן אייניקע פון זיינע אייניקלעך... נאר ניט
אזוי האט געשאפן פרץ. מיט אן אומגעהויערער שנעלקייט, אבי ס׳איז
אים נאר געקומען דער רוח־הקודש, האט ער ארויסגעווארפן איין נאוועלע
נאך דער אנדערער, און צום ערשטן זיינען זיי, פארשטייט זיך, דורכגעלייענט געווארן פאר יעקב דינעזאן, און יעקב דינעזאן האט געפונען, אז
אזעלכעס איז נאך נישט דא געוועזן. דאס האט ער שוין פארשפארט זאגן.
דאס האט מען שוין געקאנט זען אין זיינע אויגן.
    
גארנישט קוקנדיק דערויף, וואס איך האב מיך אזוי וואכעדיק אויסגעדריקט וועגן זיין ליבלינג די „גאלדענע קייט״, האט זיך פרץ גאנץ אפנהארציק מודה געווען פאר מיר, אז ער האלט, אז דאס איז די בעסטע פון
אלע זיינע שאפונגען, און אז ער וועט דאס, מיר און דינעזאנען אף צו־להכעיס, איבערארבעטן נאך א מאל, ביז עס וועט ארויס א כלי שלמה.
און תוך־כדי־דבור איז ער אריבערגעשפרונגען אף מיר און אף מיינע ארבעט מיט אזוי פיל ווארעמקייט און אינטערעס, גלייך ווי ער וואלט גערעדט פון זיינע אייגענע ארבעט, און מיט פרייד גערעדט וועגן מיין דערפאלג, גלייך ווי וועגן זיין אייגענעם דערפאלג.
    
איך וויל דענקען, אז דעם אייגענעם אינטערעס האט פרץ געהאט אין
אנדערע שריפטשטעלער, וועלכע זיינען געווען נאענט צו זיין הארצן. און
עס קאן גאר אנדערש ניט זיין, ווארעם אויב מיר, שריפטשטעלער, זיינען
א משפחה, וואס באשטייט פון טאטע און מאמע, שוועסטער און ברידער,
פאר וואס זאלן מיר זיין ערגער פון אלע אנדערע משפחות? ווו שטייט עס,
אז מיר, שריפטשטעלער, באדארפן זיין ענגהארציק, קוקן איינס אף דאס
אנדערע, ווי אף „קאנקורענטן״ פון פארשיידענע לאגערן?... אט האט איר
נאך א בריוו פון פרצן, פון וועלכן ס׳איז צו זען, ווי א שריפטשטעלער
אינטערעסירט זיך מיט די ווערק פון א צווייטן און וויל, אז יענעמס שריפטן זאלן דערשיינען וואס שענער (עס האט זיך אונטערהאנדלט וועגן אן
אויסגאבע פון אלע מיינע ווערק אין אילוסטראציעס):
    
„ליבער שלום־עליכם,
    
איך האב געהערט, אז איר ווילט ארויסגעבן אייערע זאכן אילוסטרירט, און אז מען פראפאניערט אייך דעם יונגן קראטקע צו דער ארבעט. און אזוי ווי איך וואלט זייער געוואלט זען אייערע זאכן אילוסטרירט און האב דערביי אמונה אינעם טאלאנט פון יונגן קראטקע, על
כן שרייב איך אייך מיין דעה און עצה, אז איר זאלט מיט קראטקע ענדיקן.
    
 אייער י. ל. פרץ״.
    
מע דארף נישט פארגעסן, אז פרץ האט צו יענער צייט אליין געהאט
אזעלכע צוועלף בענדער פון זיינע ווערק, און דאך האט אים געפרייט צו
זען דעם דערפאלג פון זיין חברס ווערק, און מיטן גאנצן הארצן גע־ווינטשט, אז דער דערפאלג זאל זיין נאך בעסער, גאר נישט מורא געהאט
פאר קאנקורענץ... „דיין דערפאלג איז אונדזער אלעמענס שטאלץ״ ―
האט ער צו מיר געזאגט אין א מינוט פון השתפכות־הנפש. אין אזעלכע
מינוטן האט פרץ ליב געהאט, ווי איר זעט פון זיין ערשטן בריוו, אריבערצוגיין פון „איר״ אף „דו״. דאס זיינען געווען די בעסטע מינוטן בא
פרצן...
    
די וואך פון פסח איז אוועקגעגאנגען, ווי עס גייען אוועק אלע וואכן
פון א גאנץ יאר, און טאקע ווידעראמאל, ווי דאס הארץ האט אים געזאגט, איז פרץ נישט אפגעטראטן פון מיר און צוזאמען מיט דינעזאנען
האבן מיר אויסגעמאסטן ווארשע אין דער לענג און אין דער ברייט, זיך
אינדרייען געפאטאגראפירט, געחלומט פון יידיש טעאטער, פון ליטעראטור, געבויט פלענער און לופט־שלעסער, ווי גאר אין די יונגע יארן ―
ווער האט דעמאלט געקאנט זאגן, אז דאס וועט זיין בא מיר די לעצטע
וואך מיט פרצן?...
    
 געשריבן אין יאר 1915.
    
מע זיצט זיך אין דעם שיינעם פרייען שווייצערלאנד, אונטער די
בלויע הימלען, אף די הויכע מיט שניי־באדעקטע אלפנבערג, ווייט פון
דער ליבער היים, אפגעריסן פון אייגענע און פון היימישע, און מע הערט
ניט א יידיש ווארט. נאר דער גוטער גאט פארלאזט נישט און גוטע
מענטשן פארגעסן נישט און שיקן צו צייטונגען פון גאר דער וועלט און
פון כל המינים; לייענט מען זיך אן און מע הערט זיך אן צרות פון דער
היים, צרות צרורות אף יידן, מיט גזירות רעות, מיט רדיפות, מיט אנגסטן,
מיט באיקאט, מיט געוויינען, וועלכע קיינער וויל ניט הערן, מיט טרערן,
וועלכע קיינער וויל נישט זען ― און פלוצעם לייען איך א נייס: א יובילעום! אין ווארשע, ווי אויך אין אנדערע שטעט, קלייבט מען זיך צו פייערן א יובילעום פון איינעם פון אונדזערע גרעסטע און פון אונדזערע
בעסטע און פון אונדזערע שענסטע ― פון דוויד פרישמאן ― און עס
ווערט אף א וויילע ליכטיק אין די אויגן, פריי אף דער נשמה, גרינג אפן
הארצן.
    
און אט פאר וואס: מיר זיינען דאך עפעס יידן אף דער וועלט, און
יידן זיינען דאך עפעס אנדערש פון אלע פעלקער. אלצדינג, וואס אלע
פעלקער האבן, האבן מיר, ברוך־השם, ניט. האבן מיר נישט קיין באדן,
קאנען מיר נישט שטעלן קיין דענקמאלן אונדזערע גדולים. נישטא ווו.
האבן מיר נישט קיין מעצענאטן, קיין ליבהאבער מיט פולע קעשענעס, קיין
אייגענע נאבעלס, קאנען מיר נישט ארויסקוקן, אז עמעצער פון אונדזערע
בעסטע זאל באערט ווערן אמאל מיט א בכבודן פרייז. האבן מיר נישט
קיין אקאדעמיע פון אומשטערבלעכע, קאנען מיר נישט דערווארטן, אז
עמעצער זאל בא אונדז פרעטענדירן אף אומשטערבלעכקייט. דאס איינציקע, וואס בא אונדז איז נאך דא, איז ― א יובילעום. א יובילעום איז,
להבדיל, א מפטיר. נישטא קיין אנדערע כבודים פאר יידן. נישטא קיין
אמטלעכע אויסצייכענישן, קיין ארויפשטייגענישן, קיין אויפהייבענישן,
קיין מעדאליען, קיין אייבלען ― איז פארבליבן בא אונדז מפטיר אין
שול, אדער דער ערשטער פסוק פון „אתה הראית״, אדער סנדק אף א
ברית, און פאר אונדז יידישע שריפטשטעלער ― א יובילעום. עס קאן
זיין, אז פילאזאפיש גענומען, אפן שטייגער פון קהלת, איז אלצדינג
בלאטע שבבלאטע, נאר כל־זמן א מענטש לעבט ― און לעבט נישט צוליב
דעם, וואס ער עסט און וועט נאך עסן און עסן, ― איז אונדזער חוב,
מיט וואס מיר קאנען און ווי ווייט מיר קאנען, ארויסבאווייזן אזא
מענטשן, און דווקא בא זיין לעבן, נישט נאכן טויט, אז מיר אנערקענען
אז ער האט געלעבט ניט אומזיסט. און ארויסבאווייזן קאנען מיר עס נאר
― דורך א יובילעום.
    
דאס איז, וואס ס׳איז שייך צום יובילאר אליין. א יובילעום האט
אבער נאך א באדייטונג פאר אונדז גופא, אפשר נאך מער ווי פארן בעל־היובל. איך רייד ניט פון חברים שריפטשטעלער (קנאת סופרים תרבה
חכמה), איך רייד פון גרויסן פובליקום. פונעם לעזער רייד איך. אז מיר
פייערן עמעצנס א יובילעום, עפענען מיר אויף זיין ספר־הזכרונות, פירן־אונטער א סך־הכל צו אלצדינג, וואס ער האט געטאן, גערעדט אדער געשריבן, צעגלידערן עס און שאצן עס אפ נאך אונדזער אויג און פארשטאנד, און דערמיט באקענען מיר א וועלט נישט נאר מיט די ווערק פון
דעם און דעם שריפטשטעלער אליין, נאר מיט זיין פיזיאנאמיע אלס
מענטש און אלס שרייבער, נישט ווארטנדיק ביז ער וועט אמאל צומאכן
אן אויג און מיר וועלן זיך צעגיסן דערנאך אין הספדים און נעקראלאגן,
וועלכע זיינען שטענדיק, פון זינט די וועלט שטייט, שטארק איבערגעטריבן,
אז פלוני בן פלוני איז געווען אזוינער און אזוינער... אט דאס איז, נאך
מיין מיינונג, די באדייטונג פון א יובילעום. און אויב עמעצער פון אונדזערע בארימטע האט פארדינט א יובילעום, האט דאס אממערסטן און
אמכשרסטן פארדינט ― דוויד פרישמאן.
    
דוויד פרישמאן איז אן אריגינעלע פערזענלעכקייט אין אונדזער ליטעראטור. אריגינעל איז ער דערמיט, וואס אומעטום און אלעמאל, אין
יעדער עפאכע, ווען ער האט זיך באוויזן, האט ער זיך באוויזן מיט עפעס
אזעלכעס, וואס איז ניי און אייגנארטיק און וואס מאכט א רושם און
וואס טראגט אף זיך, וואלט איך זאגן, דאס שטעמפל „פרישמאן״. שוין
דער ערשטער ארויסטריט זיינער אין דער העברעישער ליטעראטור, גאר
אין דער יוגנט, אלס קריטיקער מיט זיין „תהו ובהו״, איז געווען א
דונער־קלאפ פאר א גאנצן דור פון מחברים. דאס איז נישט געווען קיין
געוויינלעכע בעל־הבתישע קריטיק, ווי עס פלעגט זיך פירן פארצייטן,
נאר א קאנאנאדע פון א יונגן לעבעדיקן אפיציר, וואס האט אנגעגורט
די לענדן און האט זיך ארויסגעריסן מלחמה־האלטן מיט שוואכינקע,
קליינינקע, נישט באוואפנטע מענטשעלעך, וואס זיינען געפאלן תחת חרב,
ממש ווי פליגן נעבעך, ― עס איז געווען א גאטס רחמנות צו קוקן.
    
פארשטייט זיך, אן פרישמאן, וועלכער ציילט שוין איצט מסתמא
נישט איין גרויע האר, קוקט איצט אוודאי מיט א פארביסן שמייכל אף
דעם דאזיקן ביכעלע, ווי אף א פראדוקט פון די יונגע יארן, ווי אף
א קונדסעריי. דאס דאזיקע קונדסעריי אבער ― איך זאג עס נאך מיין
אייגענעם דערפארן ― האט געמאכט א שטארקן איינדרוק נישט נאר
אף די מחברים, נאר אויך אף דעם „קהל הקוראים״, און געהאט א
באזונדערע ווירקונג אף אונדז, דעמאלט נאך גאר יונגע, קינפטיקע שרייבער.
    
די דאזיקע ווירקונג האט פרישמאן נישט אויפגעהערט צו פארשפרייטן אויך שפעטער אפן יונגן דור מיט זיין אויסגעצייכנטער געשליפענער שפראך, איך וואלט זאגן, פרישמאנס העברעישער שפראך.
פרישמאנס העברעישע שפראך איז אן אייגנטימלעך העברעיש. די „נא־טור־געשיכטע״ פון בערנשטיין, למשל, אין פרישמאנס איבערזעצונג, איז
א מייסטערווערק, אף וועלכע א סך יונגעלייט האבן זיך געלערנט ―
אויסער וויסנשאפט ― שרייבן העברעיש. א גאנצע רייע פרישמאנס פעליעטאנען אין דעם העברעישן „היום״ און אין אנדערע העברעישע צייטונגען האבן באשאפן א באזונדערן סטיל, פרישמאנס סטיל. און נישט
נאר אין דער שפראך און אינעם סטיל איז פרישמאן געווען ניי. ער איז
געווען ניי אויך אינעם שאפן. מיט זיינע „אותיות פורחות״ האט ער
געוויזן א נייעם דרך, אז מע דארף נישט שרייבן דווקא קיין לאנגע
מעשיות, וואס זאלן זיך ציען ווי דער גלות, און אז מע קאן אין קורצינקע, גאר קורצינקע מעשהלעך און נאוועלן זאגן אמאל מער, ווי אין
א גרויסער לאנגווייליקער געשיכטע. און אויב פרישמאנס פראזע איז ניי,
אייגנארטיק, אויסגעפיינט און אפגעקירצט, איז זיין פאעזיע אויסגעהאקט
פון שטיין, פון איידלשטיינער, געפיילט און געשליפן מייסטעריש. עפעס
פילט זיך א געניטע האנט פון א געניטן מייסטער נאך גאר אין די
ערשטע זיינע דיכטונגען. און מיר דאכט, אז פרישמאן איז געווען דער
ערשטער, וואס האט אפגעזאגט זיך פון די י״א תנועות און אריינגעטראגן די נייע מעטריק אין דער פאעזיע פון אונדזער ליטעראטור. (דער
גרויסער ביאליק איז אוודאי נאך דעמאלט געווען אין דער ישיבה און
נאך געשלייפט זיך דעם קאפ איבער א שטיקל מהרש״א).
    
אט די אלע אייגנשאפטן, די פיינקייט פון דער שפראך, די אריגי־נאליטעט פונעם סטיל, הן אין פראזע והן אין פאעזיע, האט פרישמאן
אריבערגעטראגן פון דער העברעישער אין אונדזער יידישער פאלקס־ליטעראטור, אין אונדזער יידיש לשון. און דאס איז געווען מיט א יאר
פינף־און־צוואנציק צוריק, און איך האב מורא, אויב נישט איך בין
געווען דער ערשטער, וואס האט מטמא געווען פרישמאנען דעם העברעיסט,
ארויפגעפירט, ער זאל איינטונקען די פעדער אין אונדזער יידיש טינטערל
און פרווון געבן א שרייב, ווי מע האט דאס נאך דעמאלט גערופן „אף
זשארגאן״. און פרישמאן האט איינגעטונקט די פעדער און געגעבן א
שרייב „אף זשארגאן״ ― און ס׳איז ארויס די בארימטע פאעמא „אופיר״
(אינעם ערשטן בוך פון דער „יידישער פאלקס־ביבליאטעק״, ארויסגעגעבן פון מיר אין קיעוו אין די יארן 1887 און 1888). אנגעהויבן שרייבן
אף יידיש, איז פרישמאן צוגעטראטן צו דעם נישט ווי יענע מיוחסים
די העברעישע שרייבערס, וואס האבן געטאן דער וועלט א טובה און
האבן זיך אראפגעלאזט צו דער שפחה, צו דער דינסטמויד (ווי די מיינסטע פון זיי האבן דעמאלט אנגערופן דעם „זשארגאן״), נאר ווי אן
אמתער אריסטאקראט האט ער צוגעצויגן צו זיך דאס פאלק און גענומען
ריידן מיט אים א פיין, נאר א פארשטענדלעך, יידיש, א ריינע, איינפאכע,
נאר א פערלדיקע שפראך.
    
פון דעמאלט אן איז אפגעלאפן א סך וואסערן. דער „זשארגאן״
איז געווארן אויס זשארגאן, נאר „יידיש״, און ס׳איז אויסגעוואקסן א
יידישע ליטעראטור, אין וועלכער פרישמאן פארנעמט, דאנקען גאט, זייער
א בכבודיק ארט, גאנץ אויבנאן, אלס דיכטער, קריטיקער, אלס זשורנאליסט און אלס פעליעטאניסט, ― נאר פון יענעם מין פעליעטאניסט,
וואס יעדער זשורנאל האלט זיי לכבוד שבת און לכבוד יום־טוב. ווארעם
פרישמאן אלס פעליעטאניסט איז נישט דער לץ, דער פלוידערזאק, וואס
קומט אלע טאג א קיצל טאן דעם עולם. פרישמאנס פעליעטאן איז דער
פראדוקט פונעם אייראפעישן געשמאק, פון דער אייראפעישער עסטעטיק,
דורכגעזייט דורך יידישן געלעכטער און יידישע טרערן ― דער
עכטער יידישער הומאר. פרישמאנס וויץ איז ווייט פון בית־המדרש, נאר
עכט יידיש, טיף, שארף און שטעכעדיק, נאר פיין; בייסנדיק, נאר איידל;
שניידנדיק, נאר מיט כבוד... פרישמאנס א פעליעטאן לכבוד שבת איז
אליין א שטיק שבת, פרישמאנס א ליד איז א „זמר לכבוד יום־טוב״.
אלצדינג איז דורכגעוועבט מיט יידישער פילאזאפיע. אלצדינג איז דורכגעקנעטן מיט יידישע טרערן און מיט יידישן געלעכטער, און אף אלץ
שוועבט דער יידישער גייסט. אלץ איז עכט נאציאנאליסטיש, און אלץ
איז שטענדיק אייגנארטיק, טיפיש, איך וואלט געזאגט פרישמאניש. פריש־מאן איז פון דעם מין פעליעטאניסטן, וואס אז איר באקומט דאס ערב־שבתדיקע בלאט, קערט איר איבער די ערשטע זייט, כאפט א קוק פון
אונטן אף דער צווייטער זייט, אף דער דריטער זייט, דערזעט איר אן
אונטערשריפט: ד. פרישמאן ― ווייסט איר שוין פריער, אז איר וועט
דארטן געפינען אי דעם וויץ, אי דאס לעצטע ווארט פון דער צייט, אי
דעם יידישן קרעכץ, אי דעם יידישן איינפאל, ― און דאס אלצדינג אין
דער אייגנארטיקער פרישמאנס לייכטער, גלאטער, פיינער שפראך, וואס
לייענט זיך ווי א וואסער. איר זייט זיכער, אז איר וועט דארטן געפינען
וואס צום דענקען און וואס צום לאכן, און כאטש דאס וועט זיך בייסן
און כאטש דאס וועט אייך אפשר אנרירן, אלס מענטש און אלס ייד,
סאמע דארט, ווו סע טוט וויי, נאר איר וועט הנאה האבן און איר וועט
וועלן לייענען נאך און נאך. אט דאס איז דוויד פרישמאן. אט דאס איז
דער כח פון דעם, וואס איז צו גלייכער צייט א טאלאנט און א דיכטער
און אן עסטעט און א הומאריסט, אן אייראפעיש געבילדעטער מאן און
דערצו נאך א תלמיד־חכם, פאר וועלכן א ייד האט פון תמיד אן דרך־ארץ.
    
איך בין איבערצייגט, אז פרישמאנס יובילעום וועט זיין א יום־טוב
נישט נאר פאר דער אינטעליגענץ, נאר אויך פאר די ברייטע מאסן פון
אונדזער פאלק, וועלכע האבן שוין אנגעהויבן צו אונטערשיידן פון א
שרייבער צו א שרייבער, אין וועלכער עס האט זיך אנגעהויבן אויסארבעטן א ליטערארישער געשמאק ― און דאס איז דער פארדינסט פון
אזעלכע שריפטשטעלער, ווי פרישמאן, און אין דעם פארדינסט האט
פרישמאן אויב נישט דעם גרעסטן חלק. איך בין איבערצייגט, אז נישט
נאר אין די גרויסע צענטערן, נאר אין אלע יידישע שטעט און שטעטלעך,
ווו א יידיש ווארט ווערט געלייענט און אפגעשאצט, וועט פרישמאנס יובילעום ארויסרופן א גרויסן אינטערעס און וועט איבערגיין אומעטום
פייערלעך און גלענצנד, נישט קוקנדיק דערויף, וואס מיר לעבן איבער
א שטיקל ביטערע צייט. איך בין איבערצייגט, אז די אינטעליגענץ און
דאס פאלק וועלן זען דעם טאג פונעם דאזיקן יובילעום אויסצייכענען
אפן פיינסטן ארט, ווי עס פאסט פאר אזא פארדינטן און באליבטן יובי־לאר, ווי דוויד פרישמאן. איך בין איבערצייגט אויך אין דעם, אז דער
גרויסער סקעפטיקער, דער בעל־היובל אליין, שמייכלט דארט ערגעץ אין
דער שטיל, מאכט זיך דערפון: „יידישע יובילעומס... יידישער כבוד״...
הערט אים נישט! נעמט אים, דעם חתן דנן, זעצט אים אוועק אויבנאן,
און פייערט אים א יובילעום, א גרויסארטיקן, א ווארעמען יובילעום,
ווי ער האט דאס כשר פארדינט! פייערט אים א יובילעום, ס׳זאל רעשן,
ס׳זאל זיך לאזן הערן אף דער וועלט און ס׳זאל זיין א כבוד סיי פארן
שריפטשטעלער, סיי פאר די לעזער!
  
לאזאנא (שווייץ), ערב 1913
    
 א פאר עפיזאדלעך.
    
דאס איז געווען שוין לאנג, גאנץ לאנג: מיר ביידע, נישט איך, נישט
פרישמאן, האבן נאך אפילו נישט געחלומט פון יובילעומס...
    
פערזענלעך האבן מיר זיך נישט געקענט. נאר גוטע פריינט זיינען
מיר געוועזן, אוהבים נאמנים, געשריבן זיך איינס דאס אנדערע בריוולעך,
„ידידי־יקירי־בריוולעך״, און געצויגן, געצויגן איינס צו דאס אנדערע, ווי
ס׳איז גאנץ נאטירלעך בא יונגע שרייבערס.
    
נאר ווי קומט די קאץ איבערן וואסער, אז מען איז צעריסן ―
איינער אין קיעוו, דער אנדערער אין ווארשע ― א פאלג מיך א גאנג!
    
נאר ס׳איז א תירוץ? ― אוהבים נאמנים!...
    
בקיצור ― פרישמאן איז געקומען קיין קיעוו צו־גאסט צו שלום־עליכמען.
    
געקומען פרישמאן!
    
פארשטייט זיך, ארויסגעפארן אפן וואקזאל באגעגענען פרישמאנען,
געבראכט פרישמאנען גלייך צו זיך אהיים, אים אפגעטראטן א גאנצן
אפארטאמענט ― גוטע צייטן געווען, זיי וועלן זיך שוין נישט אומקערן
מער...
    
ווי אזוי מע האט פארבראכט די צייט ― באדארפט איר נישט
פרעגן. ביידע געווען יונג, ביידע פריש, ביידע פריילעך און ביידן האט
געשפארט ― לאכן האט זיך געוואלט, לאכן!
    
איך וועל נישט דערציילן פון די געלעכטערן, וואס זיינען געווען
אין שטוב, אין גאס, אין טעאטער. דאס זיינען געווען אפשניצלעך פון
צוויי קונדסים, וואס האבן זיך לאנג־לאנג געצויגן איינס צו דאס אנדערע,
און גאט האט זיי געהאלפן ― חברה האבן זיך „צונויפגעסקאמפאניעט״.
ער האט געשריבן פאראדיעס אף זיך אליין אינעם געשטאלט פון „אופיר״:
    
„גאלד און זילבער און בארליאנטן״ ― און מע האט געלאכט.
    
מען איז געגאנגען אין גאס און מע האט געקאפירט באקאנטע פארשוינען ― געוויינטלעך, ליטעראטן ― און מע האט געלאכט.
    
מען איז געקומען אין טעאטער, אין דער אפערא, גאנץ אויבנאן
אין א לאזשע־בענואר, האט זיך דער גאסט אוועקגעזעצט דווקא מיטן
פנים צו דער טיר און אפגעזעסן אזוי אלע פיר אקטן ― און מע האט
געלאכט.
    
געווען גוטע יארן ― זיי וועלן זיך שוין נישט אומקערן מער, און
נישט פון דעם וויל איך אייך דערציילן.
    
איך וועל אייך דערציילן נאר א פאר עפיזאדלעך פון יענער צייט.
    
 ע פ י ז א ד ל  נ ו מ ע ר   א יי נ ס.
    
ווי באלד פרישמאן איז געקומען, נאך אפן וואקזאל, האט ער אויסגענומען מיט מיר א תנאי: אינקאגניטא ― די „חכמי קיעוו״ דארפן
נישט וויסן, אז ער איז פרישמאן.
    
די „חכמי קיעוו״ ― דאס איז געווען א בינטל יידישע שרייבער,
צווישן זיי גאנץ בארימטע; צווישן זיי אויך גאנץ קלייניטשקע.
    
דארט זיינען געווען: משה אהרן שאצקעס, יהל״ל, יצחק יעקב ווייס־בערג, דובזעוויטש, דארעווסקי ― און נאך גאר־גאר קלייניטשקע.
    
דער גרעסטער טייל פון זיי פלעגן זיין בא מיר אפטע געסט, און פון
זיי האט זיך עס פרישמאן דווקא געוואלט אויסבאהאלטן.
    
וואס־זשע טוט גאט? ― טראגט עס אן איינעם פון זיי צו מיר
אקוראט דעמאלט, ווען פרישמאן זיצט, און עס ווערט א שמועס ― געוויינטלעך, וועגן ליטעראטור, און, געוויינטלעך, וועגן קריטיקער, „אונדזערע קריטיקער״; און אונדזערע קריטיקער ― דאס איז געווען פריש־מאן, און נאך א מאל פרישמאן, און ווידער א מאל פרישמאן.
    
איך געדענק שוין נישט אקוראט, צי פרישמאן האט שטארק אנגערירט ערגעץ אין א פעליעטאן אט דעם נפש, צי נישט שטארק, צי גלאט
אין א בריוו אים אנגערירט דעם כבוד, ― נאר וואס דער פארשוין האט
אויסגערעדט אף דעם פרישמאנען! אש האט ער פון אים געמאכט; עפר
ואפר! מיט דער בלאטע גלייך! גאר נישט שייך צו זאגן! פרישמאן האט
זיך נאכגעפרעגט אף פרישמאנען, און יענער האט נישט אויפגעהערט צו
שיטן פעך און שוועבל אף פרישמאנען!
    
נאך מער קונץ: מיר דאכט, אז אט דער ייד האט מיט א קורצער
צייט פריער פאר דעם, אדער אין דער זעלביקער צייט טאקע, געהאט
געשריבן צום זעלביקן פרישמאנען „לכבוד־בריוולעך״ מיט אזעלכע טיטלען און מיט אזוינע קאמפלימענטן, אז באם גרעסטן עניו קאן זיך דער
קאפ פארדרייען!... די געלעכטערן, וואס זיינען דעמאלט געווען אין קיעוו
נאכדעם, ווי דער נפש איז אוועק, האט מען באדארפט הערן, מיין איך,
אין ווארשע!
    
נאר איך האב מורא, אז נאך אזא שוויץ־באד איז דאס געווען
פרישמאנס לעצטער „אינקאגניטא״...
    
 ע פ י ז א ד ל  נ ו מ ע ר  צ וו יי.
    
„מחברים״ פלעגן אפט, זייער אפט קומען צו מיר אין שטוב.
    
איך רייד פון דעם מין „מחברים״, וואס שרייבן און שרייבן און
קיינער דרוקט זיי נישט.
    
איינער אזא מחבר האט זיך מיר אמאל געקלאגט אף צעדערבוימען:
„וואס איז דאס פאר א מין רעדאקטאר, אט דער צעדערבוים? וואס איך
שרייב אים און שרייב, און ער דרוקט נישט! איך שרייב ― און ער
דרוקט נישט!״...
    
א ראמאן האט ער געבראכט צו פירן. פון א קליין שטעטל אין
פאלטאווער גובערניע, און וויל צוויי זאכן: ערשטנס, מיר ביידע, איך
און פרישמאן, זאלן אים איבערלייענען פון אנהייב ביזן סוף.
    
דאס הייסט, נישט חלילה מיר זאלן לייענען. ניין! לייענען וועט ער,
און מיר׳ן אים הארכן.
    
איז איין מאל אוועק. והשנית ― מיר זאלן אים דרוקן. דאס הייסט,
נישט דעם מחבר ― דעם ראמאן זאלן מיר דרוקן.
    
ווי אזוי מיר ווילן ― אין א צייטונג, א זשורנאל, א בוך ― ס׳ארט
אים נישט ווו, אבי דרוקן.
    
ער וויל זייער, אז זיין ראמאן זאל זיין געדרוקט.
    
הכלל, וואס טוט מען דא? דארף מען זיך אוועקזעצן, הייסט עס,
און הארכן, ווי ער וועט לייענען.
    
פאררייכערט צו ציגארן, אוועקגעזעצט זיך גאנץ באקוועם אין וויגשטולן, דעם מחבר ― אויבנאן באם טיש מיטן פעקל כתבים ― א
היפש פעקל: דריי גרויסע גראבע געדיכטע „טעטראדן״, ביכער!
    
ניין, איך וועל אייך נישט דערציילן וואס דער מחבר האט אונדז
געלייענט.
    
דאס איז געווען א ראמאן „אין דריי טיילן״, אפן שניט פון שמ״ר,
באזאלצן מיט הומאר און באפעפערט מיט „סאטיריקא״...
    
נאר דער גאנצער אנטיק האט געשטעקט אין דעם, ווי אזוי דער
מחבר האט געלייענט זיין ווערק, ווי אזוי ער האט באטאנט, געקוועטשט,
באטעמט איטלעכס ווארט באזונדער, געמאכט מיט די הענט און מיט
אלע איברים, אנגעקוואלן, געשעפט תענוג, ממש געוואקסן פאר נחת,
אליין געלעקט פון זיך די פינגער, ווי אזוי א מענטש קאן נעמען און
אזעלכעס אנשרייבן מיט א פראסטער פען, מיט שווארצער טינט אף
ווייס פאפיר!...
    
באדארף מען אייך נאך דערציילן, וואס פון אונדז ביידן איז געווארן, אז מיר האבן נאך די ערשטע עטלעכע פראזן געגעבן א קוק איינס
אף דאס אנדערע? ברוין און בלוי און אלערליי קאלירן ― נאך א מינוט,
און מיר וואלטן געווען אדער דערשטיקט געווארן אפן ארט, אדער געפלאצט אף שטיק־שטיקלעך.
    
א גליק, וואס דער געלעכטער, וועלכן מיר האבן א היפשע צייט געהאלטן פארשטיקט אין זיך, האט זיך דורכגעשלאגן א וועג דורך דער
נאז און איז ארויס לאויר העולם.
    
דער ערשטער האט געפלאצט פרישמאן ― און אוי־וויי, ווי איך
האב געציטערט פאר אים, טאמער דערזעט דער מחבר, א קשיא אף א
מעשה, און כאפט א „טעטראד״ פון זיינע „טעטראדן״, און גיט אים
איבערן קאפ און פלעט פרישמאנען דעם מח! א גראשן איז בא מיר נישט
ווערט געווען דעמאלט פרישמאנס לעבן!
    
און שטעלט אייך פאר א הצלחה פון א מענטשן! ― דער מחבר
האט אונדז דערזען לאכן, האט ער זיך אליין אויך צעלאכט!
    
ער איז געווען זיכער, אז דאס האט אף אונדז געווירקט די זאלץ
פון זיין הומאר און דער פעפער פון זיין „סאטיריקא״.
    
פלוצעם כאפט זיך אויף פרישמאן:
    
― גענוג!
    
מע דארף נישט לייענען מער. ס׳איז אזוי גוט, אז מע פארשפארט
שוין גאר לייענען ווייטער.
    
― אלזא, יונגערמאן, וואס ווילט איר?
    
― איך וויל, מיין ראמאן זאל זיין געדרוקט, און ווייטער גאר
נישט... און געלט ― איז וויפל איר וועט זאגן...
    
דערזען, אז דער יונגערמאן באנוגנט זיך ניט מיט כבוד אליין ―
ער וויל נאך געלט אויך, האט אונדז אנגענומען א חשק, נעמען דעם יונגנמאן צו דער ארבעט.
    
תחילת ― דאס איז געווען פרישמאנס איינפאל (אן איינפאל פון
א גאון!) ― באדארף מען וויסן די ווערט פונעם ווערק ― און דאס
לאזט זיך נישט אפשאצן, סיידן מע זאל וויסן די וואג, וויפל עס וועגט.
    
און דאס איז נישט שווער צו דערגיין. מע נעמט און מע לייגט דאס
אוועק אף א וואג, דאס הייסט (און דאס איז אויך געווען פרישמאנס
זשעניאלער איינפאל!), מע לייגט אוועק אף איין שאל דאס ווערק און
אף דער אנדערער לייגט מען אוועק געוויכט, וועט מען דעמאלט וויסן
אקוראט.
    
און מע האט זיך נישט געפוילט און מען איז געגאנגען אין א קלייט,
ווו ס׳איז דא א וואג, און מע האט אפגעווויגן דאס ווערק: דריי פונט
מיט דריי פערטל ― קיין עין הרע נישט!
    
אצינד איז געבליבן נאר איין זאך: דער מקח?
    
― מה יקר? ווי טייער זאל מען רעכענען א פונט?
    
וויל דער יונגערמאן בשום אופן נישט זאגן וויפל.
    
― וויפל אירט זאגן, אזוי וועט זיין גוט.
    
איז געבליבן ביי אונדז, אז צוויי הונדערט רובל דער פונט.
    
― גענוג?
    
דער יונגערמאן, וואס איז שוין בלאו הכי געווען אפן זיבעטן הימל,
האט א זאג געגעבן:
    
― עס מעג זיין הונדערט רובל א פונט, איז אויך גענוג.
    
האט זיך אבער פרישמאן אוועקגעשטעלט איין מאל פאר אלע מאל:
צוויי הונדערט רובל ― ס׳איז ווערט מער!
    
דער מחבר אונדזערער איז שיער נישט צעשמאלצן געווארן פאר
תענוג:
    
― שא! מילא! אז איר האט זיך איינגעשפארט צוויי הונדערט,
זאל זיין צוויי הונדערט.
    
― וויפל־זשע, הייסט עס, כאפט דאס אויס ארום און ארום?
    
און פרישמאן האט אנגעזאטלט די נאז מיטן פענסנע מיט גרויס
מאטערניש (עס האלט זיך נישט אף פרישמאנס נאז קיין פענסנע!), און
אלע דריי האבן גענומען אריינקוקן אין חשבון אריין ― עס טרעפט אן
אקוראט 750 רובל, ווי א גראשן א בייגל!
    
דער יונגערמאן האט זיך שוין גענומען גלעטן דאס בערדל און
ווארטן.
    
מיר האבן אויך געווארט.
    
― נו?...
    
― נו־נו?...
    
― אדרבה?...
    
― אדרבה ואדרבה?...
    
און אט דא האט זיך ארויסבאוויזן דער גאנצער טעות: דער יונגערמאן האט געמיינט, אז מיר דארפן אים צאלן צוויי הונדערט פאר א
פונט און מיר האבן געמיינט, אז דער יונגערמאן זאל אונדז צאלן די
צוויי הונדערטער א פונט!
    
איז דער יונגערמאן געפאלן אף א המצאה:
    
― ווייסט איר גאר וואס? איכל אייך נישט צאלן, אירט מיר נישט
צאלן ― נאט אייך מיין ווערק און דרוקט עס אפעט!
    
האבן מיר זיך אבער אוועקגעשטעלט: ניין! דאס וועט נישט גיין!
פון זינט די וועלט שטייט איז א מנהג, אז פאר א ווערק אדער מע צאלט
דעם מחבר, אדער דער מחבר צאלט ― אנדערש גייט עס נישט!
    
פונעם געשעפט איז נישט געווארן גאר נישט ניט.
    
נארישע, יינגלשע, נאר גוטע, גליקלעכע יארן ― זיי וועלן זיך שוין
נישט אומקערן מער!...
  
נערווי, 1 מארץ, 1914
    
 א.
    
יארן־לאנג בין איך געשטאנען אין פארבינדונג מיט ביאליקן און
נישט זוכה געווען פערזענלעך זיך צו באקענען מיטן גרעסטן פון אונדזערע פאעטן, ווייל מיר זיינען געווען ווייט איינס פון דאס אנדערע. ער
האט געוווינט אין אדעס און איך ― אין קיעוו. דערנאך זיינען געקומען
די גלות־יארן פון נאך דער רוסישער קאנסטיטוציע. האט דאס מיך פארווארפן קיין אויסלאנד ― שווייץ ― און פון דארטן, איבערן אטלאנטישן
ים, קיין אמעריקע, און אט אזוי האב איך שוין כמעט אינגאנצן אויפגעגעבן מיין האפענונג צו באגעגענען זיך ווען ס׳נישט איז מיטן ריז
פון די ריזן. וואס טוט גאט? פארן זיך צונויף די ציוניסטן אפן קאנגרעס
אינעם יאר 1907 אין האאג, און די אמעריקאנער ציוניסטן קלייבן מיך
אויס פאר א דעלעגאט, און איך קום צו פארן קיין האאג, אין האלאנד.
    
ערב קאנגרעס איז א קאנפערענץ פון העברעיסטן. איך קום אריין,
דער זאל איז פול. דער טשערמאן איז א. ל. לעווינסקי. קלאפט מיטן האמער אין טיש. דער עולם איז אויפגערעגט. און מער פון אלע אנדערע
קאכט זיך עפעס א יונגערמאנטשיק. ווייזט אויס, א „בורזשוק״; בא אונדז
אין דער היים הייסט ער א „קופטשיק״. איך באטראכט דעם יונגנמאנטשיק און באשליס, אז דאס מוז זיין מסתמא אדער א יונגערמאן א
משכיל, וואס איז נאר־וואס אראפ פון קעסט, אדער אן איידעם, וואס זיצט
נאך אף קעסט. און ווייל ער איז א משכיל און זיין שווער איז א ייד א
בעל־הבית, האבן די ציוניסטן פון זיין שטעטל אים אויסגעקליבן פאר א
דעלעגאט, וואס פארט מסתמא אף זיינע אייגענע הוצאות קיין האאג. און
איך מיין, אז איך האב קיין טעות נישט, ווארעם איך בין דאך א שרייבער,
און וועלכער שרייבער איז דאס נישט קיין פיזיאנאמיסט? איך לאז נישט
אראפ קיין אויג פונעם קופטשיק, און דער קופטשיק שפרינגט אלע מאל
אויף. ריידן ריידן אלע אף העברעיש, און ער אויך. אלע מאל טוט ער א
שיס־אויס:
    
― אדרבה!... לא! אין אני מסכים! ― ער איז נישט מסכים! ער איז
ניט איינפארשטאנען!...
    
דער טשערמאן (לעווינסקי) קלאפט מיטן האמער. די קאנפערענץ איז
צו ענדע. דער עולם קאכט זיך נאך. דער טשערמאן שטייט אויף פון טיש.
מיר צעקושן זיך. איך וויל גיין. דער טשערמאן האלט מיך אפ א מינוט.
    
― ווארט אויס א וויילע. איך וויל אייך באקאנט מאכן פריער מיט
אונדזער ביאליקן.
    
― ביאליק איז דען אויך דא? ווו איז ער?
    
― אט איז ער דאך.
    
און ער שטעלט מיר פאר דעם בורזשוק.
    
אט־א־דער קליינער בורזשוק איז דאס געווען דער גרויסער ביאליק.
די משמעות, אז איך בין נישט אזא שארפער פיזיאנאמיסט...
    
 ב.
    
אין האאג האב איך קיין סך נישט פארבראכט. נאר די גאנצע צייט
כמעט זיינען מיר מיט ביאליקן געווען נישט צעשיידט. אפן ברייטן ווייס־זאמדיקן ברעג פונעם ווייס־זילבערנעם ים האבן מיר שעהען־לאנג שפאצירט און געפירט אינטימע געשפרעכן. עפעס גלייך ווי מיר וואלטן געווען
באקאנט פון יארן און יארן, עפעס גלייך ווי מיר האבן זיך אין אונדזער
ווייטער קינדהייט צעשיידט און איצטער ווידער א מאל צונויפגעקומען
זיך. איטלעכער פון אונדז האט געהאט צו דערציילן און צו דערציילן פון
דער פארגאנגענהייט און פאנטאזירן פון דער צוקונפט ― און די צייט
איז אזוי קורץ! ביאליק האט מיר דאס ווארט געגעבן, אז אפן צוריקוועגס
שטעלט ער זיך אפ בא מיר אין גענף, וואס אין דער שווייץ. און ער
האט געהאלטן ווארט. נאך א קורצער נסיעה איבער איטאליע איז ער
אף ראש־השנה אראפגעפארן צו מיר קיין גענף.
    
 ג.
    
אין יענער צייט האט אפגעריכט גלות אין דער שווייץ אויך דער
זיידע ,מענדעלע מוכר־ספרים, און אויך בן־עמי, וועלכער איז א תושב
אין גענף עד היום הזה. עס איז זעלבסטפארשטענדלעך, אז יעדער פון
אונדז דריי האט געוואלט דעם כבוד און דעם פארגעניגן צו האבן בא
זיך דעם גרויסן גאסט. נאר אזוי ווי די אידעע איז געווען מיינע, דעריבער
איז דער גאסט פארפארן גלייך צו מיר. פאר מיינע קאלעגן האב איך עס
געהאלטן דערווייל בסוד, געוואלט זיי מאכן א סורפריז. אף מארגן, ראש־השנה אינדערפרי, האב איך גענומען דעם גאסט און בין מיט אים אוועק
אין שול אריין. דארט זיינען שוין געווען דער זיידע און בן־עמי. דער
זיידע האט אים אפגעגעבן א ברייטן שלום־עליכם. בן־עמי ניט. דער איז
געווען אש־להבה, פאר וואס ער איז פארפארן צו מיר, ניט צו אים, צו
בן־עמין. ווער עס קען בן־עמין, דער וועט פארשטיין זיין אייפערזיכטיקייט... אז ס׳איז געקומען צו „אויסנעמענעס״ און מיר זיינען ארויס פון
שול אפן הויף, האט זיך בן־עמי ניט געקאנט איינהאלטן און האט פארגעהאלטן דעם גאסט, למאי ער האט זיך ניט אפגעשטעלט בא אים. נישט
געהאט קיין אנדער תירוץ אף ארויסצודרייען זיך, האט ביאליק זיך געוואלט פארענטפערן פאר בן־עמין, אז ער האט עס נישט געקאנט טאן,
ווייל ער איז נאר־וואס געקומען פון באן.
    
― ווען? היינט? היינט, דעם ערשטן טאג ראש־השנה?! דער גרעסטער יידישער דיכטער איז געפארן אום ראש־השנה???!! און פון וועמען
הערט ער עס? ― פון ביאליקן אליין?! שומו שמים!!! ― הימל עפן
זיך!!...
    
און וואס מער בן־עמי האט זיך געקאכט, אלץ מער האט ביאליק געלאכט. און וואס מער ביאליק האט געלאכט, האט זיך בן־עמי געקאכט.
עס האט אנגעהויבן ווערן שטארק לעבעדיק. עס איז געווארן ארום אונדז
א „רעדל״. עס איז אנגעקומען דער זיידע. דערזען, ווי די אייניקלעך קאכן
זיך, ווי איינער בייזערט זיך, די איבעריקע לאכן, האט ער מקיים פסק
געווען בן־עמין אפן ארט. ער האט אים אויסגעלאכט, ווי דער זיידע קאן:
    
― וואס זייט איר עס גאטס סטראפטשע אין דער שווייץ אנצונעמען זיך גאטס קריוודע אין די ימים נוראים? פארלאזט אייך אף דעם
רבונו של עולם ― ער קאן אליין באשטיין זיין שטעטל ― האט איר
געהערט א מעשה!
    
ווער עס קען בן־עמיס היציקן טעמפעראמענט, וועט פארשטיין, אז
לאנג האט ער נישט געקאנט זיין ברוגז. און איבערהויפט ― אף ביאליקן. קאן מען דען זיין לאנג ברוגז אף א קונדס, אף א ליבן קונדס, וואס
לאכט אזוי הארצעדיק און מאכט אייך לאכנדיק? מיר האבן באלד אפן
ארט געמאכט א פשרה, אז ס׳איז פארפאלן. סטאנציע האלט דער דיכטער
טאקע בא מיר. נאר עסן זאל ער אמאל דא און אמאל דארט ― אזוי אז
ער זאל זיין אונדזער אלעמענס אורח. און אט אזוי האבן מיר פארבראכט
מיטן גרויסן גאסט א גוטע וואך. א אומפארגעסלעכע וואך. אלע זאלבע־פערט האבן מיר זיך געלאזט פאטאגראפירן, לויט דאס בילד וואס ליגט
דערביי, אונטער דעם שיינעם בלויען הימל, בא דער גענפער שטילער
זעע, אקעגן די הויכע, מיט אייביקן שניי באדעקטע, שווייצער־אלפן. און
מעשיות זיינען דערציילט געווארן איינציקווייז, מערקווירדיקע פאסירונגען, וואס יעדן האט זיך געטראפן אין זיין לעבן. אייניקע פון די דאזיקע
מעשיות האב איך דערנאך באשריבן און ארויסגעגעבן באזונדער אין א
ביכל אונטערן נאמען: „פיר זיינען מיר געזעסן״. מיט איינעם ווארט,
דאס איז געווען א וואך פון ביאליק. און נאך א מאל ביאליק. און ווידער
א מאל ביאליק.
    
 ד.
    
אוועקגעגאנגען די טומלדיקע וואך, אוועקגעפארן דער גאסט ―
אויס ביאליק. שטיל איז געווארן אין דער שווייץ. די הויכע, מיטן אייביקן
שניי באדעקטע, בערג האבן זיך חנעוודיק אפגעשפיגלט אינאיינעם מיטן
בלויען הימל אין דער שיינער שטילער גענפער זעע. עס איז אבער באשערט געווען, אז ביאליקס נאמען זאל צווישן אונדז נאך אביסל ווענטי־לירט ווערן צוליב א נייעם אינצידענט, צוליב א ניי קונדסעריי.
    
אין א שיינעם פרימארגן באקום איך א בריוועלע פון ביאליקן. אין
בריוועלע לאזט מיך דער גרויסער דיכטער הערן, אז ער האט פארגעסן
ערגעץ אין וועג א פאר שטעקשיך, בעט ער מיך, איך זאל זיך מטריח
זיין א קוק טאן אונטערן בעט, ווו ער איז געשלאפן, און אויב איך וועל
געפינען זיינע שטעקשיך, זאל איך זיי אים איבערשיקן. געשריבן איז דאס
בריוועלע אין ביאליקס סטיל מיט מגלה־טמירין־לשון: „השטעקשיך
שלי״... און עס האט זיך אנגעהויבן א חתונה מיט שטעקשיך. עס זיינען
געלאפן בריוו נאך בריוו, ווו דאס ווארט: „שטעקשיך״ ווערט דערמאנט
און איבערגעחזרט און איבערגעקייט אפשר א מאל הונדערט. אינעם
ערשטן בריוול שרייב איך אים, אז איך האב געזוכט די שטעקשיך אונטערן בעט, ווו ער, ביאליק, איז געשלאפן, נאר איך ווייס נישט פאר געוויס, אויב די שטעקשיך זיינען זיינע שטעקשיך, אדער גלאט א פאר
שטעקשיך? און בכדי עס זאל נישט ארויס חס־ושלום קיין שום טעות, האב
איך געבראכט א פאטאגראפישן אפאראט און האב אראפגענומען א בילד
פון די שטעקשיך, און איך שיק אים ארויס רצוף פה דאס בילד פון די
שטעקשיך, ער זאל זיך צוקוקן צו די שטעקשיך און זאל מיר באלד מודיע
זיין דורך א בריוול, אויב די שטעקשיך זיינען זיינע שטעקשיך? קומט
מיר אן א בריוול פון ביאליקן, אזוי ווי ער האט זיך גוט איינגעקוקט אינעם בילד פון די שטעקשיך און האט דערקענט אין זיי זיינע שטעקשיך,
אזוי אז ער קאן שווערן בנקיטת חפץ, אז די שטעקשיך זיינען זיינע
שטעקשיך, לכן דעריבער זאל איך, למען השם, אים ארויסשיקן זיינע
שטעקשיך! ענטפער איך אים מיט א בריוול, אז ער זאל מוחל זיין מיר
צושיקן א קבלה אף די שטעקשיך, וועל איך אים דעמאלט ארויסשיקן
די שטעקשיך... קומט מיר אן א בריוול פון ביאליקן מיט א גוואלד:
היתכן? הישמע כזאת? ווי קאן ער מיר שיקן א קבלה אף די שטעקשיך
איידער ער האט באקומען די שטעקשיך? ענטפער איך אים, אז ס׳איז דא
אן עצה: איך שיק אים דערווייל ארויס איין שוך פון זיינע שטעקשיך,
וועט ער מיר צושיקן א קבלה אף די שטעקשיך. און אז איכל באקומען די
קבלה אף די שטעקשיך, וועל איך אים דעמאלט ארויסשיקן דעם אנדערן
שוך פון די שטעקשיך. און צום ארויסגעשיקטן שוך האב איך צוגעלייגט
א צעטעלע: „המשך יבוא״ ― פארזעצונג פאלגט...
    
אזוי האט מען געקונדסט און ארויסגעווארפן שטיקלעך, און צווישן
רעכטן קונדסעריי האט מען געטאן ערנסטע ליטערארישע ארבעט אויך
― מע האט געשריבן און איבערגעזעצט זאכן פון יידיש אף העברעיש,
ארויסגעגעבן גאנצע בענדער מעשיות פאר יידישע קינדער, געפלאנעוועט
ארויסצוגעבן נאך מערערע זאכן ― ביז דער גאט פון נקמה האט זיך
צעבייזערט און ער האט אנגעשיקט א בלוטיקן מבול אף דער זינדיקער
ערד... מיך האט דער שטראם אויפגעכאפט און פארטראגן אזש אהער,
קיין אמעריקע. ביאליק איז פארבליבן דארט בא די ברעגעס פונעם
שווארצן ים, ווייט פון די, וואס האבן זיך געשפיגלט אין זיין נשמה,
וואס האבן זיך געווארעמט אינעם ברען פון זיין טאלאנט, וואס האבן אים
ליב געהאט אן א ברעג און האבן אים ליב עד היום הזה.
  
ניו־יארק, ניסן, 1916.
    
מ ע נ ד ע ל ע   מ ו כ ר ־ ס פ ר י ם ― א שיינער זקן, רעדט צוקערזיס.
    
ב י א ל י ק ― א פאעט, א בעל־מחשבות.
    
ב ן ־ ע מ י ― א ייד, וואס קאכט זיך.
    
ש ל ו ם ־ ע ל י כ ם ― אן אלטער באקאנטער, וואס הערט זיך צו און שרייבט
אלצדינג אריין אין א ביכל.
    
אלע מיינען, אז בערג, למשל, שטייען אף איין ארט. און איך זאג
אייך, אז בערג גייען, און נאך ווי אזוי! זיי לויפן! ווען איך בין דערגאנגען דעם דאזיקן שכל? אין דער צייט, ווען מיר, דריי יידישע שריפטשטעלער און איינער א פאעט, האבן געמאכט די ערשטע עקסקורסיע צו
די בארימטע, מיט אייביקן שניי באדעקטע, אלפנבערג.
    
ארויסגעגאנגען א פאר מייל פון שטאט ארויס, האט זיך אונדז אויסגעדאכט: אט־אט זיינען מיר בא די בערג, אט־אט נעם צי אויס א האנט
― גיט איר זיי אפ שלום. נאר וואס ווייטער מיר גייען צו זיי, אלץ ווייטער
גייען זיי אוועק, אנטלויפן פון אונדז. מיר הייבן אן גיין אביסל גיכער,
שטארק גיך, ― בלאטע! זיי לויפן נאך גיכער.
    
― זיי רייצן זיך מיט אונדז? ― רוף איך מיך אן צום איבעריקן
עולם.
    
― ווער?
    
― די בערג.
    
― איך ווייס גאר נישט וואס דאס איז! ― רופט זיך אן מיין קאלעגע מיטן הייסן טעמפעראמענט, וועלכער איז קלאר אין די אלפנבערג,
ווי א ייד אין אשרי. ― ס׳איז קיינמאל נישט געווען אזוי ווייט, ווי איצטיקס מאל. איר זאלט מיך פאלגן, וואלטן מיר געגאנגען אביסל גיכער.
    
און אט אזוי האט ער אונדז אונטערגעגעבן אלע מאל מער היץ,
מיר זאלן גיין גיכער, מער פון אלעמען זיך איינגעמידט און מחמת דעם
איז ער געווארן בייז, גערעדט מיט גאל, געשאטן מיט פייער, אויסגעלאזט
כל חמתו אף פאניע־גנב מיט זיין רעוואלוציע און מיט זיין קאנסטיטוציע.
    
― שאט! איך וויל אייך עפעס פרעגן! ― אזוי האט זיך אנגערופן
צו אונדז דער זיידע רב מענדעלע, און מיר אלע האבן זיך אויפגעשטעלט
אף א וויילע. ― איך וויל, איר זאלט מיר זאגן, יעדער באזונדער, ווי אזוי
פילט איר זיך אין דער מינוט?
    
אפנים, אז מיין קאלעגע מיטן הייסן טעמפעראמענט האט דער ערשטער פארשטאנען דעם זיידנס פראגע, מחמת ער האט זיך געאיילט
ענטפערן דער ערשטער, ווישנדיק מיט די פאלעס דעם שווייס פונעם
נאסן שטערן.
    
― איך פיל מיך אזוי גרינג, אז איך וואלט געפלויגן, ווי אן אדלער,
נישט ארומגעקוקט זיך צוריק אפילו אף א מינוט.
    
― און איך ― מאכט דער יונגער פאעט ביאליק, איינגעקוקט זיך
אף מיר ― איך פיל מיך נישט שלעכט, נאר פליען ווי אן אדלער ―
ווייס איך ניט, אויב איך וואלט געפלויגן.
    
אצינד איז געקומען די צייט, איך זאל אויך עפעס ענטפערן. און
איך האב געזאגט:
    
― איך פיל, אז עס וואלט מיר צוגעקומען א שטיק געזונט, ווען מיר
זעצן זיך אט־דא, למשל, אפן גראז...
    
מיין קאלעגע מיטן הייסן טעמפעראמענט איז געווארן אנגעצונדן.
ער האט געזאגט, אז אויב מיר וועלן אט אזוי גיין, וועלן מיר שבת האלטן
אונטערן בארג. מיך האט ער געמאכט אויסצודרייען. ער האט ניט פארשטאנען, ווי אזוי נעמט זיך אונטער אזא מענטש ווי איך גיין, אז איך
ווייס, אז איך קאן ניט גיין?
    
פונדעסטוועגן האט דאס אים גארנישט געשטערט, ער זאל צונויפלייגן דעם שירם, פארקאטשען די פאלעס און גלייך מיט אונדז אלע זיך
א ווארף טאן אין גרינעם פרישן שמעקעדיקן גראז אריין און געניסן טעם
גן־עדן פון רוען אין מיטן פעלד, אונטער גאטס הימל, און הערן דעם
זיידן דערציילן א מעשה.
    
 *
    
 * *
    
באשרייבן א מעשה און דערציילן א מעשה ― דאס איז זיך צוויי
באזונדערע זאכן. פאראן מענטשן, וואס וועלן אייך באשרייבן א זאך
אויסגעצייכנט, און לאזן זיי אייך עפעס נעמען דערציילן, צעברעקלען זיי
דאס און צעקייען עס אייך אזוי, אז עס שלאגט צו דער גאל. און פאראן
מענטשן, וואס וועלן אייך דערציילן א מעשה טשאקענדיק, אויסגעטאקט
און אויסגעפוצט, מחיה נפשות, ― און פרוווט, לאזן זיי דאס וועלן איבערגעבן אף פאפיר ― איר זאלט זיי אראפנעמען דעם קאפ! פאראן נאך
א קאטעגאריע גליקלעכע מענטשן, וואס זיינען ווייט פון ביידע זאכן, ניט
דערציילן, ניט באשרייבן; נאר פון זיי ריידן מיר נישט. מיר ריידן פון די,
וואס די נאטור האט זיי געבענטשט מיט ביידע טאלאנטן. דער זיידע רב
מענדעלע מוכר־ספרים באזיצט ביידע מתנות פון זיין ליבן נאמען אפן
העכסטן שטייגער. ער, אז ער דערציילט א מעשה, מאכט ער א בילד, און
איר זיצט און הערט און זעט, און עס דאכט זיך אייך, אז איר לעזט דאס
פון א בוך, ― ניין! וואס זאג איך? עס דאכט זיך אייך, אז דאס לעבט, אז
דאס רעדט, אז דאס קומט־פאר פאר אייערע אויגן, און עס ווילט זיך
אייך אייביק אזוי זיצן און הערן, און הערן, און הערן...
    
דער שמועס, וואס בא אונדז האט זיך געקייטלט, האט זיך אנגעהויבן, געוויינטלעך, פון פאליטיק, פון דער יידישער לאגע אינעם אומגליקלעכן לאנד, און מען איז אריבער אף דעם, וואס אונדז, שריפטשטעלער,
איז מער נאענט צום הארצן, ― אף דער ליטעראטור. די גאנצע צייט איז
אבער דער זיידע געזעסן פארכמורעט, מיט א ביטער שמייכעלע אף די
ליפן, ווי איינער רעדט: „נאראנים האבן געפונען פון וואס צו ריידן!״...
מיין קאלעגא מיטן הייסן טעמפעראמענט האט געוואלט מאכן די אונטער־האלטונג מער אינטערעסאנט, האט ער ארויפגעפירט דעם שמועס אף
„נאציאנאליזם״, און האט גענומען איינטיילן די רעוואלוציאנערן מיט די
בונדיסטן מיט די אריסטאקראטן פון איין זייט, און די ציוניסטן מיט די
טעריטאריאליסטן פון דער אנדערער זייט, ― אלע האבן זיך פון אים
ניט גענארט! עס האט אבער קיינעם נישט גענומען. דער גאנצער פולווער
מיט אלע קוילן זיינען איצטיקס מאל געווען ארויסגעווארפן. דער זיידע
האט זיך אויפגעהויבן מיט א קאפ העכער פון דער גאנצער וועלט און
האט געזאגט, אז כל זמן עס וועט לעבן די „אונערבארעמלעכקייט פון
עקזיסטענץ״ („אכזריות הקיום״), וועט אים נישט נעמען נישט דאס
„שלעכטע״ נישט דאס „גוטע״, ווארעם עס איז נישטא אף דער ערד
נישט „שלעכטעס״ נישט „גוטעס״ ― עס איז נאר דא דאס, וואס עס איז...
און ער האט אויסגעלאזט זיין פילאזאפישע טעאריע מיט א בקשה צו
אונדז, זיינע אייניקלעך, אז מיר זאלן איצטיקס מאל אראפווארפן פון זיך
די שריפטשטעלערישע קאפאטע, פארגעסן, אז ס׳איז דא אף דער וועלט
א קולטור מיט א ליטעראטור מיט בוכדרוקעריי מיט מוכרי־ספרים און
פארלעגער און ארויסגעבער און צייטשריפטן און גאזעטן, מיט מענטשן־רשעים און מענטשן־צדיקים, מיט פאניע, מיט להבדיל, יידן, מיט נאך
אזעלכע זאכן, און מיר זאלן געדענקען, אז איצט, אין דעם דאזיקן טאג,
זיינען מיר גלאט מענטשן ― טוריסטן, וואס האבן געמאכט אן עקסקורסיע
אין די אלפנבערג. עלעהיי ענגלענדער! און מחמת מיר זיינען אביסל מיד,
האבן מיר זיך אנידערגעזעצט אט דא אביסל רוען, און לאמיר בעסער
ריידן, דערציילן גלאט אזוי אין דער וועלט אריין.
    
― מעשיות! מעשיות! ― האבן אויסגעשריען מיר, אלע דריי אייניקלעך. ― דערציילט אונדז עפעס א מעשה, זיידעניו, א מעשה!
    
― א מעשה? וואס פאר א מעשה זאל איך אייך דערציילן?
    
― דערציילט אונדז, זיידעניו, א מעשה פון זיך אליין, פון אייער
אייגענעם לעבן, פון פארצייטן!
    
― גוט, איך וועל אייך דערציילן א מעשה מיט א פערטל עוף, נאר
מיט א תנאי...
    
― אז מע זאל אייך נישט איבערשלאגן אינמיטן? ניט פארלויפן
אף צו־פריער? ניט אריינפארן מיט א וואגן אין שליטן אריין?
    
― אט־אט־אט! גוט, וואס איר ווייסט מיין טבע און וואס איר קענט
זיך אליין.
    
אזוי האט אונדז געזאגט דער זיידע, זיך גענומען צום מדרש, וואס
ער האט מיטגענומען אין וועג אריין צידה לדרך, פארריסן די ברילן
ארויף אפן שטערן, געגעבן א קוק־אריין, פארמאכט דעם מדרש, אראפגעלאזט די ברילן צוריק אף דער נאז און אנגעהויבן מיט א ניגון פון דער
גמרא:
    
 א.
    
 א מעשה מיט א פערטל עוף
    
― הערט־זשע, אמר רבי יוחנן ― האט רבי יוחנן געזאגט: איבער
קמצא ובר־קמצא איז חרוב געווארן ירושלים; איבער א הון מיט א האן
איז חרוב געווארן די שטאט ביתר; איבער א פלעקל פון א וואגן איז
חרוב געווארן טור־מלכא. דערלויבט מיר צוצוזעצן: איבער א פערטל
עוף איז פון אבראמאוויטש געווארן מענדעלע מוכר־ספרים. הערט א
מעשה!...
    
מיר רוקן זיך צונויף אלע דריי נאך נענטער צום זיידן, און דער
זיידע הייבט־אן צו דערציילן בזה הלשון:
    
― שטעלט אייך פאר א גרויסן פירעקעכיקן פלאץ, פארבויט פון
איין זייט מיט א ברייטן מויער, א פאלאץ, פון דער אנדערער זייט ―
מיט א שיינעם בית־המדרש, בא דער זייט, להבדיל, א מרחץ, א גרויסע
קיך, ברייטע שטאלן און קאמערס מיט קעמערלעך ― דאס איז דער
„הויף״. וועמענס הויף ― דאס וועט איר וויסן שפעטער. אין בית־המדרש
זיצן יומם ולילה צען יידן לומדים און לערנען. נאר אז מע זאגט אייך
צען יידן לומדים זיצן און לערנען, שטעלט איר זיך שוין פאר אין דער
פאנטאזיע די געוויסע „עשרה בטלנים״, דאס הייסט: פארשמירטע, אפגעריסענע, ארעמע ליידיקגייער. האט צייט! דאס זיינען געווען צען שיינע
זויבער־געקליידטע פארשוינען, מיט ליכטיקע פנימער, געקליבענע לומדים
פון דער ליטע, וואס יעדער פון זיי וואלט געמעגט זיין א רב בכל תפוצות
ישראל. א זכיה האט געהאט דער, וואס איז צוגעלאזט געווארן צו הערן
פון זיי א ווארט. אלע פרי און פארנאכט האט מען דארט געדאוונט ―
דאס איז זעלבסטפארשטענדלעך. האט איר אייך דעם בית־המדרש. אצינד
וועלן מיר זיך דורכגיין מיט אייך אין קיך אריין. נאר אז איך זאג אייך
א קיך, זאלט איר ניט מיינען, אז איך רייד פון סתם א קיך מיט אן אויוון,
מיט אן אונטערן־אויוון, מיט אן אפן־אויוון און מיט א קאץ. ניין, דאס
מיין איך א גאנצן רעסטאראן מיט לאנגע געדעקטע טישן, און אף די
טישן ― פון כל טוב: פיש און פלייש און ביר און פירות אלערליי, און
כל דכפין ― פראנק און פריי פאר דער גאנצער וועלט, מיט צוויי טירן,
פון איין טיר אריין, פון דער אנדערער ארויס, אויף און אפ, ווי אף א
יאריד! און די קאמערן מיט די קעמערלעך זיינען געפאקט מיט פראוויזיע
אפן גאנצן יאר, און משרתים, דינערס און דינסטן און משגיחים, דרייען
זיך ארום הין און הער, און עס קאכט ווי אין א קעסל. ווער עס קאכט,
ווער עס באקט, ווער עס דערלאנגט עסן, ווער עס וואשט, ווער עס פרעסט,
ווער עס הייצט די באד, ווער עס לעשט די ליכט אום שבת, ― דערויף
איז פאראן אין הויף א באזונדערער פארשוין, א שבת־גוי מיטן נאמען
פאוולא, וואס פון אים האב איך פאר אייך גאר א באזונדערע מעשה.
איר קאנט פארשטיין, ווער דער פאוולא איז ― אז ס׳זיינען געווען
מענטשן, וואס פלעגן בא דעם פאוולא זיך נאכפרעגן, ווען איז ראש־חודש און ווען איז דער מולד... נאר מיר לאזן פארלויפיק פאוולא צו־רו.
און מיר קערן זיך אום צוריק אין „הויף״ אריין. דאס האט איר אייך דעם
פרוזדור, דעם אריינטריט. אצינד וועלן מיר זיך מטריח זיין מיט אייך
אין טרקלין, אין פאלאץ אריין, זיך באקענען מיטן אייגנטימער פונעם
„הויף״.
    
שטעלט אייך פאר א בילדשיינעם מענטשן, האלב־יידיש, האלב־איי־ראפעיש געקליידט, מיט אונטערגעבויגענע פאות, מיט א ווייסן קאלנער,
מיט א ליכטיק שטרענגן פנים, מיט מאניערן פון א פירסט. דער גאנצער
„הויף״ שטייט פאר אים ווי פאר א מלך. אין שטוב איז ריין, זויבער,
רייך, נאר איינפאך און שטרענג, און זעלטן ווער עס האט די ערע אהער
אריינצוטרעטן, א חוץ שבת; און קומט שבת, ווערט געדעקט א לאנגע
רייע פון טישן, און א חוץ דער פאמיליע ווערן איינגעלאדן אויך געסט
פון די פארנעמסטע אורחים. איך האב אייך פארגעסן מיטצוטיילן, אום
איר זאלט האבן א ריכטיקן באגריף פון דעם „הויף״, אז אין שטוב
דרייט זיך ארום אויך א גלוח. דאס איז א דייטש, א לערער צו די קינדער,
וואס לערנט מיט זיי „שפראך״. אויבנאן, אף א הויכן שטול, זיצט דער
בעל־הבית, דער אייגנטימער אליין, און אלע אויגן זיינען צו אים.
    
ווייסט איר, ווער דאס איז? דאס איז א ליטווישער גביר, א ייד א
סוחר, רב יונה סלוצקער, און די מעשה קומט־פאר נישט אין קיין אנדער
שטאט, נאר טאקע אין סלוצק.
    
אצינד לאזן מיר איבער דעם בן־מלך און נעמען זיך צו דער בת־מלכה, דאס מיין איך ― צו רב יונה סלוצקערס טאכטער, וואס איר
נאמען איז געווען פייגל און גערופן האט מען זי די „קליינע אייגעלעך״,
נישט בלשון סגי־נהור, ווייל זי האט געהאט גרויסע אויגן, נאר טאקע
דערפאר, ווייל זי האט געהאט זייער קליינע אייגעלעך, און מחמת רב
יונה סלוצקער איז געווען א ייד א גביר און די טאכטער האט געהאט
קליינע אייגעלעך, האט מען איר געזוכט א חתן אן ארעם־בחור, נאר א
מושלם, א צאצקע, אזעלכן, וואס זאל זיין איינער בא גאט, דער אנדערער
בא אים, ― און גאט האט אים געבראכט די מציאה אין שטוב אריין.
    
איר שטויסט זיך שוין אוודאי, אז דא וויל איך אייך דערציילן שוין
פון זיך. אלזא, מוז איך אייך דערקלערן, ווער בין איך געווען און וואס
בין איך געווען צו יענער צייט. מיך האט גאט געבענטשט מיט דריי טיטלען מיט א מאל. איך בין געווען א „יתום״, א „יורש״ און א „נשרף״. א
יתום בין איך געווען פון טאטע־מאמע אין א קליין שטעטל אין דער ליטע,
אין קאפוליע. א יורש בין איך געווען אף א חלק פון דער דירה, וואס איז
געבליבן אונדז בירושה ― געוויינטלעך, ניט אף א גרויסן חלק: דעם
גרעסטן חלק האט געהאט מיין עלטערער ברודער, דער בכור; אף מיין
חלק האט זיך אנגענומען סך־הכל א „זיבעטל״, וואס אז מע זאל געווען די
דירה צו יענער צייט פארקויפן, וואלט זיך אנגענומען אף מיין חלק אוודאי
א קערבלעך דרייסיק, און געוויס זיינען געווען א סך אזעלכע, וואס האבן
מיר מקנא געווען. נאר אזוי ווי מע האט די דירה באצייטנס ניט פארקויפט, ― און שולדיק זיינען אין דעם געווען טאקע די יורשים אליין ―
איז זי אין דער גרויסער שרפה, וואס עס איז געווען בא אונדז אין קא־פוליע, אפגעברענט געווארן, און צו מיינע צוויי טיטלען, „דער יתום״
און „דער יורש״, איז צוגעזעצט געווארן א דריטער טיטל: „דער נשרף״,
וועלכער האט איינגעשלונגען יענע ערשטע צוויי טיטלען, ווי די זיבן מאגערע קי פון מצרים, וואס האבן אזוי בריהש איינגעשלונגען אין זיך די
זיבן פעטע קי, אזוי אז קיינער האט ניט דערקענט, וואס פאר א גוטן אנבייסן זיי האבן געהאט...
    
מילא, דערציילן אייך וואס אין קאפוליע האט זיך אפגעטאן בשעת
פונעם „יתום״ מיטן „יורש״ איז געווארן א „נשרף״ ― וויל איך נישט.
דאס לאז איך איבער אף אן אנדערש מאל. איך וויל אייך נאר מודיע
זיין, אז עס האבן זיך געפונען גוטע בארמהארציקע מענטשן, וואס האבן
רחמנות געהאט אפן „יתום״ דעם „נשרף״ (דער טיטל ,,יורש״ איז
אוועק, ווו דער ליבער שבת־קודש גייט אוועק) און האבן אים אפגעפירט
פון קאפוליע קיין סלוצק צו רב יונה סלוצקער אין בית־המדרש אריין
― לערנען.
    
מיין איבעראשונג, אז איך בין אנגעקומען צו רב יונה סלוצקער אין
„הויף״ אריין, לאזט זיך ניט באשרייבן. איך בין זיכער, אז קיין תלמיד
פון דער ישיבה און קיין סטודענט פון אוניווערזיטעט האט אזוי פלייסיק
נישט געלערנט און אזוי פיל הנאה געהאט פון דעם לערנען, ווי דער
„יתום״ פון קאפוליע האט געהאט בא רב יונה סלוצקער אין בית־המדרש.
אייביק וועל איך ניט פארגעסן די לאנגע ווינטער־נעכט אינעם העל־בא־לויכטן ניט־אנגעהייצטן בית־המדרש, אף די גלאטע בענק מיט די געפא־לירטע סטענדערס, ווו דאס קול קלינגט זיך אפ מיט א זעלטענער זיסקייט,
וואס צעגייט זיך ממש אין די ביינער. נאכדעם ― דאס געשמאקע דאוונען
מיטן ערשטן מנין פארטאג, אז דער רבונו־של־עולם אליין שלאפט נאך,
און נאכן דאוונען ― דאס הייסע גלעזל טיי מיט זודיקע מילך מיט פרישע
געבעקס, נאר־וואס פונעם אויוון. און ועל כולם ― פרייטיק אין באד
אריין מיט די פראכטפולע שטיינערנע בענק, ריינע שעפלעך, מחיהדיקע
שפריצערס, ריינע באסיינס אף צו שווימען ― אן אמתער גן־עדן! איך
זאג אייך דעם אמת: איך וואלט וועלן אייביק זיין א „יתום״ א „נשרף״
און זיצן בא רב יונה סלוצקער אין „הויף״, אלס ארעם־בחור, און לערנען. איז דאך אבער דא א שטן מקטרג אף דער וועלט, גייט ער און רעדט
אן די לומדים, וואס האבן מיט מיר געלערנט אין בית־המדרש, אז זיי
זאלן ריידן מיט רב יונה סלוצקער וועגן דעם קאפוליער ארעם־בחור, און
רב יונה סלוצקער גיט ארויס א באפויל, אז שבת זאל מען מיך ברענגען
צום „טיש״. פונעם שמועס, וואס די עשרה בטלנים האבן געהאט צווישן
זיך, האב איך פארשטאנען, אום וואס דא האנדלט זיך. קיין גרויסער חכם
דערצו האט מען נישט באדארפט זיין, ווארעם זיי האבן מיר גלייך ארויסגעזאגט, אז איך בין א גרויסער בר־מזל, און האבן שוין געקוקט אף מיר
ווי אף א פרינץ, ווי אף רב יונה סלוצקערס טאכטערס חתן.
    
וואס איך האב איבערגעלעבט יענעם טאג, ווען איך האב באדארפט
צום ערשטן מאל גיין צום „טיש״ ― באדארף איך אייך נישט דערציילן.
דער כח הדמיון האט מיך געכאפט אף די פליגלען און האט מיך אוועקגעטראגן צו אלדי שווארצע יאר, ערגעץ הינטער די הרי־חושך, און איך
האב מיך דערזען זיצן אויבנאן אף א גאלדענעם שטול, אנגעטאן אין
סאמע זיידענע מלבושים, און דער גאנצער „הויף״ מיט די עשרה בטלנים
מיט, להבדיל, פאוולא דעם שבת־גוי קניען און בוקן צו מיר, און איך
שאף מיך מיט זיי, זיי זאלן מיר דערלאנגען די גמרא... און פלוצעם, איך
טו א קוק ― עס פליט א קארעטע מיט געגילטע רעדער און מיט ברענענדיקע פערד, און אין קארעטע, זע איך, זיצט צעלייגט א גראף ― דער
„יתום״, דער „יורש״, דער „נשרף״ פון קאפוליע, און וויל גארנישט א
קוק טאן אף מיר...
    
― וואס נעמסטו זיך איבער אזוי? ― טענה איך צו אים. ― דאס
בין איך דאך טאקע אליין, היינט וואס איז מיט דיר דער יחוס?...
    
― הקיצור, איך וועל אייך נישט מאריך זיין, קינדער, מע האט מיך
געבראכט צום „טיש״ דעם ערשטן פרייטיק־צו־נאכטס און מע האט מיך
אוועקגעזעצט באם עק טיש, פונקט אקעגן דעם גביר און אקעגן דעם
גבירס טאכטער מיט די קליינע אייגעלעך. דער גביר האט אלע מאל געווארפן אף מיר א פאר שווארצע שארפע שטרענגע אויגן, מיט וועלכע ער
האט מיך דורכגעניזעט דורך און דורך. די „קליינע אייגעלעך״ האבן געקוקט צו זיך אין טעלער אריין. מיר איז געווען ניט אם בעסטן ― דאס
דארפט איר אליין פארשטיין.
    
אפמאלן אייך די פרעכטיקע סעודה ― למאי זאלט איר מיך נייטן,
איך זאל אייך טאן אזא זאך, וואס איר קאנט דאס געפינען אין שבועותדיקן „אקדמות״? איך וויל אייך נאר זאגן איינס: דעם ערשטן מאל אף
מיין לעבן האב איך דערזען אזוי פיל טעלער מיט טעלערלעך! און גלאנצנדיקע, גלאטע, גליטשיקע. איר מיינט, ס׳איז א מעלה? האט צייט, איר
וועט עפעס הערן! דערצו דארף איך מיך מודה זיין, אז מיטן שכל פון
גאפל־מעסער בין איך צו יענער צייט נאך עפעס נישט אזוי שטארק באקאנט געווען, און דא דערלאנגט מען אייך, א געבראטענעם, א פערטל
עוף, גוט איינגעפרעגלט אין שמאלץ, אנגעפילט און באגאסן מיט א מין
זאך (צימעס מן הסתם?), וואס איך האב עס נאך קיינמאל נישט פארזוכט. אוודאי דארף מען זיין א גרויסער חכם, מע זאל פארשטיין, אז
דאס איז ניט קיין שלעכטער מאכל. נאר במה דברים אמורים ― ווען איז
דאס גערעדט געווארן, אז מע זאל דאס נעמען אין האנט אריין, ווי גאט
האט געבאטן, און טאן מיט דעם דאס, וואס דער טאטע האט געטאן.
ווי־זשע איז אבער דער דין, אז מע דארף נאכקוקן וואס אנדערע טוען?
איך קוק און זע, אז אלע קליגן זיך, בריהן זיך מיטן מעסער און מיטן
גאפל, ― קליג איך מיך אויך און בריה מיך אויך מיטן מעסער און מיטן
גאפל, און דא דער גביר מיט זיינע שארפע שטרענגע אויגן, וואס נידערן
אייך גלייך אין דער נשמה אריין! איר קאנט זיין ווי הונגעריק, מוזט איר
פארלירן דעם אפעטיט. אוועקלייגן דעם גאפל מיטן מעסער איז אבער אויך
ניט קיין פלאן. שלעכט! פלוצעם ― אז מיין פערטל עוף הייבט זיך ניט
אויף פונעם טעלער, גלייך ווי עס וואלט בא דעם אויסגעוואקסן פליגל,
און טוט ניט א פלי איבערן גאנצן טיש ― און גלייך דעם גביר אין פנים
אריין, און פונעם פנים גלייך אף זיינע ריינע שיינע רייכע שבתדיקע
בגדים?!!!
 ― ― ―  ― ― ― ―  ― ― ― ― ― ― ― ― ― ― ― ―
 ― ― ― ― ― ― ― ― ―  ― ― ― ― ― ― ― ― ―  ―
 ― ― ― ― ―  ― ― ― ― ― ―  ― ― ― ― ― ― ― ―
    
איר ווילט וויסן דעם סוף פון דער מעשה? איר ווייסט אים שוין...
דער גאנצער מיין מיינער איז געווען ― ערשטנס, מיר זאלן אביסל אויסרוען די פיס, און, צווייטנס, כאטש א האלבע שעה נישט ריידן פון
אונדזערע מכות. אצינד קאנען מיר גיין ווייטער.
    
און מיר האבן זיך אויפגעהויבן פון דער ערד און מיר זיינען
אוועק ווייטער.
    
 ב.
    
 דעם זיידנס האטעל
  
עס טרעפט אמאל, אז איר זאלט וועלן זיין נישט דאס, וואס איר
זייט? איך, למשל, וואלט א בעלן געווען אמאל זיין נישט קיין ייד ―
געוויינטלעך, נישט אף שטענדיק, חלילה! איך מיין נאר אזוי, אף א
קורצער צייט, און אנקוקן מיט מיינע נישט־יידישע אויגן, וואס פאר א
פנים עס האט בשעת יידן גייען און ריידן און פילדערן און שפארן זיך
און מאכן מיט די הענט? איך מיין, עס שיינט צו זיין א העכסט־אינטע־רעסאנט בילד? א גאנץ געוויינלעכער שמועס וואלט געוויס אויסגעזען
אין מיינע אויגן, אז מע קריגט זיך און מע רייסט זיך, און בשעת צוויי
יידן אמפערן זיך איבער א פרינציפיעלער פראגע, וועגן ווען פארגייט די
זון, וועגן ווען האבן מיר היינטיקן יאר ראש־השנה, וועגן וויפל קאן
ווערט זיין אט דער דאזיקער מויער, וכדומה, ― וואלט איך זיכער מיינען,
אז מע קריגט זיך און עס האלט בא פעטש.
    
די דאזיקע געדאנקען זיינען מיר געקומען אין קאפ אריין אין דער
צייט, ווען מיר, דריי יידישע שריפטשטעלער און איינער א פאעט, האבן
געמאכט די ערשטע נסיעה צו די בארימטע אלפנבערג. כמעט אלע די,
וואס מיר האבן באגעגנט אף אונדזער רייזע, צווישן זיי פראנצויזן,
דייטשן און ענגלענדער, האבן זיך אפגעשטעלט און עפעס ווי פארווונדערט געקוקט אף אונדז, גלייך ווי מיר וואלטן אנגעקומען מי יודע פון
וואס פאר א לאנד און געגאנגען אנגעטאן מי יודע אין וואס פאר א
מלבושים. איך רעכן, אז ס׳איז געווען דערפאר, וואס מיר האבן געשמועסט טאקע אביסל צו הויך, און אביסל דערפאר, וואס מיר האבן גערעדט
אינאיינעם אלע פיר. ריידן אלע אינאיינעם איז א קונסט, וואס נאר מיר,
יידן, באזיצן דאס: קיין אנדער פאלק קאן זיך נישט בארימען דערמיט.
אונדזערע אסיפות, דין־תורהס, שמחות און זיצונגען האבן א שם אף
דער וועלט. פארלאמענטאריזם, דאס הייסט, אז יעדער איינציקער זאל
ריידן באזונדער, איז א נייס, וואס מיר האבן דערמיט צו פארדאנקען
דעם ציוניזם און, איבערהויפט, דעם דאקטאר הערצל. דאס איז טאקע
א גוטע זאך, נאר נישט אומעטום און נישט אלע מאל. וואסער א פנים
האט פארלאמענטאריזם בא דריי יידישע שריפטשטעלער און איינעם א
פאעט, בשעת מע גייט זאלבעפערט אין דער שווייץ צווישן די בארימטע,
מיט אייביקן שניי באדעקטע, אלפנבערג און מע רעדט אלע פיר וועגן
ליטעראטור, פאעזיע, תלמוד, מדרש, היסטאריע, פאליטיק, רעוואלוציע,
וכדומה אזעלכע זאכן? מיר וועלן דאך נישט מאכן  ג יי ע נ ד י ק  א „זיצונג״
און אויסקלייבן א פרעזידענט און בעטן בא אים דאס ווארט!
    
די מענטשן, וואס מיר באגעגענען, די פראנצויזן, דייטשן און ענגלענדער, גייען אף די אייגענע בערג, וואס מיר, נאר זייער גיין איז נישט
אינטערעסאנט. זיי גייען און שווייגן, אדער אז זיי ריידן, ריידן זיי אזוי
שטיל, אז קוים־קוים וואס מע הערט. יעדער פון זיי האט אין זינען נאר
זיך, נאר זיין אייגענעם מאגן. דאס איז א כלל: אז עטלעכע מענטשן
גייען צוזאמען און שווייגן, איז א סימן, אז זיי זיינען פארטיפט אין
זייערע מאגנס. יידן זיינען ווייט פון אזעלכע זאכן. א מאגן איז בא אונדז
א באמבע, וואס די נאטור האט אונדז אנגעהאנגען, ווי אן אינעווייניקסטע טארבע, אן אפקומעניש אף דער וועלט. איך זאג עס נישט פון
זיך. דער זיידע רב מענדעלע האט דאס שוין אנגערירט וויפל מאל אין
זיינע אומשטערבלעכע כתבים.
    
ווי אזוי די מעשה איז ― אלע דורכגייער האבן אף אונדז געקוקט
מיט גרויס באווונדערונג. אייניקע האבן זיך אפגעשטעלט און איינגעהערט זיך אין אונדזערע געשרייען, געווארט, אפנים, ביז מיר וועלן זיך
אנהייבן שלאגן. שוטים! זיי ווייסן נישט, אפנים, אז נאך אזעלכע אמתע
גוטע פריינט, ווי מיר, איז שווער צו געפינען אף דער גאנצער וועלט,
כאטש קיין קאמפלימענטן מאכן מיר נישט איינס דעם אנדערן, אין קארטן
שפילן מיר נישט, און פון אנדערע תענוגים פון עולם הזה, וואס בינדן־צונויף באקאנטע מענטשן, ווייסן מיר נישט. אונדזער גאנץ פארגעניגן
איז, אז דער יידישער גלות טרייבט אונדז אמאל צוזאמען אף איין פלאץ,
גיסן מיר אויס איינס פאר דאס אנדערע אונדזער פארביטערט הארץ,
וויינען צוזאמען אף גלות השכינה, באדויערן די ארעמע צעשלאגענע
„קליאטשע״, אדער די „כנסת ישראל״, און אז גאט העלפט, מע נעמט
צו ביסלעך משקה אמאל בא א מלווה־מלכה, ווערט מען אזוי שטארק
פריילעך, אז עס גיסן זיך אזש טרערן פון די אויגן...
    
 *
    
 * *
די זון האט געהאלטן אין רעכטן שפאצירן איבערן העל־בלויען
שווייצארישן הימל, באגאסן די בערג ארום און ארום מיט גאלדענע
סנאפעס, וואס האבן זיך צעשאטן אזוי ווי זאנגען איבער די אייביקע
שטיינער און געקייקלט זיך אראפ־בארג, איבער גרינע טאלן, און אריינגעפאלן אינאיינעם מיט די שלענגלדיקע וואסערלעך אין דער גלענצנד־בלויער אומרויקער „ראנא״, וואס לויפט מיט א געזאנג צווישן די פעלדזן,
גאט ווייס פון ווען־אן און ביז וואנען, גאט ווייס פאר וואס און צוליב
וואס וואקסט פאר אונדזערע אויגן, ווערט אלע מינוט ברייטער און
שענער, און עס דאכט זיך, אז ער לויפט שוין נישט מער פון אונדז, ווי
פריער, נאר, אדרבה, ער גייט אונדז אקעגן מקבל־פנים זיין, קוקט אף
אונדז פריינטלעך, נאר מיט גדלות, ווינקט צו אונדז, אז מיר, פיר יידישע
שריפטשטעלער, זאלן זיך מטריח זיין אהין, צו אים ארויף, נאענט צום
הימל, צו גאטס שטול; דארט וועט ער אונדז צייגן זיינע גרויסע ווונדער;
דארט וועט ער אונדז לייענען א קאפיטל פון מעשה־בראשית; דארט וועט
ער אונדז דערציילן וואס גאט קאן, און פון דארט וועט ער אונדז באווייזן
דאס נידעריקע, נארישע וועלטל, ווו נארישע קינדער האבן אויסגעבויט
קליינע שטיבעלעך און האבן דאס א נאמען געגעבן שטעט, געלאזט לויפן
קליינע וועגעלעך און האבן דאס א נאמען געגעבן באנען, האבן זיך
פארשטעלט פאר מלכים, קעניגן און פרעזידענטן, שפילן אין מלחמות,
ים־געשלעג, הארן און קנעכט ― פונקט אזוי ווי בא די גרויסע...
    
בא יעדן פון אונדז באקומט דער בארג אן אנדער נאמען: בא איינעם הייסט ער „דער זקן״; דער אנדערער האט געפונען, אז אים פאסט
הייסן „דער גדול״; נאך איינעם איז געפעלן אים א נאמען געבן „רב זייט־זשע מוחל״. דעם זיידן רב מענדעלע האט זיך פארגלוסט אראפברענגען
אהער דעם גרעסטן ריז עוג מלך הבשן, וואס זאל כאפן דעם בארג אף
די פלייצעס און לויפן מיט אים ת״ק מייל אין איין אטעם און וועלן
ארויפווארפן אים אף די יידן; פלוצעם טוט גאט א נס און עס וואקסן־אויס באם מערדערישן קעניג צוויי ציין, איינער ארויף, דער אנדערער
אראפ, און דער מערדערישער קעניג בלייבט שטיין מיטן בארג, נישט
אהער, נישט אהין ― א זעלטן טראגיקאמיש בילד!...
    
― ווי אזוי הייסט ער, אט דער שיינער בארג?
    
אלע אויגן קוקן אף מיין קאלעגא מיטן הייסן טעמפעראמענט ―
ער איז דאך אין דער שווייץ א גאנצער בעל־הבית: ער קען זיך, זאגט
ער, מיט אלע בערג און איז אויסגעבונדן מיט אלע טייכן און טייכלעך
― מיט איינעם א ווארט, א „היימישער מענטש״. מיין קאלעגא מיטן
הייסן טעמפעראמענט האט זיך אפגעשטעלט, געווארן רויט, געריבן זיך
דעם שטערן, געקוקט ארויף, אפן סאמע שפיץ בארג; נאכדעם האט ער
אויסגעשפיגן מיט אזא כעס, גלייך ווי עמעצער וואלט אים אנגעטראטן
אפן פוס:
    
― טפו זאל דאס ווערן! איך האב פארגעסן דעם נאמען פונעם
בארג! געוווסט נאר־וואס ― און פארגעסן! וואס זאגט איר דערויף?
    
― פארגעסן? ― רופט זיך אן דער זיידע רב מענדעלע, ― הערסטו!
 וואס פארגעסעניש מאכט ― פרעגט בא מיר. נישטא קיין ערגערע שטראף
 אף דער וועלט, ווי אז מע פארגעסט! מיר איז באקאנט דער טעם, אז
 מע ווייס עפעס א זאך און פלוצעם פליט דאס ארויס פון זכרון, ווי א
פייגעלע פון דעם שטייגעלע ― גיי כאפ דאס! פארגעסעניש איז א חולאת,
אן אנשיקעניש, אן אומגליק אף א מענטשן! אויב איר ווילט, קינדער,
 וועל איך אייך דערציילן א מעשה, נישט קיין פאנטאזיע, נאר טאקע א
מעשה שהיה, וואס מיט מיר האט געטראפן אין אדעס פאר עטלעכע יארן.
א מעשה מיט א האטעל...
    
― איך וועל אייך דערציילן א שענערע מעשה, וואס מיט מיר האט
געטראפן אין אדעס!... הערט איר? ס׳איז ווערט צו באשרייבן!...
    
אזוי האט זיך אנגערופן מיין קאלעגע מיטן הייסן טעמפעראמענט
און האט שוין געוואלט אנהייבן דערציילן, האט אים דער פאעט איבערגעשלאגן:
    
― אט וועל איך אייך דערציילן נאך א שענערע מעשה, וואס מיט
מיר האט זיך געטראפן, נישט אין אדעס, נאר אין זשיטאמיר!
    
― און ווו בין איך? ― האט זיך ארויסגעכאפט דער פערטער,
טאקע איך אליין, ― איך וועל אייך בעסער דערציילן א מעשה פון דריי
שטעט מיטאמאל, וועט איר זיך האלטן בא די זייטן!...
    
― פון דריי שטעט מיטאמאל? אויב אזוי ― קומט אייך די בכורה!
    
אזוי האט זיך אנגערופן דער זיידע מיט א הילכיקן געלעכטער און
מיט א ניגון און האט א מאך געטאן מיט דער האנט אין דער לופטן,
ווי איינער רעדט: „איר האט אויסגעכאפט?... פאר אייך די מציאה!״...
    
אלע פיר האבן זיך צעלאכט, און איך האב מיך דערמאנט אינעם
פסוק: „שבעה דברים בגולם״, און פארשטאנען, ווי אומטאקטיש עס איז
פון אונדזער זייט, וואס מיר זיינען אריינגעפארן מיט אונדזערע מעשיות
דעם זיידן אין די רייד אריין, און מיר זיינען גרייט געווען פארריכטן
אונדזער פארברעכן. מיר האבן אבער לאנג באדארפט בעטן דעם זיידן,
ער זאל אונדז דערציילן די מעשה, וואס מיט אים האט זיך געטראפן אין
אדעס, און דער זיידע (אז מע בעט אים שטארק, פועלט מען בא אים)
האט פארקאטשעט די ארבל, ווי זיין שטייגער איז, ארויפגערוקט די
ברילן אפן הויכן, ווייסן, קלוגן שטערן, וואס קוקט־ארויס פון די כווא־לעדיקע שניי־ווייסע האר. די קליינע נאר שארפע, טיפע, דורכדרינגענדיקע
אויגן האבן זיך האלב געשלאסן, געקוקט ארויף, אביסל אין א זייט,
און אפן פנים האט זיך צעגאסן דאס שיינענדיקע קינדערשע שמייכעלע,
וואס מאכט אים תמיד יינגער מיט פופציק יאר און גיט אים צו אזוי פיל
חן, אז עס ווילט זיך זיצן אזוי אייביק נעבן אים און הארכן אים ריידן
און ריידן און ריידן!...
    
און לאנגזאם, ווי זיין שטייגער איז, מיט א האלב־קאמישן, האלב־ערנסטן טאן, האט ער אנגעהויבן זיין געשיכטע בזה הלשון:
    
― דאס איז געווען, ווי איך האב אייך געזאגט, מיט עטלעכע יאר
צוריק אין אדעס, דאס הייסט, נישט אין אדעס גופא, נאר עטלעכע
סטאנציעס הינטער אדעס. קורץ, איך בין געפארן אהיים קיין אדעס.
אסיענצייט איז דאס געווען. דער אינדרויסן האט זיך איינגעהילט אין
א רעגנמאנטל. דער הימל האט געגאסן מיט טרערן, דער ווינט האט
געקלאגט, די ערד האט געטרויערט, געבענקט נאך דער ליבער ווארעמער
זון, ווי אן אלמנה נאך איר מאן. די ביימער האבן זיך שוין לאנג אפגעטרייסלט פון די געלע בלעטלעך, די פויגלען האבן פארלאזן זייערע
נעסטן, צוגעזאגט אף, אם ירצה השם, איבער א יאר צוריק קומען, אז
גאט וועט שענקען דאס לעבן... א דריבנע רעגנדל האט געזיפט פון אויבן
אומאויפהערלעך און פון צייט צו צייט צעבייזערט זיך און געשמיסן אין
די פארשוויצטע פענצטער פון אונדזער וואגאן, ווו מיר זיינען זיך געזעסן גאנץ ברייטלעך, באקוועם, אין דער ווארעם, א גאנצע קאמפאניע
און געשמועסט פון פארשיידענע זאכן, ענינים און קעגנשטאנדן. אקעגן
מיר איז געזעסן א פאסאזשיר, א געבילדעטער, א באלעזענער, א פראכטפולער מענטש, ווי עס האט זיך ארויסגעוויזן נאכדעם ― א קריסט, א
זעלטענער יידנפריינט. איר ווייסט, אז איך האב פיינט א מה־יפיתיידן
ערגער ווי א משומד, און ווער נישט נתפעל פון א קריסט, וואס זאגט
אף אונדז א גוט ווארט. נאר צו דעם פארשוין האב איך געהאט א פערזענלעכע סימפאטיע דורך א פארבארגענער צוציונגס־קראפט, וואס ליגט
אביסל טיפער פון אונדזער פארשטאנד. וואס זאל איך אייך זאגן? איך
האב זיך געפילט מיט אים אזוי גוט, איך וואלט זאגן: היימיש, אז עס
וואלט ווירקלעך מיר נישט נמאס ווערן פארן מיט אים נאך דריי טעג.
עס האט זיך מיר געוואלט מיט עפעס וואס־נישט־איז נוצלעך זיין אים,
טאן עפעס א געפעליקייט, און שטעלט אייך פאר, אז די גוטע געלעגנהייט
איז מיר געקומען צו דער האנט גאנץ אליין, פון זיך. וואס איז די מעשה?
אזוי ווי ער פארט דעם ערשטן מאל אין מיין שטאט, אין אדעס, וואלט
ער וועלן עפעס א רעכטע סטאנציע, אן אנשטענדיקן האטעל, און אזוי
ווי איך בין אן אדעסער תושב פון א סך יארן, אפשר איז מעגלעך, איך
זאל אים רעקאמענדירן נאך מיין פארשטאנד דאס שענסטע און דאס
בעסטע האטעל אין אדעס?
    
― א האטעל? אך!...
    
מיט ביידע הענט האב איך מיך אנגעכאפט אינעם דאזיקן צופאל און
האב גענומען אים אויסמאלן מיט די שענסטע פארבן א באוווסטן האטעל, לויט מיין מיינונג, דאס גרעסטע און דאס שענסטע האטעל, וואס
אין דער שטאט. ערשטנס, די פאנאראמע. דאס הויז איז אויפגעשטעלט
געווארן אזוי קונציק, אז אלע פענצטער קוקן־ארויס אפן ים. היינט די
ברייטע, הויכע, ליכטיקע חדרים, דער פרעכטיקער ווינטער־גארטן, די
אראנזשעריען, דאס לעזע־צימער, די באדינונג, איך מיין די „מענטשן״.
היינט דער רעסטאראן, די מוזיק ― קורץ, איך האב מיך אזוי באגייסטערט, גלייך ווי איך וואלט געמאלט א גן־עדן, נישט קיין האטעל.
    
א ליכטיקע, ווארעמע, פריילעכע סטאנציע אין א פרעמדער שטאט,
בשעת אין דרויסן איז אזוי אנגעכמורעט, איז צען מאל אזוי אנגעלייגט,
ווי אין אן אנדער צייט. מיין פארשוין האט מיך אויסגעהערט מיט
לויכטנדיקע דאנקבארע אויגן און מיט א שיינענדיק גליקלעך פנים. איך
האב באמערקט, ווי ער האט ארויסגענומען פון דער טאש א נאטיץ־ביכל,
אפגעשפילעט פונעם זייגער א גאלדן שטיפטל, און האט געווארט ביז איך
וועל ענדיקן, אום ער זאל קאנען פארשרייבן דעם נאמען פונעם האטעל.
איך בין אבער נאך אלץ געווען באגייסטערט פון מיין באשרייבונג און
האב נישט אויפגעהערט אויסצורעכענען די מעלות פונעם מערקווירדיקן
האטעל. איך האב גאר נישט באמערקט, אז מיר זיינען שוין אט־אט אין
אדעס. נאר אז דער עולם האט גענומען אויפהייבן זיך פון די ערטער
און קוקן ארויף צו די פעקלעך, האט מיין פארשוין פארזיכטיק מיט זייער
א פריינטלעך שמייכעלע, זיך געווענדעט צו מיר און האט מיך זייער
העפלעך א פרעג געטאן, ווי אזוי איז דער נאמען פונעם האטעל?
    
― אך! יא, דער נאמען? אט באלד וועל איך אייך זאגן!...
    
און איך האב מיך אף א וויילע פארטראכט ― גאט מיינער! ווי
אזוי איז דער נאמען? אט ערשט האב איך געוווסט... בלאטע! נישטא
קיין נאמען! אוועקגעפלויגן!... אומזיסט האב איך מיר געריבן דעם שטערן,
געזוכט אין אלע קעשענעס ― נישטא קיין נאמען! אפשר מיינט איר,
א שווערער נאמען, א פארפלאנטערטער, וואס איז נישט גרינג צו געדענקען? אט וועט איר הערן! קיין מער גרינגערער נאמען קאן שוין גאר
נישט זיין אין דער וועלט! נאך מער, דאס איז אזא נאמען, וואס מע קאן
אים נישט פארגעסן, מע זאל אפילו וועלן! איר וועט הערן, וועט איר
אליין זאגן! קורץ, איך האב געמיינט, אז איך וועל מיר נאר א מעשה
אנטאן! דער נאמען איז מיר געלעגן, ווי מע זאגט, אף דער צונג: אט־אט!
נאר ארויסריידן אים ― בשום אופן נישט, כאטש שריי חי וקים! כאטש
לייג זיך און שטארב! איך וועל אייך מער נישט דערציילן. מיין פארשוין
האט, אפנים, געזען מיין טרויעריקע לאגע. ער האט געוואלט מיר אויסהעלפן ווי ווייט מעגלעך, ארויסציען מיך פון דער בלאטע, וווהין איך
בין מיט מיין אייגענעם ווילן פארקראכן. ער האט דערצו אנגעווענדעט
אלע קרעפטן. ער האט מיר גענומען אונטערזאגן, אויסרעכענען אלע
נעמען פון דער גאנצער וועלט. דאס איז געווען: „גראנדהאטעל״, „בעל־וויו״, „טערמינוס״, „מעטראפאל״, „נאציאנאל״, „אינטערנאציאנאל״,
„בריסטאל״, „פאריז״, „מאדריד״, ,,סאנקט־פעטערסבורג״, „שיקאגא״,
„סאנרעמא״, „לאנדאן״, „האמבורג״, „קאנסטאנטינאפאל״ ― ניין, ניין
און ניין! קורץ, מיין פארשוין האט געזען, אז נעמען פון שטעט גייען
נישט, האט ער זיך א ווארף געטאן אף נעמען פון לענדער: אפשר
„פראנציע״? „מאנטענעגרא״? „אנגלעטער״? „ראססיא״? „עסטרייך־אונגארן״? „בעלגיע״? „האלאנד״? „בראזיליע״? „ארגענטינא״? ― ווו? עס
הייבט זיך גאר נישט אן! אפשר „האטעל פאסט״? „האטעל ראיאל״?
„האטעל אייראפא״? „האטעל לאוור״? „האטעל דאגמארא״? „האטעל
אימפעריאל״? ― קורץ, איך האב געזען, ווי מיין פארשוין האט באהאלטן
דאס נאטיץ־ביכל, צוגעשפילעט צוריק צום זייגער דאס גילדענע שטיפטל,
זיך גאנץ העפלעך מיט מיר אפגעזעגנט, געדאנקט, געבעטן, איך זאל
מיר נישט באמיען, ער וועט שוין ווי־ס׳נישט־איז אליין זען, מע זאל אים
פירן אינעם בעסטן האטעל... און איך? א גרוב, ווען עס עפנט זיך מיר,
וואלט איך אריין א לעבעדיקער! אזא שאנדע! אזא סקאנדאל! אויספאטשן זיך! שמיץ בין איך דאך ווערט געווען!... און איך האב גענומען
זיך אליין זאגן מוסר: אלטער נאר וואס דו ביסט! דו אליין זאגסט אלע
טאג אן איבערגעדרייטן מדרש: מוטב שאהיה רשע כל ימי, בעסער לאם
איך זיין א רשע אלע מיינע יארן, ואל אהיה שוטה אפילו שעה אחת,
אבי נישט זיין קיין נאר איין שעה אפילו, ― זאלסטו אפטאן אזא דומהייט? ווער האט דיך געבעטן, זאלסט רעקאמענדירן אן אומבאקאנטן
מענטשן א האטעל אין אדעס? ווי קומט צו דיר האטעלן? און ווי אזוי
פארגעסט מען דאס א זאך, וואס מע ווייס, וואס מע זעט דאס אלע טאג,
וואס מע קלערט פון דעם אלע מינוט???...
    
קורץ, איך וועל אייך מער נישט דערציילן. איך בין געקומען אהיים
א צעקאכטער, ארומגעגאנגען איבערן שטוב און געריבן זיך דעם שטערן,
טאמער וועל איך מיך דא כאטש דערמאנען דעם נאמען פונעם האטעל?
― נישטא קיין נאמען!
    
― ווייסטו נישט, ― זאג איך צו מיין ווייב ― ווי אזוי הייסט
דאס האטעל?
    
― וואסער האטעל?
    
― הערסט! איך זאל איר זאגן וואסער האטעל! איך פרעג דאך
בא דיר!
    
― זאג מיר דעם נאמען ― מאכט זי צו מיר.
    
נו? גייט רעדט מיט א יידענע! בקיצור, מע דארף אליין זיך מטריח
זיין זיך דורכגיין אהין צום האטעל! נאר, ווי געוויינלעך, אז א מענטש
קומט פון וועג, געפינען זיך אכצנהונדערט געשעפטן, בריוו, עסקים ―
מע דארף דאס אלץ דערליידיקן. און איך ווער נאך מער אויפגערעגט,
נערוועז, אין כעס אף זיך און אף דער גאנצער וועלט, לאז אויס דאס
הארץ צו די אומשולדיקע. און אט אזוי האט מען מיר פארדרייט דעם קאפ.
עס איז געווארן נאכט, מע האט שוין לאנג אפגעגעסן, מע דארף זיך
שוין לייגן שלאפן ― און מיך מוטשעט נאך אלץ דער נאמען פונעם
האטעל. האט איר געהערט א מעשה?... קורץ, איך וועל אייך מער נישט
דערציילן. עס איז געבליבן, אז מארגן כאור גיי איך צום האטעל גאר
אן א שום תירוץ! עס נעמט מיך אבער נישט קיין שלאף! איך וואלט
שוין וועלן דערלעבן טאג, וועל איך מיך אנטאן און וועל פריער פאר אלע
היומס צוגיין צום האטעל און א קוק טאן אפן שילד, וואס פאר א נאמען
עס טראגט. פלוצעם טוט דאס מיך א טראג־אויף פונעם בעט און איך טו
מיך אן.
    
― גאט איז מיט דיר! ― זאגט צו מיר מיין ווייב, אן איבערגעשראקענע נעבעך אף טויט, ― וווהין איז?
    
― איך וועל דאס נישט אויסהאלטן! ― זאג איך, ― איך מוז
גיין באלד א קוק טאן!
    
― וווהין א קוק טאן?
    
― נעם א לאנטערן ― זאג איך צו מיין ווייב ― און קום מיט מיר!
    
― וווהין?
    
― פרעג מיך נישט, קום!
    
מילא, די לאגע פון מיין ווייב נעבעך פארשפאר איך אייך צו באשרייבן. איר דארפט אליין פארשטיין די לאגע פון א ווייב, וואס איר מאן
איז אוועקגעפארן פון דער היים, דאכט זיך, געזונט און שטארק ― און
קומט צו פארן אהיים א ברוגזער, רעדט נישט, שפאנט־ארום איבער דער
שטוב און רייבט זיך דעם שטערן, ווי א פארריקטער, און פלוצעם כאפט
ער זיך אויף באנאכט פון בעט, הייסט אנצינדן א לאנטערן און זאגט:
„קום!״... נאר וואס טוט נישט א ווייב נעבעך צוליב איר מאן? מע זאגט
איר „קום״ ― גייט זי! קורץ, וואס טויג אייך, איך גיי, מיין ווייב גייט
מיר נאך. איך טיאפקע אין דער בלאטע, מיין ווייב טיאפקעט מיר נאך.
גאט האט געהאלפן, מיר זיינען געקומען. געקומען צום האטעל, אויפגעהויבן די לאנטערן, איך גיב א קוק אפן שילד ― אנו, טרעפט, וואס
פאר א נאמען? אז איר וועט זיין מיט אכצן קעפ, וועט איר אויך נישט
טרעפן! דאס האטעל הייסט מיטן נאמען: „ א ד ע ס א ״!!!...
    
 ג.
    
 דער פאעט און זיין כלה
    
― נו? אצינד דערציילט איר; איר האט, זאגט איר, צו דערציילן א
שענערע מעשה.
    
אזוי האט זיך געווענדט דער זיידע רב מענדעלע צו מיין קאלעגע מיטן
הייסן טעמפעראמענט, וועלכער האט גענומען פארענטפערן זיך, אז,
ערשטנס, האט ער נישט געזאגט, אז ער ווייס א „שענערע״ מעשה. דאס
האט גאר געזאגט דער פאעט. און אויב ער האט דאס יא געזאגט, האט
ער נישט דאס געמיינט. א סימן, זאל דערציילן דער פאעט פריער זיין
מעשה, נאכדעם שוין וועט ער דערציילן זיין מעשה.
    
און עס איז געבליבן, אז דער פאעט זאל דערציילן פריער זיין
מעשה. און דער יונגער פאעט האט זיך אויסגעהוסט און האט אנגעהויבן צו דערציילן זיין געשיכטע כהאי לישנא:
    
― געוויס איז יעדער פון אייך געווען א מאל א חתן און געהאט
א כלה. איר זייט עלטער פון מיר, האט איר דאס אפשר שוין לאנג
פארגעסן. איך געדענק עס נאך, אזוי ווי נעכטן איז דאס געווען. אך!
וואס פאר א ליכטיק שטיקל צייט! מיר איז גוט ווי די וועלט! מיך האט
געטראפן א גליק! איך בין א חתן, איך נעם א כלה, א שיין מיידל, מיט
זעקסהונדערט קארבן נדן, מיט צוויי יאר קעסט, מיט א גאלדענעם זייגער
אין דער טאש, און בין אין א גרויסער שטאט, אין זשיטאמיר, און אין
דרויסן איז ל״ג־בעומרדיק, די זון צעגיסט זיך אין בריליאנטן, דער לויטערער הימל שפיגלט זיך, די פייגעלעך זינגען, אפן הארצן איז יום־טובדיק, עס ווילט זיך ארומנעמען די גאנצע וועלט, זיך צעקושן מיט אלע
מענטשן אף דער ערד! איך קאן מיר גאר נישט פארשטעלן, אויב עס
איז פאראן בא מיר אף דער וועלט איין מענטש, וואס זאל מיר נישט
זיין „היימיש״, ווי דער זיידע זאגט, וואס זאל מיר נישט זיין באפריינדעט,
איינגעבאקן אין הארצן! דאס ווארט „פרעמד״ עקזיסטירט מער נישט!
וואס הייסט דאס, מענטשן זאלן גאר זיין פרעמד? אלץ, וואס מע האט
ליב, איז נישט פרעמד, און איך האב ליב אלעמען! איך האב ליב זימל
דעם שניידער, וואס לויפט מיט דער ארבעט, חיים־הערש דעם בעל־עגלה,
וואס עס שמעקט פון אים סמאלע, לייזער־בער דעם וואסערפירער מיט די
אנגעשוואלענע פאפעציס און מיטן אפגעשיילטן פנים, און אפילו איוואן
דעם גוי, וואס אז ער שכורט זיך אן, שווערט ער זיך, אז ער וועט אויסקוילען אלע יידן, וואלט איך ארומגעכאפט קושן זיין חנעוודיקע שאר־שאווע שטעכעדיקע מארדע. היינט לערנט אייך אפ א קל וחומר: מה־דאך
איוואן, וואס אט שכורט ער זיך אן און מאכט א תל פון אלע יידן, גלוסט
זיך מיר ארומנעמען אים מיט ביידע הענט, היינט לא־כל־שכן א חבר,
וואס איך בין מיט אים אינאיינעם אויסגעוואקסן, אינאיינעם אוועק קיין
וואלאזשין אין דער ישיבה, אינאיינעם געהונגערט, אינאיינעם אויסגעריסן
געווארן!... קורצע ווערטער, איך האב מיך באגעגנט מיט מיין חבר דעם
ערשטן טאג, וואס איך האב געמאכט א שפאציר מיט מיין כלה איבער
דער שטאט, און איר פארשטייט שוין אליין, אז איך האב געוואלט, אז
מיין כלה זאל וויסן, ווער מיין חבר איז, און מיין חבר זאל וויסן, ווער
מיין כלה איז, און זיי זאלן זיך באקענען, און זיי זאלן זיך ליב קריגן
איינס דאס אנדערע, אזוי ווי איך האב ליב זיי און זיי מיך און מיר אלע
די גאנצע וועלט! און איך בין געפאלן מיין חבר אפן האלדז און האב
מיך צעקושט מיט אים, און אין איין וועגס מיט מיין כלה, און האב זיי
פארגעשטעלט איינס דאס אנדערע: „דאס איז מאדמואזעל... פרייליין...
ע־ע־ע... מיין כלה... זי הייסט... יא! און דאס איז הער... מאסיע... ע־ע־ע...
דאס איז מיין בעסטער טייערסטער חבר... זיין נאמען איז... איך האב דיר,
דאכט זיך, דערציילט פון אים, נשמה מיינע? מע רופט אים... ער וועט
דיר שוין אליין זאגן, ווי אזוי מע רופט אים... ווי אזוי רופט מען דיך?
דו ווייסט דאך, ווי אזוי מע רופט דיך! וואס שווייגסטו?!...
    
איר פארשטייט דאך שוין מסתמא, פאר וואס מיין חבר האט געשוויגן? ער האט געוויס גערעכנט, אז פאר גרויס גליק בין איך אראפ פון
זינען... נאר וואס מיין כלה האט זיך בשעת מעשה געטראכט ― דאס
ווייס איך נישט עד היום הזה. מיר זיינען שוין, ברוך השם, מאן און ווייב
עטלעכע יאר און מיר ריידן נישט דערפון עד היום הזה. עס איז אונדז
ביידן נישט אנגענעם דערפון צו ריידן. ס׳איז דא זאכן, וואס מע וויל זיי
פארגעסן, אויסמעקן פונעם זכרון, נאר עס איז אוממעגלעך! דאס, וואס
מע דארף געדענקען, פארגעסט מען, און דאס, וואס מע וויל פארגעסן,
געדענקט זיך... דאס איז, הייסט עס, דער היוצא לנו מזה, די מאראל פון
דער געשיכטע. איך האב געענדיקט. אצינד זאלן אנדערע דערציילן.
    
אזוי האט אויסגעלאזט דער יונגער פאעט, און מיין קאלעגע מיטן
הייסן טעמפעראמענט האט אנגעהויבן צו דערציילן זיין געשיכטע מיט
א קללה, ווי זיין שטייגער איז אלע מאל, ווען ער רעדט פון דעם, וואס
ער האט נישט ליב.
    
 ד.
    
 ווי אזוי רופט מען מיך?
    
― אז עס האבן זיך אנגעהויבן בא אונדז אין אדעס די בהלות מיטן
שיף פאטיאמקין, מיט די באמבעס, וואס זיינען געפלויגן איבער אונדזערע
קעפ, און מיט די שרפות און הריגות, האב איך געזאגט: איינגעזונקען
זאל דאס ווערן היינטיקן טאג, איך וויל נישט זיין דערביי! איך וועל
בעסער פארן אין עק וועלט, כאפט דאס דער רוח! און איך האב מיך
גענומען גרייטן אין וועג אריין. נאר עס איז גרינג צו זאגן: פארן! אזוי
גיך לאזט אייך ארויס קוואס פון דער פאס? מע דארף א פאס!... איך
בין נישט שולדיק, וואס עס גראמט זיך בא מיר קוואס מיט פאס און
מיט פאס און מיט גאס און מיט משוגעת... יא, איז ווו האלט איך?
דארף מען אנהייבן ארבעטן מכח א פאס, האבן צו טאן מיט אלערליי
פארשוינען, ימח שמם וזכרם, און באקענען זיך מיט די שרייבערלעך,
עס זאל אף זיי קומען א חלירע היינטיקן טאג!...
    
― איר זייט שוין באלד פארטיק מיט דער גאנצער תוכחה. אפשר
וואלט געווען א סברה, איר זאלט אויפהערן שילטן און בעסער דערציילן
טאקע די מעשה אליין?
    
אזוי האט זיך אנגערופן דער זיידע, און מיין קאלעגע מיטן הייסן
טעמפעראמענט, האט גענומען פארזעצן זיין דערציילונג:
    
― איך שילט דען וועמען? כאפט עס דער רוח! איך זאג עס גלאט
אזוי, זאל עס אייך גיין כף־הקלע! הכלל, האב איך גענומען אויסארבעטן
מיר א פאס. און וואס עס הייסט בא אונדז אויסארבעטן א פאס ―
דאס דארף איך אייך, דאכט מיר, נישט דערציילן? אויסארבעטן א פאס
הייסט: באקענען זיך מיט אלע מארדעס פון אלע פאראזיטן און טיילן
געלט, ווי, להבדיל, בא יידן ערב יום־כיפור בא דער שול. יעדער מארדע
― א קארב! בקיצור, איך האב מיך אנגעקוקט מיט גענוג מארדעס, ביז
איך בין געקומען צו יעהא בלאהאמארדיע דעם אדון אליין... דורכגעגאנגען אלע שבעה מדורי גיהנום, בין איך אריינגעקומען צום אדון אין
קאבינעט אריין און געטראפן אים בא דער רעכטער ארבעט ― סקריפען
מיט דער פען. און דאס ווייסט איר דאך, אז א טשינאווניק סקריפעט
מיט דער פען, איז ער דעמאלט ― חיות נישט זיכער! די גאנצע וועלט
מעג אונטערגיין, מוז מען שטיין און אפווארטן, ביז ער וועט אויפהערן
צו סקריפען. איך בין אבער זייער קיין בעלן נישט צו שטיין בא דער
טיר און ווארטן ביז יעהא בלאהאמארדיע וועט אמאל אויפהערן סקריפען.
האב איך מיך מיישב געווען און האב מיר געגעבן א הוסט אזוי פון דער
גרינג, געשיקט א שטאפעט, הייסט עס, אז עס איז געקומען א מענטש...
    
מיין אדון אבער הערט נישט אויף צו סקריפען. בין איך מיך מיישב
און גיב א העכערן הוסט. הייבט ער אויף דעם קאפ, שטעלט ארויף אף
מיר א פאר אנגעגאסענע אויגן און עפנט־אויף א גאמבע:
    
― טשטא נאדא? (וואס דארפסטו?)
    
ווער איך דאך מסתמא שוין אנגעצונדן, ווי א שוועבעלע. וואס איז
דאס פאר א „טשטא נאדא״? און וואס דארף מען עפענען אזא מויל?
איך, אז איך ווער אין כעס, פארגעס איך באלד אף וואס פאר א וועלט
איך בין; עס ווערט מיר פינצטער אין די אויגן, עס הייבט מיר אן צו
קיצלען אט־א־דא אין נאז. וואס עס קומט מיר אין מויל אריין דאס זאג
איך, און עס גלוסט זיך מיר צעברעכן וואס איך זע, צערייסן, מאכן א
תל! איך געדענק א מעשה, איך בין געווען א קינד נאך, א יתום בין
איך געווען, און האב פיינט געהאט דאס ווארט „יתום״ אזוי ווי חזיר,
און האב נישט געקאנט ליידן, אז מע האט מיר ארויסבאוויזן, אז מע
האט רחמנות אף א יתום. רחמנות אז מע באווייזט ארויס פאר דער
גאנצער וועלט ― עקלט דאס, שלאגט צו דער גאל, פאסקודסטווע! בקיצור,
איך בין געווען א יתום און מע האט אף מיר געהאט רחמנות, און מער
פון אלע האט אף מיר רחמנות געהאט אונדזער שכנה, יהושעכע האט
מען זי גערופן. איז זיך מיישב איינמאל אט די יהושעכע און האט
רחמנות אפן יתום און נעמט אים אן, איך בעט אייך איבער אייער כבוד,
א פאר הויזן. מילא, איך זאל אייך דערציילן די גרויסקייט, די שיינקייט
און די רייכקייט פון די הויזן ― איז נישט שייך. איין מאל אין הונדערט
יאר גיט זיך איין אזא פאר הויזן. איך ווייס נישט, אויב מע קריגט זיי
היינט פאר דריי רובל א טוץ! מילא, בין איר אייך נישט אויסן. איר
האט נאר באדארפט אנקוקן, ווי די יהושעכע האט צונויפגערופן אלע
שכנות מיט אלע יענטע־מירלס פון דער גאס, צענומען די הויזן, באוויזן
די הויזן פאר דער גאנצער וועלט, אלע זאלן זען, וואס פאר הויזן אט די
יהושעכע האט אנגענומען דעם יתום. און די גאנצע וועלט האט זיך געשפיגלט אין די הויזן, באטראכט זיי ווי אן אבן־טוב, געשאצט און מקנא
געווען נישט אזוי דעם יתום אף די בארימטע הויזן, ווי יהושעכען אף
דער מצווה... איך בין געשטאנען פון דער ווייטן א צעקאכטער, טרערן
האבן זיך מיר געשטעלט, נישט אין די אויגן, נאר אט א־דא־א, אין
גארגל. יהושעכע האט מסתמא גערעכנט, אז איך בין אפן זיבעטן הימל
פון דער מתנה, נאר איך שעם זיך, האט זי זיך אנגערופן צו מיר זיס
אזוי ווי צוקער:
    
― קום אהער, יתום, שעם זיך נישט, מעסט נאר אן אף א מינוט
די הויזן, וואס איך האב דיר אויפגענייט.
    
מער האט מען נישט באדארפט. איך בין צוגעלאפן, געכאפט די
הויזן, אריינגעפארן אין זיי פריער מיט די נעגל, נאכדעם מיט די ציין,
דאס איבעריקע מיט די פיס ― קורץ, עס איז אין עטלעכע מינוט פון די
הויזן געבליבן נאר א זכר, אז עס איז אמאל געווען א פאר הויזן אף
דער וועלט, און נישט מער... בקיצור, ווו־זשע האלט איך? יא, בא מיין
אדון בפקדך, ווי ער האט מיך אפגעגאסן מיט זיין געשריי „טשטא נאדא״
און ווי אזוי איך בין שוין געווארן אין כעס און האב אים שוין געוואלט
אפשפילן א וויוואט, ווי עס געהערט צו זיין. האב איך מיך אבער בארעכנט: וואס וועט זיין דערפון? איך קאן דאך דערווייל בלייבן אן א
פאס! האב איך מיך איצטיקס מאל איינגעהאלטן און גיי־צו צום טיש
און דערלאנג אים די פאפירן אן ווערטער. מיין אדון האט געגעבן א קוק־אריין אין די פאפירן און א פרעג בא מיר: „ווי אזוי רופט מען דיך?״
שווייג איך. דערזען, אז איך שווייג, האט ער דאס קול געהעכערט אף
א פאר טענער און האט מיר א פרעג געטאן נאכאמאל: „ווי אזוי רופט
מען דיך? ווי אזוי איז דיין נאמען?!״... מיין נאמען??? ווי איר זעט
מיך לעבן, הערט איר, פונקט אין דער מינוט האב איך פארגעסן, אז
חוץ מיין פסעוודאנים האב איך מיין אייגענעם נאמען. אבער ווי אזוי,
מיינט איר, פארגעסן? טאקע פארגעסן! לחלוטין פארגעסן! אלע נעמען
פון דער גאנצער וועלט האב איך געדענקט; אלע נעמען פון מיינע קרובים,
פריינט און באקאנטע זיינען מיר געשטאנען פאר מיינע אויגן, נאר איין
נאמען, מיין אייגענער נאמען, איז אוועק ווו דער ליבער שבת־קודש גייט
אוועק, פארשווונדן געווארן! הערט א מעשה! „רבונו של עולם! ווי אזוי
הייס איך? ווי אזוי רופט מען מיך? נו???״... פארגעסן, כאטש האקט
מיר אפ דעם קאפ! וואס טוט מען דא? דער אדון קוקט אף מיר מיט
אויגן, ווי אף א רעכטן שאלטיק. „אט־אט ― טראכט איך מיר ― מאכט
ער מיר א דרייגארנדיקן מי־שברך מיט א בגימטריא, טוט א קלונג און
עס קומען־אריין צוויי מלאכי־חבלה און מע כאפט מיך אויף, ווי דער
רוח דעם מלמד, און מע פירט מיך אפ מיט כבוד גלייך אין כאלאדנע
אריין! איך האב עס פיינט, ווייל דעם טעם פון דעם האב איך שוין פארזוכט. גענוג! מער וויל איך נישט.
    
איז דאך אבער דא א גרויסער גאט, וואס פירט־אויס דעם גערעכטן,
גיט ער מיר איין א שכל, איך זאל מיך האלטן שטארק אזוי ווי אייזן.
און די לייט, אז מע האלט זיך מיט זיי שייגעצעוואטע און מע הייבט
אויף דאס קול נאר אף איין טאן העכער, אזוי ווערן זיי אייך באלד ווייך,
כאטש לייג זיי צו צו א מכה. כך הווה. אט וועט איר הערן, וואס פאר א
שמועס עס האט זיך צווישן אונדז פארבונדן. איך גיב אים אייך איבער
אקוראט:
    
ער: ווי אזוי רופט מען דיך?
    
איך: וועמען? מיך?
    
ער: וועמען דען? מיך?
    
איך: אזוי ווי איך שטיי אין די פאפירן.
    
ער: ווי אזוי שטייסטו אין די פאפירן?
    
איך: לייענען קאנסטו?
    
ער: ווער? איך?
    
איך: ווער דען? איך?
    
ער (שטארק אף א קול): קאאק! מיט מיר רעדסטו אזוי? מיט מיר?
דו ווייסט, מיט וועמען דו רעדסט?!
    
איך (אויך שטארק אף א קול): און דו ווייסט, מיט וועמען דו
רעדסט?
    
דערהערט פון מיר אזא הויכן טאן, צו וועלכן ער איז זינט ער
לעבט נישט געוווינט געווארן צו הארכן פון א יידן, האט ער געגעבן
א קוק־אריין אין מיינע פאפירן און האט איבערגעלייענט אין דער הויך
מיין נאמען ― און מער האב איך נישט באדארפט!
    
וואס ווייטער איז געווען ― איז שוין נישט אינטערעסאנט. איך
בין, ברוך השם, ארויס בשלום און דאנק און לויב גאט אלע טאג און
אלע שעה, וואס ער האט מיך אויסגעלייזט פונעם דאזיקן גלות, הלוואי
איך זאל פון אים שוין קיינמאל נישט וויסן!
    
― אמן! ― האבן מיר זיך אפגערופן אלע דריי, און דער זיידע
האט א ווונק געטאן צו מיר, אז איצט איז מיין צייט צו דערציילן. און
איך בין צוגעטראטן צו מיין געשיכטע „מיט די דריי שטעט״.
    
 ה.
    
 א מעשה מיט דריי שטעט
    
― רבותי! דאס איז געווען מיט א פאר יאר פריער פאר דער
„קאנסטיטוציע״. איך בין דעמאלט געווען אף מיין רייזע איבער שטעט
און שטעטלעך. איך האב געמאכט א טורנע צו גונסטן פון פארשיידענע
חברות איבער גאנץ ליטע. איינמאל ארום חנוכה קומען מיר אן עטלעכע
איינלאדונגען מיטאמאל פון דריי שטעט: מאהליוו, וויטעבסק און סמא־לענסק, וואס געפינען זיך אין שכנות, אלע דריי אף איין ליניע, און פון
אלע דריי שטעט פון פארשיידענע חברות: פון „ריינע ציוניסטן״, פון
„פועלי־ציוניסטן״ און פון „בונדיסטן״. זעלבסטפארשטענדלעך, אז די
אלע חברות האבן געלעבט צווישן זיך פריינטלעך, ווי א קאץ מיט א מויז.
די „ריינע ציוניסטן״ האבן חלילה קיין שלעכטס אף זייערע חברים די
„פועלי־ציוניסטן״ נישט גערעדט. זיי האבן נאר געשריבן, אז זיי ווייסן,
אז די „פאלשע ציוניסטן״ קלייבן זיך אראפברענגען מיך אין די אויבנדערמאנטע דריי שטעט, בכדי אויסצונוצן מיך צו זייער ארבעט, וואס
האט מיט ציוניזם גאר נישט צו זאגן. די „פועלי־ציוניסטן״ האבן אויך
נישט באנוצט זיך מיט שארפע ווערטער קעגן זייערע קאלעגן, די „ריינע
ציוניסטן״. זיי האבן נאר באדויערט, וואס די דאזיקע פאלשע משיחס,
די שבתי־צביניקעס, פירן אגיטאציע פאר אן אינסטיטוט, וועלכער איז
שוין לאנג טויט... דערפאר האבן די „בונדיסטן״ אויסגעגאסן כל חמתם
אף ביידע ציוניסטישע חברות און פארזיכערט מיך, אז מיין קומען צו זיי
איז א גאראנטירטער דורכפאל... קורץ, מיט מיר איז געווען נישט פריילעך. וואס טוט מען דא? בין איך געפאלן אף א המצאה, אף א יידישע
פשרה: „יחדיו״ און „יחלוקו״. דאס הייסט, איך האב זיי אפגעענטפערט:
„קינדערלעך, אזוי און אזוי. איך קום צו אייך צו פארן נאר מיט א תנאי,
איר זאלט זיך פאראייניקן אלע דריי חברות פאר אלע דריי שטעט״...
נאך א קורצער אונטערהאנדלונג איז מיין פראיעקט אנגענומען געווארן,
און עס האבן אנגעהויבן לויפן הין און צוריק בריוולעך מיט דעפעשן
וועגן מיין מארשרוט, אין וועלכער שטאט איך זאל זיין פריער. דער
דאזיקער פונקט איז אונדז אנגעקומען שווערער, ווי אלע אנדערע פונקטן.
אלע טאג האט מען געענדערט דעם פלאן: פריער איז געווען בא אונדז
באשטימט, אז איך פאר קיין מאהליוו, פון מאהליוו קיין וויטעבסק, פון
וויטעבסק קיין סמאלענסק און פון סמאלענסק צוריק איבער מאהליוו
אהיים. נאכדעם איז געבליבן, איך זאל בעסער פריער פארן קיין סמא־לענסק, און פון דארטן קיין מאהליוו, און פון מאהליוו קיין וויטעבסק,
און צוריק איבער מאהליוו אהיים. נאכדעם איז דער פלאן אויך צעשלאגן
געווארן, און עס איז געבליבן, אז איך פאר קודם קיין וויטעבסק, פון
וויטעבסק קיין מאהליוו, פון מאהליוו קיין סמאלענסק, פון סמאלענסק
צוריק איבער מאהליוו אהיים. האבן זיך חברה באטראכט און האבן בעסער אויסגעארבעט א נייעם פלאן, טאקע פון מיין טובה וועגן, אז איך
זאל קודם זיך אראפכאפן קיין סמאלענסק, פון סמאלענסק קיין וויטעבסק
איבער מאהליוו, און פון וויטעבסק צוריק קיין מאהליוו, און פון מאהליוו
באלד נאכן אוונט גלייך אהיים. טעג האב איך געהאט דערויף: דעם
18טן, 19טן, 20טן. אלזא, געדענקט־זשע דעם חשבון מיט קאפ: דעם
18טן ― סמאלענסק, דעם 19טן וויטעבסק, דעם 20טן ― מאהליוו. ארויסגעפארן בין איך דעם 17טן אף דער נאכט, געגעבן דריי דעפעשן אין
אלע דריי שטעט, אז איך קום צו דער באשטימטער צייט, און דער עולם
האט דארט צוגעגרייט אלצדינג, וואס מע דארף, געדרוקט פלאקאטן,
בילעטן, פראגראמעס און אזוי ווייטער. פארנדיק צו דער באן, האב איך
אנגעהויבן נאך א מאל און נאך א מאל צעקייען און איבערחזרן מיין
מארשרוט, און מחמת זיי האבן מיר פארדרייט דעם קאפ מיט זייערע
אלע מאל נייע פלאנען, האב איך, גאנץ נאטירלעך, פארלארן דעם חשבון,
און עס האט זיך מיר געדאכט, אז איך דארף זיין דעם 18טן אין ווי־טעבסק, דעם 19טן אין סמאלענסק און דעם 20טן אין מאהליוו. כך הווה.
איך האב גענומען א בילעט און פאר מיר גאנץ רויק קיין וויטעבסק. איך
קום צו פארן קיין וויטעבסק אפן וואקזאל, איך דריי מיך ארום א האלבע
שעה, א שעה, צוויי שעה, טאמער וועל איך עמעצן דערזען פון די ציוניסטן
אדער פון די בונדיסטן? קיינער איז נישט ארויסגעקומען מיך אפנעמען,
מקבל פנים זיין!
    
טאקע ציוניסטן און טאקע בונדיסטן, און פארט נישט אין ארדנונג...
און איך האב מיר גענומען אן עקיפאזש און הייס מיך פירן אין דעם
גרעסטן האטעל. געדונגען א נומער, זיך איינגעוואשן, איבערגעטאן גאנץ
רויק, און טראכט מיר: „אז איר זייט יא אזעלכע חברה־לייט, זייט איר
נישט קראנק מיך זוכן אין אלע האטעלן. נישקשה, שלום־עליכם איז
נישט קיין שפילקע, איר וועט אים אזוי לאנג זוכן, ביז איר וועט אים
געפינען״... אראפגעגאנגען אונטן אין רעסטאראן עסן מיטאג, איך טו
א קוק: צוויי גרויסע פלאקאטן:
    
„א גאסט בא אונדז אין שטאט! א גאסט!!!
    
שלום־עליכם דער גרעסטער יידישער הומאריסט!
    
דעם 19טן...״
    
― דעם 19טן? וואס הייסט דעם 19טן?... ― און איך רוף־צו
דעם קעלנער, א בחורעץ א ליטוואק מיט רויטע הענט, מיט שווארצע
פיסקעס און מיט א ווייס טישטעכל אונטערן ארעם פונעם קויטיקן פראק.
    
― זאג מיר נאר, מיין טייערער, וואס האבן מיר היינט?
    
דער בחורעץ דער קעלנער האט אויסגעשנייצט די שווארצע נאז
אינעם ווייסן טישטעכל און א זאג געטאן צו מיר:
    
― היינט? היינט האבן מיר א בוראקאווע בארשט מיט קרויט,
זייער א גוטן בארשט, א זראזע מיט פארפעלעך, און קאטשקע, אויב איר
ווילט...
    
― ניין, ― זאג איך ― נישט דאס מיין איך. איך מיין, וואס פאר
א טאג האבן מיר היינט?
    
דער בחורעץ האט זיך אביסל פארטראכט:
    
― וואס פאר א טאג מיר האבן היינט? דינסטיק, דעם 18טן.
    
― ווי אזוי־זשע, זאג איך, הייסט די שטאט?
    
― וואסער שטאט?
    
― אט די שטאט, זאג איך, אייער שטאט?
    
בלייבט ער שטיין און קוקט מיך אן און מאכט צו מיר:
    
― וואס הייסט, ווי אזוי הייסט די שטאט? די שטאט הייסט ווי־טעבסק, הייסט די שטאט!
    
― דו לייגסט! ― זאג איך צו אים, ― עס האט זיך דיר געחלומט,
מיין טייערער. אייער שטאט הייסט סמאלענסק, נישט וויטעבסק!
    
― כי־כי־כי!... כי־כי־כי!...
    
דער גרעסטער יידישער הומאריסט האט, אפנים, אויסגעזען באם
בחור דעם קעלנער אין די אויגן פארן גרעסטן טפש אין דער וועלט,
מחמת ער, דער בחור דער קעלנער, האט זיך אפגעקערעוועט אן א זייט,
באהאלטן די שווארצע מארדע אינעם ווייסן סערוועטל, איך זאל נישט
זען, ווי ער שטיקט זיך פאר געלעכטער. און איך נעם מיך נאך א מאל
צו די פלאקאטן און לייען. עס שטייט מיט גרויסע אותיות:
    
„שלום־עליכם אין וויטעבסק!״...
    
אין וויטעבסק? רבונו־של־עולם! ווי קום איך קיין וויטעבסק, אז
איך בין גאר היינט אין סמאלענסק? בקיצור, איך קאן מיר שוין קיין
ארט נישט געפינען. ווער מיר בארשט? וואס מיר קאטשקע? מע דארף
אוועקפארן פון דאנען, לויפן קיין סמאלענסק. נאר, אום איך זאל וויסן
אקוראט, ווו איך האלט אין די יוצרות, וועל איך בעסער פריער טעלעגראפירן אהיים צו מיין ווייב, זי זאל מיר באלד געבן צו וויסן דורך א
טעלעגראמע, ווו דארף איך זיין דעם ערשטן אוונט?... אין די זאכן, וואס
געהערן זיך אן מיט צייט און מיט מארשרוט, איז מיין ווייב א פראפעסאר. און בכדי ס׳זאל נישט נעמען קיין סך צייט, קלאפ איך אוועק צו
איר א דעפעשע, דרינגענד, עטלעכע קורצע ווערטער:
    
„דראטע פאסטרעסטאנטע, ווו בין איך היינט?״
    
אוועקגעשיקט די דעפעשע, האב איך מיך אביסל בארויקט און האב
זיך אומגעקערט אף דער סטאנציע צוריק צום בוראקאווע בארשט מיט
דער זראזע און מיט דער קאטשקע און האב זיך צוגעלייגט אביסל דרעמלען און בין, ווי דער שטייגער איז, אנטשלאפן געווארן. אין שלאף
פלאנטען זיך מיר חלומות: רויטע ווייבער, שווארצע קעץ. איך האב
א סימן: וויבאלד עס חלומען זיך מיר רויטע ווייבער אדער שווארצע
קעץ, איז א וויסטער סוף. כך הווה: איך כאפ זיך אויף ― אוי־וויי,
שפעט! מע דארף לויפן וואס גיכער, טאמער וועל איך נאך פארכאפן
סמאלענסק! און איך לויף אוועק צו דער באן און זעץ מיך אויף און פאר
קיין סמאלענסק, און זיצנדיק אין וואגאן, הייב איך מיך אן דערפרעגן
באם קאנדוקטאר, ווען קום איך קיין סמאלענסק? בלייבט ער שטיין,
קוקט אף די שפיץ שטיוול און זאגט מיר אן א בשורה, אז אין סמאלענסק
וועל איך זיין מארגן זעקס אזייגער אינדערפרי. ווער איך דאך מסתמא
אויפגעטראגן:
    
― וואס הייסט מארגן זעקס אינדערפרי?? איך דארף דארט זיין
נישט שפעטער פון היינט זייגער זיבן פארנאכט!...
    
הערט ער מיך אויס, דער קאנדוקטאר, גאנץ רויק און גיט מיר צו
פארשטיין מיטן זייגער אין דער האנט, אז פון דאנען קיין סמאלענסק
לויפט דער קוריער אויך נישט ווינציקער ווי צוועלף שעה נאך מיט
מינוטן, און איצט האבן מיר שוין זייגער פיר מיט מינוטן, היינט ווי
אזוי קאנען מיר זיין היינט אין סמאלענסק?... קומט־אויס, אז ער איז
גערעכט. נאר וואס האב איך דערפון? פארשפילט סמאלענסק! וואס טוט
מען איצטער? פארן צוריק קיין וויטעבסק? כאפט דאס דער רוח! לאם
איך כאטש וויסן, ווו האלט איך מיט מאהליוו? דאס ווייס אבער קיינער
נישט אזוי גוט, ווי מיין ווייב. דא דערמאן איך מיך, אז איך האב געבעטן מיין ווייב, זי זאל מיר טעלעגראפירן קיין וויטעבסק; איצט פאר
איך קיין סמאלענסק, ― היינט ווי קומט די קאץ איבערן וואסער? נאר
א ייד א למדן, ווי זאגט איר, גיט זיך אן עצה; נעם איך און שרייב אן
נאך א דעפעשע צו מיין ווייב און גיב איבער מיין קאנדוקטאר אף א
סטאנציע:
    
„טעלעגראפיר סמאלענסק ווען בין איך מאהליוו״.
    
אצינד לאמיר זיך אריינלאזן אף א וויילע אין „הלכות לשון״, פילאלאגיע, און נעמען איבערזעצן בוכשטעבלעך מיינע ביידע דעפעשן פון
דער שפראך, אף וועלכער זיי זיינען געשריבן, דאס הייסט פון רוסיש,
אף אונדזער לשון, וועט אויסקומען, אז, ערשטנס, פרעג איך מיך אן בא
מיין ווייב: ווו בין איך („סראטשי, גדיע יא סעוואדניא?״), און, צווייטנס,
הייס איך, מע זאל מיר טעלעגראפירן קיין סמאלענסק בשעת איך בין אין
מאהליוו („טעלעגראפירוי סמאלענסק, קאגדא יא מאגיליאוויע?״). אזעלכע
צוויי דעפעשן ווען איר האט, למשל, פון איינעם, קאנט איר אנדערש
נישט דענקען, סיידן יענער איז גערירט. און דערצו דארפט איר נישט
פארגעסן, אז סמאלענסק איז אויך נישט קיין הונט און האט אויך נישט
געשוויגן. חברה האבן מיך, געוויינלעך, דערווארט דעם 18טן אפן וואקזאל
פון זייגער איינס באטאג ביז צוועלף באנאכט. עס האט זיך געטאן חושך!
דער עולם האט צעטראגן דעם זאל, געשריען אף די ציוניסטן, אז זיי
האבן געמאכט א שווינדל, אויסגעטראכט א „שלום־עליכם״, אויסגענארט
דאס ביסל מינץ. וואס טויג אייך, מע האט געמוזט עפענען די קאסע
און אומקערן דעם פובליקום דאס געלט. נאך האלבע נאכט האבן די
ציוניסטן מיט די בונדיסטן פאר הארצווייטיק זיך צונויפגעלייגט און
אוועקגעקלאפט צו מיר אהיים א דעפעשע:
    
„וואס איז מיט שלום־עליכמען?״
    
אצינד לאמיר אוועקווארפן דעם בן־מלך און זיך נעמען צו דער
בת־מלכה. מיין ווייב זאל געזונט זיין, אז זי האט באקומען אט די אלע
דריי פריילעכע דעפעשן, האט זי נישט געמאכט קיין לאנגע מחזקות, זיך
אויפגעזעצט און איז אוועק גלייך קיין מאהליוו.
    
אין פלוג, וועט אייך אויסקומען אפילו אביסל ווילד: וואס איז
עפעס קיין מאהליוו? נאר אז איר וועט מיך אויסהערן ביזן סוף, וועט
איר אליין זאגן, אז זי איז א חכמה. ערשטנס, קען זי מיך שוין נישט
דאס ערשטע יאר. זי ווייס, אז איך טעלעגראפיר צו איר פון וויטעבסק,
אז זי זאל טעלעגראפירן קיין סמאלענסק, איז א סימן, אז איך בין אין
מאהליוו. זי געדענקט, פארשטייט איר מיך, א מעשה שהיה. איך בין
אמאל געווען אין ווארשע און געפארן אף פסח אהיים קיין קיעוו. פלוצעם
קומט איר אן פון מיר א דעפעשע דעם ערשטן טאג פסח, אז איך האלט
יום־טוב אין האלענדרע, נישט ווייט פון וואפניארקע. ווי קום איך קיין
וואפניארקע, אז וואפניארקע ליגט גאר אפן וועג צווישן זשמערינקע און
אדעס? א פאלג מיך א גאנג! זאלט איר נישט פרעגן קיין קשיות. איך
האב עס נישט געטאן חלילה פאר שלעכטיקייט. מיין מיין איז געווען
צו גוטן. איך האב מיך זייער געאיילט, געוואלט קומען אהיים וואס פריער,
געביטן איין שנעלצוג אפן אנדערן אזוי לאנג, ביז איך האב מיך ארויפגעשלאגן אף אדעסער ליניע און געבליבן שטעקן אף א סטאנציע האלענדרע. נאר גם זו לטובה. עס איז נאך דאנקען גאט, וואס איך בין נישט
פארפארן קיין ריגע. דאס נעמט זיך פון כאפעניש. נישט אומזיסט זאגט
דאס פאלק א ווערטל: פון איילעניש קאן קיין גוטס נישט ארויסקומען...
דאס האט איר אייך אלזא נומער איינס.
    
והשנית, איז מיין ווייב געגאנגען מיט א רעכענונג, אז לויט מיינע
דעפעשן האט דאס אומגליק באדארפט פאסירן נישט אין וויטעבסק און
נישט אין סמאלענסק, נאר ערגעץ צווישן די דאזיקע צוויי שטעט. דעריבער האט זי נישט געקאנט אויסקלייבן קיין בעסערן מיטלפונקט אלס די
שטאט מאהליוו. עס איז פאר איר נישט געווען קיין שום ספק, אז אפן
בעסטן פאל האט דא געמוזט פארקומען א צוזאמענשטויס פון צוויי לאקאמאטיוון, איינער פון סמאלענסק קיין וויטעבסק, דער אנדערער פון
וויטעבסק קיין סמאלענסק. פון אזא צוזאמענשטויס, האט זי גערעכנט,
האבן אלע וואגאנעס געמוזט צעבראכן ווערן אף שפענדלעך; געהרגעטע
אף טויט ― נישט ווינציקער פון צוויי הונדערט; שווער פארווונדעטע
― עטלעכע הונדערט, צווישן זיי ― א סך גערירטע פונעם זינען, און
צווישן די לעצטע ― געוויינלעך איך.
    
באלד, דארפט איר וויסן, האט מיין ווייב א טבע, אז טאמער פאר
איך אפ פון דער היים, אזוי הייבט זי אן איבערקלערן אף מיר די שרעקלעכסטע צופאלן, וואס קאנען זיך נאר טרעפן אף דער וועלט. ווו ערגעץ
א צרה, א שלאק, אן אומגליק אף דער באן, אן איינגעפאלענע בריק,
א דונערשלאג, אן ערד־ציטערניש, א שרפה, א פלוצלעכע עפידעמיע, אן
איבערפאל פון באוואפנטע גזלנים, א ביס פון א שלאנג, וואס טרעפט זיך
איין מאל אין פינף הונדערט יאר ― אט די אלע זאכן ווארטן, נאך איר
מיינונג, אף מיר און קוקן ארויס, ווען איך וועל דארפן פארן. און אז
איך קום אהיים גאנץ, גלייבט זי נישט אירע אויגן; זי קוקט אף מיר ווי
אף א מוצלח, וואס איז ארויס גליקלעך, ממש פון טויט לעבעדיק, און
זי בענטשט גומל.
    
איצטיקס מאל, אז זי האט מיך דערזען געזונט און שטארק, האט זי
זיך צעוויינט ווי א קליין קינד. פרעג איך זי: „וואס וויינסטו, נארעלע?״
ענטפערט זי מיר: „ער פרעגט נאך, וואס איך וויין! עס איז אים דאס
אנדערע „ראוונע!״ ״...
    
וואס פאר א „ראוונע״, פרעגט איר? דאס איז זיך אויך א מעשה
פון מיינע נסיונות. אויב איר האט שטארק חשק, וועל איך אייך דערציילן,
וואס ס׳האט זיך געטראפן מיט מיר אין ראוונע. דאס איז געווען פאר
עטלעכע יארן, בין איך געלעגן אין פעטערבורג וועגן א יידישער צייטונג,
און איך האב מיך געקליבן פארן אהיים איבער ווילנע. האב איך אפגערעדט מיט מיין פרוי, אז איך פאר ארויס אזא און אזא טאג פון פעטערבורג, און אויב איך דארף זיין אין ווילנע, וועל איך אפשטיין א טאג
אדער צוויי אין ווילנע, און פון דארטן ― אהיים, און אויב איך דארף ניט
ווילנע ― פאר איך גלייך פון פעטערבורג אהיים. כך הווה. עס איז
אויסגעקומען אזוי, אז איך דארף מיך אין ווילנע נישט אפשטעלן און אז
איך פאר גלייך. דאס, האב איך געוווסט, וועט בא מיין ווייב זיין זייער
אנגעלייגט, האב איך איר געגעבן א דעפעש שוין פון וועג, באנאכט;
פארשלאפן בין איך געווען, האב איך די ווערטער „איך פאר גלייך״ אי־בערזעצט אף רוסיש אביסל נישט ריכטיק, דהיינו: אנשטאט „יעדו
פריאמא״, האב איך געשריבן: „יעדו ראוונא״... און מחמת איך האב
שוין א צייט נישט געזען זיך מיט די קינדער, האב איך צוגעשטעלט נאך
צוויי ווערטער: „ווסטרעטשיי דיעטמי״, דאס הייסט: זאלסט מיך באגעגענען מיט די קינדער. קורץ און גוט, איך קום צו פארן אהיים פארנאכט,
איך לויף ארום ווי א משוגענער איבערן וואקזאל ― ווער מיר ווייב?
וואס מיר קינדער? קיין נפש נישט! איך פאר־צו צו מיין שטוב ― פינצטער, ווי אף א בית־הקברות! איך קלינג און קלינג, איך רייס דאס גלעקל,
איך קלאפ אין טיר ― קוים מיט צרות, עס האט זיך באוויזן א קעכן,
א פארשלאפענע ווי א קאץ, א שווארצע ליטוועטשקע. איך טו זי א כאפ,
די ליטוועטשקע:
    
― ווו איז די מאדאם? ווו זיינען די קינדער?
    
― אווו די מאדאם? ― ענטפערט מיר די ליטוועטשקע מיט א שמיר
איבער דער נאז, ― די מאדאם איז ניסטא!
    
― וואס הייסט זי איז ניסטא? ― פרעג איך זי איבער אף איר
שפראך.
    
― זיי זיינען דאך אוועקגעפארן!
    
― וואס הייסט זיי זיינען אוועקגעפארן? וווהין זיינען זיי אוועקגעפארן?
    
― איך ווייס וווהין? קיין ראוונע.
    
― וואס עפעס קיין ראוונע?
    
― וואס פרעגט איר מיר? איר האט דאך זיי אליין ארויסגערופן
קיין ראוונע?
    
― איך האב זיי גערופן קיין ראוונע? איך?
    
― ווער דען? איך? ― אזוי מאכט צו מיר די קעכן די ליטוועטשקע,
און עס דאכט זיך מיר, אז זי לאכט.
    
איר פארשטייט? מיר טריפט זיך בלוט ― און זי לאכט! איך שווער
אייך בנאמנות, הערט איר, עס איז א שאנדע צו זאגן, קיין אנדערן
וואלט איך עס נישט דערציילן, אסור אויב איך האב אף מיין לעבן מיט
א פינגער אמאל אנגערירט א מענטשן!... נאר די דאזיקע פארשלאפענע
ליטוועטשקע מיט איר נאריש געלעכטערל האבן מיך אזוי ארויסגעבראכט
פון די כלים, אז איך האב מיך פארגעסן, ווו איך בין אין דער וועלט!...
וואס, מיינט איר, איז געווען דער סוף? איך האב געהאט אף זיך א
משפט... דאס ווארט „ראוונע״ האט מיך געקאסט געלט און איך האב
נאך באדארפט בעטן מחילה בא דער ליטוועטשקע...
    
הכלל, דערהערט אזא גוטע בשורה, אז מיין ווייב איז מיט די קינדער אין ראוונע, כאפ איך דאך מסתמא די פיס אף די פלייצעס און פלי
קיין ראוונע. איך קום צו פארן קיין ראוונע ― ווער? וואס? נישטא
קיינעם! איך הייב מיך אן דערפרעגן, צי איז נישט געווען דא ערגעץ
אזא און אזא פרוי מיט עטלעכע קינדער? זאגט מען מיר: געווען און
אוועקגעפארן. דארף מען פארן צוריק אהיים, הייסט עס? איך קום צו
פארן אהיים, טרעף איך בא מיר אין שטוב דעם דאקטער. וואס איז שוין?
מיין פרוי איז קראנק געווארן פאר צרות...
    
― נו, פרעג איך דיך, ― אזוי זאג איך צו איר נאכדעם, אז מיר
ביידע האבן זיך שוין אביסל בארויקט ― וואס ביסטו געפלויגן מיט די
קינדער קיין ראוונע און וואס האסטו, אייגנטלעך, געקלערט?
    
― זאלסט מיך נאר נישט פרעגן! ― מאכט זי צו מיר, ― איך,
אז איך האב דערהאלטן דיין דעפעש, איך זאל פארן מיט די קינדער
צו דיר קיין ראוונע, בין איך שיער נישט משוגע געווארן. אלערליי מחשבות זיינען מיר דורכגעפלויגן אין קאפ. איך האב נישט אנדערש גערעכנט, אז דו ביסט חלילה פארשלאפט געווארן אין מיטן וועג, ערגעץ
נישט ווייט פון ראוונע, אדער אף א טיפוס, אדער אף שווארצע פאקן...
    
― פון וואנען האבן זיך גענומען שווארצע פאקן? ― פרעג איך
זי איינגעהאלטן.
    
― איך האב גראדע דעם טאג געלייענט ― זאגט זי ― א בלאט,
אז עס גייען־ארום אצינד שווארצע פאקן אין... אינדיע.
    
דא קאן איך מיך שוין מער נישט איינהאלטן און שפרינג־אונטער
אפן בענקל.
    
― איך פארשטיי נישט! ווו איז אינדיע און ווו איז פעטערבורג?!
    
קוקט זי אף מיר, ווי א מאמע אף א קינד, און מאכט צו מיר:
    
― א קשיה אף דיר!
..................................................................................................
..................................................................................................
    
נו, וויפל איז ווערט אזא ווייב?
    
 ו.
    
 די היסטאריע פון דער „קליאטשע״
    
די זון האט געהאלטן אין רעכטן בראטן, אין רעכטן באקן, אנגעגליט די שטיינער פונעם בארג, ווי אן אייזנפרעס, און געמאכט אונדז
שוויצן, אז מיר האבן געמוזט אראפווארפן פון זיך די קאפאטעס, זיך
ווישן דעם שווייס און גיין בארג־ארויף אביסל נישט אזוי ראשיק, פאוואלינקע, אזוי לאנג, ביז מיר האבן אנגעהויבן פילן פיס ― און דאס
איז א שלעכטער סימן, ווארעם אן איבר פון א מענטשן האט ליב, מע
זאל אים נישט פילן; קוים פילט איר אים, איז נישט גוט ― דאס האב
איך געהערט נאך אין חדר פון מיין רבין, וואס פלעגט אויך מאכן
פילנדיק אזעלכע איברים, וואס אן אים וואלט איך זיי קיינמאל נישט
געפילט... בקיצור, מיר האבן דערפילט פיס, און האבן אנגעהויבן אונטערקוקן איינס אפן אנדערן און פרעגן זיך איינער דעם אנדערן:
    
― וואס איז די מעשה? איר שטייט שוין אפ?
    
― ווו? איך? חס וחלילה!
    
― וואס־זשע שלעפט איר זיך?
    
― עס ווייזט זיך אייך אויס...
    
― מיר דאכט, אז איר הינקט עפעס אונטער אף א פוס?
    
― ווער? איך?
    
― אייך איז, אפנים, שווערלעך ארויף א בארג?
    
― עס הייבט זיך גאר נישט אן!
    
― וואס־זשע סאפעט איר אזוי?
    
― איר האט א טעות: איך סאפע קיינמאל נישט, בא מיר איז
נישטא קיין טבע פון סאפען.
    
― נו, און איר ווי אזוי פילט זיך עפעס?
    
― גאנץ גוט! נאר די פיס ווילן נישט דינען.
    
― בא מיר אויך דאס אייגענע.
    
― און בא מיר נישט אזוי די פיס, ווי די פיאטעס!
    
― די פיאטעס איז בלאטע! די ליטקעס פון די פיס!...
    
דאס פארשטייט א מינדסט קינד, אז נאך אזא געשפרעך האבן מיר
אלע פיר יידישע שריפטשטעלער, צווישן זיי איינער א פאעט, זיך אוועקגעזעצט אפן גרינעם גראז און האבן זיך ממש מחיה געווען. דעם זיידן
רב מענדעלע האבן מיר אפגעטראטן דעם אויבנאן און מיר דריי האבן
זיך אויסגעזעצט ארום אים, ווי אייניקלעך ארום א זיידן, אדער ווי
תלמידים ארום א רבין, הארכן דעם אלטנס תורה, ווי ער דרשנט און
טייטשט פסוקים און דערציילט מעשיות, וואס האבן א שייכות צו דעם,
וואס אונדז אלעמען בארירט ― צו דער יידישער ליטעראטור, אויסגעמישט אלעמאל מיט א זייטיקער מעשה, אדער, ווי ער רופט דאס אן,
מיט א „הקדמה״. א הקדמה פון פארנט, א הקדמה אין מיטן, א הקדמה
צום סוף.
    
― אז איך בין פארגאנגען מיטן טראגן מיט דער „קליאטשע״...
― אזוי האט דער זיידע אנגעהויבן צו דערציילן א מעשה, נאר מע האט
אים באלד איבערגעשלאגן אין רעכטן אנהייב, ווי דער שטייגער איז.
איטלעכער האט געשטעלט אן אנדער פראגע:
    
― זיידע! פון וואנען האט זיך גענומען צו אייך „די קליאטשע״?
    
― זיידע! וועלכע איז געווען דאס ערשטע ווערק, וואס איר האט
געשריבן אין יידיש, און וואס האט אייך געבראכט צו שרייבן יידיש?
    
― זיידע! פארוואס האט איר זיך אויסגעקליבן דעם פסעוודאנים
„מענדעלע מוכר־ספרים״?
    
דער זיידע האט גאנץ רויק, מיט האלב־צוגעמאכטע אויגן און מיט
א שמייכעלע אף די ליפן, אויסגעהערט אלע אונדזערע פראגן, און האט
אונדז נאכדעם מיט א הילכיקן געלעכטער אפגעענטפערט:
    
― נו? שוין? מער האט שוין קיינער גאר נישט וואס צו פרעגן?
טאמער האט איר נאך א פאר שאלות ― אדרבה, גיט אהער, שעמט
זיך נישט, שיט אויס אלע אינאיינעם אין איין קופע, ס׳איז גאנץ יידישלעך. איר, מיט אייער פרעגן מיך פון אלע זייטן, דערמאנט מיר א בילד,
ווי א מוטער קומט פון מארק מיט א פולן קאשעק פארשיידענע זאכן:
עפל, און בארן, און בייגל, און בולקעס, און אייער, און קארטאפל, און
מערלעך, און פלוימען, און פעטרישקע, און א רויטער האן מיט א הארטן
קאם אויך אין קאן, ― און עס באפאלן זי די קינדער פון אלע זייטן:
מאמע! מיר אן עפל! מאמע! מיר א באר! מאמע! קאן מען עסן רויע
מערלעך? מאמע! אף וואס דארף מען פעטרישקע? מאמע! וואס קאסט דער
האן? „קינדערלעך! ― בעט זיך נעבעך די מאמע, ― לאזט מיך כאפן
דעם אטעם, וועל איך אייך אלעמען צופרידן שטעלן!״...
    
אזוי האט אונדז דער זיידע בארויקט און האט אונדז אלעמען געגעבן א תשובה יעדן אף זיין פראגע, חלילה נישט דורכגעלאזט קיינעם. און
עס האט זיך ארויסגעוויזן, אז צו שרייבן יידיש, דאס הייסט, צו ריידן
מיטן גאנצן פאלק אף זיין לשון, האט אים שוין לאנג געצויגן, נאך פארן
ערשטן ארויסטריט אפן פעלד פון דער יידישער ליטעראטור; און מחמת
שרייבן יידיש איז מיט פערציק יאר פריער נאך געווען א שאנדע, ובפרט
נאך פאר אזא יונגנמאן א משכיל, ווי ער, וואס „קלוגע מענטשן״ האבן
אף אים געזאגט, אז דאס וואקסט א „חיים זעליק סלאנימסקי״, ― האט
ער זיך מיט זיין ערשטן ווערק „דאס קליינע מענטשעלע״ באהאלטן בחדרי־חדרים, אז קיינער זאל ניט וויסן, און האט אוועקגעשטעלט דערויף א
נאמען פון א לעבעדיקן פארשוין, איינעם א סענדערל א מוכר־ספרימניק,
וואס האט זיך ארומגעשלעפט אין יענער צייט מיט זיין פערד־און־וועגעלע
אין דער סביבה פון בארדיטשעוו, דאס בארימטע גלופסק אליין. „דאס
קליינע מענטשעלע״, אדער „יצחק אברהמל תקיף״, איז גענומען געווארן
פון א לעבעדיקן פארשוין, וואס האט אין יענער צייט געקנאקט אין גלופסק
מיט דער גרויסער בייטש און אנגעטריבן די כנסת ישראל... אנגעשריבן
האט ער „דאס קליינע מענטשעלע״ אין פארלויף פון דריי טעג, נישט מער,
מיט פחדים און מיט פיבער, און אוועקגעשיקט עס אין „קול מבשר״
אריין, צו אלכסנדר צעדערבוים. דערזען אפן שער דעם נאמען „סענדערל
מוכר ספרים״, האט זיך אלכסנדר צעדערבוים דערשראקן, צי מיינט מען
דאס ניט אים אליין טאקע (אלכסנדר―סענדער―סענדערל)? האט ער זיך
מיישב געווען ― קיין גרויסע צערעמאניעס מיט א יידישן מחבר דארף
קיינמאל א יידישער רעדאקטאר נישט מאכן, ובפרט נאך אין יענער
צייט ― און האט אים איבערגעמאכט דעם נאמען סענדערל אף מענדעלע,
― און אט אזוי איז זיך ארויס אף דער וועלט „מענדעלע מוכר־ספרים״,
וואס האט נישט אויפגעהערט ארומצופארן מיט זיין ביסל געדרוקטע
סחורה איבער דער מדינה פון גלופסק, פארבלאנדזשעט פון דארטן קיין
קאבצאנסק און טונעיאדעווקע...
    
דאס זיינען די דריי הויפט־שטעט, אדער די דריי ק״קין, ווי ער רופט
זיי אן אף לשון־קודש, וואס פיגורירן אין אלע כתבים פון מענדעלע מוכר־ספרים און וואס דריקן־אויס אין זייערע נעמען די קווינטעסענציע פונעם
יידישן געטא אין יענער צייט. דאס זיינען די דריי זאכן, וואס האבן אפגעשטעמפלט דאס פארצייטיקע רוסישע יידנטום: גלופסק ― אונוויסנהייט,
קאבצאנסק ― ארמוט, טונעיאדעווקע ― פוסטעפאסניקעס, ליידיקגייערס,
אן א שום מלאכה, אן ארבעט נעבעך, איבעריקע באשעפענישן אף דער
וועלט.
    
― אט דאס זיינען געווען די הויפט־עלעמענטן פונעם יידישן פאלק
אין יענער עפאכע, וואס מיר איז באשערט געווען מיט זיי זיך ארומצושלעפן בכל תפוצות ישראל... ― אזוי האט געזאגט דער זיידע מיט א
זיפץ און מיט א ביטער שמייכעלע. ― נאר איר האט זיך, דאכט מיר, נאכגעפרעגט אפן יחוס פון דער „קליאטשע״? דארף מען אייך, קינדערלעך,
טאן צוליב און דערציילן. אזוי איז געווען די מעשה: איינמאל, אין א זומערטאג איז דאס געווען, זיץ איך מיר אזוי אין גלופסק אף דער אכסניה
פארטראכט און קוק מיר דורך אן אפענעם פענצטער אין דרויסן ארויס
און דערזע אן אויסגעמוטשעטן, פארשוויצטן יידן מיט אונטערגעשטעקטע
פאלעס פון א צעריסענער קאפאטע, שטייט און קאטעוועט אן ארעמע
אויסגעמוטשעטע פארשוויצטע קליאטשע מיט א צעביסענער פעל, איינגעשפאנט אין א פולן וואגן מיט ציגל, שילט מיט טויטע קללות אי די
קליאטשע, אי זיך, אי די גאנצע וועלט: ― ברענען זאל די פעל דיינע,
וויסטע קליאטשע וואס דו ביסט! ― און זי, די קליאטשע, האט אויסגעדרייט די פארוויסטע, פארפינצטערטע מארדע אירע צום יידן, קוקט אף
אים, ווי א זינדיקער מענטש, און עס דאכט זיך מיר, אז איך הער, ווי זי
זאגט צו אים:
    
― שוטה! קליאטשע רופט ער מיך! ביסט אליין א קליאטשע! טו
א קוק אהין, צו יענעם פלאץ, ווו איך שלעפ די ציגל, וועסטו זען, אז איר
זייט אלע קליאטשעס, וויסטע, פינצטערע קליאטשעס, אז אך און וויי איז
צו אייך אלעמען!
    
אזוי, האט זיך מיר געדאכט, רעדט די קליאטשע, און איך האב
אויפגעהויבן די אויגן אף יענעם פלאץ, וואס די קליאטשע האט אנגעוויזן
מיט איר מארדע, און איך האב דערזען א באקאנטן נפש פון יענע פיינע
בריות, וואס האבן זיך אויסגעצייכנט אין גלופסק מיט פינף פינגער ארויפצושלאגן זיך אף א מויער, און אף נאך א מויער, און דאס אלץ נעבעך
פון כשרע יידישע מטבעות, פון כשר יידיש שווייס און בלוט... דער שיינער מענטש, דער פיינער בריה, איז געשטאנען די הענט ארונטער, דאס
היטל פאררוקט ארויף, דער שטערן האט געשוויצט און געבויט גרויסע
פלענער, און ארום אים האבן זיך, ווי קנעכט, אונטערטעניק ארומגעדרייט
ארעמע יידלעך נעבעך, געקוקט אים, ווי געטרייע הינט, אין די אויגן
אריין, געווען גליקלעך מיט זיינס א שמייכעלע און געציטערט פאר א
בייזן קוק דאס נייניעריקע, ― און עס איז מיר געקומען אפן זינען דער
פסוק פון שיר־השירים: ל ס ו ס ת י   ב ר כ ב י פ ר ע ה ― צו דער קליאטשע אינעם
רייטוואגן פון פרעה,  ד מ י ת י ך   ר ע י ת י ― טו איך דיך טאן
גלייכן, כנסת ישראל! ― און איך בין פארגאנגען אף טראגן מיט דער
„קליאטשע״...
    
דריי טעג בין איך ארומגעגאנגען איבער גלופסק א צעטראגענער,
ווי מיין ישראליק, נישט געהערט וואס מע רעדט צו מיר, געענטפערט
איטלעכן אף זיין „גוט־מארגן״ מיטן ווארט „קליאטשע״, ווארעם אלע
פנימער האבן אויסגעזען בא מיר קליאטשעדיק, און אט אזוי האב איך
מיך געקליאטשעט, ביז איך בין געקומען אהיים קיין טונעיאדעווקע
און האב מיך פארשלאסן בא זיך אין חדר אף זעכצן טעג און אנגעשריבן
אלע זעכצן קאפיטלעך פון דער „קליאטשע״...
    
אצינד איז געבליבן די פראגע: וואס טוט מען מיט דער „קליאטשע״?
דעמאלט האט נאך קאלומבוס ניט אנטדעקט אמעריקע, און דעריבער
האבן זיך נאך ניט געפונען יענע בארמהארציקע לייט, וואס האבן אין
דרייסיק יאר ארום רחמנות געהאט אף מיר, דעם ארעמען מענדעלע מוכר־ספרים, און האבן מיך ארויסגעגעבן דארטן, ניט צו פרעגן בא מיר מיין
הסכמה, ניט צו געבן מיר צו וויסן: הנה זייט וויסן, רב מענדעלע, אז מע
האט אייך א טובה געטאן, מע האט אייך באגנבהט!...
    
דא האט זיך דער זיידע אפגערוט א וויילע און האט זיך פארטראכט.
מיר, די אייניקלעך, האבן זיכער געקאנט מיינען, אז דא וועט זיך אנהייבן
שיטן פייער, פעך און שוועבל אף די פיינע מענטשן אין אמעריקע, וואס
האבן ווירקלעך באגאנגען אן אומגעהייערן פארברעכן קעגן דעם איינציקן יידישן קלאסיקער, קעגן דעם גרעסטן יידישן דיכטער, דענקער און
קינסטלער, דערמיט וואס זיי האבן איבערגעדרוקט און ארויסגעגעבן אלע
זיינע ווערק ניט אין אמעריקע אליין, נאר אויך אריבערגעפעקלט אהער,
קיין „יוראפ״, און געמאכט אים א מיאוסע מפלה, א קאנקורענץ אף זיין
סחורה טאקע מיט זיין אייגענער סחורה ― און גייט לאדט זיי צום ונתנה־תוקף!...
    
נאטירלעך, איז מיין קאלעגא, דער וואס מיטן הייסן טעמפעראמענט,
ארויס מיט א פייערדיקן פראטעסט קעגן די אמעריקאנער פיראטן, ים־גזלנים, זיי געמאכט (הינטער די אויגן) מיט דער בלאטע גלייך, זיך געווונדערט וואס מע שווייגט:
    
― וואס שווייגט איר זיי, זיידע? ― האט אויסגערופן מיין קאלעגע.
― איך, אף אייער ארט, וואלט פון זיי געמאכט אט־א־דאס־א!
    
און מיין קאלעגע מיטן הייסן טעמפעראמענט האט באוויזן מיט
ביידע הענט אין דער לופטן וואס ער וואלט פון זיי געמאכט, נאר וואס,
אייגנטלעך, ― איז שווער געווען צו פארשטיין, מחמת מיט הענט קאן א
מענטש מאכן מי יודע וואס!... דערויף האט אים דער זיידע געענטפערט
מיט א שמייכעלע:
    
― איך וועל אייך דערציילן: כל זמן איך בין נאר א נגזל אליין,
איז נאך צו דערליידן ― וואס קאן מען טאן? פון אן אומגליק איז קיינער נישט באהיט. נאר זיין דערצו נאך א שוטה אויך ― דאס איז שוין
צופיל פאר מיר! פראטעסטירן, רעכענען זיך, צאלן ― דאס איז נאריש;
דאס דארפן טאן אנדערע, ניט איך. וואס איך אליין דארף טאן ― וועט
מן הסתם געטאן ווערן... מענדעלע מוכר־ספרים, ברוך השם, איז נאך
נישט געשטארבן! מילא, בקיצור המעשה, דאס אלץ איז נארישקייטן. איר
ווילט דאך וויסן, ווי אזוי איז די „קליאטשע״ ארויס אף דער וועלט? ―
דארף מען אייך דערציילן וואס ווייטער איז געווען.
    
און דער זיידע האט אונדז איבערגעגעבן א געשיכטע, ווי אזוי ער
האט אין א געשלאסענער פארזאמלונג פון אינטימע פריינט צום ערשטן
מאל געלייענט די „קליאטשע״, ווי אזוי זיינע אינטימע פריינט האבן
פריער געלאכט פון אים, געמאכט חוזק איבערן נאמען פונעם ווערק. נא
דיר גאר א פערד, א קליאטשע! און ווי אזוי זיי זיינען נאכדעם געווארן
ערנסט... ווי אזוי איינער (יוסף בצלאל הארקאווי) האט נאכן איבערלייענען די „קליאטשע״ צוגענומען באם מחבר דאס העפטל, אריינגעלייגט
אין זייט־קעשענע אן ווערטער, אוועקגעפירט דאס קיין פעטערבורג און
צוגעשיקט אין א צייט ארום דעם פארפאסער א פארטיקע, אן אפגעדרוקטע „קליאטשע״. ווי אזוי נאכדעם דער צענזאר האט געהאט א מיאוסע
מפלה דערפאר, וואס ער האט דורכגעלאזט אזא „טרפה סחורה״, און נאך
א סך אינטערעסאנטע מעשיות האט אונדז דערציילט דער זיידע, ווערנד
מיר, זיינע אייניקלעך, זיינען געזעסן און אויסגערוט זיך דערוויילע אונדזערע אויסגעמוטשעטע פיס.
    
 ז.
    
 א מינוט פארן טויט
    
ווידער א מאל זיינען מיר געזעסן זאלבעפערט, די זעלבע פיר יידישע
שריפטשטעלער, צווישן זיי דער יינגסטער פון אלע ― א דיכטער. דער
זיידע איז געווען, ווי אלעמאל, דער צענטער, געזעסן אינמיטן; מיר, די
אייניקלעך, ארום אים. עס איז געווען א זומערנאכט, א פרעכטיקע, א
ווארעמע א שמעקנדיקע נאכט. עס האט זיך נישט געגלוסט גיין אין שטוב
אריין. שווער געווען זיך צעשיידן מיט אזא נאכט! גערעדט האט מען וועגן
איבערנאטירלעכעס, אומבאגרייפלעכעס אין דער נאטור און וועגן דעקאדענץ אין דער ליטעראטור. דער זיידע האט געקוקט מיט זיינע ניט גרויסע,
נאר שארפע, האלב־צוגעמאכטע, קורצזיכטיקע אויגן ערגעץ אין דער
האלב־פינצטערער ווייטקייט אריין. נאכדעם איז געקומען צו רייד וועגן
באשרייבן די נאטור. דער זיידע האט געזאגט, אז באשרייבן די נאטור
הייסט פראפאנירן די נאטור, און ער האט גענומען מאלן מיט זיין איינפאכער נאר געשמאקער יידישער שפראך א נאכט־בילד מיט א האלב־ערנסטן
און האלב־קאמישן טאן, אזוי, אז עס איז שווער געווען צו וויסן, אויב
ער מיינט דאס באמת, אדער ער שפאסט?...
    
אט אזוי האט דער זיידע געשילדערט א זומערנאכט:
    
― שטיל גנבהט זיך אריין די נאכט. איינציקווייז, אזוי ווי ליכט,
ווערן אויסגעלאשן די רויטפארביקע שטראלן פון דער פארגייענדיקער זון.
א קליין ווינטעלע לויפט־דורך און רוימט אייך איין א סוד: „דער טאג איז
פארביי... דער טאג שטארבט אפ״... די ביימער האבן אראפגעלאזט די
ברעמען, זיי ווילן שלאפן. אן אומעט, א מרה־שחורה ארום און ארום, ווי
שבת פארנאכט צו שלש־סעודות, ווען אלץ טרויערט, אלץ בענקט און די
נשמה יתירה רייסט זיך ערגעץ, צאפלט, עס איז איר שווער צו שיידן זיך...
נאר שאט! אט גייט זי, די נאכט־מכשפה. און פארשפרייט איבער אונדז
אירע שווארצע פליגלען. אט באלד וועט זי זיך באזעצן אין איר פינצטערן
געצעלט, וואס וועט באלייכט ווערן פון פינקלדיקע שטערן. אט באלד וועט
זי אונדז זאגן: א גוטע נאכט! שטיל וועט זי אפלייענען „קריאת־שמע״,
און וועט איינשלאפן, און עס וועלן זיך איר חלומען אלערליי משונה־פארדרייטע פארפלאנטערטע וועלט־חלומות...
    
דער זיידע ווערט שטיל. מיר זיצן ווי פארכשופט. מיר וואלטן וועלן
הערן ווייטער, ווי ער מאלט זיינע פרעכטיקע נאכטבילדער אין דער דאזיקער פרעכטיקער זומערנאכט. ער פארשטייט אונדזער ווונטש.
    
פלוצעם רייסט־איבער דער זיידע זיך אליין און רופט זיך אן:
    
― מילא, נו, בקיצור, נאטור! עס איז גאלע ליגן! אלע אונדזערע
באשרייבענישן, שילדערונגען און מאלעכצן האבן אזא פנים קעגן דער
נאטור אליין און געבן אונדז פון איר אזא באגריף, פונקט אזוי ווי אט־א־יענע געוויסע בילדער פון דער הגדה, וואס זיינען געדרוקט אין ווילנע
אדער איז בארדיטשעוו, גיבן אונדז א באגריף פון יציאת־מצרים... אויב
איר ווילט, וועל איך אייך, קינדער, בעסער דערציילן א מעשה שהיה, א
מוראדיקע מעשה, וואס מיט מיר האט אמאל פאסירט אין בעסאראביע. די
געשיכטע האט אין זיך עטוואס מיסטישעס, אומבאגרייפלעכעס, און
שטימט זייער מיט דער דאזיקער פראכטפולער נאכט, וואס איז פול מיט
כשוף, מיסטיציזם און דעקאדענץ... ווילט איר הארכן, זאלט איר זיצן
שטיל, רויק, און דער עיקר ― נישט איבערשלאגן אינמיטן, ווי דער
מנהג איז, און ניט פרעגן קיין קשיות. איך בין אייך מבטיח, אז עס וועט
אייך מיט דער צייט אליין אלצדינג פארענטפערט ווערן.
    
און מיר אלע דריי האבן זיך צוגערוקט נאך נענטער צום זיידן, און
דער זיידע האט א מאך געטאן מיט דער האנט איבער דער לופט, גלייך
ווי ער וואלט עמעצן אפגעטריבן פון זיך, און האט אנגעהויבן רויק און
לאנגזאם צו דערציילן זיין שרעקלעכע געשיכטע בזה הלשון:
    
― בעסאראביע, ווייסט איר, איז א ווינקל חלילה נישט פון מכשפים,
נישט פון לצים, נישט פון וועלטבארימטע גנבים, גזלנים און רויבער. בעסאראביע איז זיך א ווינקל פון אנטיסעמיטן, פאפעשויעס, וויין און מאמעליגע , אזוי, אז פונעם נאמען בעסאראביע איז נישט צו דערווארטן, עס
זאל זיך דארטן טרעפן מיט מיר עפעס אן אויסערגעוויינלעכע, איבערנאטירלעכע געשיכטע. פונדעסטוועגן מוז איך אייך זאגן פארויס, אז איר
וועט הערן, וועט איר נבהל ומשתומם ווערן פאר שרעק, און איר וועט
שטוינען. איר וועט נישט פארשטיין מיטן גלייכן שכל, וואס דא שטעקט
אזעלכעס, און כמעט האב איך מורא, אז איר וועט ניט וועלן גלייבן,
דאס הייסט, איר וועט חלילה ניט רעכענען אף מיר, אז איך זאל אייך
איבערגעבן א פאנטאזיע פאר א ווירקלעכע געשיכטע; חס ושלום! אזוי
גראב וועט איר ניט זיין! נאר וואס דען? איר וועט זיך קלערן: א קשיא
אפן אלטן, אפשר האט זיך אים אויסגעדאכט?...
    
נו, אלזא, הערט־זשע מיט קאפ. שטעלט אייך פאר מיט א יאר עטלעכע און דרייסיק צוריק א שטאט אין בעסאראביע (נאר ניט קעשעניעוו,
ווארעם קעשעניעוו קריכט שוין פונעם האלדז!). אלזא, א שטאט אין בעסאראביע, און אין מיטן שטאט אן אריינפארהויז. מילא, וואס אן אריינפאר־הויז איז און ווי אזוי זעט אויס אן איינפארהויז ― דארף מען אייך ניט
דערציילן. דאס איז א הויז, וואס איז געשטעלט געווארן לכתחילה צוליב
„פריצים״, און וויבאלד צוליב פריצים, קאנט איר שוין זיכער זיין, אז עס
איז פארזארגט מיט אלע מעגלעכע באקוועמלעכקייטן, ווארעם א פריץ איז
נישט קיין ייד. א ייד איז א ייד, און א פריץ איז א פריץ! נאר נישט דאס
בין איך אויסן...
    
די שטוב אליין איז זיך אפילו א גאנץ געוויינלעכע שטוב פון „מיטלמעסיקן וווקס״, ניט הויך, ניט נידעריק, מיט א רויטן דאך פון שינדל,
מיט א הויכן ברייטן טויער אף אריינצופארן מיטן גאנצן עקיפאזש
גלייך אין הויף אריין, מיט צוויי רייען חדרים פון ביידע זייטן, רעכטס
און לינקס, וואס די טירן זייערע גייען־ארויס צום הויף און די פענצטער צו
דער גאס. די צימערן זיינען ריין, ברייט, גענוג ליכטיק. בעל־הבתיש מעבל:
א קיילעכיקער טיש אין מיטן צימער, א שיין הילצערן געפאלירט בעט,
פריש צוגעקליבן און מיט דיוואנעס פארהאנגען, א קליידער־שאפע אויך
אזוינע, א וועשקעסטל, א ווייכע קאנאפע מיט א שפיגל איבער איר, מיט
שטולן א פאר. אף די ווענט בילדער, געוויינלעכע בילדער, פארטרעטן
פון משה מאנטעפיורי מיט דער ברייטער געפלעטער מאנישקע, פון,
להבדיל, נאפאלעאן באנאפארטע מיטן המנטאש אפן קאפ און מיט דער
האנט אין זשילעט, מיט אביסל א צו בייז אויסזען ― פונקט דער היפך
פון, להבדיל, רב משה מאנטעפיורי, וואס זעט־אויס שוין אביסל צו פיל
זיס־צוקערדיק. מערקווירדיק! צוויי באזונדערע העלדן פון צוויי עפאכעס,
געמאלט פון באזונדערע קינסטלער, און ביידע מיט איין חסרון, ביידע
איבערגעכאפט די מאס... נאר ניט דאס בין איך אויסן. די שענסטע און
די בעסטע צירונג וואס אין צימער איז די הרובע, דער אויוון ― א
פראסטע הרובע, ניט קיין געקינצלטע, א געוויינלעכע, א געלע, מיט בלויע
פלעקן, א חנעוודיקע, און דער עיקר, א ווארעמע הרובע ― א געטרייע,
ווי א מאמע! דערפון איז געדרונגען, אז די מעשה, וואס איך וויל אייך
דערציילן, האט זיך געטראפן אום ווינטער ― און דאס איז זייער נייטיק
צום ענין.
    
אזוי ווי דער זומער האט אין זיך זיין זומערדיקן חן און שיינקייט,
וואס אונדז איז ליב און טייער, אזוי האט אויך דער ווינטער בא אונדז
זיין חן מיט זיין צויבער, בשעת אין דרויסן איז גוט קאלט, דער ווינט
בלאזט, דער פראסט ברענט און גנבהט זיך אריין דורך די צוגעמאכטע
לאדן און מאלט צאצקעס אף די שויבן פון די פענצטער, און איר זיצט
זיך מיט א געזעלשאפט אין א ווארעם־אנגעהייצטן און גוט־באלייכטן חדר,
בא א געדעקטן טיש מיט א זודיקן סאמאוואר, וואס קאכט און פארעט
און ציט־אויס א לאנגן דינעם טאן. זאגט אייך וואס איר ווילט ― איטלעכע זאך איז גוט אין איר צייט. נישט גוט איז נאר, אז אין מיטן ווינטער
ווערט פלוצעם זומערדיק, דרילעוואטע, אדער אז אין מיטן זומער ווערט
קאלט, ווינטערדיק... נאר נישט דאס בין איך אויסן.
    
געזעסן באם סאמאוואר און געטרונקען טיי איינער אליין, האב איך
ארויסגעקוקט, אז עמעצער א לעבעדיקער פארשוין זאל זיך באווייזן, ריידן
א ווארט, ווי עס מאכט זיך אמאל, אז מע פארבענקט זיך נאך א מענטשן.
ווארעם מענטשן האבן א טבע: זיי עסן זיך צו, נאר אז מע זעט זיי נישט,
בענקט מען נאך זיי. גאט האט געהאלפן, עס האט זיך געעפנט די טיר
און עס האט זיך באוויזן א נפש א באוואקסענער מיט האריקע הענט,
איינער פון די נפשות, וואס נאר א לאנד פון פאפעשויעס, וויין און
מאמעליגע קאן ארויסגעבן. אפמאלן אייך אים ― געפין איך נישט פאר
נייטיק צו אונדזער געשיכטע, נאר אין צוויי ווערטער זאגן שאדט נישט:
גרעבער ווי לענגער, און אזוי פארוואקסן מיט שמאלץ, אז קוים וואס ער
כאפט דעם אטעם. דאס איז דער בעל־הבית פון דער אכסניה. אריינגעקומען איז ער צו מיר, ווי געוויינלעך, מקבל־פנים זיין דעם אורח, אים
אפגעבן שלום, פרעגן, פון וואנען ער איז און וווהין ער פארט און וואס
איז זיין טועכץ, א קוק, א שמעק, א טאפ אין וואגן, אפשר דארף ער
עפעס האבן, וועט ער אים דינען. נו, און אזוי ווייטער. לאנג בעטן אים
זיצן האב איך נישט באדארפט; טרינקען מיט מיר א גלעזל טיי האב איך
אויך בא אים געפועלט. און עס איז אוועק בא אונדז א געשפרעך, וואס
איך זע נישט, ער זאל האבן פאר אייך אן אינטערעס. דער געשפרעך
האט זיך געדרייט ארום אלערליי וועלט־ענינים, שטאט־זאכן, מסחר, פא־מיליען־אנגעלעגנהייטן, און אביסל גלאט אזוי, אבי גערעדט, נישט געשוויגן. מיין בעל־הבית, ווי איך האב אייך שוין געזאגט, איז געווען א
ייד אביסל א שווערער, אביסל צו פיל פארוואקסן מיט שמאלץ, דעריבער
איז אים שווער געווען אנצוהייבן ריידן. אלע מאל, ווען ער דארף עפעס
זאגן, סאפעט ער זיך פריער גוט אויס, ווי א בלאזאק, און קוים האט ער
זיך אפגעסאפעט און דעם בלאזאק אויסגעבלאזן, איז בא אים אוועק
ווי א מזמור, און ער האט מיר אפגעגעבן דין וחשבון פון גאנץ בעסאראביע, מיך באקאנט געמאכט מיט אלע פריצים, וועלכע פריצים עס האבן
א סך ערד און ווינציק הינט, און וועלכע פריצים עס האבן ווינציק ערד,
נאר א סך הינט. אויך פון פערד האט ער מיר דערציילט זייער א סך
שיינע מעשיות, פון „ערלעכע״ פערד און פון „גנבהשע״ פערד, און פון
גנבים, וואס גנבהנען פערד, און פון גנבים, וואס גנבהנען אנדערע
זאכן, און פון גזלנים, וואס קומען אהער פון רומעניע, מייסטנס ציגיינער,
וואס טוען־אפ אמאל אזעלכע זאכן, אז די האר שטעלן זיך קאפויר!
איך האב אים אויסגעהערט, באטראכט אט דעם באוואקסענעם נפש
מיט די האריקע הענט, צי געהערט ער זיך נישט אן א ווייטער קרוב מיט
אט די גזלנים פון רומעניע... איך האב אבער ארויסגעזען, אז אומזיסט
האב איך אים חושד געווען, ווארעם פון זיין ווייטערן שמועס האט זיך
ארויסבאוויזן, אז ער איז גלאט א גראבער יונג, אן עם־הארץ און נעבעך
א גרויסע בהמה! פון די גזלנים איז ער ארויף אף מכשפים, לצים, רוחות
און שדים, מתים, וואווקעלאקעס און שרעטעלעך, וואס ער אליין מיט
זיינע אויגן האט דאס געזען ― א סימן, זיי זיינען מיט הערנער. ווער
איז מיט הערנער ― האב איך אים פארגעסן פרעגן, און אגב האבן זיך
מיר געקלעפט די אויגן... גאט ווייס, וויפל צייט מיין חכם וואלט אזוי
געזעסן איבער מיר, ווען איך הייב נישט אן אונטערצודרעמלען. שטאף
אף צו דערציילן האט ער נאך געהאט, ווייזט אויס, גענוג, מחמת אז ער
האט זיך געזעגנט, האט ער מיר צוגעזאגט, אז מארגן אין דער צייט וועט
ער ערשט דערציילן און דערציילן. פארן אוועקגיין האט ער מיט מיר
אינאיינעם באטראכט די פענצטער, צי האט מען גוט פארמאכט די לאדן,
געכאפט א קוק צום אויוון, צי האט מען נישט פרי צוגעשטעקט דעם
קוימען, באוויזן מיר, ווי אזוי מע פארשליסט די טיר, געזאגט א גוטע
נאכט, אפגעלאזט דעם בלאזאק און אוועק.
    
נאך זיין אוועקגיין האב איך די טיר צוגעשלאסן און געפרוווט,
אויב זי עפנט זיך נישט. ניין ― זי עפנט זיך נישט. נאכדעם האב איך
באטראכט די פענצטער אלע, געכאפט א קוק, אזוי זיך פארבייגייענדיק,
אונטערן בעט, גענומען זיך אויסטאן, צוגעגרייט דעם זייגער אפן טיש
און די שוועבעלעך, אריין אין בעט אריין, זיך איבערגעדעקט מיט א
ווארעמער ריינער בייענער קאלדרע, אויסגעלאשן דאס פייער, און...
    
דא האט זיך דער זיידע פלוצעם אפגעשטעלט און איז אנטשוויגן
געווארן. די נאכט איז ווירקלעך געווען פול מיט כשוף. דער הימל האט
אראפגעקוקט צו אונדז מיט זיינע שטערן, וואס האבן זיך געמינעט,
געביטן זיך, געפינטלט, ווי א מענטש, וואס פינטלט מיט די אויגן. זיי
האבן צו אונדז געווונקען, זיי האבן גערעדט צו אונדז, זיי האבן אונדז
געזאגט: „ווען איר זאלט וויסן, וואס עס טוט זיך דא בא אונדז אין
הימל?!״... „נו, אדרבה, זאגט אונדז, שטערנדלעך, זאגט אונדז, וואס
טוט זיך דארט בא אייך אין הימל?״... נאר די שטערנדלעך זאגן נישט,
וואס עס טוט זיך דארט בא זיי אין הימל. זיי מינען זיך, זיי בייטן זיך,
זיי פינטלען, ווי א מענטש וואס פינטלט מיט די אויגן. און מיר קוקן,
קוקן אין הימל אריין, און ווייסן נישט, וואס דארטן טוט זיך.
    
מיר האבן זיך אלע, אפנים, שטארק פארטיפט אין די שטערן און
גאר נישט באמערקט, אז דער זיידע שווייגט עפעס זייער לאנג. און אלע
דריי האבן מיר זיך אנגערופן צו אים:
    
― נו?
    
― וואס נו?
    
― וואס זייט איר אנטשוויגן געווארן?
    
― איך האב געוואלט אייך אויספרווון, צי איר האלט קאפ.
    
― וואס הייסט, צי מיר האלטן קאפ? געוויס האלטן מיר קאפ.
    
― זאגט־זשע מיר, קינדערלעך, ווו האלט איך?
    
― איר האלט בא דער בייענער ווארעמער קאלדרע. איר האט זיך
איינגעדעקט, אויסגעלאשן דאס פייער און...
    
― אט אזוי האב איך אייך ליב. וויבאלד איר האלט קאפ, קאן איך
אייך דערציילן ווייטער. אלזא, איך האב מיך גאנץ פיין איבערגעדעקט
און ― א גוטע נאכט!... איך וועל אייך ניט זאגן אקוראט, צי איך האב
שוין געהאט איינגעשלאפן, צי איך האב נאר־וואס געזאלט אנטשלאפן
ווערן, צי איך האב שוין געהאט אפגעשלאפן א צייט, ― איך ווייס נאר,
אז די אויגן האב איך געהאלטן צו, נאר געהערט האב איך טריט, שטילע
טריט ― מע גייט!... איך הער מיך צו שטארק ― יא, מע גייט!... „עט!
עס ווייזט זיך מיר אוודאי אויס!... דאס איז א סך־הכל, א רעזולטאט
פון דעם בעל־הביתס מעשיות״... אזוי טראכט איך מיר און וויל מיך
איבערדעקן איבערן קאפ ― איך הער ווידער א מאל גאנץ קלארע טריט!
איך הייב מיך אן בארעכענען: אפשר גייט מען דאס אינעם אנדערן
צימער אף יענער זייט וואנט? אפשר פון אויבן איבער מיין קאפ? ניין!
איך הער טריט אט דא, בא זיך אין צימער, נישט ווייט פון מיין בעט!
איך האב צונויפגענומען אלע מיינע געדאנקען, איך דערמאן זיך, אז
איך האב, דאכט זיך, גוט צוגעשלאסן די טיר, באטראכט די פענצטער
אלע, געזען אויך וואס אונטערן בעט טוט זיך ― ווער קאן דאס זיין
און פון וואנען האט ער זיך אהער גענומען?... און דא איז א פינצטערניש, כאטש נעם זיך ארויס די אויגן! וואס טוט מען? אויסרייבן א
שוועבעלע? זייט איר גערעכט. א שכל איז דאס טאקע. די פראגע איז
אבער, ווו נעמט מען א שוועבעלע, אז די שוועבעלעך ליגן ערגעץ ווייס
איך ווו, אפן טיש? נו? וואס וועט איר טאן? איא, איר שווייגט? אז
עמעצער איז פאראן בא מיר אין צימער ― איז שוין בא מיר קיין ספק
נישט געווען. די קשיה איז נאר, פון וואנען האט ער זיך גענומען? ווי
אזוי איז ער אריין? פאלגלעך, דארפן מיר קלערן, אז אדער דורך דער
טיר, אדער דורכן פענצטער? אויב דורך דער טיר, איז דאס דער בעל־הבית אליין, מיט א נאכשליסל; אויב דורכן פענצטער, איז דאס גלאט
א גנב. קיין גרויסע נפקא־מינה אפילו איז דאס נישט, נאר א מענטש
א בר־דעת האט ליב יעדע זאך באקלערן, ער זאל וויסן, ווו ער איז אין
דער וועלט, ער זאל נישט בלאנדזשען אין דער פינצטער אפילו דעמאלט,
ווען עס איז פינצטער... איך האב מיר פארגעשטעלט, פארשטייט איר
מיך, אין קאפ אלצדינג, ווי אין פסוק שטייט: החכם עיניו בראשו. איך
האב מיר אויסגעמאלט מיין צימער, דעם טיש, דאס בעט, ווי אזוי האב
איך מיך געלייגט? מיטן פנים צום פענצטער, מיט די פיס צו דער טיר.
פאלגלעך, ווען עס זאל זיין אפן די טיר, וואלטן דאס דערפילט פריער
פון אלעמען ― ווער? די פיס. שטעק איך ארויס פאוואלינקע א שפיץ
פוס פון אונטער דער קאלדרע, געוויס וועל איך דערפילן עפעס א ווינטעלע? ― ווער! וואס! די טיר איז צו ― דערויף וועל איך שווערן!
דארף מען זיך נעמען צום פענצטער. ווי אזוי־זשע טוט מען דאס? שטעק
איך ארויס פאוואלינקע פון אונטער דער קאלדרע א האנט ― קיין שפור
פון קיין ווינטל, פון קיין קעלט. עס איז צו טיר און טויער, און די טריט
ווערן אלע מאל קלערער און נענטער. איך מעג שווערן, אז איך הער
עמעצער נעבן מיר אטעמט שוין! עס פארשטייט זיך, אז יעדע מינוט,
יעדע סעקונדע איז א טאג, א יאר.
    
א קאלטער שווייס האט שוין לאנג ארויסגעטרעטן! דאס הארץ
קלאפט, קלאפט, ווי א זייגער. וואס טוט מען? אראפשפרינגען פון בעט?
אנהייבן שרייען? מאכן א גוואלד? צו וועמען? אף וועמען? אפנים, איר
ווייסט דען, מיט וועמען איר האט צו טאן? אויפזעצן זיך אפן בעט ―
האט איר מורא זיך א ריר טאן, ווארעם צו וואס זאלט איר ווייזן יענעם,
אז איר שלאפט נישט? ממה נפשך, איז דאס א גנב, וועט ער זיך נעמען
זיינס, וואס אים איז נייטיק, און וועט זיך גיין געזונטערהייט. אבער אז
איר וועט נעמען מאכן קולות, וועט ער דאך וועלן ראטעווען זיין אייגענע
פעל, וועט ער אנפאלן אף אייך ווער ווייס מיט וואס פאר א כלי־זיין, וועט
איר, הייסט עס, אליין מאכן אים פאר א גזלן, ― צו וואס נוצט דאס
אייך? וואס־זשע דען? ווארטן ביז ער וועט צוגיין צו אייך צום בעט און
וועט ארויפפאלן אף אייך און וועט אייך אנהייבן ווערגן, שטיקן? איז
עפעס אויך נישט קיין פלאן. אלזא, אצינד זאגט שוין איר, וואס וואלט
איר געטאן? לאם איך הערן. איר זייט יונגע לייט, העלדן!...
    
אזוי האט זיך דער זיידע געווענדעט צו אונדז, זיינע דריי אייניקלעך,
און געווארט אף אונדזער ענטפער. דער ערשטער האט זיך ארויסגעכאפט
מיט זיין ענטפער דווקא דער יינגסטער פון אלע, דער פאעט. ער האט
זיך אנגעצונדן, ווי אן אמתער העלד, געמאכט צוויי מוראדיקע קולאקעס
און באוויזן, ווי אזוי ער וואלט געגעבן א שפרונג־אראפ פונעם בעט, ווי
אזוי ער וואלט אים צוגעבויגן צו דער ערד, ווי אזוי ער וואלט אים
געשטיקט, און האט אויסגעלאזט מיט פייער: ― נפש תחת נפש! מיר א
טויט, דיר א טויט!...
    
אויסגעהערט די תשובה פונעם פאעט, האט דער זיידע א קנייטש
געטאן מיט דער האנט, ווי איינער רעדט: „מהכתיתי!״ און האט זיך
געווענדעט צו מיין קאלעגע מיטן הייסן טעמפעראמענט: וואס וואלט ע ר
געטאן? און מיין קאלעגע מיטן הייסן טעמפעראמענט האט אים אפגעענטפערט גאנץ אויפריכטיק:
    
― איך וועל אייך זאגן דעם אמת, זיידע: גיין אנפאלן אף א
מענטשן, וואס איך קען אים נישט און זע אים נישט ― דאס וואלט איך
נישט געטאן. איך וואלט אים איבערגעלאזט דעם זייגער מיט האק און
פאק, כאפט אים דער רוח, און אליין וואלט איך ארויסגעשפרונגען דורכן
פענצטער. האבן צו טאן מיט יעדן פארך, מיט יעדן גנב? זאל דאס גיין
אין דער ערד אריין...
    
― אויך גערעכט! ― מאכט דער זיידע, ― האבן צו טאן נישט
מיט קיין גלייכן איז אוודאי נישט כדאי... נו, און איר, וואס וואלט איר
געטאן, ווען מיט אייך טרעפט זיך אזא מעשה?
    
אזוי זאגט דער זיידע שוין צו מיר, און איך ענטפער אים אויך
גאנץ אפנטלעך:
    
― איך? איך וואלט פארשפארט אלע זאכן! איך וואלט נישט אנגעפאלן אפן גנב, איך וואלט נישט געשפרונגען דורכן פענצטער. איך
וואלט... איך וואלט... געשטארבן!
    
― אט דאס איז ריכטיקער פון אלץ! ― מאכט דער זיידע מיט
א הילכיקן געלעכטער, און אף אים קוקנדיק לאכן אלע, אחוץ מיר. ―
שטארבן פאר שרעק איז טאקע זייער א וווילע עצה, נאר איידער מע
קומט דערצו, פאלט־ארויס דריי מאל די נשמה, עס באשלאגט אייך א
קאלטער שווייס, און איר פילט, אז דער מח הייבט זיך אייך! איר זעט
פאר זיך דעם מלאך־המוות, איר פילט אף זיך דעם קאלטן חלף, נאר
איר ווייסט נישט, ווען וועט זיין דער „כיק״!... בקיצור, איך וועל אייך
מער נישט דערציילן. איך הער נעבן מיין בעט עמעצער סאפעט, אבער
ווי אזוי נאך! מיט אימפעט, מיט כעס: „הא! אי־הא! אי־הא!״ איך פיל
דורך דער קאלדרע עמעצנס א האנט אף זיך, א פעסטע, א שווערע, א
קאלטע, א האריקע האנט, און טאקע באלד נאך א האנט. אהא! עמעצער
קריכט צו מיר אין בעט אריין, אט־אט איז ער שוין, אט־אט כאפט ער
מיך באם גארגל! אט־אט דערלאנגט ער מיר מיט אן אייזן איבערן קאפ!
אט־אט... נו? חכמים! וואס וועט איר איצטער טאן?
    
דא האט זיך דער זיידע אפגעשטעלט, אפנים, געוואלט אפרוען א
וויילע. מיר האבן פארשטאנען, אז עס איז אים מסתמא שווער געווען
איבערצולעבן נאכאמאל אזא קריטישן מאמענט, האבן מיר אים געלאזט, ער זאל אביסל אפרוען, און אליין האבן מיר זיך גענומען איינהערן אין דער שטילקייט פון דער נאכט. איר ווייסט, ליבע פריינט? די
שטילקייט פון דער נאכט רעדט, רעדט ווערטער. הערט זיך איין אמאל,
וועט איר הערן קולות, שטילע נאר זיסע ווערטער פון אן אומבאקאנטן
נפש, וואס זיצט נעבן אייך און סודעט זיך און שושקעט זיך מיט אייך,
און עס מאלט זיך אייך אויס, אז אייך איז באקענט די שטימע, איר
האט ערגעץ געהארכט, איר ווייסט נישט ווו... און עס דאכט זיך אייך
אויס, אז איר האט געהערט א זיפץ, א טיפן זיפץ, און איר ווייסט נישט,
ווער האט דאס געזיפצט: צי אט דער אומבאמערקטער נפש, וואס זיצט
נעבן אייך, אדער איר אליין האט דאס געזיפצט?... און עס כאפט אייך
אן א מורא מיט א בענקעניש אינאיינעם; איר וואלט גערן אויפהייבן
זיך, אוועקגיין, נאר עפעס האלט אייך צו ― איר ווייסט נישט וואס...
עמעצער ציט אייך בא דער נשמה, איר ווייסט נישט ווער... און עס בענקט
זיך אייך מיט סכנת־נפשות ― איר ווייסט נישט נאך וועמען... פלוצעם
הערט איר: פליוך! ווי אין א טייך אז מע ווארפט אריין א שטיינדל, אדער
אין א ברונען האט עמעצער אראפגעלאזט א זאך!... ארום און ארום
אייך, ווייסט איר, איז נישטא קיין ברונען, נישטא קיין טייך. וואס
באדייט דער פליוך?... אדער א „קרא״ לאזט זיך הערן. פון וואנען גייט
דער „קרא״, אז אלע פויגלען שלאפן?... און עס דאכט זיך אייך, אז די
ערד אטעמט, קוים־קוים וואס מע הערט. גלייך מיט אייך אטעמט זי,
די ערד, די גאנצע וועלט, און איר פילט, אז איר זייט א חלק פון דער
אטעמדיקער ערד, פון דער גרויסער־גרויסער וועלט, וועלכע איז א גרוי־סער־גרויסער סוד פאר אייך...
    
דאס שטילשווייגן פונעם זיידן האט זיך ווידער פארצויגן מער וויפל
מע באדארף, און מיר זיינען אויסגעגאנגען וויסן גיכער דעם סוף פון
דער געשיכטע, און מיר האבן זיך ווידער א מאל גענומען מינטערן דעם
זיידן.
    
― נו?
    
― וואס נו?
    
― וואס הייסט, וואס נו? וואס איז געווען ווייטער? ווער איז דאס
געווען? און וואס האט ער אייך געטאן? ווי אזוי זייט איר ארויס פון
זיינע הענט?
    
― אזוי? איר ווילט טאקע וויסן דעם סוף? האט צייט. מארגן איז
אויך א טאג. עלעהיי, זאל זיך אייך דאכטן, עס איז א ספור־המעשה,
וואס איז געדרוקט ערגעץ אין א בלאט, און דער רעדאקטאר דער חכם
האט אייך איבערגעהאקט אין סאמע מיטן, אוועקגעשטעלט פון אונטן
די געוויסע צוויי ווערטער: „פארטזעצונג פאלגט״ ― און גייט לאדט אים
צום ונתנה־תוקף. עס פארשטייט זיך, אז דאס האט דער קלוגער רעדאקטאר אייך געטאן מיט א כיוון, בכדי איר זאלט מארגן אויך קויפן זיין
בלאט ― איר האט אן אנדער ברירה? אדער עלעהיי, זאל זיך אייך
דאכטן, עס איז די מעשה מיט דער שלאנג.
    
― מיט וואסער שלאנג?
    
― איר ווייסט נישט די מעשה מיט דער שלאנג? ― ציט אויס דער
זיידע מיט א ניגון, ― וועל איך אייך דערציילן א נייע מעשה, א מעשה
מיט א שלאנג.
    
איינמאל, דאס איז געווען דעם 31טן דעקאבר, פונקט ערב ניי־יאר,
לייענט מען אין א צייטונג אזא מין געשיכטע: „א יונגע שיינע פרוי,
אן ערשטלינג, איז געזעסן מיט איר ברעקעלע קינד אף די הענט באם
פענצטער, נאר־וואס געקליבן זיך געבן דעם קינד זויגן. פלוצעם, מע
ווייס נישט ווי און פון וואנען, קריכט ארויס א שלאנג, טוט זיך א קאטשע
ארויף גלייך אף דער פרוי, כאפט אריין די ברוסט אין מויל אריין און
הייבט אן צו זייגן. זעלבסטפארשטענדלעך, אז די פרוי איז באלד אפן
ארט געפאלן חלשות. נאטירלעך, איז מען זיך צונויפגעלאפן פון דער
גאנצער שטאט רעטן די אומגליקלעכע פרוי. מע האט צונויפגערופן די
גרעסטע דאקטוירים פון שטאט, נאר גייט טוט עפעס, האלט מלחמה מיט
א גיפטיקער חיה! מע קאן דא גאר נישט מאכן, מחמת טאמער רירט
מען אן די שלאנג, אזוי לאזט זי ארויס איר גיפט און טויט די פרוי
אפן ארט. ווידער צוריק, זאל מען לאזן די שלאנג זאל זייגן ווייטער,
וועט זי אזוי לאנג זייגן, ביז די פרוי וועט שטארבן... שלעכט! ― אזוי
לאזט אויס די צייטונג, ― די לאגע איז זייער קריטיש, די שלאנג זייגט,
די פרוי חלשט. דאקטוירים זיצן און זוכן מיטלען. אונדזערע רעפארטערן שטייען און ווארטן. מארגן וועלן מיר געבן צו וויסן אונדזערע
לעזער וואס ס׳איז געווארן מיט דער פרוי און מיט דער שלאנג״. עס
פארשטייט זיך, אז נישט איין מארגן איז אוועקגעגאנגען. דער עולם האט
נישט אויפגעהערט צו קויפן אלע טאג די צייטונג, געזוכט דעם סוף פון
דער פרוי מיט דער שלאנג א צייט מיט יארן, און איך האב מורא, אז
עס זיינען פאראן אזעלכע געטרייע לעזער, וואס עד היום נאך הערן זיי
נישט אויף צו קויפן די צייטונג אלץ צוליב דער פרוי מיט דער שלאנג...
שוין־זשע האב איך נישט פארדינט בא אייך, קינדער, איר זאלט מיר
ווארטן ביז מארגן? א גוטע נאכט!
    
און דער זיידע איז אויפגעשטאנען פון דער ערד און האט גענומען
זיך געזעגענען מיט אונדז אף דער רעכטער אמת. זיינען מיר, אלע דריי
אייניקלעך, צוגעפאלן צו אים, געבעטן, געחלשט, געקושט ― קוים מיט
צרות געפועלט, ער זאל זיך אוועקזעצן צוריק אף זיין ארט און פארזעצן
זיין שרעקלעכע געשיכטע.
    
― געדענקט־זשע, קינדער, ווו האלטן מיר? מיר האלטן, ווי אזוי
דער נפש גייט מיט שטילע טריט צו מיין בעט. איך הער, ווי ער סאפעט
מיט אימפעט און מיט כעס: „הא! אי־הא! אי־הא!״ איך פיל דורך דער
קאלדרע עמעצנס א האנט, און טאקע באלד נאך א האנט, עמעצער
קריכט צו מיר אין בעט אריין, אט־אט איז ער שוין בא מיר אין בעט!...
איך ווייס נישט, ווי אזוי איר; איך האב מיך אנגעלייענט אמאל, אין די
יונגע יארן, א סך אזעלכע מעשיות, מוראדיקע, מיט שדים, גזלנים,
מכשפים, רוחות ― די דאזיקע אלע מעשיות, דארף איך אייך זאגן דעם
ריינעם אמת, האבן אף מיר נישט געמאכט קיין שום איינדרוק, אויסער
דעם, וואס איך האב נאר געוואלט וויסן דעם סוף, אשטייגער, אט אזוי
ווי איר אצינד... דער באגריף פון „אנפאלן״, „איבערפאלן״, הרגהנען״,
„טויטן״ ― איז מיר געווען פרעמד. אפילו דער מלאך־המוות מיט די
פילע אויגן איז אויך געווען בא מיר נישט מער ווי א „סטראשידלע״,
אן אויסגעטראכטער חלום אף צו שרעקן אונדז, און ווייטער גאר נישט...
דא אבער האב איך דערזען דעם מלאך־המוות פאר מיינע אויגן. איך האב
אים דערזען און האב אים דערקענט, אז דאס איז ― ער! ער! איך האב
נאר נישט געקאנט טרעפן, מיט וואס פאר א טויט איך וועל פון אים דא
פאלן, און האב דעריבער נישט געוווסט, צו וואס איך זאל מיך פריער
כאפן: צום קאפ, צום האלדז, צום בויך? נעהער פון אלץ האט זיך מיר
פארגעשטעלט, אז צוויי גרויסע, ביינערדיקע, קאלטע הענט וועלן מיך
ארומכאפן באם האלדז און וועלן מיך נעמען ווערגן. איך וועל ווערן
ברוין און בלוי, די אויגן וועלן מיר ארויס פון שטערן, און איך וועל
נישט קאנען שרייען. אויך האט זיך מיר פארגעשטעלט א שווערע זאך,
אן אייזערנע, לאזט זיך אראפ מיר אפן קאפ, און איך ווער פריטשמעליעט... אדער א ברייט שארף קאלט מעסער טוט א שנייד־אריין זיך גלייך
צו מיר אין בויך אריין, און איך הער דעם שניט... איך ווייס אליין נישט,
קינדער, פון וואנען עס האט זיך צו מיר גענומען מוט און כח ― פון
דערשרעק ווערט דער גרעסטער טרוס א העלד, און אויב איר ווילט וויסן,
וועל איך אייך אויסזאגן א סוד, אז קיין „העלדן״ זיינען גאר נישטא
אין ערגעץ; דער אמתער העלד איז טאקע נאר דער טרוס... הקיצור,
איך האב דערזען, אז עס איז מיר א מינוט צום טויט, האב איך מיר
א טראכט געטאן: „וואס ליגסטו, שוטה? אף וועמען ווארטסטו? דיין
לעבן אין דאך סיי ווי אצינד נישט ווערט א גראשן״... און איך האב
מיך געגעבן א הייב־אויף און א שפרונג־ארויס פון בעט, און בין שוין
געווען מיט איין פוס באם טיש, און האב געכאפט א שוועבעלע און
געגעבן א רייב־אויס און א טראג־צו צום בעט, ― איך טו א קוק: א
גרויסער, א שווארצער, א קודלאטער הונט, אן אמתער „סיביריאק״ מיט
רויטע אויגן!...
    
געלעגן איז דער כלב־שבכלבים, אפנים, די גאנצע צייט, ערגעץ אונטער דער קאנאפע, אדער צווישן דער שאפע, איז אים נמאס געווארן
צו ליגן אליין, אדער עס איז אים געווארן קאלט, איז ער דאס געקומען
צו מיר מיט א וויזיט, זיך באקענען מיטן נייעם אורח, און אגב איז
טאקע בא מיר אף דער בייענער קאלדרע פיל בעסער, ווארעמער און
געשמאקער...
    
אף מארגן האט מיר דער האריקער בעל־אכסניה דערציילט, אז דאס
האט ער באקומען א מתנה פון א פריץ.
    
― עס איז א שטילער הונט, ― האט ער זיך פארענטפערט ―
זייער א שטילער הונט. ער טשעפעט נישט קיין פליג אפילו. ער איז שוין
זייער אלט, און דערצו איז ער נאך בלינד אף ביידע אויגן.
    
 ח.
    
 דער יידישער קרילאוו
    
איצטיקס מאל זיינען מיר געזעסן זאלבעפערט שוין אין וואגאן פון
אייזנבאן. מיר האבן זיך געמאכט א פאר־ארויס פון שטאט אף א טאג,
א מין „פארטי דע פלעזיר״. נישט חלילה אף דער יאגד ― שיסן האבן
מיר נישט ליב. נישט שיפן זיך אף א שיפל ― מיר קאנען נישט. אויך
נישט קיין אנדערע תענוגים זיך אנטאן ― וואס זיינען מיר? פריצים?
עס גייט אונדז מער נישט אפ? דורכפארן זיך אביסל ― מהכתיתי.
פארנדיק שמועסט זיך אמאל בעסער ווי אינדערהיים. און פון וואס
שמועסן פיר יידישע שריפטשטעלער, אז זיי זיצן זאלבעפערט אין איין
וואגאן? פון ליטעראטור. דעם יינגסטן פון אונדז, דעם פאעט, איז איינגעפאלן א געדאנק, אז אונדזער פאלקס־ליטעראטור פעלט נאר איין זאך
― פאבלען, „באסניס״. אבער באסניס! עכט־יידישע! מיטן יידישן לשון,
מיט יידישן וויץ, מיט פעפער! די אידעע איז אונדז אלעמען געפעלן;
שטארק געפעלן! דאס הייסט, עס רעדט זיך נאר אזוי ― געפעלן. ווי קאן
עס גלייך געפעלן א זאך, וואס יענער האט דאס פארגעלייגט, נישט איך?
מע דארף עס פריער רעכט צעקייען און ערשט נאכדעם „מסביר זיין״,
געבן צו פארשטיין, באלייכטן, אויסבעסערן, איטלעכער נאך זיין השגה
און פארשטאנד. עס פארשטייט זיך, אז תחילת האבן מיר זיך אביסל
געשפארט, נאכדעם טאקע רעכט צעאמפערט זיך, דאס הייסט, חלילה
נישט געקריגט זיך, נאר גלאט אזוי אויסגעוויזן, יעדער באזונדער, אז
ער פארשטייט בעסער פונעם אנדערן...
    
און עס איז געבליבן בא אונדז אלע פיר, אז מע דארף זיך נעמען
שרייבן „באסניס״. די פראגע איז נאר ― מי ומי ההולכים? ווער זאל
זיך נעמען צו דער ארבעט? דא האט יעדער פון אונדז ארויסבאוויזן
אזוי פיל באשיידנקייט און עניוות, אז מע האט זיך ווידער געמוזט צעקריגן. איטלעכער פון אונדז האט ארויפגעלייגט די ארבעט אפן צווייטן,
און מיר אלע אפן „זיידן״. איינער האט געזאגט, אז אזא ערנסטע ארבעט
דארף נעמען אף זיך מיין קאלעגע מיטן הייסן טעמפעראמענט; ערשטנס,
ווייל ער איז אן ערנסטער מענטש, און, צווייטנס, ווייל ער באזיצט
שפראך, עטלעכע לשונות. דער אנדערער, טאקע מיין קאלעגע מיטן
הייסן טעמפעראמענט, האט געדרונגען פונקט קאפויער, אז דאס פאסט
פאר מיר, דווקא ווייל איך בין נישט אזא ערנסטער מענטש... איך האב
אנגעוויזן אפן יינגסטן פון אונדז, אפן פאעט, אז דאס איז פאר אים ווי
אנגעמאסטן: סטייטש, א דיכטער! און דער יינגסטער פון אונדז, דער
דיכטער טייט אף מיר מיטן פינגער: „אדרבה, דאס פאסט פאר אייך,
איר זייט א הומאריסט!״... אזוי לאנג, ביז עס איז געבליבן, אז מיר
אלע פיר דארפן זיך נעמען צו דער ארבעט און ארויסגעבן א בוך פון
פאבלען.
    
― קינדער! ― רופט זיך אן דער זיידע מיט זיין פריילעך שמייכל,
ווי געוויינלעך, ― איך האב מורא, אז די ערשטע פאבל וועט מען
דארפן מאכן איבער אונדז טאקע אליין, און הייסן וועט דאס מיטן
נאמען „דער קווארטעט״...
    
דער געדאנק האט ארויסגערופן א הילכיקן געלעכטער אין אונדזער
גאנצער חברה, און דער יינגסטער פון אונדז, דער דיכטער, האט זיך
אראפגעגליטשט פון דער באנק און האט זיך גענומען קאטשען פאר
געלעכטער. ער האט שוין אזא טבע, אז ער הייבט אן לאכן, לאכט ער
אזוי געשמאק, ביז ער מאכט דעם גאנצן עולם לאכנדיק. פלוצעם וואקסט־אויס א גלאטער קאפ פון נאך גאר א יונגנמאן, א בחור, מיט א גלאט
געגאלט געזיכט, ווי אן ארטיסט, מיט לאכנדיקע אויגן, מיט רירעוודיקע
ברעמען, און רופט זיך אן צו אונדז בזה הלשון:
    
― איזוויניטיע, גאספאדא! עס איז אביסל נישט פריליטשנע, אפשר
טאקע נישט טאקטיטשנע, וואס איך ווריוואיע זיך אומגעבעטן אין א
פרעמדן שמוס. איר האט, נישט ווילנדיק, מיר אנגעטראטן אפן פוס.
איך זיץ די גאנצע צייט, פון יענער זייט, און הארך, ווי איר ראזסוזש־דאיעט פון א זאך, וואס איך האב פארבראכט דערויף א סך. באסניס
דאס איז מיין קאניאק, מיין לעבן. א זאק מיט בארשטש אוועקגעגעבן.
מיין נאמען איז פעלדשטיין, פון קעשעניעוו בין איך אליין. איך שטודיר
דאקטער מעדיצין, אין דער גרויסער שטאט בערלין. איר הערט, ווי איך
רייד מיט סטיכעס? אזא פריוויטשקע צו־נ־אלדי רוחות! קורץ, איר קוקט
מיך אן, ווי א הון ― א האן; איר חלשט וויסן, ווער איך ביז, איר זייט
גערעכט, עס האט א זין. איך וועל אייך זאגן צוויי געציילטע ווערטער,
וועט איר זיך אויפכאפן פון די ערטער: איך בין  ד ע ר  י י ד י ש ע ר   ק ר י ל א וו,
און אן עק א סוף.
    
אבער טאקע אזוי ווי ער האט געטראפן! אלע פיר האבן מיר זיך
געגעבן א הייב־אויף פון די ערטער און געבעטן דעם יידישן קרילאוו,
ער זאל זיך אוועקזעצן דא מיט אונדז. דער יידישער קרילאוו האט זיך
לאנג נישט געלאזט בעטן. ער האט זיך אוועקגעזעצט נעבן אונדז און
האט אנגעהויבן שיטן מיט גראמען אזוי פיל, אז עס האט זיך געדרייט
דער קאפ. עס האט זיך געדאכט, אז די גראמען פאלן פון די פאליצעס,
פון די טשעמאדאנעס, שפרינגען דורך די פענצטער, שיטן זיך און
קייקלען זיך, ווי באב, ווי ארבעס. איידער איר האט צעקייט די ערשטע
עטלעכע ריימען, זיינען שוין געקראכן צו אייך אין אויער אריין פרישע
גראמען ― מיט איינעם ווארט, עס האט זיך בא אים געגראמט פון אלע
זייטן. קיינער פון אונדז האט קיין צייט געהאט א ווארט אויסצוריידן.
דער יידישער קרילאוו האט אונדז אלעמען פארכשופט מיט זיינע גראמען
און מיט זיינע באסניס, וועלכע איך גיב איבער ווארט און ווארט:
    
 אן אייזל מיט א סאלאוויי
    
אן אייזל דערזעט א סאלאוויי
    
און מאכט צו־נ־אים מיט א געשריי,
    
ווי א נאכאל, א בלאזן:
    
„הער נאר, סאלאווייטשיק, מיין טאלאנטליווע חזן!
    
מע זאגט, דו זינגסט עפעס אזעלכע שטיק,
    
וואס סע פשוט אן אנטיק!
    
דו ווייסט דאך, אז איך בין א מבין,
    
ווי א קאץ אף הייוון.
    
טאמער וואלסטו מיר געזונגען עפעס א זאך,
    
א פאר שטיקלעך, נישט קיין סך,
    
נאר לעבעדיק און הויך,
    
עס זאל גיין א רויך״...
    
און ער האט זיך עס צעלאזט, דער סאלאוויי,
    
מיט א שלשלת, מיט א דריי,
    
מיט א פייף און מיט א קנאק,
    
ווי אונדזער חזן פאסטערנאק
    
אף א ברית, אז ער כאפט א כוסה,
    
פריער א קליינע, דערנאך ― א גרויסע,
    
און מאכט דעם גרויסן מי שברך
    
אונדזער נגיד רב נתן־קורח...
    
א סוף. ער האט געענדיקט, דער סאלאוויי.
    
רופט זיך אן דער אייזל צו אים אזוי:
    
„נישט זאגן קיין ליגן ―
    
דו זינגסט נישט שלעכט קיין ניגון.
    
אטשען זשאל! עס גייט פארלארן א טאלאנט.
    
אין אונדזער קעלבל האב איך מיך דערמאנט.
    
ווען דו זאלסט זיין מיט דעם באקענט,
    
וואלט דיין געמבע ערשט געשמט״...
    
. . . . . . . . . . . . . .
    
וואס איז פון דער באסניע די נראוואאוטשעניע?
    
אז איר שרייבט אן א סאטשינעניע
    
און איר ווילט וויסן אף דעם א מניעניע,
    
זאלט איר דאס בעז מאליישאווא סטיעסניעניא,
    
און עס זאל נישט זיין קיין שום ניעדאראזומעניע, ―
    
אריינווארפן אין א גוטן ארט דליא אוניטשטאזשעניא...
    
 *
    
 * *
    
דער יידישער קרילאוו האט אונדז נישט געלאזט לאנג קוויקן זיך
מיט דער ערשטער באסניע. ער איז אויפגעשטאנען מיט א שיינענדיק פנים
און מיט שמייכלענדיקע אויגן, אריינגעלייגט ביידע גראבע פינגער אין
ביידע זייטן זשילעט און גענומען לייענען אונדז די צווייטע באסניע:
    
 דער וואלף און די קאץ
    
עס לויפט א וואלף פון שווארצן וואלד,
    
עס ברענט דער פראסט, עס בלאזט, ס׳איז קאלט,
    
נאר ער מוז נעבעך לויפן,
    
 אניט ― וועט מען זיין פעלעכן פארקויפן.
    
 מיין וואלף ―
    
 צום דארף.
    
ער זעט, עס זיצט א קאץ אליין,
    
און הייבט אן בעטן זייער שיין:
    
„קעצעלע! קעצעלע! מיר זאל זיין פאר דיין פנים!
    
אף מיין פעל זיינען דא א סך בעלנים!
    
נעם מיך אריין צו דיר, ווייבעלע!
    
זיי מיך מכבד מיט א געבראטן טייבעלע!״
    
― ווייסטו וואס? לויף זיך דורך צו מיין טאטע.
    
― איך קאן נישט! איך האב בא אים געלקחנט די קאפאטע.
    
― נו, גיי־זשע צו יענקל דלות.
    
― ס׳איז גרינג צו זאגן. ווו איז זיין טלית?
    
― נו, ווייסטו וואס? גיי צום בעל־הבית: צו בערל טנופת.
    
― איך קאן נישט! איך האב בא אים אוועקגעלייגט די עופות.
    
― נו, אויב אזוי, איז א שלעכטער משא־ומתן,
    
צוריק אין וואלד, א רוח אין דיין טאטן!...
    
. . . . . . . . . . . . . .
    
יעדע באסניע האט זיך איר נראוואאוטשעניע.
    
פון דאנען פירן מיר ארויס א פריאמאיע זאקליוטשעניע:
    
אז איר פאררוקט דעם טשאלנט, מעגט איר גיסן שמאלץ
    
צען פוד. נאר לייגט איר נישט קיין האלץ,
    
כאטיא עס מעג זיין אום פרייטיק,
    
וועט דער קוגל נישט זיין צייטיק.
    
 *
    
 * *
    
נישט געלאזט אונדז אפרוען זיך פון דער צווייטער באסניע, האט
אונדז דער יידישער קרילאוו גענומען לייענען א דריטע:
    
 „קווארטעט״, בא מיר הייסט עס „די קאפעליע״
    
אז איר ווילט וויסן ווער ―
    
איז א ציג, אן אייזל מיט א בער
    
האבן זיך צונויפגענומען אלע דריי
    
נעפרעמעננא מאכן א שפילעריי.
    
מע זיצט זיך ברייט און ווייך, ווי אף וואטן,
    
מע קוקט אריין אין די ביכער מיט די נאטן,
    
די אינסטרומענטן טראגט מען צו,
    
מע מישט די נאטן ווייס איך ווו,
    
מע קלאפט, מע רייבט מיט די סמיטשאקן,
    
עס פליען פון די פידלען די קאלאקן.
    
דא צעבייזערט זיך דער אייזל
    
און גיט א שנאל דער ציג אין נעזל:
    
„אט באלוואנעס!
    
זיך צערימפלט, ווי די שארלאטאנעס!
    
ממה נפשך, מאכן מיר א שפילעריי,
    
דארף מען שפילן אלע דריי
    
צום טאקט, צום קלאפ,
    
און האלטן קאפ.
    
הער נאר, דו, רב בער!
    
די ציג זאל זיצן דארט, און דו ― אהער!״
    
בקיצור, עס דויערט נישט קיין סך, טוט די ציג א לאך:
    
„מע־ע־ע! אז אך און וויי איז אייך!
    
איר זייט ביידע גראבע יונגען!
    
אומזיסט ארויסגעשטעלט די צונגען!
    
אט פליט א סאלאוויי,
    
ער וועט אייך זאגן, ווי אזוי
    
מע דארף באזעצן די קאפעליע,
    
זי זאל נישט קריכן אף דער סטעליע״.
    
דערהערט דער סאלאוויי,
    
צעלאכט ער זיך און מאכט צו זיי:
    
„כא־כא־כא, כל־זמרים!
    
גרילצערס, שארים־בארים!
    
איר קאנט שוין שטיין, איר קאנט שוין זיצן
    
איר קאנט אייך גראבלען, איר קאנט אייך קריצן.
    
פון אייער שפילן, איר מעגט מיר גלייבן
    
וועט די וועלט קיין נחת נישט דערלעבן.
    
. . . . . . . . . . . . . .
    
פון דער באסניע די זאקליוטשעניע
    
איז א טיפע נראוואאוטשעניע:
    
אז מע רופט־אויף א חתן צו דער תורה
    
און ער קען נישט די הפטורה,
    
מעג ער אנטאן דריי טליתים,
    
וועט ער נישט אויפשטיין קיין תחית־המתים.
    
דער שניט פון די באסניעס מיט זייערע אומדערווארטעטע „נראווא־אוטשעניעס״ האבן אונדז, מע קאן זאגן, צום טויט געשלאגן, און איידער
מיר האבן צייט געהאט זיך ארומקוקן און זיך נעהער צו באקענען מיטן
אינטערעסאנטן נפש, האט געגעבן א פייף דער צוג, און דער „יידישער
קרילאוו״ האט זיך געגעבן א כאפ צו זיינע פעקלעך, זיך אפגעזעגנט מיט
אונדז, נאטירלעך אין גראמען, געביטן זיך מיט די אדרעסן, און שטייענדיק שוין מיט די טשעמאדאנעס אין די הענט בא דער טיר, האט ער
אונדז דערווייל דעקלאמירט נאך א באסניע מיטן נאמען:
    
 א פוקס אין וויינגארטן
    
א פוקס א מחותן, הונגעריק ווי א וואלף,
    
איז געגאנגען אין בעסאראביע אין א דארף
    
פארביי א ווינאגראדניק א גראמאדנעם
    
(איך וועל אייך זאגן אף זשארגאן,
    
וועט איר כאפן דעם טאן:
    
„א גארטן א ווינאגראדנעם״).
    
ער דרייט זיך, דער מחותן,
    
בא די זייטן און אין מיטן,
    
די פייגעלעך פישטשען,
    
די וויינטרויבן בלישטשען.
    
או־ווא, אן עבירה ―
    
א טייערע פרי,
    
און האבן א זעלטענעם ריח;
    
נאר זיי הענגען אזוי הויך,
    
כאטש דראפע זיך אף די ווענט,
    
כאטש קריך פון דער פעל,
    
צערייס זיך די הענט,
    
מאך פון זיך א תל!...
    
אפגעשטאנען אזוי אקעגן א שעה,
    
מאכט ער פאר דאסאדע: „ווייס איך ―
    
אף וואס יידן מאכן א ברכה!
    
איך זאל אזוי האבן הצלחה:
    
א שטיקל טרוקן ברויט מיט זאלץ,
    
באשמירט מיט פוטער אדער שמאלץ,
    
האט טויזנט מאל מער טעם!
    
ווינאגראד! א גאנצער טארעראם!
    
א טרעסקאוויצי, א מציאה!
    
דאקטוירים פראפיסעווען א רפואה!
    
וואפערוויך, איז ער גרין אזוי ווי גראז,
    
האט קיין יידישן טעם, ווייס איך וואס!
    
זויער ווי פסחדיקער וויין,
    
איך דארף אים אף סים־סאט כפרות,
    
ווי ציין־ווייטיק,
    
ווי מיינע צרות ―
    
לאז ער אייך גיין אין דער ערד אריין!״...
    
. . . . . . . . . . . . . .
    
פון דער דאזיקער באסניע, ק׳סאזשאלעניע,
    
ציען מיר א מאדנע נראוואאוטשעניע:
    
אז סע שטייען אין גאס צוויי יידן
    
און בעסיעדעווען זיך ספאקאינע און צופרידן,
    
חלילה נישט געקריגט זיך, נישט געספארעט,
    
נישט געשטורכעט, נישט געטארעט,
    
נאר גלאט אזוי, מיט הענט, מיט ביינער, ―
    
דארף נישט אריינמישן זיך קיינער,
    
ווארעם צווישן יא און ניין,
    
קאנט איר כאפן אין די ציין...
    
 *
    
 * *
    
שוין שטייענדיק מיט די טשעמאדאנעס אפן וואקזאל, אין א לאנגן
ראק, מיט א היטל אף א זייט, האט „דער יידישער קרילאוו״ צו אונדז
געווונקען פון דער ווייטן. די קלוגע אויגן, די רירעוודיקע ברעמען, דאס
פנים, דאס גאנצע סימפאטישע אויסזען זיינס האט גערעדט, גערעדט,
גערעדט מיט גראמען. צום לעצטן מאל האט ער אונדז געשענקט א
שמייכל און אויסגעשריגן פון דער ווייטן:
    
באסניעס וועל איך אייך ערשט שיקן;
    
איך האף צו גאט, זיי וועלן אייך געפעלן.
    
איר וועט, אם ירצה השם, זיך קוויקן.
    
דער עולם וועט די פינגער לעקן, איר וועט קוועלן!
    
 געשריבן אין יאר 1908
   
 