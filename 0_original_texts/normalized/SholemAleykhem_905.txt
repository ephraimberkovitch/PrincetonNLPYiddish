 
 קליינע מענטשעלעך מיט קליינע השגות: אן אנגעלייגטער ברית 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
― שלימזל! ווען קומט איר אויס גיין צו־קינד? ערב יום־טוב!
    
― קוים דערלעבט א נחת!
    
― אז מיר וועלן ווערט זיין בא גאט, וועט נאך זיין א יינגל אויך.
אט וועט איר זען!
    
― זי מוז געבוירן משיחן, נישט אנדערש!
    
אזעלכע וכדומה אזעלכע ווערטלעך זיינען געפלויגן דעם גאנצן טאג
בא הענעך דעם סטאלער אין שטוב, און רייזל האט זיך געקנייטשט,
געיאקעט, זיך קיין ארט נישט געקאנט געפינען.
    
עס זיינען געווען מינוטן אזעלכע, וואס זי האט זיך באהאלטן אין
א ווינקעלע, זיך געקנייפט דאס פנים, געריסן פון זיך שטיקער פלייש און
געבעטן אף זיך דעם טויט.
    
― רבונו של עולם! זיסער פאטער, הארציקער, געטרייער, העלף
מיר שטארבן!...
    
רייזל איז געגאנגען צו־קינד נאך פון גאנץ פרי אן, נאר זי האט
זיך באהאלטן, קיינער זאל נישט וויסן. ארום פארנאכט, אז עס האבן
זי א כאפ געטאן די רעכטע „ווייען״, איז זי אריינגעפאלן אין בעט אריין,
אנגעהויבן ברעכן די הענט, צונויפגעקרעמפעוועט די ציין, געווארן ברוין
און בלוי און האט אויסגעשריען נישט מיט איר קול:
    
― מאמעניו! גיב מיר כח, איך זאל קאנען שטארבן!
    
שרה־רחל די באבע, וואס איז געשטאנען איבער איר בעט, האט שוין,
נישקשה, געזען אזעלכע זאכן. זי האט זיך אנגעבויגן צו איר מיט פארקאטשעטע ארבל ביז די שפיצעכיקע שווארצע עלנבויגנס און האט זי
געטרייסט:
    
― שריי, שריי, מיין קינד! א געווינערן באדארף שרייען. נאך איין
געשריי, וועסטו, אם ירצה השם, איבערקומען געזונטערהייט. די מאמע
דיינע פון יענער וועלט טוט זיך פאר דיר איצטערט מיען. דער טאטע
דיינער שטייט אצינדערט פארן בית־דין־של־מעלה און טוט טאן בעטן
פאר דיר. דו וועסט, אם ירצה השם, איבערקומען געזונטערהייט און
וועסט האבן א זון, א טרייסט צו דיינע צרות...
    
די „ווייען״ גייען איבער, און רייזל בלייבט ליגן, ווי א פריטשמע־לעטע, א פארשכורטע, און עס קלינגט איר אין די אויערן, און זי שלאפט
נישט, נאר זי איז פארטומלט. זי ווייס נישט, ווו זי איז אין דער וועלט.
עפעס טוט זיך מיט איר. עפעס וועט מיט איר זיין. אפשר איז דאס אן
עק צו אירע צרות? אפשר שטארבט זי? רייזל וויל נישט שטארבן.
ניין! זי האט נאך א האפענונג אף דעם וואס לעבט אייביק, אז איר
זעטל וועט קומען, קומען צו פארן פונעם ווייטן אמעריקא, און זי וועט
נאך וויסן פון א לעבן מיט איר ליבן טייערן זעטלען.
    
ווו איז זעטל?
    
זעטל דער שניידער האט זיך עטלעכע חדשים נאך דער חתונה אוועקגעלאזט זוכן פרנסה. קיין אמעריקא איז ער אוועקגעפארן. אלע פארן
איצט קיין אמעריקא. אוועקגעפארן זעטל ― און נישטא, ווי אין וואסער
אריין.
    
„געוויס איז ער דארט א חתן געווארן, גענומען פריש נדן, אויסקרענקען זאל ער דאס דארטן, רבונו של עולם!״
    
אזוי האט מען געשמועסט וועגן אים אין כתרילעווקע, בא הענעך
דעם סטאלער אין שטוב, אלע ― אחוץ רייזלען.
    
רייזל האט א נ ד ע ר ש  געקלערט וועגן איר זעטלען. זי האט
אים געקענט בעסער פון אלעמען, כאטש זי איז געווען מיט אים אינאיינעם נישט מער ווי פיר חדשים.
    
רייזל האט ארויסגעקוקט אף אים אלע מינוט, אלע רגע; אויב ער
לעבט נאר און איז געזונט, וועט ער געוויס קומען, אדער כאטש שרייבן
א בריוול און צושיקן איר זיין „פאטרעט״. אוי, ווען גאט העלפט איר,
עס קומט איר אן דאס גוטע בריוול מיטן „פאטרעט״, ווער איז צו איר
דעמאלט גלייך?
    
א סך טעג האט רייזל אט אזוי ארויסגעקוקט. א סך נעכט איז זי
נישט געשלאפן. א סך טרערן האט זי אויסגעגאסן שטילערהייט, באגראבן
דעם קאפ אין קישן, לייט זאלן נישט זען, גוטע פריינט זאלן נישט האבן
קיין יסורים, שונאים זאלן זיך נישט פרייען אף אירע צרות.
    
און אירע צרות זיינען געווען גענוג גרויס, ווארעם ווי האט דערפילט,
אז זי באדארף ווערן א מוטער... וויי און ווינד, וואס וועט זי טאן? וווהין
וועט זי זיך קערן און ווענדן? זי זאל נישט מורא האבן פאר גאט און
פארן גיהנם, וואלט זי זיך א מעשה אנגעטאן!
    
ס׳איז א סברה, אז איינמאל איז זי געווען באם טייך, געוואשן
גרעט, האט זי זיך געוואלט אריינווארפן אין וואסער אריין. האט זי זיך
דערמאנט אן יענער וועלט, האט זי געכאפט דאס פעקל גרעט און האט
זיך געלאזט, נישט טויט, נישט לעבעדיק, לויפן אהיים. אזוי ווי זי לויפט,
באגעגנט זי זיך מיט שרה־רחלען די באבע.
    
― וואס לויפסטו אזוי, טאכטער מיינע? ― פרעגט זי שרה־רחל.
    
האט זיך רייזל צעוויינט, ווי א קליין קינד, און שרה־רחל, וואס האט
געהאט א „געניט אויג״, האט באלד פארשטאנען וואס דא איז, און זי
האט איר גענומען אויסריידן דאס הארץ, ווי ווייט זי האט געקאנט.
    
― ס׳איז א גאטס־זאך, ― האט איר שרה־רחל געזאגט ― ס׳איז
פון גאט. א קשיה, אפשר אין דעם זכות וועט קומען זעטל?...
    
דערהערט דעם נאמען זעטל, האט זי דערפילט, אז דאס גאנצע בלוט
איז איר צוגעטראטן צום פנים ― און ביידע ווייבער האבן זיך אוועקגעזעצט אף א פרעמדער פריזבע, זיך געשושקעט־געשושקעט, גערעכנט
אף די פינגער און צעגאנגען זיך.
    
וויפל רייזל האט געקאנט האט זי דעם סוד געהאלטן טיף בא זיך
פארבארגן, ביז עס איז איינמאל אין א שיינעם פרימארגן ארויסגעשפרונגען און ס׳איז געווארן אויס סוד, און פון דעמאלט אן איז הענעך דעם
סטאלערס שטוב געווארן פאר איר א גיהנם. עס האט זיך איר אויסגעדאכט, אז אלע קוקן אף איר, אלע ריידן פון איר, און מער פון אלץ האט
זי נישט געקאנט אריבערטראגן דאס, וואס מע שילט איר זעטלען. ווער
עס האט גאט אין הארצן באדט זיך אין זיין בלוט.
    
מער פון אלעמען איז איר דערגאנגען די יארן לאה די בעקערן. לאה
די בעקערן האט אף איר שטארק רחמנות געהאט, פלעגט זי איר אונטערטראגן אפטמאל א פריש שטיקל בולקע, א ברייטל, א „ווישקראבעק״
און זאגן בשעת מעשה:
    
― נא, רייזל, פארזוך דאס געבעקס, ווערגן זאל ער זיך דארטן אין
אמעריקע, דער שארלאטאן דיינער, מיטן ערשטן ביסן, זיסער גאט!
    
― ער זאל כאטש וויסן דארטן, אז אט־אט ווערט ער א טאטע,
דער רוח זאל אים נעמען! ― העלפט איר אונטער פרומע די מלמדקע.
    
― און אז ער וועט וויסן, וועט ער זיך צעקראצן דארטן, דער
שניידערוק, פארכאפט זאל ער ווערן! ― לייגט צו א קנייטל אסנה די
קורעלאפניטשקע.
    
די דאזיקע ווייבער ― דאס זיינען אלץ שכנים, וואס זיצן מיט
רייזלען בא הענעך דעם סטאלער אין שטוב. איטלעכע פון זיי האט זיך
איר אלקערל, איר בעל־הבתישקייט, איר בעטגעוואנט, איר מאן און אירע
קינדערלעך. און קינדערלעך זיינען דווקא בא זיי, ברוך השם, גענוג.
ס׳איז דארטן שטענדיק א הו־הא, א געשריי, א געפילדער: די קינדער
צווישן זיך רייסן זיך; די בעל־הביתטעס קאכן און באקן אלע בא איין
אויוון, פירן צווישן זיך רכילות, ריידן איינע אף דער אנדערער לשון־הרע,
קריגן זיך און בעטן זיך איבער, לייען און פארלייען איינע דער אנדערער,
אבי ס׳איז נאר פאראן וואס, פרייען זיך אלע אינאיינעם אף איין שמחה
און לעבן כמעט ווי איין משפחה.
    
רייזל האט זיך אויפגעכאפט ווי פונעם שלאף מיט א נייעם מין
געשריי:
    
― גאט! גאט! גאט!...
    
― אט אזוי, אט אזוי, טאכטער! ― האט זי שרה־רחל געטרייסט.
― אצינדערט גייען ערשט די רעכטע „ווייען״. נאך איינע צוויי־דריי גוטע
געשרייען וועסטו, אם ירצה השם, איבערקומען געזונטערהייט... אט
אזוי, אט אזוי... מזל טוב דיר, טאכטער, האסט געהאט א יינגל!
  
―――――
    
אז ס׳איז געבארן געווארן בא רייזלען דאס יינגל, איז דאס ערשטע
געווען אויסבאדן דאס קינד, איבערוויקלען און באטראכטן אין וועמען
איז דאס געראטן ― און אלע דריי ווייבער האבן אויסגעשריגן אין איין
קול:
    
― א ווייטיק אים אין פנים! אינגאנצן „ער״ מיט די ביינער!
    
נאכדעם האט מען אנגעהויבן שמועסן מכוח א יאיכל פאר דער קימפעטארן. האט איינע אויפגעווארפן דער אנדערער פארוואס מען
האט נישט פארזארגט די קימפעטארן כאטש מיט אן עוף. די גאנצע באד
האט מען ארויפגעלייגט, געוויינטלעך, אף אסנה די קורעלאפניטשקע.
    
― איר זייט א יידענע, וואס קאטארי איר האנדלט מיט עופות,
זייט איר נישט קליין געווען פריער מיט צוויי וואכן אוועקזעצן אן עוף
פון רייזלס וועגן!? פראסע וואלטן מיר שוין אליין געקויפט, און
שחיטה־געלט וואלטן מיר גענומען אף זיך.
    
לאה די בעקערן האט פארקאטשעט די ארבל און האט זיך אוועקגעשטעלט מאכן פוטערגעבעקס פאר דער קימפעטארן, און פרומע די
רביצן איז אוועקגעלאפן צו איר מאן, רב חיים־חנא דער מלמד, און האט
בא אים געפועלט, ער זאל באלד אנשרייבן שיר־המעלותן פאר דער
געווינערן.
    
האט חיים־חנא דער מלמד פארקאטשעט די ארבל און האט אנגעשריבן שיר־המעלותן, וואס בא דער רייכסטער געווינערן האט מען
אזעלכע נישט געזען. אין מיטן איז געשטאנען אויסגעמאלט א געצאצקעטע
פיראמידע:
    
 ―――
    
 אדם וחווה
    
 אברהם ושרה
    
 יצחק ורבקה
    
 יעקב ולאה
    
 ――――――――
  
בא די זייטן איז געשטאנען דער געוויסער פסוק:
    
 מכשפה לא תחיה
    
 לא מכשפה תחיה
    
 תחיה מכשפה לא
און אונטן, מיט גאנץ גרויסע אותיות:
    
  ס י נ י   ו ס נ ס י נ י  ו ס מ נ ג ל ף
די געוויסע פארבארגענע ווערטער, וואס זיינען א סגולה צו א „גוט־אויג״
און צו אלע צרות. הכלל, עס איז באשאפן געווארן אלצדינג, וואס מע
באדארף.
    
די קימפעטארן איז געלעגן און האט נאר באטראכט די דאזיקע
ווייבער:
    
― גאט זאל זיי צאלן! פארוואס קומט דאס מיר? פאר וועלכע
מעשים טובים?...
    
אז די מאנצבילן האבן זיך אביסל אפגעפארטיקט מיט אלע ארבעט,
האבן זיי געמאכט א שמועס מכוח פראווען א ברית.
    
הענעך דער סטאלער, כאטש ער איז א ייד נישט קיין גביר און
קיין יינגלעך איז ער נישט זשעדנע בא זיך, פונדעסטוועגן האט ער געזאגט, אז ווי באלד די שמחה איז בא אים אין שטוב, וויל ע ר די מצווה
און נעמט דעם ברית אף זיך. האט זיך דער איבעריקער עולם געפונען
ווי באליידיקט:
    
― פארוואס קומט אים איינעם אליין אזא מצווה? ער האט זייער
שיין געדרשנט? דער ברית איז א ל ע מ ע נ ע ס  ברית!
    
אז ס׳איז געקומען צו די כיבודים אויסטיילן, איז געווארן א שטיקל
סכסוך.
    
הענעך דער סטאלער האט גערעכנט, אזוי ווי ער איז בעל־הבית,
וועט מען אים מסתמא געוויס אפגעבן סנדק, ― האט ער אבער געהאט
א מיאוסן טעות. סנדק, האבן אלע געזאגט, קומט רב חיים־חנא דעם
מלמד, מחמת רב חיים־חנא דער מלמד איז א ייד, וואס קאן, פארשטייט
איר מיך, לערנען, האט שוין הענעך דער סטאלער געמוזט נאכשטופן די
קארעטע און זאגן, אז ער האט אליין אויך גאר אנדערשט נישט גערעכנט... דערפאר האט מען אים מכבד געווען מיט כסא־של־אליהו,
און מציצה האט מען געמוזט אוועקגעבן אסנה דער קורעלאפניטשקעס
מאן, מחמת אסנה דער קורעלאפניטשקעס מאן איז א בייזער ייד. ער
קאן מאכן א סקאנדאל!
    
הקיצור, מע האט זיך מיט די כיבודים ווי עס איז איינגעטיילט.
    
איז געבליבן נאך איין זאך, סאמע דאס בעסטע: ווו וועט מען
נעמען משקה?
    
― משקה? ― רופט זיך אן שרה־רחל די באבע. ― איר זאלט
שוין אזא דאגה האבן מיט אלדאס גוטס, ווי איר האט א דאגה מיט
משקה!
    
און שרה־רחל האט געכאפט אף זיך דעם קעצענעם בורנוס און איז
אוועק צו איר איידעם יודל דעם וויינער, וואס מאכט די זיסע בראנפנס,
און האט אים געבראכט צו פירן אפן ברית מיט צוויי פלעשלעך רויטן
בראנפן, וואס מע רופט דאס „קראמבאמבולי״. און אז דער עולם האט
נאך די פיש גענומען צו גלעזלעך „קראמבאמבולי״, איז מע באלד געווארן
לעבעדיק, פריילעך, און עס האבן אנגעהויבן פליען לחיימס.
    
― לחיים! ― האט געזאגט דער „סנדקא״, רב חיים־חנא דער מלמד,
א ייד מיט אן אויסגעפליקטער בארד פון איין זייט און מיט א שווארצער
גלאנצנדיקער פאטשיילע אפן האלדז. ― לחיים! לאז גאט העלפן, מיר
זאלן דערלעבן טרינקען אף זיין בר־מצווה.
    
― לחיים! ― האט געזאגט „כסא־של־אליהו״, הענעך דער סטא־לער. ― לחיים! לאז גאט געבן, מיר זאלן דערלעבן טרינקען אף זיין
חתונה!
    
און דער „בעל־מציצה״, אסנה דער קורעלאפניטשקעס מאן, אן
אויסגעדינטער ניקאלאיעווסקי סאלדאט מיט גראבע שווארצע ליפן, האט
אריינגעהאקט דריי כוסות מיט א מאל און איז אוועק מיט זיין ווינטשעוואניע נאך ווייטער:
    
― לחיים! לאז גאט געבן, מיר זאלן דערלעבן טררררינקען אף
בריתן, אף בר־מצווהס און אף חתונהס בא אים, און בא זיינע קינדער,
און בא זיינע אייניקלעך, און בא זיינע אור־אור־אור־אייניקלעך!
    
און די ווייבער האבן אויך גענומען צו קאפעטשקעלעך, און זיינען
געווארן רויטפארביק און שטארק באריידעוודיק, און האבן גערעדט אלע
אינאיינעם, ווי די גענדז.
    
נאכדעם האבן די מאנצבילן ארויסגעטראגן די טישן מיט די בענקלעך,
אראפגעווארפן, מחילה, די קאפאטעס און האבן געכאפט א טענצל, מחילה,
אין די תחתונים, ווי, להבדיל, שמחת־תורה.
    
און אפן בעטל, פארהאנגען מיט אן אלטן צעריסענעם ליילעך, ארומגעשטעקט פון אויבן ביז אראפ מיט שיר־המעלותן, איז געזעסן רייזל
די קימפעטארן מיט א ברעקעלע קינד אף די הענט, געוויקלט אין שמאטעס, צוגעטוליעט צו דער ברוסט. זי האט געקוקט אף די דאזיקע גוטע
מענטשן, וואס האבן געווונטשן איר אזויפיל גוטס, זי ווייס נישט פאר
וואס און פאר ווען, און האט געקוקט אף איר קינד, איר טרייסט:
    
― אינגאנצן ע ר! ע ר מיט די ביינער!
    
און צוויי טרערן האבן אראפגעקאפעט פון אירע שיינע בלויע טיפע
אויגן, געקויקלט זיך איבער איר בלאס אויסגעמוטשעט פנים און אראפגעפאלן אף דער ווייסער יונגער ברוסט.
    
 געשריבן אין יאר 1901
    
 נחת פון קינדער
    
 (מאנאלאג)
    
― קיין נגיד, הערט איר, בין איך נישט. ווייט פון א נגיד. גארנישט.
א בעל־הבית מיט א דירה אן אייגענע. כאטש וואס האט מען, מישטיינס
געזאגט, בא אונדז אין א דירה? מכות! ― נאר נחת פון קינדער, קאן
איר מיך בארימען, האב איך, ברוך־השם, מער פונעם גרעסטן גביר אין
כתרילעווקע! בא מיר, הערט איר, אז עס קומט א יום־טוב און עס קומען
זיך צונויף אלע קינדער, קיין עין־הרע, זין און טעכטער, שניר און איידעמס מיט אלע אייניקלעך ― ווער איז צו מיר גלייך?
    
למשל, נעמט פורים צו דער סעודה.
    
וואס פאר א טעם, פרעג איך אייך, האט א סעודה, אז מע זעצט
זיך צום טיש איינער אליין מיטן ווייב און מע עסט?
    
נו, שטעלט אייך פאר, אז איך האב שוין אפגעגעסן די פיש מיט
דער יויך, לאקשן, צימעס, דאס, יענץ ― נו וואס? בלאטע שבבלאטע!
א פערד, להבדיל, עסט אויך. א מענטש איז דאך אבער נישט קיין פערד.
ובפרט א ייד. ובפרט יום־טוב. ובפרט אזא יום־טוב, ווי פורים צו דער
סעודה!
    
קודם כל ― די קינדער, קיין עין־הרע.
    
אכט האב איך, זאלן געזונט זיין, אלע אויסגעגעבענע. (געווען
צוועלף ― פיר זיינען, די צו לענגערע יאר, אוועקגעגאנגען). האלב זיינען
זין, האלב זיינען טעכטער; פיר איידעמס און פיר שניר; האט איר שוין,
קיין עין־הרע, א קיימא־לן פון זעכצן.
    
היינט אייניקלעך, לעבן זאלן זיי!
    
נישט צו פארזינדיקן. ווארעם אלע טעכטער און אלע שניר קינדלען,
 
 