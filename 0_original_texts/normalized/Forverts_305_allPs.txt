 ווען דער פארווערטס האט לעצטנס ווידער פארשפרייט זיין ווידעא, „ראזא מאכט קאשע־ווארניטשקעס‟ אויף פייסבוק האט ער צוגעצויגן נישט ווייניקער ווי 50,000 מענטשן. 
 ראזא, וואס איר יידישער נאמען איז רייזל, איז ראזע גערשבערג־יאפע, א געבוירענע הארט פארן חורבן אין כעטין, בעסאראביע, לעבן טשערנאוויץ. 
 ווי דאס פריערדיקע מאל וואס דער פארווערטס האט פארשפרייט „ראזא מאכט קאשע ווארניטשקעס‟, האבן צענדליקער מענטשן קאמענטירט אויף פייסבוק און יוטוב וועגן איר חן, איר הארציק געלעכטער און איר בעסאראבער יידיש. 
 רייזל־ראזא איז אבער אויך א גוטער דערציילערין. אין 1992 האט מען געמאכט מיט איר א לענגערן אינטערוויו, אויף ענגליש, ווו זי רעדט וועגן איר לעבן במשך פון די יארן 1941 ביז 1958. ווען די מלחמה האט זיך אנגעהויבן אין בעסעראביע, דערציילט זי, איז זי געווען זיבן יאר אלט. מע האט פארברענט די יידישע הייזער און מע האט רייזל און אירע קרובים פארטריבן אין דער גאס אריין. זיי האבן זיך געוואלגערט פון שטעטל צו שטעטל. אירע באבע־זיידע זענען געשטארבן אינעם שטעטל, סאראקע, דערנאך האט מען ראזע מיט איר מאמען סאניע, שוועסטער מיניכע און ברודער לייזער, ווידער פארשיקט קיין כעטין. זיי זענען געפארן אריבער דער גרענעץ קיין מאהילעוו, ווו זיי האבן דערזען ווי מענטשן גוססן אין די גאסן, אין דער בלאטע. באלד זענען זיי פארשיקט געווארן אין א לאגער אין טראנסניסטיר, און דארט זענען אומגעקומען איר מאמע, ברודער און שוועסטער. 
 זוכנדיק עפעס צו עסן, האט רייזל־ראזע געקלאפט אין פרעמדע טירן און געבעטן ברויט ביי זיי. נאך אנדערהאלבן יאר פון ארומוואלגערן זיך איבער די גאסן האט מען זי פארשיקט מיט א גרופע יידישע יתומים קיין בערלאד, רומעניע און דערנאך קיין בוקארעשט, ווו א משפחה האט זי אריינגענומען צו זיך אויף א ווייל. שפעטער, וווינענדיק שוין אין א יתומים־הויז אין אדעס, איז אנגעקומען א טעלעגראם, אז איר פעטער וועלוול אין טשערנאוויץ זוכט זי, און מע האט זי געבראכט צו אים. אין 1958 איז זי געפארן קיין ישראל, און סוף־כול־סוף, אין 1961, קיין אמעריקע. 
