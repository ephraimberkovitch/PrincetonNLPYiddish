 
 פונעם יאריד: משנה מקום ― משנה מזל 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
משנה מקום ― משנה מזל
    
עס האלט בא פארלאזן כתרילעווקע. ― חערסל מיט דער סין טוט־אן דעם שותף
    
 א ספאדעק. ― דער באבע מינדעם תכריכים.
    
פון וואנען דאס האט זיך גענומען ― קאן דער פארפאסער פון די
דאזיקע באשרייבונגען נישט זאגן. נאר שימעלע האט געמאכט דעם ערשטן
פעטשאטעק. תיכף נאך זיין ארויספארן האבן די איבעריקע וואראנקאווער
בעלי־בתים אויך גענומען שמועסן פון „משנה מקום ― משנה מזל״ און
פון אריבערפעקלען זיך אין אנדערע גרעסערע שטעט: ווער קיין בארישפאליע, ווער קיין רזשישטשעוו, ווער קיין וואסילקאוו און ווער נאך ווייטער.
    
אויך אף נחום וועוויקס האבן זיינע קינדער געהערט דערציילן בסוד־סודות, אז ער קלייבט זיך אריבער אינגיכן צוריק קיין פערעיאסלאוו, אין
דער גרויסער שטאט, פון וואנען ער איז אמאל אריבערגעפארן אהער, קיין
וואראנקא, בעת די קינדער זיינען נאך געווען גאר קלייניטשקע, און אויסגעלאזט האט מען דעם סוד מיט די ווערטער: „משנה מקום ― משנה
מזל״...
    
בא די קינדער האט דאס פערעיאסלאוו אויסגעזען מוראדיק גרויס
און פול מיט חן און פול מיט סוד. „פערעיאסלאוו איז א מקום־פרנסה״,
― אזוי האבן צווישן זיך געשמועסט די גרויסע, און קליינווארג האבן
זיך צוגעהארכט צו די שמועסן, נאך ווינציק פארשטאנען, נאר געפילט
האבן זיי, אז דאס פערעיאסלאוו איז עפעס א גוטע זאך, האבן זיי געקליבן
תענוג און צו גלייכער צייט האט זיי באנג געטאן זיך שיידן מיטן קליינעם
שטעטעלע, ווו זיי האבן פארבראכט זייערע בעסטע קינדערשע יארן, די
סאמע גאלדענע צייט פון זייער יוגנט.
    
„וואס וועט זיין ― האט זיך דער קליינער שלום געטראכט ― מיט
דעם וואראנקאווער אלטן בית־מדרש, אז אלע יידן וועלן זיך צעפארן? ווער
וועט זיצן אף זייערע ערטער אין מזרח־זייט? און דער בארג, וואס אף
יענער זייט בית־מדרש, וואס וועט זיין מיט אים? און מיט די יידישע
קלייטן? און מיטן אוצר?... ניט שוין־זשע וועט פארלוירן גיין אזא גוטס,
וואס ליגט אנגעגרייט פון יידנס וועגן טיף אין דער ערד אזוי פיל יארן?
ניט שוין־זשע וועט דאס אלצדינג אונטערגיין, כלה ונאבד ווערן?!...
    
וויפל מע האט זיך ניט געהיט פאר די קינדער ניט צו ריידן אין
שטוב פון „אזעלכע זאכן״, האבן זיי דאך געכאפט ווערטער: „משנה מקום
― משנה מזל״... „פרנסה איז געשלאגן״... פארוואס אז מע איז משנה
דעם מקום, איז מען משנה דעם מזל? און וואס איז, אייגנטלעך, אזעלכעס
,,פרנסה״ און ווי אזוי „שלאגט״ מען זי? ― דאס האבן קליינווארג נאך
ניט אקוראט פארשטאנען. נאר לויט דער מינע, וואס די גרעסערע האבן
בעת־מעשה געמאכט, האבן די קלענערע זיך אנגעשטויסן, אז עפעס טוט
זיך, עפעס קומט־פאר... שטענדיק א שטילער, א רויקער, א בעל מרה־שחורה, איז נחום וועוויקס געווארן נאך מער שטיל און נאך מער מרה־שחורהדיק. תמיד אן איינגעבויגענער, איז ער געווארן נאך מער איינגעבויגן. אפן הויכן ווייסן שטערן האבן זיך אויסגעלייגט נאכאמאל אזוי פיל
קנייטשן, ווי פריער. אינצווישן פלעגט ער זיך פארשליסן מיטן יינגערן ברודער, מיטן פעטער ניסלען, רייכערן א פאפיראס נאך א פאפיראס און עפעס
נאר געסודעט זיך און נאר געשטיקט זיך... מע האט דעם לעצטן ווינטער
אויפגעהערט בא די ראבינאוויטשעס פראווען מלווה־מלכהס פאר דער
גאנצער שטאט. דעם לעצטן שמחת־תורה און שמיני־עצרת האט מען אפילו
נאך געהוליעט, דער פעטער ניסל האט אפילו זיך נאר געביטן מיטן סטאנאוואי מיט די היטלען און כלומרשט געטאנצט מיט אים אפן דאך אויך
― נאר ס׳איז שוין געווען ניט דאס הוליען און ניט דאס טאנצן, וואס
פריער. אפילו די מומע האדל איז געווארן געלאסן, פארלוירן א סך פון איר
גיפט... עפעס איז די גאנצע משפחה געווארן ווי צעשרויפט. נאר איין
באבע מינדע האט זיך נאך געהאלטן שטאלץ, ווי א דעמב, די אייגענע
ריינקייט און טשעפקעקייט, וואס פריער. די אייגענע ציכטיקייט און זויבערקייט, וואס אלעמאל. נאר די שבת־אויבסטן זיינען געווען, דאכט זיך,
שוין ניט די, וואס תמיד. די עפעלעך אביסל צוגעפרוירן און צוגעלעגערט
און אביסעלע ווי אונטערגעפוילט, די ניסלעך פייפעדיק, און אין די פייגן
האבן זיך פארפלאדעט ווערעם... געדאוונט און געבענטשט האט די באבע
מינדע, ווי פריער, געשמאק און הויך אף א קול, ווי א מאנצביל, פון איר
גרויסן ציכטיקן קרבן־מנחה ארויס, און אויסגעשמועסט זיך מיטן רבונו־של־עולם. נאר ס׳איז שוין געווען ניט דאס דאוונען און ניט דאס אויסשמועסן זיך מיט גאט. עפעס האט זיך געטאן אין דער משפחה, עפעס איז
פארגעקומען בא די ראבינאוויטשעס א מין סוד.
    
אזוי האט זיך עס געצויגן א גאנץ ווינטער, ביז עס האט פלוצעם
אויסגעזעצט דער בלאטער, דער אמת איז ארויף ווי בוימל אפן וואסער,
און די גאנצע שטאט איז געוווירע געווארן פונעם סוד, אז נחום וועוויקס
שותף פון דער פאסעסיע, א ייד אן אנגעפעלצטער מיט א רויטער נאז
(הערשל האט ער געהייסן, נאר ווייל ער האט ניט געקאנט ארויסריידן קיין
שין, נאר א סין, האט מען אים א נאמען געגעבן „הערסל מיט דער סין״),
האט זיין שותף נחומען בדיל־הדל געשטעלט, פשוט באגנבעט, און חוץ לזה
האט ער אים נאך שטילערהייט אויסגעדונגען פון דער פאסעסיע! איז געווארן א ויצעקו אין שטאט: „סטייטש, רב נחום, וואס שווייגט איר אים?
פארוואס נעמט איר אים ניט צום רב, צו מענטשן?״ נאר אז ס׳איז
געקומען צום רב און צו מענטשן, האט דער דאזיקער הערסל מיט דער סין
זיך אויסגעלאכט און ארויסגערעדט זיך עפעס מוראדיק גראב (און דווקא
מיט דער סין, ווי זיין שטייגער איז), אז ס׳איז גאר א בזיון דאס פארן
מויל צו ברענגען...
    
― א יונגאטש קאן! ― האט דער פעטער ניסל געטענהט, געמאכט
מיט די הענט און גערויכערט מוראדיק גראבע פאפיראסן, און ער האט
זיך געשוווירן, אז זיין נאמען וועט ניט הייסן ניסל, אויב ער וועט
אט דעם שייגעץ, דעם הולטיי, דעם גראבן יונג מיט דער סין ניט אריינפאקן אין אסטראג אריין, ווינציקסטנס, אף פינף און צוואנציק יאר!
    
― וואסער פאקן? וואסער אסטראג? וואסערע פינף און צוואנציק
יאר? ― אזוי האט אים דער עלטערער ברודער, נחום, אפגעקילט מיט א
ביטערן שמייכל און אויך פאררייכערט א גראבן פאפיראס. ― מע האט
מיר אנגעטאן א ספאדעק, און מע מוז איצטער פארן צוריק קיין פערעיאסלאוו. משנה מקום ― משנה מזל...
    
דאס זיינען געווען קלארע דבורים, וואס חברה האבן פארשטאנען,
כאטש איין זאך איז זיי נאך געווען אביסל ניט אזוי פארשטענדלעך:
פון וואסער א „ספאדעק״ האט זיך דא גערעדט? צוגיין צום טאטן און
פרעגן: „טאטע, וואס פאר א ספאדעק האט מען דיר אנגעטאן?״ די
קינדער האבן נאר געזען, אז דער טאטע צאנקט, גייט איינגעבויגן. יעדער
זיפץ און יעדער קרעכץ רייסט־אויס א שטיק הארץ.
    
― איר וועט דא בלייבן איבערן זומער לערנען, אן עבירה אינמיטן
זמן אייך אפצורייסן, און אם ירצח השם אף סוכות וועט מען שיקן נאך
אייך א פור, וועט איר קומען צו פארן.
    
אזוי האט נחום וועוויקס געגעבן צו וויסן די קינדער איינמאל אין
א זומערדיקן טאג, און צו זייער שטוב זיינען צוגעפארן צוויי בוידן,
פונקט אזוי ווי דעמאלט צו שימעלען, און מע האט זיך גענומען פאקן
אין וועג און געזעגענען זיך מיט דער שטאט. ס׳איז אבער געווען ניט
דאס פאקן זיך און ניט דאס געזעגענען זיך און ניט די פריילעכע ווארעניקעס, וואס בא שימעלען. עפעס האט זיך א באזונדערער טרויער
אויסגעגאסן אף אלעמען און א מרה־שחורה איז געלעגן אף אלע
פנימער. די גאנצע שטאט האט מיטגעפילט די ראבינאוויטשעס. „זאל זיי
גאט העלפן; משנה מקום ― משנה מזל; נעבעך א רחמנות!״ ― אזוי
האט מען געשמועסט הינטער די אויגן, און די קינדער האבן נאך ווינציק־וואס פארשטאנען, פארוואס און אף וועמען איז עס אזא רחמנות?
אויב שוין יא א רחמנות, איז עס געווען אף דער באבע מינדע, וואס
האט אף די עלטערע יארן באדארפט צונויפלייגן איר קאסטן, זיך פאקן
אין וועג אריין. יונגווארג האבן דערווייל געהאט א געלעגנהייט כאפן א
קוק, וואס בא דער באבע אין קאסטן טוט זיך: אויסער די זיידענע
אויסגעפרעסטע טיכעלעך, וואס זיינען געלעגן אויסגעלייגט צווישן די
בלעטער פון קרבן־מנחה, אויסער די יוסטובדיקע זיידענע מלבושים און
סאמעטענע רעזעווולקעס, עפעס מאדנע גענייט, מיט קורצינקע ארבעלעך
און פייענע עקלעך ― אויסער דעם גוטס און האב, איז דארט געלעגן
ווייט־ווייט אין א ווינקעלע זייער א סך ווייס־שטאף. דאס איז געווען
דער אלטערס תכריכים, וואס זיינען געלעגן בא איר צוגעגרייט פון ווייס
איך ווען אן אף איבער הונדערט יאר, אז טאמער וועט זי שטארבן, זאל
זי ניט דארפן אנקומען צו א קינד... דאס האבן געוווסט אלע; פונדעסטוועגן האבן חברה געהאט א הארץ א פרעג צו טאן בא דער באבע:
„צו וואס באדארף זי האבן אזוי פיל ווייסע מאטעריע?״... דער פרעגער
איז געווען נישט קיין אנדערער, נאר דער קלענסטער פון אלע אין
וווקס און דער גרעסטער פון אלע אין שקאצעריי, דער שרייבער פון די
דאזיקע זכרונות. ער האט דערפאר באקומען פון דער באבע א שיין
ביסל מוסר, און זי האט אים נאך צוגעזאגט צושטעלן א בענקעלע פארן
טאטן. זי קלייבט זיך שוין פון לאנג, האט זי געזאגט, אף דעם קליינעם
„לץ״. זי ווייס, זאגט זי, גאנץ גוט, אז ער מאכט איר נאך הינטער די
פלייצעס, ווי אזוי זי דאוונט און ווי אזוי זי בענטשט (און דאס איז
דווקא געווען אן אמת). זי וועט דאס שוין אלצדינג דערציילן, אלצדינג! זי וועט זיך שוין קילן דאס הארץ!... צום סוף האט זיך אויסגעלאזט, אז ווער־וואס? די באבע האט אפילו ניט אנגעהויבן צו דערציילן.
אדרבה, פארן אוועקפארן, אז ס׳איז געקומען צום געזעגענען זיך, האט זי
זיך צעקושט מיט יעדן קינד באזונדער, ווי נאר א מאמע קאן זיך קושן,
און געוויינט, ווי נאר א מאמע קאן וויינען. און שפעטער, אז מען האט
שוין באדארפט טאקע זעצן זיך פארן, האט זי צום לעצטן מאל זיך אפגערופן צו די קינדער:
    
― זייט־זשע געזונט, קינדערלעך! גאט זאל העלפן, איר זאלט דערלעבן אלע צו גיין נאך מיין לוויה...
    
אזא מין ווינטשעוואניע!
דער עולם צעקריכט זיך
  
שמואל־אלי שפילט אין שאך. ― דער עולם קומט זיך געזעגענען. ― ווייבער
    
מיט פארוויינטע אויגן פיסקלען זיך ― מע דארף זיין פון אייזן, מע זאל ניט לאכן.
    
דער טאג פון נחום וועוויקס אוועקפארן איז געווען פאר דער שטאט
א תשעה־באב און פאר די קינדער ― א שמחת־תורה: א קלייניקייט אזא
יום־טוב? ערשטנס, לערנט מען ניט. ווער וועט דאס גיין אין אזא טאג אין
חדר אריין? און צווייטנס, איז גלאט לעבעדיק ― מע קלייבט זיך, מע פאקט
זיך, מע רוקט שאפעס, עס קלינגען גלעזער, גאפל־מעסער, עס קומען בוידן,
און עסן עסט מען ווי ערב־פסח, בחפזונדיק! היינט די פאר גראשנס, וואס
מע וועט באקומען „אטיזנע״ (אפפאר־נעלט)? דערווייל זעט מען עס נאך
נישט. דערווייל קומען נאך בעלי־בתים זיך געזעגענען. דאס הייסט, זיי
קומען, מע זאל זיי זאגן „זייט געזונט״, וועלן זיי זאגן „פארט געזונט״ און
אנווינטשן דערביי אן א שיעור גוטע זאכן, ווי געזונט און הצלחה און מזל
און אלדאס גוטס.
    
פריער פון אלע איז געקומען שמואל־אלי דער רב און חזן. שמואל־אלי איז אן אפטער איינגייער צו די ראבינאוויטשעס. ער קומט אלע טאג.
ווי אן ערלעכער ייד לאזט נישט דורך דאוונען, אזוי לאזט ער נישט דורך
קיין שאך שפילן מיט רב נחומען. שפילן א שאך איז בא אים א פארגעניגן.
געווינען בא רב נחומען א שאך איז בא אים א גליק. א מאדנע טבע בא
דעם שמואל־אלין: פארשפילט ער ― שרייט ער, געווינט ער ― שרייט ער.
נאר געווינען געווינט ער זעלטן. מערסטנטיילס פארשפילט ער. און אז ער
פארשפילט, שרייט ער, אז ער האט געהאט א טעות, אז ער איז געגאנגען
נישט מיט דעם ציגל, וואס ער האט געוואלט, און אז ער זאל געווען גיין
אנדערש, וואלט דער אנדערער פארשפילט!...
    
בא אזא שפיל, אז ס׳איז געזעסן דער פעטער ניסל, האט ער נישט
געקענט ליידן. האט ער געפרעגט שמואל־אלין: „וואס שרייט איר?״ דער
טאטע נחום איז אבער נישט געווען אזא מענטש. ער האט רויק אויסגעהערט שמואל־אלין, ווי ער קאכט זיך, פאוואלינקע געשמייכלט זיך אין
בארד אריין און געשפילט ווייטער. די מאמע חיה־אסתר איז געווען אויסער
זיך: אין אזא צייט, א שעה פארן אוועקפאר, זעצט מען זיך אוועק שפילן
אין שאך? „דאס לעצטע מאל, חיה־אסתר, געזונט זאלט איר זיין! איר
פארט אוועק, דער עולם צעקריכט זיך, קיינער בלייבט ניט, מיט וועמען
וועל איך שפילן אין שאך?״
 
 