

פון אונדזער עזבון: זלמן ווענדראף (1877־1971) 



 by באריס סאנדלער 
October 10, 2017November 13, 2017 Filed under:
Uncategorized
ליטעראטור־עזבון 

נאכן פאגראם, וואס איז דורכגעפירט געווארן איבער דער יידישער קולטור אין סאוועטן־פארבאנד סוף 1940ער אנהייב 1950ער יארן, האט א געוויסע אויפלעבונג זיך דערפילט נאכן גרינדן דעם ליטעראטור־געזעלשאפטלעכן זשורנאל ״סאוועטיש היימלאנד״ (1961). צווישן די עלטסטע שרייבערס אין דער רשימה ניצול געווארענע איז געווען ז. ווענדראף (דוד ווענדראווסקי).
ער איז געבוירן געווארן אין סלוצק, מינסקער גובערניע.
ביז 13 יאר האט דוד זיך געלערנט אין חדר, ישיבה און ביי פריוואטע לערערס. אין עלטער פון 16 יאר איז ער אוועק אין לאדזש. זיינע ערשטע דערציילונגען האט ער פובליקירט אין דער ווארשעווער צייטונג ״דער יוד״, אין 1890. פון פוילן פירט זיין וועג קיין ענגלאנד און פון דארט — קיין אמעריקע. צו יענער צייט איז ער שוין באקאנט געווען ווי א מחבר פון דערציילונגען, פעליעטאנען, פארצייכענונגען און קארעספאנדענצן אין פארשיידענע אויסגאבעס.
אין 1908 קומט דער שרייבער צוריק קיין רוסלאנד ווי א קארעספאנדענט פון דער אמעריקאנער יידישער פרעסע; ער הייבט אן ארבעטן אין די ווארשעווער צייטונגען ״היינט״ און ״יודישעס טאגעבלאט״. באזונדערס באקאנט ווערט זיין נאמען נאכן ארויסלאזן צוויי בענד דערציילונגע ״פראוואזשיטעלסטווא״ (וווינונגס־רעכט) און צוויי בענד נאוועלן ״דער ברייטער שמייכל״.
אין 1915 פארט ווענדראף אריבער קיין מאסקווע, און נאך דער אקטאבער־איבערקערעניש ארבעט ער אין א ריי סאוועטישע אנשטאלטן; זעצט א סך איבער פראזע פון ענגליש, דרוקט אייגענע דערציילונגען. אין די 1920ער יארן שרייבט ווענדראף רעגולער פארן ניו־יארקער ״פארווערטס״. בעת דער צווייטער וועלט־מלחמה ארבעט ער אויף דעם ראדיא, ביים יידישן אפטייל פאר אויסלענדישע טראנסמיסיעס.
זלמן ווענדראף ווערט ארעסטירט אין 1948. זיבן חדשים זיינען אנגעגאנגען די פארהערן, באגלייט מיט פייניקונגען. מ׳האט געפאדערט פון אים ער זאל זיך מודה זיין אינעם שפיאנירן לטובת עטלעכע אויסלענדישע מלוכות. לסוף, האט מען דעם 70־יאריקן שרייבער פארמישפט צו 10 יאר תפיסה. נאך דער באפרייונג האט ווענדראף זיך אומגעקערט קיין מאסקווע, ווו ער האט ממשיך געווען זיין שאפערישע ארבעט.
לייענט די דערציילונג פון זלמן ווענדראף ״א ווינקל־שכן״ (פונעם בוך ״אונדזער גאס״, מאסקווע, 1967)

א ווינקל־שכן
עס האט נארוואס גענומען שאריען אויף טאג. אלע ארום מיר אינעם גרויסן, קאלטן צימער זיינען נאך געשלאפן. דער פרעסער, איין האנט פארלייגט הינטערן קאפ, די צווייטע — אויף דער צעכראסניעטער באוואקסענער ברוסט, האט געכארכלט, ווי א געקוילעטער. דער קאמאשנמאכער, פארקערט, איז געשלאפן אזוי שטיל, אז מע האט זיין אטעם ניט געהערט. זיין געל־בלאס פנים האט אויסגעזען, ווי דאס פנים פון א מת. נאך צוויי לאדזשערס [קווארטיראנטן], וואס זיינען געשלאפן אויף איין בעט, האבן אויסגעשנארכעט א דועט: איינער — פרימא, דער צווייטר — סעקונדא.
איך בין זיי מקנא: מענטשן קומען פון דער ארבעט מידע, אויסגעשעפט ביזן לעצטן טראפן קראפט, און, ווי נאר אפגעגעסן, אזוי פאלן זיי אנידער און שלאפן אליין ווי געהרגעטע. אזוי שלאפן זיי א גאנצע נאכט, נישט איבערקערנדיק זיך אפילו אויף דער צווייטער זייט, ביז די באלעבאסטע פון דער דירה וועקט זיי ניט אויף, זיי זאלן ניט פארשפעטיקן צו דער ארבעט.
איך איינער נאר שלאף נערוועז און אומרויק: איך בין שוין העכער דריי חדשים אן ארבעט און בין שוין שולדיק פאר עטלעכע וואכן דירה־געלט פאר מיין ווינקל. איך זע, דעריבער, ווי ווייט עס לאזט זיך, אויסצומיידן מיין באלעבאסטע.
נעכטן ביי נאכט האב איך זיך אריינגעשלייכט, ווען די מיסיס איז שוין געשלאפן. געדענקענדיק, אז איך דארף אין דער פרי ווידער ארויסגנבענען זיך פון דער שטוב אומבאמערקט, בין איך די גאנצע נאכט געשלאפן אומרויק, אפט אויפגעכאפט זיך און געקוקט צום פענצטער, צי איז מיר שוין ניט צייט אויפצושטיין, כל־זמן די מיסיס שלאפט נאך.
די מיסיס, מיין באלעבאסטע, שרייט ניט, ליאמערט ניט, מאנט ביי מיר ניט קיין דירה־געלט, טרייבט מיך ניט פון מיין ווינקל. זי רעדט בלויז. ניט צו מיר — צו דער וועלט רעדט זי וועגן מיר, רעדט צעצויגן און נאגנדיק.
ניט אפקערנדיק זיך פון דער מולטער וועש, איבער וועלכער זי שטייט איבערגעבויגן, אדער פונעם קינדס קעפל, וואס זי האלט אין צוואגן, סקריפעט זי אויף איר הייזעריק קולכל:
— יעדער גרינער, יעדער שלימזל מאכט א לעבן אין אמעריקע. בלויז ער איינער קאן אין אמעריקע קיין לעבן ניט מאכן… מע דארף טאקע זיין דער גרעסטער שלים־שלימזל, מע זאל אין אמעריקע ניט קאנען מאכן קיין לעבן… ס׳גייט מיר אין די רענט, אין די פאר דאלארעס רענט א וואך גייט עס מיר?.. נאר ווי איז עס אזא מענטש טויגעניכץ, מע זאל ניט קאנען מאכן א לעבן אין אמעריקע?.. אט ווי איך אן אומגליקלעכע אלמנה, מאך איך אויך א לעבן אין אמעריקע!.. האלט איך לאדזשערס, וואש איך זייער וועש, קאך איך פאר זיי, ארבעט שווער, אבער איך מאך א לעבן… וואס פארא שלימזל דארף מען זיין, מע זאל אין אמעריקע ניט קאנען מאכן קיין לעבן…
אזוי רעדט זי און רעדט, ביז איך הייב אן צו פילן, אז אויב איך וועל גלייך ניט אוועקגיין פון שטוב, וועל איך זי א כאפ טאן פאר איר דין העלדזל מיט די דיקע אדערן און מאכן זי שווייגן.
 איך כאפ דאס היטל און לויף ארויס. איר סקריפענדיק קולכל יאגט מיך נאך:
— וווהין איילט איר זיך אזוי, מיס־טער?.. די ביזנעס די גרויסע, מיס־טע־ער?
ווענדנדיק זיך צו מיר, לייגט זי צו צו יעדן צווייטן ווארט א דריטן — מיסטער, צעטיילנדיק דאס ווארט אין צוויי זילבן: מיס־טער, אריינלייגנדיק אין דעם א באזונדער בייסיקע איראניע: אויך מיר, הייסט עס, א מיסטער…
די לופט אין צימער איז געדיכט. א ניט־גוטקייט קייקלט זיך אונטער צום האלדז. איך ווארף א בליק אויף די שלאפנדיקע ארום מיר און נעם זיך שטיל אנטאן. איך צי אויף זיך ארויף די הויזן פארזיכטיק־פארזיכטיק, ווי די פיס וואלטן ביי מיר געווען אין אפענע ווונדן, וועלכע איך האב מורא אנצורירן. איך האב קיין מורא ניט, אז איך וועל אויפוועקן מיינע שכנים אין צימער, — איך האב מורא, מיין מיסיס זאל זיך ניט אויפכאפן…
מיט די אפגעטראגענע שיך אין האנט שלייך איך זיך צו דער טיר, שפרייזנדיק אויף די שפיץ פינגער, איך באלאנסיר, ווי איך וואלט געגאנגען אויף א קאנאט. דער דיל אונטער מיינע פיס גיט א לייכטן סקריפ, און איך בלייב שטיין, איינהאלטנדיק דעם אטעם און פארקרימענדיק זיך, ווי פון ציינווייטיק… איך גיי דורך בשלום דעם צימער, אין וועלכן עס שלאפן צוויי מיידלעך־לאדזשערקעס — איינע מיט געדיכטע רויטע האר און מיט א ברייט פנים, באשאטן מיט קלייען, די צווייטע — א מאגערע, א בלאסע, מיט שווארצע האר, צעשאטענע איבערן ניט איבעריק ריינעם ווייסן קישן.
מיין אויער איז געווענדט צום ווענטל, וואס טיילט אפ דער מיסיסעס צימער פון דעם דורכגאנג־צימער. דארט איז שטיל, קיין שארך, קיין הוסט, קיין אטעם. גאט צו דאנקען, די מיסיס שלאפט נאך…
איך שפרייז איבער דער קיכשוועל און שפרינג אפ אהינטער, ווי מע וואלט מיך א שטויס געטאן אין דער ברוסט: מיט די ארבל פון דער שמוציקער קאפטע, פארשארצט איבער אירע דארע, טונקעלע הענט, איז די מיסיס געשטאנען אין קיך, געקליבן פון פאדלאגע שטיקלעך שמוציק וועש און איינציקווייז געווארפן עס אין זידנדיקן קעסל אויף דער פליטע.
מיין ערשטער געדאנק איז געווען: צוריק צו זיך אין צימער! נאר די מיסיס האט מיך שוין דערזען, כאטש זי האט, דאכט זיך, אין מיין זייט ניט געקוקט… זי האט נאך ניט באוויזן קיין ווארט צו זאגן, נאר איך הער שוין, דאכט זיך, איר סקיפענדיק קולכל: ״מע דארף טאקע זיין דער גרעסטער שלימזל, מע זאל ניט קאנען מאכן קיין לעבן אין אמעריקע״… איך גיב זיך א ווארף פארויס, שפרינג אריבער איבער דער קופקע שמוציק וועש, און אין צוויי שפרייזן בין איך שוין אויף יענער זייט טיר.
איר סקריפענדיק נודנע קולכל באגלייט מיך ארויס אויף די טרעפ:
— וווהין איילט איר זיך אזוי פאר טאג, מיס־טער? די ביזנעס די גרויסע, מיס־טע־ער?..
ניו־יארק, 1906

Share this:TwitterFacebookPrintLike this:Like Loading...

Related
 


Tagged: fasadstoryYiddishZalmen Vendrof 
Post navigation


Previous Post
לאפסוס־קאקטוס 

Next Post
״ניט־אויסגעזאגטע תפילה״: דיכטונג פון ישראל נעקראסאוו 



