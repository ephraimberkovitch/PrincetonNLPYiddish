 סוף יוני הייבן זיך אן די נייע יידישקורסן ביים ארבעטער־רינג. בסך־הכל וועלן זיין 35 קורסן, אלע אויף „זום״: פערצן קורסן פאר אנהייבערס, אכט פאר מיטנדיקע סטודענטן און דרייצן פאר אוואנסירטע. 
 אין פרילינג און אין הארבסט געדויערט א געוויינטלעכער קורס צען וואכן, אבער אין זומער — בלויז פינף וואכן. דערפאר אבער קאסטן די זומערקורסן אויך א סך ווייניקער: בלויז $140 פאר מיטגלידער פונעם ארבעטער־רינג, און $170 פאר ניט־מיטגלידער. די אוואנסירטע קורסן און א טייל פון די מיטנדיקע קורסן זיינען געווידמעט ספעציעלע טעמעס, וואס קענען אויך פאראינטערעסירן גוטע קענערס פון דער שפראך. ד״ר דוד קאץ וועט לערנען די גרעסטע צאל אוואנסירטע קורסן — גאנצע פינף — וועגן דעם יידישן ווילנע, די ווערק פון חיים גראדע, אשכנזיש העברעיש, חסידישע זשורנאלן און דער יידישער לינגוויסטיק. ד״ר איוו יאכנאוויץ וועט לערנען, צווישן אנדערע, א קורס אויף יידיש וועגן אשכנזישע יידישע מאכלים ווי שטשאוו און בארשט. מע וועט אויך געבן אנהייבער־קורסן ווי זיך אויסצולערנען דעם אלף־בית און א צאל שמועסקלאסן פאר סטודענטן. 
 א טייל קורסן הייבן זיך שוין אן דעם 20סטן יוני, בלייבט נישט קיין סך צייט זיך צו פארשרייבן. 
 כדי צו זען אלע טעמעס און לערער אין דער זומער־פראגראם ביים ארבעטער־רינג, גיט א קוועטש דא . 
