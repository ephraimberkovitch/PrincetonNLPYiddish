 
 מעשיות פאר יידישע קינדער: כפרות  
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
  
א.
    
דעם ערשטן טאג ראש השנה נאך, אז דער עולם איז געגאנגען
צו תשליך, האט מען געקאנט באמערקן א מחנה עופות, הינער, אלטע
קוואקעס און יונגע הינדעלעך מיט האנעכלעך לויפן אין די הינטערגעסלעך, אויסגעצויגן די קעפלעך, מאכן פאלקעס, הייבן פיסלעך, שפרינגען אונטער עפעס מיט א מין אימפעט, און אלץ אהין, ווייט, הינטער
דער שטאט ארויס. א חידוש איז דאס געווען, נאר קיינעם איז נישט
איינגעפאלן אפשטעלן זיך נאכקוקן, ווו אהין לויפן דאס די דאזיקע
נארישע עופות.
    
ערשט שפעטער, אין דער עשרת ימי תשובה אריין, האט מען אנגעהויבן זיך ארומקוקן, אז די שטייגן זיינען אפן, און ווו ס׳איז געווען
ערגעץ אן עוף איז דאס ארויסגעפלויגן ― און גיי זוך מיך! איז געווארן א גוואלד: „סטייטש, מיט וואס וועט מען שלאגן כפרות?״ איבערהויפט האבן איינגעלייגט די וועלט די ווייבער; פאר א ווייסע כפרה
וועט אייך א ווייב זיין א כפרה. זי מעג זיין אפילו א „מאדאם״, מיט א
הוט און מיט א פארטעפיאן... משוגענערווייז זיינען זיי געלאפן אין
מארק אריין, גרייט געווען צאלן אין טאג אריין, אבי צו קריגן כפרות;
אויב ניט קיין ווייסע הון, לאז זיין א ראבע, א שווארצע. לאז זיין א
רויטער האן ― אבי א כפרה! און ווי אף־צו־להכעיס, איז נישט געווען
אין מארק, איר זאלט זאגן, אן עוף אף א רפואה. דאס הייסט, ס׳איז געווען עופות אין מארק, נאר נישט אזעלכע, וואס מע זאל מיט זיי קאנען
שלאגן כפרות. צום ביישפיל: קאטשקעס זיינען געווען מיט גראבע
  
פופקעס, גענדז מיט פעטע בייכלעך, אינדיקעס אנגעבלאזענע מיוחסים,
מיט אראפגעלאזענע שנאבלען. ווייסע, ריינע אומשולדיקע טייבעלעך
האט מען געכאפט און ארויסגעטראגן אף צו פארקויפן. ס׳איז אבער
אלץ נישט דאס, וואס מע באדארף. אף כפרות דארף מען עופות, און
קיין עופות איז נישטא, כאטש נעמט לייגט זיך און שטארבט!
    
ווו זיינען אהינגעקומען אלע עופות?
    
לייענט, זייט מוחל, ווייטער, וועט איר הערן א שיינס.
  
ב.
    
העט־ווייט הינטער דער שטאט, אזש אף יענער זייט מילן, האט זיך
געטאן חושך; דאס גאנצע פעלד איז געווען פול מיט הינער, הענער,
אלטע קוואקעס און קליינע הינדלעך. דאס קרייען פון די הענער, דאס
קוואקען פון די הינער און דאס פישטשען פון די קליינע הינדלעך איז
געווען אזוי גרויס, אז מע האט געקאנט טויב ווערן. אלע האבן זיך געשטופט און געקוועטשט אהין אויבנאן. און דארט, אויבנאן, ליגט אן
אלטער אויסגעהאקטער בוים, און אף דעם דאזיקן אלטן אויסגעהאקטן
בוים פליט ארויף גאר א יונגער האן, טוט א פאטש מיט די פליגלען
און הייבט אן צו קרייען:
    
― קוקאריקו, רבותי! הערט־צו וואס איך וועל אייך זאגן! אייך
איז ידוע דער שענדלעכער מנהג פון בעלי־בתים: אלע יאר, אז עס
קומט אין דער צייט, פאלט־אן אף אונדזערע בעלי־בתים און אף די
בעלי־ביתטעס עפעס א מהומה, דער שווארצער יאר זאל זיי וויסן! זיי
כאפן אונדז פון די סידעלעס, שלעפן אונדז ארויס איינציקווייז פון די
שטייגן, בינדן אונדז און דרייען אונדז איבערן קאפ, בעבען עפעס בשעת
מעשה פון א סידור, דער רוח ווייס זיי וואס, און טוען אונדז א שליידער
אונטערן טיש און נעמען און טראגן אונדז אוועק צום שוחט, און דארט
מאכט ער אונדז די שפיל, ― עס ווערט אנגערופן בא זיי „כפרות״...
געפעלט אייך אביסל אן עובדה? וואס זאגט איר אף דעם בזיון? ברידער! ביז ווי לאנג נאך וועלן מיר שווייגן? צייט מיר זאלן מאכן אן עק
מיט דעם שענדלעכן מנהג פון כפרות! לאמיר זיך שטעלן איינמאל פאר
אלעמאל: וואס איר ווילט טוט מיט אונדז ― קיין כפרות וועלן מיר בא
אייך נישט זיין! אויס כפרות!
    
― קא־קא־קא! ― כאפן אונטער אלע עופות מיטאמאל. ― אויס
כפרות!
    
― קוקאריקו! געדענקט־זשע, געטרייע ברידער און ליבע שוועסטער.
צי זייט איר באווארנט אין זיך, אז איר וועט ביישטיין קעגן דעם נסיון?
צי וועט איר זיך נישט לאזן פירן אין באד אריין, מע וועט זיכער קומען
און פארלייגן אייך פראסע, אדער הירזש, און איך קען דאך אייך, זולל־וסובאניקעס, אז פאר אביסל פראסע און פאר א הירזשל וועט איר אוועקגעבן דריי שאק אייער...
    
― קא־קא־קא! חס ושלום! מע זאל אונדז געבן גאלד! קא־קא־קא!
    
― קוקאריקו! געדענקט־זשע נאכאמאל און נאכאמאל: איר זאלט
זיך האלטן שטאל און אייזן! און טאמער וועט מען אייך וועלן כאפן, זאלט
איר זיך נישט לאזן. די אויגן זאלט איר זיי אויספיקן! איר זאלט זיך
נישט לאזן, איר הערט? אן עק! א סוף! אויס כפרות!
  
ג.
    
און אין שטאט איז געווען חושך. א רעש, א טומל, א גערודער. די
גאנצע וועלט האט זיך געוויגט. בעלי־בתים האבן אפגעשטעלט איינס
דאס אנדערע, גערעדט, געקנייטשט מיט די פלייצעס, געמאכט מיט די
הענט.
    
― וואס זאגט איר דערויף?
    
― יא א שיינע מעשה, נאר א קורצע!
    
― אזא מעשה טרעפט זיך איין מאל אין טויזנט יאר!
    
אזוי האט מען געשמועסט אין שטעטל. און ס׳איז געבליבן, אז די
ווייבער זאלן זיך מטריח זיין הינטער דער שטאט ארויס, צו פארנארן
די עופות צוריק אין שטייג אריין. דערויף זיינען זיי דאך ווייבער, בעלי־ביתטעס! און די ווייבער האבן געטאן דעם רצון פון זייערע מאנען: מיטגענומען מיט זיך ווער אביסל פראסע און ווער אביסל הירזש, ווער א זיפ
און ווער א זאק, און מע האט זיך געלאזט הינטער דער שטאט ארויס, צו
פארנארן און כאפן די עופות און פארווארפן זיי צוריק אין שטייג אריין.
    
― ציפ־ציפ־ציפ־ציפ־ציפ! ― האבן די ווייבער פאוואלינקע זיך צוגערוקט צו די עופות, זיך צוגעזעצט צו דער ערד און אויסגעשאטן זיי
דאס ביסל פראסע מיטן ביסל הירזש. ― טיו־טיו־טיו־טיו... סילא־סילא־סילא־סילא...
    
און נאך אזעלכע מינים שפריכווערטער האבן די ווייבער באנוצט,
כדי צו פארנארן די עופות.
    
דערזען פראסע און דערשמעקט הירזש, האבן זיך די אויסגעהונגערטע עופות א לאז געטאן, און עס איז אין איין כהרף־עין דאס ביסל
פראסע מיטן ביסל הירזש אויסגעפיקט געווארן, נישט געבליבן א קערנדל
אפילו, נאר כאפן האבן זיי זיך נישט געלאזט בשום אופן.
    
א פאר ווייבער איז אפילו יא געראטן צודעקן עטלעכע קליינע
הינדלעך מיט א זיפ; האבן זיך די עלטערע קוואקעס מיט די הענער איינגעשטעלט פאר זיי, ארויפגעפאלן אף די ווייבער, געשפרונגען זיי גלייך
אין פנים אריין, שיער נישט אויסגעפיקט די אויגן; די ווייבער זיינען
קוים אנטלאפן מיטן לעבן.
    
געקומען אהיים און דערציילט פאר די מאנען די דאזיקע מעשה, איז
צווישן די מאנצבילן געווארן זייער א גרויס געלעכטער. מע האט זיך
פשוט געקאטשעט, געהאלטן זיך בא די זייטן.
    
― כא־כא־כא, שוטיות! איר זייט דאך ערגער פון די עופות, כ׳לעבן!
איר האט אמאל געהערט, אז אן עוף זאל גובר זיין א מענטשן? טיפשות,
כא־כא־כא!
    
― ווייסט איר וואס? ― האבן געזאגט די ווייבער. ― אז איר
זייט יא אזעלכע בריות, טא גייט שוין בעסער איר אליין, האלט מלחמה
מיט די עופות! באווייזט שוין איר אליין אייער בריהשאפט!
    
און די מאנצבילן האבן גענומען די שטעקעלעך אין די הענט און
זיינען ארויסגעגאנגען הינטער דער שטאט זען, וואס טוט זיך דארטן
מיט די עופות.
    
 ד.
    
מאנצבילן זיינען פארט מאנצבילן, נישט קיין ווייבער. מאנצבילן
האבן אין זיך גאר אן אנדער כוח, מאנצפארשוינען!...
    
דערזען פונדערווייטנס די מחנה עופות, זיינען זיי געפאלן אף אן
אויבער־הסברה און האבן זיך פארגנבעט שטילערהייט הינטן־ארום, פון
יענער זייט עופות, אויפגעהויבן אלע מיטאמאל די שטעקנס און אנגעהויבן זיי טרייבן אהיים מיט קלוגשאפט:
    
― קיש־קיש! דא דאמו! קיש־קיש! קיש־קיש־קיש־קיש־קיש!...
    
דער „קישקיש״ האט זיי אבער געהאלפן, ווי א טויטן באנקעס. די
גאנצע מחנה עופות, די הענער מיט די הינער, די אלטע קוואקעס מיט די
קליינע הינדלעך, האבן זיך א לאז געטאן מיט אמאל צו די מאנצבילן.
געשפרונגען זיי גלייך אין פנים אריין, געפיקט אין די פיאטעס, געריסן
די קאפאטעס, געפליקט די בערד, בשעת מעשה געקרייט און געקוואקעט
און געפישטשעט. פעדערן זיינען געפלויגן אין דער לופטן, ווי שניי, ס׳איז
געווארן פינצטער אף דער גאס ― אן אמתע מלחמה!
    
א סך עופות זיינען טאקע אין דער דאזיקער מלחמה געפאלן טויט,
צעטראטן פון זייערע אייגענע ברידער און שוועסטער און צעשלאגן פון
די שטעקנס. עס זיינען אבער אויך א סך מאנצבילן געמזיקט געווארן,
פארווונדעט, פארבלוטיקט די הענט און די פנימער. איינעם האט מען
אויסגעפיקט אן אויג, איינעם ― א שטיק נאז, איינעם האט מען געלעכערט א באק, עס האבן זיך ארויסגעזען די באקציינער, און בלוט, בלוט
האט גערונען פון ביידע צדדים, מי יודע, וואס עס וואלט געווען דער
סוף, ווען די מאנצבילן ווארפן נישט אוועק די שטעקלעך, פארקאטשען
נישט די פאלעס און לאזן זיך נישט לויפן הענדום־פענדום צוריק אין
שטאט אריין.
    
דערזען די צעשלאגענע, צעבלוטיקטע בעלי־בתים מיט די צעפליקטע קאפאטעס, זיינען די ווייבער געווען מלא גדולה:
    
― נו, פארוואס לאכט איר ניט אצינד? בריות! מאנצבילן! זכרים!
מאנצפארשוינען!...
    
 ה.
    
„אז מע קאן נישט אריבער, מוז מען ארונטער״, ― אזוי האבן
געזאגט די בריות די מאנצבילן. געווען צופרידן, וואס גאט האט זיי צוגעשיקט א גלייכווערטל, און מע האט זיך צונויפגעזאמלט באם רב אף
אן אסיפה, לאנג גערעדט, געפלאפלט און געבעבעט, און ס׳איז געבליבן,
מע זאל שיקן א דעפוטאציע צו די עופות און פרעגן זיי מיט גוטן: וואס
ווילן זיי? אויסגעקליבן האט מען, געוויינלעך, די נגידים מיט די בעלי־בתים חשובים, מיט די רבנים, מיט די דיינים און חזנים און מיט די
שוחטים, און מען איז ארויס הינטער דער שטאט שוין אן כלי־זין, אן
שטעקנס, און דער רב האט זיך ארויסגעשטעלט אף צופריער און האט
אויסגערופן צו די עופות בזה הלשון:
    
― שמעו נא, רבותים, הערט אויס עופות! זאגט, וואס ווילט איר?
זאגט, מיר הערן אייך מיט קאפ, און אויב אייער פארלאנג איז נאר מיט
א גאנג, וועט מען אייך געוויס ממלא זיין, אם ירצה השם.
    
איז געווארן א געשריי צווישן די עופות מיט א קרייעריי און מיט א
קוואקעריי און מיט א פישטשעריי, אז מע האט נישט געהערט א ווארט.
רופט זיך אן צו זיי דער רב:
    
― ווייסט איר וואס, עופות? פון אייער שרייען, וואס איר שרייט דא
אלע אינאיינעם, וועט קיין גוטס נישט ארויס. אמער פאלגט מיך, אט האט
אונדז דער עולם אויסגעקליבן פאר שתדלנים, דעפוטאטן ― קלייבט אייך
אויך אויס פון זיך א דעפוטאציע, נאר עפעס פיינע, לייטישע עופות,
ס׳זאל זיין מיט וועמען צו ריידן א ווארט. געפינען זיך ניט בא אייך א
פאר אינדיקעס, גענדז אדער קאטשקעס?
    
― האל־דער! האל־דער! האל־דער! ― האט זיך אנגערופן איין־און־איינציקער אינדיק, וואס האט זיך פארשלעפט אהער מיט די עופות, און
האט זיך אנגעבלאזן ווי א מחותן, אראפגעלאזט דעם שנאבל, באוויזן, אז
ער איז דא און איז גרייט צו זיין א שתדלן פאר קהל.
    
― גא־גא־גא! ― האט זיך געלאזט הערן א קול פון אן אלטן גאנער, און אים האט אויך געהאלפן דאס גאנצע בינטל גענדז, זיינע
קעפסווייבער.
    
― קווא! קווא!! קווא!!! ― האבן אונטערגעכאפט עטלעכע
קאטשקעס, מוראדיקע שרייערנס, צו באווייזן, אז זיי זיינען אויך דא
צווישן די עופות. איז אבער ארויסגעשפרונגען א רויטער האן אן עזות־פנים און האט אויסגעשריגן:
    
― קוקאריקו! עופות! אויב איר ווילט, מע זאל אייך פארקויפן פאר
א קארץ האבער, זאלט איר זיך איבערגעבן אין די הענט פון די דאזיקע
אנגעבלאזענע מחותנים די אינדיקעס, אדער צו די מיוחסים די גענדז,
וואס זייערע עלטער־זיידעס האבן אמאל אפגעראטעוועט די שטאט רוים,
אדער צו די פרעסערנס, די ספלעטניצעס, די קאטשקעס. מיט זיי שלאגט
מען קיין כפרות נישט, טארן זיי נישט מישן זיך!! עופות זיינען מיר,
כפרות שלאגט מען מיט אונדז, באדארף מען אונדז קלייבן פאר דעפוטאטן!
    
― קא־קא־קא־קא! אמת, אמת, ווי מיר הינער זיינען! ― האבן
אונטערגעהאלטן אלע עופות אין איין קול, און עס איז געווארן נאך
א גרעסער געשריי מיט א גרעסערן טומל; די עופות האבן געגאגאטשעט
אלע אינאיינעם, געשפרונגען איינס אקעגן דאס אנדערע, געפיקט זיך אין
די קעפלעך, אזוי לאנג, אזוי ברייט, ביז עס איז ארויסגעטראטן פון זיי
א דעפוטאציע: א צוויי־דריי גאלאגאנסקע הענער מיט היפשע בערד, און
א פאר שיינע געוויינלעכע הינער און עטלעכע יונגע האנעכלעך. גרויסע
שרייערס מיט גאר יונגע קולכלעך. ― און צווישן ביידע דעפוטאציעס
האט זיך אנגעהויבן א געשפרעך, וואס ווערט באשריבן אין קאפיטל ו.
    
 ו.
    
ד י  ב ע ל י ־ ב ת י ם: בכן, זאגט וואס ווילט איר, הינער? רעדט
ווערטער!
    
ד י ע ו פ ו ת: וואס זאלן מיר וועלן? מיר ווילן נישט זיין פאר
אייך די כפרה; מיר גיבן אייך אוועק אונדזער פלייש, אונדזערע פעדערן,
אלץ וואס איר ווילט, נאר קיין כפרות זאלט איר מיט אונדז נישט שלאגן!
    
ד י  ב ע ל י ־ ב ת י ם: סטייטש, מיר זיינען דאך עפעס יידן. מיר
מוזן דאך שלאגן כפרות!
    
ד י ע ו פ ו ת: אזוי גאר? ווו שטייט דאס געשריבן?
    
ד י  ב ע ל י ־ ב ת י ם: ווו סע שטייט געשריבן? וואס איז שייך,
המ... וואס איז אייער עסק, ווו סע שטייט געשריבן? ס׳איז בא אונדז
א מנהג ישן, אן אלטער מנהג פון קדמונים. מאדנע עופות איר זייט!
אז מע קוילעט אייך אזוי און מע בראט אייך און מע עסט אייך, איז
אייך גרינגער? וואס ארט עס אייך אז יידן פארדינען מיט אייך א מצווה?
    
ד י ע ו פ ו ת: פאראן בא אייך זעקס הונדערט דרייצן מצוות.
    
ד י  ב ע ל י ־ ב ת י ם: און דאס, וואס מע זאגט מיט אייך דריי
מאל „בני־אדם״, איז בא אייך גארנישט?
    
ד י ע ו פ ו ת: איר זאלט אזוי וויסן פון געבראטנס, ווי מיר
ווייסן, וואס בא אייך אין „בני־אדם״ טוט זיך!
    
ד י  ב ע ל י ־ ב ת י ם: און די ברכה, וואס דער שוחט מאכט
אף אייך?
    
ד י ע ו פ ו ת: לאז ער בעסער מאכן א ברכה אף א דונער!
    
ד י  ב ע ל י ־ ב ת י ם: און דאס, וואס יידישע קינדער פארפאסטן
זיך און פאסטן־אפ מיט אייך אזא הייליקן תענית, ווי יום כיפור?
    
ד י ע ו פ ו ת: וואס־זשע איז עפעס געפאלן דער גורל אף אונדז,
ארעמע עופות? ווינציק פוילע גענדז, פעטע קאטשקעס מיט גראבע
בייכלעך, אינדיקעס מיוחסים דרייען זיך ארום בא אייך אף דער וועלט, וואס
טאן טוען זיי גארנישט, נאר מע פרעסט און נאר מע זויפט און מע
פאליאסקעט זיך אין אלע קאליזשעס?...
    
ד י  ב ע ל י ־ ב ת י ם: גענדז קוילען מיר חנוכה און פרעגלען
פון זיי שמאלץ אף פסח, קאטשקעס בראטן מיר אזוי, אינדיקעס האדעווען מיר אף יום־טוב, און אייך דארפן מיר אף כפרות. זייט זשע נישט
קיין עזות־פנימער, ― עס ריידן נישט מיט אייך קיין יינגלעך, עס ריידן
מיט אייך עפעס בעלי־בתים, רבנים, דיינים, שוחטים!
    
ד י ע ו פ ו ת: שוחטים? קוילערס? קא־קא־קא! א מיתה משונה
זאל קומען אף אלע שוחטים פון דער גאנצער וועלט! אנו, גיט אונדז
נאר אהער א פאר שוחטים!...
    
ד י  ב ע ל י ־ ב ת י ם: איר זייט קעגן דעם מנהג־העולם? איר
ווילט מאכן אן איבערקערעניש אין דער וועלט! איר ווידערשפעניקט?
איר זייט מורד במלכות?... איר וועט אונדז האבן צו געדענקען!...
    
ד י ע ו פ ו ת: אזוי? אי־אי־אי! וואס וועט איר אונדז טאן?
איר וועט אונדז אוודאי מסרן? לאדן צום „ונתנה־תוקף״? גייט־זשע אייך
געזונטערהייט! קא־קא־קא! קא־קא־קא־קא!
    
און ס׳איז געווארן א קוואקעריי צווישן די הינער, און די הענער
האבן אנגעהויבן צו קרייען אף קולי־קולות, אז מע האט דעם „קוקאריקו״
געקאנט הערן פאר צען מייל ארום און ארום.
    
 ז.
    
און בעלי־בתים האבן אפגעטראטן אביסל אף א זייט, זיך
געשושקעט, געסודעט, געעצהט: וואס טוט מען? ― און ס׳איז געבליבן,
מע זאל נאך אמאל א פרווו טאן ריידן מיט די ווייסע־חברהניקעס, זיי
צוזאגן עפעס א לעקעכל, טאמער וועט מען פארט בא זיי עפעס פועלן,
כאטש וואס נישט איז; לאז זיין א כפרה אף צווייען, אף דרייען, אבי
א כפרה, און דער רב האט זיך ארויסגעשטעלט אף־צו־פריער און האט
ווידעראמאל אויסגערופן צו די עופות:
    
― שמעו־נא, רבותים, הערט אויס, עופות, וואס מיר וועלן אייך
זאגן. די מעשה דערפון איז אזוי: מיר וואלטן מיט אייך, אייגנטלעך,
גארנישט באדארפט אזויפיל איינטענהן. מיר זיינען דאס גארנישט
געוווינט געווארן אפילו. איר מעגט אונדז גלייבן אף נאמנות, אז מיר
האבן צו אייך גענוג מיטלען ווי אזוי מיר זאלן אייך נעמען מיט גוואלד.
נאר אזוי ווי די צייט איז שוין זייער קורץ, ס׳איז שוין באלד ערב יום־כיפור, און מיר קאנען חלילה בלייבן אן כפרות, לכן גיבן מיר אייך
לגאטעס...
    
― קוקאריקו! לגאטעס!... ― האט אויסגעצויגן איינער א וויי־סער־חברהניק, און צווישן די הינער איז געווארן א קוואקעריי: „קא־קא־קא! לגאטעס, לגאטעס!״... און דער רב האט זיי געגעבן צו פארשטיין,
אינעם נאמען פון די בלי־בתים, וואס פאר לגאטעס מע גיט זיי, די
עופות הייסט עס:
    
ל ג א ט ע  נ ו מ ע ר  א יי נ ס: א טאג פאר כפרות־שלאגן זאל
מען געבן די עופות עסן און טרינקען, גלייך ווי נישט זיי מיינט מען.
    
ל ג א ט ע  נ ו מ ע ר  צ וו יי: בשעת שלאגן כפרות און זאגן
„בני־אדם״ זאל מען נישט דרייען מיט די עופות משוגענערווייז און
נישט אפכאפן אף דער גיך דעם „זה־כפרתי־זה־חליפתי־זה־תמורתי״, נאר
פון דער גרינג, פאוואלינקע: „זה ― כפרתי, זה ― חליפתי, זה ―
תמורתי״...
    
ל ג א ט ע  נ ו מ ע ר  ד ר יי: אפגעשלאגן כפרות, זאל מען נישט
ווארפן די הינער אונטערן טיש, ווי ביז אהער; נאר פאוואלינקע אוועקגעלייגט און אוועקגעטראגן צום שוחט.
    
ל ג א ט ע  נ ו מ ע ר  פ י ר: בינדן זאל מען זיי נישט פארלעכווייז, ווי ביז אהער, נאר איינציקווייז, איטלעכס עוף באזונדער, ווארעם
נישט אלע עופות זיינען גלייך בכאראקטערן, ― טרעפט אפטמאל, אז
מע פיקט זיך און מע בלוטיקט זיך איינס דאס אנדערע געבונדענערהייט.
    
ל ג א ט ע  נ ו מ ע ר  פ י נ ף: פליקן זאל מען די עופות נאכן
קוילען, נישט פארן קוילען, ווי אנדערע זיינען זיך נוהג אין א סך ערטער.
    
ל ג א ט ע  נ ו מ ע ר  ז ע ק ס: בשעת דער שוחט נעמט דאס עוף
צווישן די פיס און פארדרייט דאס קעפל ארויף...
    
― קוקאריקו! געפעלט אייך אביסל לגאטעס?!... ― אזוי האט
אויסגעשריגן א יונגער האן אן עזות־פנים, און נאך אים ― די איבעריקע אלע עופות האבן געקרייט און געקוואקעט: „קא־קא־קא! גענוג לגאטעס!... אין דער ערד אריין די בעלי־בתים מיט זייערע לגאטעס!״...
    
און די עופות האבן זיך א לאז געטאן אלע צו די בעלי־בתים, און
די בעלי־בתים, עס זאל זיי צו קיין שאנד נישט זיין, האבן, אפנים,
פארשטאנען מיט וואס דאס שמעקט, האבן זיי גענומען די פיס אף די
פלייצעס און ― מארש צוריק, צוריק אהיים, איטלעכער אין זיין רו אריין.
    
 ―――――
    
אט אזוי האט זיך אויסגעלאזט דער דאזיקער ווונדערלעכער
שטרייק פון די עופות.
    
פון דעמאלט אן... קוילעט מען זיי טאקע אפילו אזוי ווי פריער
― יא. מע פליקט זיי, און מע שניידט זיי, און מע קאכט זיי. און מע
ברענט זיי, און מע פרעגלט זיי, און מע דערלאנגט זיי צום טיש אונטער
אלערליי סאוסן און פאטראוועס ― אלצדינג אזוי ווי פריער. נאר קיין
כפרות מיט זיי שלאגט מען נישט, און קיין „בני־אדם״ מיט זיי זאגט
מען נישט... פע! אויס כפרות! דער מנהג, פארשטייט איר מיך, איז
געווארן אויס מנהג.
    
אפנים, ס׳איז נישטא קיין אייביקע זאך אף דער וועלט? אלצדינג
ביז א צייט, אלצדינג ביז א צייט!  . . . . . . . . . . .
. . . . . . . . . . . . . . . . .
. . . . . . . . . . . . . . . . .
. . . . . . . . . . . . . . . . .
    
 געשריבן אין יאר 1903
    
 א מעשה נורא, ווי אזוי מע האט איינמאל אין מיטן
    
 נאכט אויפגעכאפט צוויי אומשולדיקע נפשות, גע־
    
 בונדן, ארויסגעפירט אפן מארק און פארקויפט צו
    
 ווילדע מענטשן, געהאדעוועט א חודש נאכאנאנד
    
 מיט מעדני־מלך, און א טאג פאר פסח געקוילעט,
    
 ווי די שאף
    
פ ו נ ע ם  פ א ר פ א ס ע ר.
  
דער מחבר פון דער געשיכטע בעט זיך באם לייענער, ער זאל אין
דער מעשה נישט זוכן קיין אלעגאריעס, נישט וועלן טרעפן וועמען דער
מחבר האט דא געמיינט. עס איז דא נישט פאראן קיין רמז פון אלעגאריעס, און אפילו נישט, איר זאלט זאגן, פאר א גראשן אט דאס, וואס
ווערט אנגערופן סימבאליזם. דאס איז גלאט אזוי זיך א פשוטע מעשה,
אן חכמות, אן אייבערקעפלעך, א מעשה פון צוויי אומשולדיקע גאטס
באשעפענישן נעבעך, וואס האבן געלעבט, געליבט, געחלומט, געליטן,
געהאפט און מערדעריש געפאלן אום ערב פסח, נישט צו וויסן פארוואס
און פארווען...
  
נערווי (איטאליע).
    
א.
  
ד י  ש ר ע ק ל ע כ ע  נ א כ ט.
    
דאס איז געווען אין איינע פון די פינצטערע, בלאטיקע, פאר־פסח־דיקע נעכט. אלץ איז געווען איינגעהילט אין פינצטערניש. אלץ איז
געשלאפן. שטיל און רויק איז געווען ארום און ארום אפילו א פיש
אין וואסער האט גערוט, מורא געהאט ארויסשטעלן דעם קאפ אף גאטס
וועלט אין דער דאזיקער פינצטערער, שטילער, רויקער נאכט. אין אזא
נאכט איז פאראן א סך ארבעט פארן בעל־החלומות. ער זשאלעוועט
נישט קיין פארבן, שיט מיט דער פולער האנט פאנטאזיעס, וואס נישט
געשטויגן, נישט געפלויגן, און פירט צונויף א וואנט מיט א וואנט.
    
די חלומות, וואס דער העלד פון דער דאזיקער געשיכטע האט געזען אין יענער נאכט, זיינען געווען משונה־מאדנע ווילדע חלומות! א
גאנצע נאכט האבן זיך אים געפלאנטערט עופות, הינער, גענדז און
קאטשקעס. איינער א האן, א רויטער, נאך גאר א יונגיטשקער, נאר א
גרויסער עזות־פנים, שפרינגט אים מיט חוצפה אין די אויגן אריין, לאכט
און זינגט אים עפעס א מאדנע לידל:
    
 קו־קא־רי־קו. לאנגע נאז!
    
 מ׳עט דיך פאקן ווי א האז!
    
 מ׳עט דיך בינדן, מ׳עט דיך שלאגן,
    
 מ׳עט דיך לייגן אף א וואגן,
    
 מ׳עט דיך מוטשען אן א סוף,
    
 מ׳עט דיך קוילען ווי אן עוף!..
 
 