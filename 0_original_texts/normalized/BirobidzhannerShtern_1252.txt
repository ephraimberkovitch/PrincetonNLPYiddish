
 ״אין מיין שרייבן בין איך געגליכן צו א מענטש, וואס מע קען אים ניט פרעגן: ״פאר וואס האסטו ברוינע אויגן אדער שווארצע אויגן?״ איך בין געבוירן געווארן אין יידיש. איך האב געלעבט אין יידיש, איך האב דערפילט און געוווסט, אז די ערשטע שורה מיינע אין א ליד איז אויף יידיש… 
 רבקה באסמאן בן־חיים איז די עלטסטע יידישע פאעטעסע פונעם לעגענדארן דור יידישע מחברים, די שטילע פרוי מיט אויסטערלישער ביאגראפיע. זי איז געבוירן געווארן אין 1925, אין ווילקאמיר, ליטע. דארטן האט זי זיך געלערנט אין א יידישער וועלטלעכער שול, געלייענט און הנאה געהאט פון דער פאעזיע און פראזע פון קאדיע מאלאדאווסקי, וואס האט געמאכט אויף איר א גרויסע השפעה. איר מאמע איז געשטארבן ווען רבקה איז געווען אלט 5 יאר. דער טאטע איז אומגעקומען אין א קאנצענטראציע־לאגער און דעם איינציקן ברודער, ארעלע האבן די דייטשן דערהרגעט, ווען ער איז אלט געווען נאר אכט יאר. 
 רבקה איז במשך פון צוויי יאר געווען אין ווילנער געטא. דערנאך האט מען זי געשיקט אין א קאנצענטראציע־לאגער קיין לעטלאנד. אינעם לאגער האט זי צוזאמען מיט נאך צוויי פרויען ארגאניזירט די קינסטלערישע פראגראמען און דערמיט דערהויבן ביי די אסירים די שטימונג, געהאלפן זיי אפצוהיטן דאס געפיל פון זעלבסטווירדע אין שרעקלעכע באדינגונגען. דארטן האט רבקה אנגעהויבן שרייבן לידער. 
 נאך דער מלחמה האט זי געוווינט צוויי יאר אין בעלגראד, יוגאסלאוויע, ווו זי האט געטראפן מולה בן־חיים (1916 – 1993) און האט מיט אים חתנה געהאט. זי האט אים געהאלפן אהינצוברענגען יידן פון מיזרח־אייראפע און זיי אריבערפירן קיין פאלעסטינע. 
 צוזאמען מיט מולהן איז זי געקומען צו פארן קיין ישראל אין 1947, &nbsp; געוווינט ערשט אין א קיבוץ המפיל. מולה בן־חיים האט זיך אקטיוו באטייליקט אין דער מלחמה פאר ישראלס אומאפהענגיקייט. רבקה האט דעמאלט זיך געלערנט אויף צו ווערן א לערערקע און געלערנט מיט די קינדער. אין דער זעלבער צייט האט זי געשריבן און געדרוקט אירע פאעטישע ווערק, איז געווארן א מיטגליד פון דער וויכטיקער קינסטלערישער גרופע יונג ישראל . רבקה און מולה האבן געוווינט אין א קיבוץ במשך פון 16 יאר. 
 אין 1963 – 1965 האט זי געוווינט אין מאסקווע ווייל איר מאן האט דעמאלט געארבעט אין דער ישראלדיקער אמבאסאדע. אין דער צייט האט רבקה פארפעסטיקט אירע פראפעסיאנעלע און פערזענלעכע באציונגען מיט די סאוועטישע יידישע שרייבער. 
 רבקה האט ארויסגעגעבן 15 ביכער פאעזיע. איר ערשט בוך ״טויבן ביים ברונעם״ האט זי פארעפנטלעכט אין 1959. איר בוך ״אייביקע וועגן״ האט זי ארויסגעגעבן אין 2018. איר מאן מולה האט אילוסטרירט אלע אירע ביכער ביז זיין טויט אין 1993. עס פילט זיך אן עכטע הארמאניע פון רבקהס פאעזיע און איר מאנס שאפונג. נאך זיין טויט האט רבקה צוגעגעבן צו איר נאמען זיין לעצטן נאמען און איז געווארן רבקה באסמאן בן־חיים. 
 רבקה איז א באזינגערין פון דער נאטור און פונעם מענטש. איר פאעזיע איז עלעגיש און ליריש. זי האט געווונען עטלעכע ליטערארישע פרעמיעס. זי שרייבט פאעזיע עד־היום און איז זייער אקטיוו אינעם יידישן שרייבער־פאראיין אין תל־אביב. 
 
 
 
 ״א מאל האט מיך איינער שארף געפרעגט: ״פאר וואס שרייבסטו ניט אויף עברית?״, ווייל א סך אקטיוויטעטן האבן מיר אין ביידע שפראכן. מיין גליק, אז איך בין אין ביידע. און איך האב געעענטפערט און פארשריבן מיין ענטפער. ״איך לעב עברית אין איר דערהויבנקייט און שיינקייט און ס׳אטעמט יידיש אין מיין יעדן גליד איןאיר אייגענער אליינקייט״. 
 
 ״ כאטש פון פאך בין איך געווען א לערערקע אין עברית, אבער מיינע שילער האבן געהערט יידיש פון מיר און פארשטאנען דעם ניגון פון יידיש און דאס איז עס! 
 
 
 רבקה באסמאן בן־חיים 
 
 צו א פריינד 
 פאר נחמה ליפשיץ 
 וויל איך קומען היינט צו דיר – 
 ווייס איך ניט דיין שוועל, 
 וויל איך ברענגען דיר א בלום – 
 זיינען בלעטער געל. 
 
 
 וויל איך זאגן דיר א ווארט – 
 לאזט מיך ניט דער ווינט, 
 וויל איך הערן ווי דו זינגסט, 
 זינג זשע, זינג, מיין קינד. 
 
 נעם מיין ליבשאפט ווי א בלום, 
 נעם מיין ווארט צו דיר, 
 זיכער, זיכער וועלן זיי 
 קומען צו דיין טיר. 
 
 ווער האט געזען 
 
 ווער האט געזען 
 זיך קושן א צווייג מיט א צווייג? 
 א ליבשאפט אזא איז ניט צו געפינען. 
 דער גליקלעכער ווינט 
 רוימט איין דעם באגינען 
 אז רויק זאל ווערן. 
 א פויגל אנטלויפט 
 און לאזט זיי זיך ליבן, 
 שטיל ווערט, 
 ווי גאט וואלט פארטריבן 
 די וואלקנס 
 ס׳זאל קיינער ניט שטערן 
 אין טיפן געשווייג 
 דעם קוש 
 פון א צווייג 
 מיט א צווייג. 
 *** 
 
 אין&nbsp; אייך, יידישע ווערטער, 
 קום איך צוריק צו זיך, 
 מיט אייך, יידישע ווערטער, 
 בליט מיין פרילינג אין בליק. 
 
 און אלץ וואס קומט בליען 
 רעדט יידיש מיט מיר: 
 א בלום און א בלאט 
 און א ליד וואס דערשפירט 
 
 און טוט א דערמאן 
 
 אין זאפטיקן יידיש־גערייד, 
 ווו אלץ הייבט זיך אן 
 און וואס קיין מאל פארגייט. 
 
 איר קלאנגיקע יידישע ווערטער 
 מיט היים וואס געדענקט 
 אויך ליכטיקע טרערן 
 יידיש פארבענקט. 
 30\. 06.2017 
 און ווידער 
 דורך הימלען געלאפן, 
 דורך טרוימען געגאנגען 
 און די ניט געטראפן, 
 צו דיך ניט דערגאנגען. 
 געקניט צו בעריאזעס, 
 גערופן צו שטערן, 
 געבעטן ביי גראזן, 
 אז דו זאלסט דערהערן. 
 נאר ווערטער צערונען 
 און טרוימען צעגאנגען, 
 און ווידער באגינען – 
 טרוים און פארלאנגען. 
 2018 
 
 *** 
 
 וואס טוט א מענטש מיט זיינע ניינציק יאר? 
 ער הערט זיי אויף צו ציילן, ווי אויף א פאדעם קרעלן, 
 און זיך אליין דערציילן 
 וואס איז ניט צום גלייבן: 
 די קרובישאפט פון לעבן מיט דעם טויט. 
 טא וואס דערציילט א מענטש צו ניינציק יאר? 
 ווען יארן ווילן ניט, ווי זאמד, פארמעקן טריט – 
 דאן ווערן ווערטער פונקען אין זכרון 
 און אין הארץ – א ליד. 
 
 *** 
 די נאכט קען פארהיילן א ווייטיק, 
 די נאכט קען באהאלטן א טרער. 
 עס טרעפט, אז נאך מער איז נייטיק 
 דער טאג מיט זיין פולן באגער. 
 
 נעם איך מיין פען די געטרייע 
 און לאז אין פאפיר טאן א גלעט, 
 און ווארט די נאכט זאל באנייען 
 דעם מארגן, אלץ וואס ער רעדט, 
 
 רעדט פון א טאג וואס געווען, 
 וואס איז בעל־פה אין געדאנק ניט פארבליבן, 
 און מיך האט געבעטן די פען 
 א שורה זאל ווערן פארשריבן. 
 
 פאראן אין די שורות א סוד 
 וואס ווארט מען זאל אים פארשרייבן; 
 אפילו אין טאג, וואס אנטלויפט – 
 די שורה זאל בלייבן. 
 
 *** 
 פארשליס די טיר, 
 נעם מיט דעם שליסל 
 און שפאן ארויס אין וועג, 
 גיי אויף צו געניסן 
 פון יונגע טעג. 
 
 וואס קענען יונגע טעג דיר געבן? 
 שיך א פאר, זאל זיין באקוועם, 
 און צוזאגן פאר דיר דאס לעבן. 
 פרעג ניט וויפל, נעם! 
 
 פארשליס די טיר 
 נעם מיט דעם שליסל 
 און גיי ארויס אין וועג. 
 וועסט קומען צו דעם חלום, 
 געניסן דארט 
 פון יונגע טעג. 
 2016 
 https://yiddishpoetry\. commons.gc\. cuny.edu/page/2/ 
 http://blogs\. yiddish.forward\. com/rivka־basman-ben־haim 
 
 https://www\. youtube.com/watch\? time_continue=1934&amp; v=Epeawwf1V6A 
 https://www\. youtube.com/watch\? v=pjmJ71DtEVY 
 https://www\. youtube.com/watch\? v=OJLlEneQc8s 
 