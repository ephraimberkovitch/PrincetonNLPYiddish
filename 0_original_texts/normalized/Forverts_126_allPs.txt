 לכבוד זיין אייגענעם 65סטן געבוירן־טאג האט ד״ר שמעון יאקערסאן (יקירסון), א באקאנטער פארשער פון מיטל־עלטערלעכע יידישע כתב־ידן און די עלטסטע געדרוקטע ביכער, פארעפנטלעכט א בוך אויף רוסיש וועגן דער געשיכטע פון דער לשון־קודשדיקער פאעזיע און אמאליקע יידישע פארלעגער. 
 דער מחבר איז באזונדערס באקאנט ווי איינער פון די גרעסטע מומחים אין די יידישע אינקונאבלען (ביכער, וואס זענען ארויס נאך אינעם 15טן יארהונדערט), אין דער בראשית־תקופה פון דער אייראפעישער דרוקעריי. הגם איך האב נישט ווייניק געלייענט אויף די דאזיקע טעמעס, בין איך א דאנק דעם נייעם בוך געווויר געווארן וועגן א ריי גאר אינטערעסאנטע, חידושדיקע זאכן. די עלעקטראנישע ווערסיע פון יאקערסאנס מאנאגראפיע איז צוטריטלעך און פריי פון אפצאל . 
 יאקערסאן איז אויך באקאנט ווי א געוועזענער סאוועטישער וויסנשאפטלער און העברעיסט. היינט פירט ער אן מיט די סעמיטישע און העברעישע שטודיעס אינעם פעטערבורגער אוניווערסיטעט. זיינע ווערק זענען ארויס אויף א גאנצער ריי שפראכן – אריינגערעכנט יידיש. 
 דאס נייע בוך איז אנגעשריבן אויף רוסיש, אבער באגלייט מיט א באלערנדיקן לענגלעכן שלוס אויף ענגליש. דער מחבר שטעלט דעם טראפ אויף איין ווונדערלעכן קאלאפאן – א פאעטיש נאכווארט צו אליעזר בן אלאנתאנסיס אויסגאבע פון „יורה דעה‟ – א טייל פון „ארבעה טורים‟, דעם קלאסישן הלכה־קאדעקס פון רבי יעקב בן אשר (13טער יארהונדערט). אויפן סמך פון „ארבעה טורים‟ האט רבי יוסף קארו (קארא) געשאפן זיין שולחן־ערוך. ס׳איז כדאי צו באמערקן, אז ווען דאס בוך איז ארויס, אין רמ״ז (1486 – 1487), איז קארו נאך געווען אן איין־יאריק עופעלע און אין שפאניע האט געבליט א יידיש לעבן. 
 אין מיטל־עלטער איז געווען פארשפרייט דער מינהג צו באגלייטן ביכער מיט געגראמטע נאכווערטער, וואס האבן אויך געדינט ווי עמבלעמען פון פארלעגער. אויף גריכיש און אנדערע אייראפעישע שפראכן הייסט אזא נאכווארט א קאלאפאן, און ביי יידן – דברי־סיום. די טיפאגראפישע טעכנאלאגיע האט פלוצעם אויפגעלעבט דעם אינטערעס צו דער קאמפליצירטער סיסטעם פון קוואנטיטאטיווער דיכטונג, וואס האט געבליט ביי יידן און דער מוסולמענישער שפאניע, אבער ביים 15טן יארהונדערט איז זי בטל געווארן. אין אזא סטיל איז אנגעשריבן אלאנתאנסיס קאלאפאן. 
 אין דער קוואנטיטאטיווער פאעזיע מאכט מען א שטארקן חילוק צווישן קורצע און לאנגע וואקאלן. ביי יידן האט זיך אזא דיכטונג אנטוויקלט אונטער א שטארקער אראבישער השפעה; א סך קאנקרעטע פאעטישע זשאנערס, באשריבן אין יאקערסאנס ניי בוך, טראגן אראבישע נעמען. פון דעסט וועגן, שיידט זיך די יידישע סיסטעם ממשותדיק אונטער. צום באדויערן, האט די געשיכטע פון יידישע פארלאגן אין שפאניע נישט לאנג געדויערט, בלויז צוויי דורות – ביזן טראגיש בארימטן גירוש־ספרד. 
 יאקערסאן גיט איבער, אז צווישן אלע אינקונאבלען פארנעמען די ספרים בלויז א האלבן פראצענט – א קלייניקייט אין פארגלייך מיט דער ריזיקער צאל לאטיינישע. זיי זענען אבער זייער וויכטיק, נישט נאר פונעם יידישן קוקווינקל, נאר בכלל, ווי וויכטיקע דענקמעלער פון יענער צייט, ווען יאהאן גוטענבערגס דערפינדונג איז נאך געווען א גרויסער חידוש; זיין בארימטע ביבל איז ארויס אין 1455. אין פארגלייך מיט די קריסטלעכע דרוקער, זענען ביי יידן במשך פונעם 15טן יארהונדערט געווען בלויז געציילטע דרוקערייען אין שפאניע, איטאליע, פארטוגאל און טערקיי. אלאנתאנסיס „יורה דעה‟ איז ארויס אין איכאר (Híjar) – אן אלט שפאניש שטעטל, ווו עס שטייט נאך א שיל־בנין פון זיין צייט. 
 בסך־הכל, זענען אין דער וועלט פארבליבן ארום 150 יידישע אינקונאבולן. די גרעסטע צאל געפינט זיך אינעם ניו־יארקער „יידישן טעאלאגישן סעמינאר‟ (JTS), נאך א סך – אין פעטערבורג, מאסקווע און אנדערע ערטער. איינס פון יאקערסאנס וויכטיקסטע ווערק איז דער צוויי־בענדיקער אינקונאבולן־קאטאלאג פון JTS, מיט פאראלעלע טעקסטן אויף ענגליש און לשון־קודש. במשך פון א צענדליק יאר האט דער מחבר כסדר געארבעט אינעם „סעמינאר‟ און געגעבן דארטן לעקציעס. 
 אין 1987 איז אין „סאוועטיש היימלאנד‟ דערשינען יאקערסאנס ארטיקל, „קאלאפאנען פון העברעישע אינקונאבולן‟. אין זיין ניי בוך ווענדט ער זיך צו דער זעלביקער טעמע, וואס ער האט אמאל בארירט אויף יידיש. אינעם זעלבן זשורנאל פלעגט אויך שרייבן וועגן די יידישע אינקונאבולן זיין מענטאר און חבר, ד״ר אריה־לייב ווילסקער; יאקערסאן האט וועגן אים אגעשריבן א גאנץ בוך זכרונות. 
 איך האב תמיד געטראכט, אז קיין אינקונאבולן אויף יידיש זענען נישטא. אינעם שמועס מיטן פארווערטס, האט יאקערסאן דאס טאקע באשטעטיקט. אין 1507 איז אין ווענעציע ארויס אליהו בחורס „באווע־בוך‟; דעמאלט איז אבער שוין געווען אן אנדער, מער מאדערנע תקופה פון דרוקעריי. 
 וואס שייך זיין ארבעט אינעם סאוועטן־פארבאנד, דערציילט דער פראפעסאר – סיי אין זיין בוך, סיי בעל־פה – אז ווען ער האט פארגעלייגט זיך צו פארנעמען דווקא מיט די לשון־קודשדיקע אינקונאבולן, האט דער אוניווערסיטעט מיט פארגעניגן אויפגענומען זיין פארלייג. להיפוך צום פארשפרייטן סטערעאטיפ, זענען שטודיעס פון לשון־קודשדיקע אוצרות קיינמאל נישט געווען ממש פארווערט אינעם ראטן־פארבאנד; פאפולער זענען זיי אבער אויך נישט געווען. יאקערסאן האלט, אז ווייניק מענטשן האבן געוואלט שטודירן אזעלכע ענינים, ווייל זיי האבן פשוט מורא געהאט זיך צו פארנעמען מיט עפעס, וואס האט געקאנט ארויסרופן מעגלעכע חשדים ביי דער מאכט – פאר ציוניסטישע נטיות, וכדומה. 
 וווינענדיק אינעם ראטן־פארבאנד, האט יאקערסאן געגלייבט, אז ס׳איז באזונדערס פרעסטיזשפול צו פארנעמען זיך דווקא מיט לשון־קודש – נישט מיטן „פראסטן‟ יידיש. היינט פילט ער אבער, אז יידיש רופט פארט ארויס אלץ מער אינטערעס אין דער וועלט. 
