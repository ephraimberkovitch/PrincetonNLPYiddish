 אינעם מוזיקאלישן פילם, „מאמעלע‟, האט מען א זעלטענע געלעגנהייט צו זען דאס אמתע יידישע לעבן אינעם פארמלחמהדיקן פוילן. אלע סצענעס זענען פילמירט געווארן אין לאדזש, ווען דארטן האבן געוווינט בערך 230 טויזנט יידן – א דריטל פון דער גאנצער שטאטישער באפעלקערונג. דער פילם איז ארויס אין 1938. 
 אינעם פילם זינגט די הויפט־אקטריסע, מאלי פיקאן, א ליד וואס איז שפעטער שטארק בארימט געווארן — „אבי געזונט‟. די מוזיק האט ספעציעל פארן פילם געשאפן דער באקאנטער אמעריקאנער קאמפאזיטאר, אברהם עלשטיין. ווייניק מענטשן ווייסן אבער אז דער טעקסט האט אנגעשריבן פיקאן אליין. זי איז געווען א טאלאנטירטע פאעטעסע און אפט געשריבן דעם טעקסט פון די לידער וואס זי האט פארגעשטעלט אין פילמען און אויף דער בינע. 
 גרינבערגס שותף — דער סצענאריסט, אקטיאר, פאעט, זינגער און רעזשיסאר קאנראד טאם (רונאוועצקי), איז געווען פון ווארשע. אינעם פילם שפילן א ריי פוילישע יידן; די בארימטע אקטריסע מאלי פיקאן (מלכה אפעקון), וואס זינגט איר בארימט ליד, איז געווען א געבוירענע אינעם נידער־מיזרחדיקן טייל פון מאנהעטן, אבער איר משפחה האט געשטאמט פון פוילן. באקומט זיך, אז דער פילם איז נישט נאר א יידישער און יידישלעכער, נאר דורכאויס אן אויטענטיש יידיש־פוילישער – הגם די אקטיארן, ווי דער שטייגער איז אינעם קלאסישן יידישן טעאטער, רעדן אויפן „טעאטראלישן‟ אוקראינישן אדער כמו־אוקראינישן יידיש. 
 דער אמעריקאנער „נאציאנאלער צענטער פונעם יידישן פילם‟ (NCJF) האט רעסטאוורירט און דיגיטאליזירט דעם פילם „מאמעלע‟ אין 2013. זינט דעמאלט איז ער געוויזן געווארן אויף צענדליקער קינא־פעסטיוואלן. 
 די ווערטער „מאמע‟ און „געזונט‟ זענען אין דער יידישער קולטור צווישן די סאמע סטערעאטיפישע, כמעט קלישע־ווערטער. גרינבערגס און רונאוועצקיס שאפונג איז אבער ווייט פון געוויינטלעכע סטערעאטיפן פונעם אידעאליסטישן שטעטלדיקן אמאל. אזוי ווי אין פאפולערע אמעריקאנער פילמען פון יענער תקופה, ווערט אינעם פילם נישט איין מאל געוויזן דאס פינצטערע לעבן פון יידישע אונטערוועלטניקעס. 
 איין מאמענט אינעם פילם איז אין א געוויסן זין טאקע סטערעאטיפיש: די הויפט־העלדין חוה סאמעט (מאלי פיקאן) באווייזט זיך אין דער ראלע פון א מין „סינדארעלע‟ – א פארמוטשעט מיידל, וואס בענקט נאך איר פארשטארבענער מאמען. פארט, האט זיך ביי די רעזשיסארן באקומען א פארכאפנדיקער, רעאליסטישער און ראמאנטישער סוזשעט; סוף־כל־סוף, טרעפן זיך אין דער וועלט, צום באדויערן, גענוג עכטע „סינדארעלעס‟. 
