 וואס איז אזוינס א „יידישע‟ שפראך? זינט מאקס וויינרייכס האט געשטעלט די דאזיקע פראגע אין זיין בוך, „געשיכטע פון דער יידישער שפראך‟, פארבלייבט דער דאזיקער באגריף אן ענין פון וויסנשאפטלעכע וויכוחים צווישן שפראך–פארשער. 
 אין משך פון דער לאנגער געשיכטע האבן זיך יידן באנוצט מיט הונדערטער פארשיידענע שפראכן. צו מאל זיינען די שפראכן געווען כמעט אידענטיש מיט די שפראכן פון די ארומיקע פעלקער, צו מאל האבן יידן אנטוויקלט אן אייגענע שפראך. אבער וואס זיינען די סימנים פון דער „יידישקייט‟ אין א שפראך? און ווו ליגט די גרענעץ צווישן א יידישן דיאלקעט פון א ניט–יידישער שפראך און א פולבלוטיקער יידישער שפראך? 
 די פראפעסארן אהרן רובין און לילי קאן האבן צונויפגעשטעלט א קורצן ענציקלאפעדישן לעקסיקאן, „יידישע שפראכן פון A ביז Z‟, ווו זיי שרייבן אז עס זיינען דא עטלעכע סימנים פון דער לינגוויסטישער „יידישקייט‟. ערשטנס, דער העברעישער כתב; צווייטנס, לייווערטער פון לשון–קודש אדער יידישע מקורים; און דריטנס, אייגנארטיקע „יידישע‟ עלעמענטן פון גראמאטיק, ארויסרייד אדער וואקאבולאר. אייניקע שפראכן, ווי למשל יידיש אדער לאדינא, פארמאגן אלע דריי סימנים, בעת אנדערע, ווי למשל דער לשון פון גרוזינישע יידן, זיינען כמעט אידענטיש מיט דער לאנדשפראך פון זייערע ניט–יידישע שכנים. 
 אינעם בוך באהאנדלען רובין און קאן 48 שפראכן במשך פון 42 קאפיטלען. דאס בוך איז אנגעשריבן פארן מאסן–לייענער אין א לייכטן און צוטריטלעכן טאן אבער מיט זייער אן אינפארמאטיוון סטיל. יידיש האט דא זוכה געווען דריי קאפיטלען: אלט–יידיש; די מאדערנע כלל–שפראך און די היינטצייטיקע חסידישע שפראך. גאנץ ניצלעך זיינען ביישפילן, וואס ווערן געדרוקט סיי אינעם אריגינעלן כתב סיי אין דער ייווא־טראנסקריפציע, ווי אויך פארביקע אילוסטראציעס מיט אימאזשן פון אריגינעלע מקורים, צווישן זיי — אן אפדרוק פון אן ארטיקל פונעם „פארווערטס‟. 
 א שאד נאר, וואס די מחברים דערמאנען ניט די היינטצייטיקע ליטערארישע שאפונגען פון אזעלכע מחברים ווי באריס סאנדלער, וועלוול טשערנין, שלום בערגער און אנדערע שרייבער און דיכטער. דער לייענער קען מיינען, אז דער כלל–יידיש לעבט היינט, דער עיקר, צווישן געציילטע ענטוזיאסטן, אין דער קלעזמער–מוזיק און אויף לערן–קורסן אבער האט ניט קיין איינענע ליטעראטור. 
 רובין און קאן דיסקוטירן אויך דעם חסידישן יידיש, היינט דער סאמע פארשפרייטער נוסח פון דער יידישער שפראך. חיות ווי ער האט זיך אנטוויקלט אין משך פון די פארגאנגענע אכציק יאר, באזונדער פון דער וועלטלעכער כלל–שפראך, האט דער חסידישער יידיש באקומען אייגנארטיקע לינגוויסטישע סימנים–מובהקים. למשל, ער האט אנגעוווירן דעם גראמאטישן מין. אנשטאט די באשטימטע ארטיקלען „דער‟, „דאס‟ און „די‟ נוצן די חסידים אין זייער רייד בלויז איין ארטיקל „דע‟, וואס האט ניט קיין גראמאטישן מין. אין די געשריבענע חסידישע טעקסטן באווייזן זיך יא אלע דריי פארמען פונעם ארטיקל, אבער זיי שטימען ניט מיטן ריכטיקן גראמאטישן מין פונעם ווארט. אין אמעריקע ווערן א היפשע צאל טאג־טאגלעכע ווערטער געבארגט פון ענגליש, אזעלכע ווי „ווינדע‟ אנשטאט „פענצטער‟. 
 דער סך–הכל פונעם דאזיקן קאפיטל שטעלט פעסט: „דער חסידישער יידיש איז א לעבעדיקע מאדערנע שפראך, וואס ווערט גענוצט פון הונדערטער טויזנטער מענטשן איבער דער גאנצער וועלט, מיט די אייגענע מעדיא־מיטלען און ליטעראטור, בעת כלל–יידיש איז דער לימוד פון קורסן און לערנביכער אין אוניווערסיטעטן און זומער–פראגראמען. דער חסידישער יידיש איז דער נוסח, וואס האט דעם בעסטן שאנס אויף צו פארבלייבן אויף להבא.‟ די פראגע וואס בלייבט דא ניט באהאנדלט איז צי באטרעפן די דיאלעקטן פונעם יידישן לשון, וואס חסידים רעדן אין אמעריקע, ישראל און אנדערע לענדער איין שפראך, און ווי אזוי קען זיך די דאזיקע שפראך אנטוויקלען אן קיין שום כללים. 
 העברעיש האט באקומען אזש פינף היסטארישע קאפיטלען: אלטצייטישע ארכעאלאגישע אויפשריפטן; דאס לשון פונעם תנ״ך; דאס רבנישע לשון, די שפראך פון דער השכלה און דער מאדערנער עברית. גענומען אין איינעם, דינען די דאזיקע פינף קאפיטלען ווי זייער א נוצלעכער וועגווייזער איבער העכער ווי דריי טויזנט יאר פון דער געשיכטע פון דער העברעישער שפראך, פון די אויפשריפטן אויף שטיינער אינעם אזוי–גערופענעם פאלעא–העברעישן כתב אין ארץ–כנען ביזן היינטיקן עברית פון דער סאציאלע מעדיא. 
 די סאמע טשיקאווע קאפיטלען דערציילן וועגן די עקזאטישע „יידישע‟ שפראכן, ווי פאפיאמענטא. דאס איז די קרעאלישע שפראך, וואס מען רעדט אויף די קאריבישע אינדזלען ארובא, באנער און קוראסאא. אינעם 17טן יארהונדערט איז קוראסאא געווארן דער צענטער פון האנדל אין אפריקאנער שקלאפן, וואס די האלענדער האבן געליפערט אין די שפאנישע קאלאניעס אין אמעריקע. א געוויסע צאל שקלאפן זיינען פארבליבן אויפן אינדזל און מיטגעבראכט זייער שפראך. די ספרדים, וואס זיינען געקומען פון האלאנד, האבן געמאכט זייער בייטראג אין דער אויספורעמונג פון דער אייגנארטיקער שמעלצשפראך פון שפאניש, פארטוגעזיש, האלענדיש ווי אויך די אפריקאנער שפראכן. 
 דער סאמע עלטסטער דאקומענט אויף פאפיאמענטא איז טאקע א ליבע–בריוו פון א ספרדישן ייד צו זיין קאכאנקע, וואס איז אנגעשריבן אינעם העברעישן כתב. ווען יידן האבן גערעדט פאפיאמענטא, האבן זיי גענוצט אייניקע העברעישע ווערטער, וואס זיינען געווען ניט־באקאנט די ניט–יידן. היינט וווינען אויף קוראסאא עטלעכע הונדערטער יידישע נפשות, און אייניקע פון זיי רעדן טאקע פאפיאמענטא. 
 אזא מין פאפולער בוך קען אוודאי ניט זיין ארומנעמיק, און מען קאן דא געפינען אייניקע בלויזן. די מחברים האבן זיך פארלאזט, דער עיקר, אויף שריפטלעכע מקורים. עס פעלט דא לגמרי די גאנצע רייכע פילשפראכיקע קולטור פונעם מזרח–אייראפעישן יידישן פאלקלאר, וואס פארמאגט א סך אינטערעסאנטע לידער און זאגעכצן מיט פוילישע, ווייסרוסישע און אוקראינישע עלעמענטן. ספעציעל אינטערעסאנט זיינען די לידער פון חב״דניקעס, וואס מישן סלאווישע שפראכן מיט לשון–קודשדיקע ווערטער. די דאזיקע מוסטערן פאסן גאנץ גוט צו דער ברייטער דעפיניציע פון „יידישע שפראכן‟ און זיינען גאנץ וויכטיק פאר דער יידישער שפראך–געשיכטע. 
