
 פעליקס חיימאוויטש 
 פעליקס חיימאוויטש איז א ווייסרוסישער און א יידישער דיכטער. אויף ווייסרוסיש פארעפנטלעכט ער זיינע ווערק אונטערן פען־נאמען Фелікс Баторын&nbsp; פעליקס באטארין. 
 פעליקס חיימאוויטש איז געבוירן געווארן דעם 5טן פעברואר 1948 אין מינסק, בעלארוס. זיין פאטער, באריס חיימאוויטש, איז געווען א פארטיזאנער־קאמאנדיר, וועלכן ס׳האט זיך איינגעגעבן זיך ארויסרייסן פון מינסקער געטא אין וועלדער. 
 פעליקס חיימאוויטש האט דעביוטירט אלס דיכטער אויף ווייסרוסיש אין 1967 אויף די שפאלטן פונעם מינסקער זשורנאל «Маладосць» (״מאלאדאסץ״). זינט דעמאלט אן האט ער ארויסגעגעבן פינף לידער־זאמלונגען אויף ווייסרוסיש. א טייל פון פעליקס חיימאוויטשעס ווייסרוסישע לידער האבן א יידישן אינהאלט. 
 אין די 80ער יארן פונעם פאריקן יארהונדערט האט ער דעביוטירט מיט לידער אויף יידיש. פעליקס חיימאוויטשעס יידישע לידער זיינען פארעפנטלעכט געווארן אינעם זשורנאל ״סאוועטיש היימלאנד״ (מאסקווע), ״די פען״ (אקספארד), ״יעוורייסקי קאמערטאן״ (תל־אביב), ״טאפלפונקט״(תל־אביב), ״יידישלאנד״ (ירושלים) און אלמאנאך ״ביראבידזשאן״. ביז איצט איז דערשינען איין בוך זיינע לידער אויף יידיש. 
 פעליקס חיימאוויטש האט איבערגעזעצט אין ווייסרוסיש לידער פון משה קולבאק, חיים לענסקי, שיקע דריז, מאטל גאלבשטיין און הירש רעלעס, ווי אויך שלום־עליכמס דערציילונג ״שיר־השירים״. 
 פעליקס חיימאוויטש וווינט אין מינסק און האט געארבעט אלס דאקטער ביז 2010. 
 
 אין רייסן 
 
 עס בעט זיך די נשמה אין א ריקוד, 
 אבער ארומעט קיינער איז ניטא. 
 עס ווילט זיך מיר א שרייב טאן מיטן ניקוד, 
 ווער אבער וועט דאס לייענען אט דא? 
 
 די אלטע ביכער כ׳נעם — די גוט באקאנטע — 
 און לייען איבער ווידער אות־באות. 
 ווי איך פארשטיי דעם לעצטן פון אטלאנטן, 
 ווען ס׳איז געווארן אטלאנטידא אויס! 
 
 א באגייסטערטער 
 
 ער איז געווען א פיציקער, א קליינער, 
 אין דזשינס אין א צעריסענעם געקליידטער, 
 מיט לאנגע טונקלע האר, ניט־שיינעם פנים, 
 און האט גערעדט ווי שטאמלער צי נאראנים. 
 
 נאר אט ער נעמט זיין אלטשינקע גיטארע 
 און טוט א שפיל מיטן קוראזש א רארן. 
 און טוט א זינג א הייזעריקעוואטן, 
 און ווערט שוין גאר ניט קליינער, ניט פאטלאטער. 
 
 ער ווערט א גאנצער ריז, א גאנצער פריץ, 
 ס׳ניטא אין ערגעץ ניט פאר אים קיין פאר איצט 
 און פריער אויך מסתם איז ניט געוועזן — 
 אזא אט אומגעוויינלעך איז זיין וועזן. 
 
 און איר מיט שטארקע לייבער, שיינע צורות, 
 וואס קוקט איר פון א בערגשפיץ פון די גבורות. 
 פאר אט אזא באגייסטערטן פענאמען — 
 ס׳קען זיין — איר זייט ניט גרעסער דאך פון גנאמען. 
 
 אן אלט ליד 
 
 די מאמע זינגט דאס אלטע ליד, 
 און אין דעם גרויען אוונט פליט 
 איר קול, איר שיין און ווארעם קול. 
 כ׳בין גרייט עס הערן טויזנט מאל. 
 ״ווען איך וואלט געווען א פייגעלע אין וואלד, 
 וואלט איך צו דיר געפלויגן…״ 
 די טרערן בלישטשען, פונקט ווי טוי, 
 אין אירע קלארע אויגן. 
 
 איך ווייס ניט, וועגן וואס זי טראכט, 
 וווהין עס האט זי מיטגעבראכט 
 מיט זיך דאס טרויעריק׳ געזאנג 
 פון אונדזער סאד, פון אט דער באנק. 
 ״ווען איך וואלט געווען א פישעלע אין טייך, 
 וואלט איך צו דיר געשווומען…״ 
 נאך וועמען בענקט און וויינט איר הארץ, 
 פארוואס ער קאן ניט קומען? 
 
 די גאלדענע לבנה שיינט. 
 עס איז צו פרי געקומען היינט 
 די נאכט אין אונדזער שטילער הויף, 
 צו שנעל עס איז דער רגעס־לויף. 
 ״ווען איך וואלט געווען א פלינקע הינד אין פעלד, 
 וואלט איך צו דיר געלאפן…״ 
 איך האב נאך קיינמאל ניט דערהערט 
 ביזן סוף די לעצטע סטראפע. 
 