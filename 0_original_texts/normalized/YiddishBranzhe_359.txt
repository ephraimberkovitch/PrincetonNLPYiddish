

פון אונדזער עזבון: שירה גארשמאן (1906־2001) 



 by באריס סאנדלער 
November 29, 2018November 29, 2018 Filed under:
ליטעראטור
ליטעראטור־עזבון
פערזענלעכקייטן 

די שרייבערין שירה גארשמאן איז געבוירן געווארן אינעם שטעטל קראק, ליטע, אין אן ארעמער משפחה. פרי פארלוירן דעם טאטן און זיך דערצויגן ביי איר באבע־זיידע. בעת דער ערשטער וועלט־מלחמה, איז די משפחה עוואקוירט געווארן קיין ווילנע. אין 1924 איז דאס מיידל אוועקגעפארן קיין ארץ־ישראל צו זוכן דארט א בעסערן גורל. שווער געארבעט אין קיבוץ, און אין 1928 האט זי מיט א גרופע קאמונארן אויסגעוואנדערט אין קרים און געארבעט אין א לאנדווירטשאפטלעכער קאמונע. וועגן די דאזיקע שווערע הארעפאשנע יארן האט גארשמאן דערציילט אין אירע ביכער, וועלכע זיינען אין גרונט אויטאביאגראפישע.

די ליטערארישע טעטיקייט האט גארשמאן אנגעהויבן אין די 1930ער יארן מיט קורצע דערציילונגען אין די צייטונגען „דער שטערן‟ (קיעוו) און „דער עמעס‟ (מאסקווע). אין די 1940ער יארן דרוקט זי זיך אין דער מאסקווער צייטונג „אייניקייט‟ און אין די זאמלביכער אונטער די נעמען „שירקע גאמאן‟ און „שירה גאמאן‟. איר טאלאנט האט זיך באזונדערס אנטפלעקט אין די 1960ער יארן. א שארפער מייסטער פון דער קורצער דערציילונג, שילדערט זי טיפע פסיכאלאגישע איבערלעבונגען, כאראקטערפולע שטריכן פון מענטשן.
דער צענטראלער העלד פון אירע דערציילונגען איז די פרוי, ווי א פאלקס־געשטאלט אין דער אומרויקער היסטארישער צייט. דורך דעם געשטאלט פון א פרוי פארקערפערט גארשמאן די וויכטיקסטע פראבלעמען פון דער ווירקלעכקייט.
דריי דערציילונגען פונעם בוך „אן א גאל‟, פארלאג ישראל־בוך, תל־אביב, 1996
געשטאלטן אין זכרון
משה טייף
ער איז א געוויסע צייט געווען דער פארוואלטער פון דיכטער־אפטייל. קען זיין, אז דאס איז נישט אזוי, נאר איך בין געווען איבערצייגט, אז דאס וואס ער האט צו טאן מיט אלע דיכטערס, וואס דרוקן זיך אין „סאוועטיש היימלאנד‟, מאכט אים אויסדרוקפולער. פאר דער לעצטער צייט פון זיין לעבן האט ער געשריבן זייער באטייטנדיק, פשוט, פארשטענדלעך. אין „גיטקע טויבעס זאווולעק‟, וועקט ער די, וואס ליגן אין פאנאר. אויב איך האב עס נישט פינקטלעך פארגעדענקט, בעט איך אנטשולדיקונג:
איי, איר טשאלנט־עסער,
קוגל־שלינגער, ווערטל־זאגער,
כאכמאטשי!
גענוג געשלאפן, צייט אויפצושטיין…
דאס איז א גרויס ליד. טייפס לידער האב איך נישט ביי זיך, אבער ער גופא שטייט לעבעדיק פאר מיינע אויגן. א נידעריקער, פון מיטעלן וווקס, ברייטפלייציק, נישט זייער באוועגלעך, מיט א דורכשניטלעכער אויסערלעכקייט. נאר די קאלירלאזע אויגן האבן געקוקט אט ערנסט, אט אפלאכעריש. אט פארטיפט, אט אראפגעלאזט.
זיין שפראך איז געווען פאלקסטימלעך, מיט ווערטלעך, וועלכע עס איז אוממעגלעך איבערצוחזרן… בעסער וואלט ער געווען ווינציקער אמתדיק. נאר זיינע שפעטע לידער, וועלכע איך געדענק נישט איבערצוחזרן, זיינען געווען פרעכטיק אין זייער פאלקסטימלעכער פשטות.
אפט, לייענענדיק איינעם א געבילדעטן דיכטער, וואס קען לאטיין און וואס נאר איר ווילט, וועלט זיך פרעגן: זאגט מיר, זייט אזוי גוט, וואס האט איר געמיינט מיט די לידער? ווי עס טרעפט אפט מיט א ליטעראטור־פארשער, וואס רעווידירט די יידישע קלאסיק, און ס׳גייט אויס דאס חיות, ביז מע דערקלייבט זיך צו א ציטאט. משה טייף, ווי געזאגט, איז געווען פאלקסטימלעך, צוטריטלעך. א דורכשניטלעכער לייענער האט אים געקענט פארשטיין. ער איז געווען אזוי רירעוודיק, אזוי דארשטיק צו לעבן. קוקנדיק אויף אים, האט זיך געדאכט, אז ער וועט אויסלעבן די הונדערט און צוואנציק.
צום באדויערן, איז אזוי נישט געשען. רעדנדיק אין טעלעפאן מיט זיין פרוי, וועלכע איז געווען ערגעץ אויף גאסטראלן, האט ער אויסגעהויכט דעם לעצטן אטעם.
מאטל גרוביאן און שיקע דריז
אממערסטן פלעגן זיי דערשיינען זאלבע צווייט. און ביידע פלעגן זיי פון זייערע קעשענעס ארויסנעמען צו א האלבן ליטער בראנפן. גארשמאן ז״ל [1], פלעגט פארלירן זיין גאסטפריינדלעכקייט און זייער שטרענג באפוילן:
— וואס האט איר מיר דא אוועקגעשטעט אויפן טיש. נעמט עס צו און באהאלט עס דארטן, פון וואנען איר האט עס ארויסגענומען.
דאס זיינען אבער געווען ארויסגעווארפענע רייד. מאטל האט שוין געפונען גלעזער און ער האט שוין געגאסן אין זיי דאס, וואס ער האט געבראכט. גארשמאן פלעגט אוועקגיין אהינטער דער פארהאנג און פון דארט שרייען:
— אז איר וועט נישט זיין אין גאנצן שיכור און אויב איר האט דרך־ארץ פאר מענטשן, לייענעט לידער, קאליקעס!
נישט פארשפעטיקן און אויסטרינקענדיק די ערשטע גלאז, פלעגן ביידע דיכטער באלעבאטיש בעטן: „גיט ברויט! טאמער געפינט זיך ביי אייך פוטער און ווורשט, זשאלעוועט נישט, דערלאנגט! קום אהער, צדיק גארשמאן, כ׳וועל דיר עפעס לייענען, אויב דו דערלויבסט‟, — אזוי זאגט העפלעך מאטל.
מאטל לאזט זיך נישט בעטן און הייבט אן:
מ׳האט ארויסגעשטעלט די קינדערלעך ביים פלויט,
ווי די לאדישקעס, וואס הענגען אויפן פלויט.
די קינדערלעך האבן, נעבעך, נישט באוויזן צו וויינען
און די זומערדיקע גרינע בלעטער זיינען רויט געווארן.
— הער זשע נאך א ביסעלע, גארשמאן, וואס האבן זיי געהאט צו מיין בוים אהינטער מיין פענצטער? אזא הויכער בוים? איך בין זיכער געווען, אז ער וועט וואקסן און וואקסן…
דערנאך דערציילט ער, ווי זיין טאטע האט זיך אנגעטאן אין אלע פידזשאקעס, בעת ער איז געלאפן פון די פאשיסטן און זייערע באהעלפערס און, אז זיינע פידזשאקעס האבן אים נישט געהאלפן…
אז דער בראנפן פון ביידע האלבע ליטערס איז שוין אויסגעטרונקען, דערציילט ער וואס פארא טייער ווייב ער האט. ווי זי גיט אויף אים אכטונג, ווי זי גייט אויף די שפיץ פינגער בעת ער שרייבט לידער. און ענדיקט אומדערווארט: „זיי האבן מיך פארפייניקט. איך בין געבליבן פון זיי אן כוחות. פריער די ארדענונג־היטער, דערנאך די טורמע מיט דער פארשיקונג. די מלחמה איז געווען א פיראזשענע [2] קעגן דעם‟.
דריז לייענט נישט דערווייל קיין לידער. ער זינג אין דער שטיל: „איך האב ליב א שטיקעלע ליים, צו קנעטן מיט די פינגער און זיך אונטערברומען א ניגון, כאטש איך בין נישט קיין זינגער‟.
— נאך א מאל דאס זעלביקע, — בעט גארשמאן.
שיקע דריז זיצט. כ׳האב נאך קיין מאל נישט געזען, אז א זיצנדיקער מענטש זאל זיין אזוי כישופדיק שיין. זיינע טונקעלע אויגן מאכן פול דאס גאנצע פנים מיט אויסערגעוויינטלעכן חן און פראכט. ער איז א ביסעלע פאררויטלט פון דעם אויסגעטרונקענעם בראנפן. דאס מאכט אים נאך שענער. ער הייבט זיך אויף פון שטול, לייגט ארויף ביידע הענט אויף גארשמאנס אקסלען און זינגט העכער ווי פריער: „איך האב ליב א ביסעלע ליים איך האב ליב א שטיקעלע ליים, צו קנעטן מיט די פינגער און זיך אונטערברומען א ניגון, כאטש איך בין נישט קיין זינגער‟. און אן שום איבעררייס:
— גרוביאן, לאמיר גיין! מיר זיינען אריינגעקומען אין א שטוב פון ניכטערע צדיקים. מענדעלע, פארליר נישט די האפענונג, כ׳וועל דיך אויסלערנען טרינקען. אז איך וועל זיין ניכטערער, וועסטו מיר ווייזן, וואס דו האסט געבראכט פון וויניצע. אין וויניצע זיינען דא וווילע יידן. א גוטע נאכט. איכ׳ל זיין ניכטער וועל איך קומען מיט לידער.
אזא הצלחה
אהרן קושניראוו האט נישט באלאסטיקט די הויכראנגיקע חברים פון דער „קאגעבע‟, ווייל דער מלאך־המוות איז זיי פארלאפן דעם וועג.
אבער, צי דען האט דער דיכטער פון די ווערטער: „ווער בין איך און וועמעס? אויב נישט מענטשהייטס א קינד?‟, — צי דען האט ער געקענט לעבן נאך דעם, ווי זיינע מיטדיכטער און פריינד זיינען געקוילעט געווארן מיטן חלף, וואס עס האבן אנגעשארפט דער הענקער סטאלין און דער אויסווורף לאוורענטי בעריא.
ניין!
קושניראוו האט מער לעבן נישט געוואלט.
*
איז ער, קושניראוו, געלעגן אין שרייבערהויז [3] אויף לאוורושינסקי־גאס, נישט ווייט פון דער טרעטיאקאווער בילדער־גאלעריע, אין זיין דירה, אויף זיין געלעגער.
קיין יידישע שרייבערס זיינען שוין ניט געווען… קושניראווס אלמנה ליובע, ציפע בערגעלסאן, עטלעכע קרובים, עטלעכע מענטשן און שירה, האבן זיך געפונען אין שטוב. דער ליטעראטור־פארשער נחום לווין איז דארט ארומגעגאנגען מיט אן אפן העפטל און שטיל געבעטן:
— פארשרייבט. זאל דאס בלייבן. איר זעט דאך, אז מיר זיינען אין געטא. דאס הויז איז אנגעפיקעוועט מיט שרייבערס, אבער קיין איינער פון זיי האט דא היינט די טיר נישט געעפנט. זיי ווייסן גאנץ גוט, אז קושניראוו איז שוין מער נישטא.
אין העפטל האט אבער קיינער גארנישט ניט אריינגעשריבן. די פאריתומטע אלמנה איז ארומגעגאנגען אהין און אהער, וויפל טריט, אזוי פיל טרערן זיינען געפאלן אויפן פארקעט.
*
אפגערוקט אויף א שטול, ביי דער וואנט איז געזעסן ציפע בערגעלסאן. זי איז געווען אזוי דערשלאגן, אזוי אומגעטרייסט. אירע הענט זיינען פארבראכן געווען אויפן נאקן. אומבאגרייפלעך, ווי זי וועט זיי פונאנדערנעמען. זי האט זיך אבער ראפטעם א הייב געטאן, צענומען די הענט, א ברייטן שפרייז געטאן צו ליובען, אריינגעקוקט אין איר פנים און אויסגעשריען:
— וויינסט? פארגינסט זיך? א חרפה! אומדערהערט! הער אויף! ווען מיין דוד וואלט דא אזוי געלעגן, וואלסטו קיין איין טרער מיינע נישט געזען. גיי ברענג א קישעלע פאר אלע ארדנס. וואס מיינסטו, מיר וועלן טראגן אהרנען אן זיינע אויסצייכענונגען? און דו, נחום, לייג אריין דאס העפטל צוריק אין קעשענע. גיי זע, מע זאל העלפן ארויסטראגן. מע גייט אין טרעטיאקאווקע. סע וועלן זיך געפינען קונסט־ליבהאבערס, וועלכע וועלן העלפן.
ווי ציפע האט געזאגט, אזוי איז געווען. די ערשטע איז זי געגאנגען מיט די אויסצייכענונגען אויפן קישעלע און הינטער איר — נחום לעווין מיט די באהעלפערס. ליובע — נעבן ציפען. שירקע האט זיי געפירט אונטער די הענט. מיר האבן געזען, ווי אהרן איז געלעגן, ווי מע האט אים אין וואסטריאקאווקא [4] אריינגעלייגט אין גרוב. נאר מיר ווייסן נישט און וועלן שוין נישט וויסן, ווו ס׳איז אהינגעקומען דאס געביין פון אונדזערע אנדערע קדושים!!!
 
[1] מענדל גארשמאן (1902־1972) — יידישער מאלער, גראפיקער. צווייטער מאן פון שירה גארשמאן
[2] פיראזשענע (רוס.) — א שטיקל טארט
[3] שרייבערהויז — דער בנין אין מאסקווע, ספעציעל אויפגעבויט פאר שרייבער
[4] וואסטריאקאווקא — א צווינטער אין מאסקווע

Share this:TwitterFacebookPrintLike this:Like Loading...

Related
 


Tagged: jewsliteratureYiddish 
Post navigation


Previous Post
לאפסוס־קאקטוס — 15 

Next Post
די אפגעשטויסענע (2) 



