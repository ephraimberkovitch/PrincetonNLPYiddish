 
 אייזנבאן־געשיכטעס: 17: באשערט אן אומגליק 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 געשיכטע נומער זיבעצן
    
 באשערט אן אומגליק
    
ברייטלעך און געלאסן, מיט געפערלטע ווערטער, האט אונדז דערציילט א מעשה, טאקע פון זיך אליין, א שיינער ייד מיט א שבתדיקער
קאפאטע און מיט א ברייטן דעניק אפן זיידענעם קאשקעט און מיט אן
אויסגעצוואגן פנים, אביסל פארזארגט און מיט קנייטשן אפן ברייטן
ווייסן שטערן:
    
― אז ס׳איז באשערט, הערט איר, אן אומגליק, טרעפט דאס אייך
גלייך אין שטוב אריין. איר מעגט זיין מיט אכצן קעפ, וועט איר זיך
פון דעם נישט אויסבאהאלטן. איך בין מיר, ווי איר זעט מיך, א ייד
א ספאקאינער, א רויקער, כ׳פלי נישט, כ׳לויף נישט, כ׳האב פיינט
קהלשע געשעפטן, איך אנטלויף פון גבאות, סנדק, חתן־בראשית, דאס,
יענץ, וכדומה.
    
קיצור, דארף זיך טרעפן א מעשה, בא אונדז אין שטעטל איז געשטארבן א ייד, „מנשה־גוי״, ווארעם ער איז געווען, זאל ער מיר מוחל
זיין, א פראסטער נפש, נישט געקאנט כמעט דאוונען, ווי זאגט מען עס,
קיין צלם פאר קיין אלף, נישט לייענען, נישט שרייבן, נישט דאס, נישט
יענץ, וכדומה.
    
קיצור, א פראסטער שלש־סעודות, נאר אן ערלעכער מענטש, אן
ארנטלעכער ביז גאר; דאס ווארט איז געווען הייליק, יענעמס קערבל
קודש־קדשים, און קארג, קארג! ― זיך לאזן ארויסנעמען ביידע אויגן
פאר איין גראשן, דאס גאנצע לעבן געקליבן געקליבן, געקליבן געקליבן
― און סאמע אינמיטן... געשטארבן. מילא, געשטארבן ― געשטארבן.
אז מנשה איז געשטארבן, קומט מען צו גיין צו מיר און מע זאגט מיר:
באשר אזוי ווי מנשה איז געשטארבן און האט איבערגעלאזט גאנץ
פיינע עטלעכע קערבלעך, מיט חובות, מיט בעל־הבתישקייט, מיט הייזער,
מיט דאס, מיט יענץ, מיט וכדומה, ― לכן, אזוי ווי ס׳איז נישטא, ווער
ס׳זאל פירן די געשעפטן, די קינדער נעבעך זיינען נאך קליינע קינדער,
פיר יינגלעך און איינס א מיידל, און זי אליין, די אלמנה מיינט מען,
איז א יידענע, לכן זאל איך זיין דער בעל־הבית, דער אפיטרופוס, דער
אפעקון הייסט עס. וויל איך דאך מסתמא נישט הערן, נישט זען: וואס
טויג מיר אפעקון ― אפיקומן? וואס דארף איך דאס? האט זיך אנגעהויבן אן עסק: סטייטש, איר זייט בא אונדז דער איינציקער אין שטאט,
דאס, יענץ, וכדומה, אן עבירה אזא פארמעגן, און וואס וועט זיין דער
תכלית פון די קינדער, קליינע קינדער נעבעך, פיר יינגלעך און איינס
א מיידל? וואס וועט אייך ארן? זייט איר דער אפעקון, און זי, די אלמנה
מיינט מען, וועט זיין די אפעקונשע!... בעט איך זיך בא זיי רחמים: וואס
ווילט איר האבן פון מיר? וואס בין איך בא אייך פאר אן אפיקומן, אז
איך ווייס אפילו נישט מיט וואס מען עסט דאס?... האבן זיי דאך אנגעהויבן ווידער א מאל: און סטייטש, און ווו איז מענטשלעכקייט, און
טאקע א מצווה אויך, און דאס, און יענץ, און וכדומה...
    
קיצור, איך האב נישט געקאנט אפזאגן און בין געווארן אן אפיקומן,
אן אפעקון הייסט עס, א „געטווערדעוועטער״, אינאיינעם מיט איר טאקע,
מיט דער אלמנה מיינט מען. און אז איך בין געווארן, מיט גאטס הילף,
אן אפיקומן, אן אפעקון הייסט עס, האב איך קודם־כל גענומען מאכן
א סך־הכל, וואס האבן זיי געלט, די קינדער נעבעך? צונויפגעשלאגן ווו
ס׳איז געווען ערגעץ אביסל אייגנס, א שטוב, א קלייט, א פערד, א
בהמה, א דאס, א יענץ, א וכדומה ― פון אלצדינג האב איך געמאכט
געלט... נישט אזוי גרינג, מאלט אייך, איז דאס מיר אנגעקומען, ווארעם
מנשה, עליו השלום, איז געווען א ייד א נגיד, א פארפונדעוועטער, ווי
מע זאגט, א „בעל־הגוף״. וויפל מע האט אים געשאצט, האט ער געהאט
מער... נאר קיין חשבון איז בא אים נישט געווען קיינמאל. געווען, זאל
ער מיר מוחל זיין, א ייד אן א פען. אלע מאל האט זיך אפגעזוכט אן
אנדער חוב. געווען צעשטעקט אף דער גאנצער וועלט, פון איטלעכן איז
אים געקומען געלט. האב איך באדארפט, פארשטייט איר מיך, דאס
אלצדינג טראגן אפן קאפ, צונויפנעמען, מאכן געלט, א ברירה האב איך
געהאט? און אלצדינג אליין, ווארעם זי, די אפעקונשע מיינט מען, איז
א „טאפ־יידענע״, ווייס נישט פון דאנען אהין. אפילו אן ערלעכע, נאר
א כשרע בהמה. פרעגט זי בחרם, וואס איז א גוט וועקסל, וואס איז
א שלעכט וועקסל, וואס איז דאס, וואס איז יענץ, וואס איז וכדומה!...
    
קיצור, איך האב צונויפגעשלאגן די עטלעכע קערבלעך, א היפשע
פויטיקע. צונויפגעשלאגן מיט צרות, מיט לייד די עטלעכע קערבלעך,
באדארף מען זען עפעס טאן מיט זיי, ווארעם וואס וועט זיין דער
תכלית, אז זיי וועלן עסן פונעם גרייטן? קינדער נעבעך דארפן האבן
א העמדעלע, א שיכעלע, א דאס, א יענץ, א וכדומה. היינט עסן? מע
וועט אזוי לאנג עסן, ביז מע וועט אויפעסן אינגאנצן. וואס וועט זיין
נאכדעם? א מענטש אן ארנטלעכער, פארשטייט איר מיך, איז מחויב
פארזארגן דעם תכלית. האב איך אנגעהויבן קלערן, אהער־אהין, וואס
מאכט מען מיטן געלט? א געשעפט? ― ווער וועט דאס פירן, אז זי,
די אפעקונשע מיינט מען, איז, משטיינס געזאגט, א בהמה, און די
קינדער נעבעך זיינען קינדער?... פארלייען? אוועקגעבן דאס אף פראצענט? ― טאמער זעצט יענער אן, ווער וועט נאכדעם זיין שולדיק?
דער אפיקומן! האב איך מיך מישב געווען: וואס דארף מען א בעסער
געשעפט, ווי מיין געשעפט? הא? און וואס דארף מען א גרעסערן בטוח,
ווי איך? הא? איך האב, ברוך השם, קרעדיט אומעטום, אף אלע ירידים,
און א נאמען האב איך ― ביז מיין לעבן זאל איך קיין ערגערן נאמען
נישט האבן. נישט גלייכער טויזנט מאל, איך זאל אריינבראקן די עטלעכע קערבלעך צו מיר אין קראם אריין? הא? אונטערפרישן מיט נאך
סחורה און מיט נאך סחורה? הא? און פאר מזומנים אז מע קויפט
סחורה, האט דאך דאס טאקע גאר, זאגט איר, אן אנדער טעם,
ווארעם איטלעכער וויל זיך זען מיט א מזומן קערבל. מזומנע קערבלעך
איז היינט, פארשטייט איר מיך, ווינציק פאראן. אומעטום איז נאר
פאפיר, נאר וועקסל, א שרייב אהער, א שרייב אהין, א דאס, א יענץ,
א וכדומה...
    
קיצור, כ׳האב אריינגעלייגט דאס גאנצע געלט צו מיר אין געשעפט
אריין און ס׳איז אוועקגעגאנגען קיין מעשה נישט, דאס הייסט, נישט
שלעכט, טאקע גאר נישט שלעכט! דער פדיון, פארשטייט איר מיך, איז
געווארן א סך גרעסער, ווארעם אז ס׳איז פאראן א סך סחורה, לייזט
זיך גאר אנדערש, ווי זאגט איר: אז ס׳איז פאראן א סך פיש אין טייך,
כאפט זיך גאר אנדערש. נאר וואס דען? איין זאך איז געווען שלעכט:
די הוצאה! איך בין געווארן א צווייענדיקער בעל־הוצאה. צוויי געזינדלעך, קיין עין־הרע!... איך מיט מיין הויז־געזינד, קיין עין־הרע, שמועסט
מען נישט. נו, און זי, די אלמנה מיינט מען, באדארף, און די קינדער
נעבעך באדארפן, פינף קינדער פרעמדע, פיר יינגלעך, איינס א מיידל.
נישט קיין קלייניקייט! שוכן און קליידן, אין חדר געבן, דעם שרייבער
צאלן. היינט אמאל א פאר, א נאשעריי, א דאס, א יענץ, א וכדומה ―
מע קאן דאך אנדערש נישט! וואס וועט יענער זאגן? א שלעכטער אפיקומן
― צוגענומען דאס געלט און זשאלעוועט די יתומים א גראשן אף א
צוקערקע... אי, וואס איך הארעווע, דריי זיך דעם קאפ, פאר נאך סחורה,
האב אף זיך א בוך מיט חובות, מיט שלעק, מיט צרות, מיט דאס, מיט
יענץ, מיט וכדומה? ― דאס איז נישט יענעמס עסק! קיין שותפות האט
זי דאך, די אלמנה מיינט מען, מיט מיר נישט געמאכט, מיר זאלן זיך
טיילן אף דער האלב!... אי, זי האט מיר אריינגעלייגט געלט? איז,
ערשטנס, ליגט דאס געלט אין סחורה, און והשנית, ליגט דאס נישט
אומזיסט, איך צאל דאך פראצענט!... און וואס איז ווערט דער טארעראם, וואס איך האב צו טאן טאג ווי נאכט, טא דאס, טא יענץ, טא
וכדומה? גיי זיי אן אפיקומן! האב אין זינען נעבעך פרעמדע קינדער,
צי זיי ווילן לערנען, צי זיי ווילן נישט? צי זיי גייען אהין, ווו מע דארף,
צי ווו מע דארף נישט? צי דאס, צי יענץ, צי וכדומה? וואס בין איך ―
טאקע זייער אפיטרופוס, וואס איך בין מחויב זיי צו באווארענען? מע
קאן היינטיקע צייטן, זאגט איר, קיין אייגענע קינדער נישט באווארענען,
ובפרט אז גאט העלפט, עס גיט זיך נאך איין א שלעכט קינד ― איז
גאר א ברכה פון גאט! מנשה, זאל מיר מוחל זיין, איז געווען א ייד
א פראסטאק, נאר אן ערלעכער ייד כאטש; און קינדער האט ער איבערגעלאזט ― זאל זיך גאט מרחם זיין! איינס ערגער פונעם אנדערן! מילא,
די עלטערע זיינען נאך צו דערליידן: איינער איז א טויבער, נעבעך א
דערשלאגענער, האב איך אים געמאכט פאר א בעל־מלאכה. דער אנדערער איז גלאט א אידיאט, נאר א שטילער, טשעפעט קיינעם נישט און
דארף גארנישט. דער דריטער האט זיך באוויזן קינדווייז יא א געראטענער, נאר אז ער איז אונטערגעוואקסן, האט ער זיך צונויפגעקאמפאניעט
מיט ווו ערגעץ א שלעפער און איז געווארן א שארלאטאן, מע זאל באהיט און באווארנט ווערן!... ער האט אזוי לאנג געבושעוועט, געוואיע־וועט, געארבעט, געדאסט, געיענצט, געוכדומהט, אז איך האב אים געמוזט געבן עטלעכע קערבלעך ― און גיי געזונט קיין אמעריקע! פון
קינדווייז אן האט דאס אים געצויגן קיין אמעריקע! און מיר זיינען פטור
געווארן... און דאס מיידל האב איך חתונה געמאכט, געגעבן כמעט טויזנט
קארבן נדן, אויסגעקליידט, געפראוועט א חופה מיט כלי־זמר, מיט דאס,
מיט יענץ, מיט וכדומה, אלצדינג ווי עס געהער צו זיין, כמעט ווי בא
אן אייגענער טאכטער. וואס דען? ס׳איז עפעס א תירוץ? וואס, משטיינס
געזאגט? אז קיין טאטן נעבעך האבן זיי נישט, און זי, די מאמע מיינט
מען, איז א בהמה ― ווער וועט זיך פאר זיי שלאגן קאפ אן וואנט, אז
נישט איך?... „שוטה! אפגעריסענער נאר! ― פלעגט צו מיר אפטמאל
זאגן מיין אלטע, ― אוודאי באדארפסטו זיך מפקיר זיין פון פרעמדע
קינדערס וועגן! אט וועסטו זען, ווי מע וועט דיר אפדאנקען מיט שטיינער
פאר דיין אפיקומן, וואס דו ביסט!״... אזוי פלעגט זי צו מיר זאגן, און
זי האט געטראפן: מע דאנקט מיר אפ, מע דאנקט מיר אפ מיט שטיינער,
און נאך מיט וואסערע שטיינער! אט וועט איר באלד הארכן, וואס איך
האב אף זיך פאר א פעקל. איך בין שטארקער פון אייזן, הערט איר,
אז איך טראג עס אריבער...
    
קיצור, פון אלע קינדער, וואס מנשה, עליו השלום, האט איבערגעלאזט, איז דא איינער, דער קלענערער פון אלע, הייסט ער דניאלטשיק
― איז דאס, ברוך השם, א געראטנס, א צאצקעלע, א דניאלטשיק פון
גאט! פון קינדווייז אן איז דאס געווען טאקע עפעס נאר אן אנשיקעניש,
און גענוג. ער האט געקאנט זיך פארגינען צו פינף יאר פאטשן די מאמע
זיינע מיט א כאלעווע פון א שטיוול איבער די פיסקעס, און דווקא שבת
אינדערפרי פארן דאוונען! אראפרייסן בא איר דעם שלייער, בשעת
עס זיצט א פרעמדער מענטש ― דאס איז בא אים געווען א וואכעדיקער
גאנג! די יידענע, זאג איך אייך, איז אן אייזערנע יידענע, אז זי האט
דאס געקאנט אריבערטראגן פון אים! טאג ווי נאכט האט מען געהאט
צו טאן מיט דניאלטשיקן. אלע מאל, ווען איך בין געקומען אהין, האב
איך זי געטראפן, די אלמנה מיינט מען, זיצן און וויינען, מיט א טענה:
פאר וואס האט זי גאט געשטראפט מיט אזא קינד? פאר וואס איז ער
נישט אויסגערונען בא איר אין בויך, איידער ער האט גאר באדארפט
געבוירן ווערן אף דער וועלט? דאס, וואס דניאלטשיק האט איר געטאן,
קאן מען גאר נישט איבערדערציילן. ער האט ארויסגעגנבהט ווו ס׳איז
געווען בא איר א שטיקל צירונג, א פינגערל, אן אוירינגל, א שנירל פערל,
א זיידן טיכל, א לעמפל, א מעסערל, אן אלטע פאר ברילן, א דאס,
א יענץ, א וכדומה ― אלצדינג איז בא אים געווען א קרן, אלצדינג האט
ער ארויסגעטראגן פון שטוב, פארקויפט און אויסגעגעבן אף צוקערקעס,
מיט ניס, מיט קאווענעס, מיט גוטן טיטון פאר זיך און פאר זיינע חברים.
מאלט אייך, שיינע חברימלעך! שלעפערס, גנבים, שיכורים ― דער רוח
ווייס אים, ווו ער האט זיי דערטאפט! וואס ער האט געהאט האט ער
אוועקגעגעבן די חברים זיינע: א נייע פאר שטיוול, א קאפעלוש, דאס
אייבערשטע העמד פון זיך... „דניאלטשיק, וואס טוסטו? א נייע פאר
שטיוול גייסטו און גיסט אוועק?״... „נאפליעוואט! ― זאגט ער, —
א רחמנות, יענער גייט נעבעך בארוועס״... וואס זאגט איר אף דעם
בעל־רחמנות?! פון געלט שמועסט מען נישט: ווו ער האט דערטאפט
א מזומנעם גראשן ― האט ער אוועקגעגעבן דער חברה זיינער. „דניאל־טשיק, אום גאטעס ווילן, וואס טוסטו דאס?״... „נאפליעוואט! — זאגט
ער, ― יענער האט אויך א נשמה, יענער באדארף אויך עסן״... ווי
געפעלט אייך אזא מין פילאזאף, א מכניס־אורח? אז מע שמועסט א כלי
שלמה, אן „אויסווירפלינג״ פון דער נאטור! און אפשר מיינט איר ―
א נאריש יינגל, אדער חלילה נישט קיין שיין קינד? ― א דורכגעטריבענער, א שיינער יונג, א געזונטער, א פריילעכער, א זינגער און א טענצער,
נאר עפעס א בלוט אזא טרפהס, צו־נ־אלדי שווארצע יאר!... וואס האבן
מיר מיט אים נישט איבערגעטאן? געפרוווט זיך מיט גוטן, געפרוווט זיך
מיט בייזן; געהאלטן דריי טאג מיט דריי נעכט באזונדער אין א קאמער
פארשלאסן, געשלאגן מיט אן אראפניק, צעבראכן אף אים א גוטן יאמשאוון שטעקן פון א דרייערל ― מיינעם אן אייגענעם שטעקן... ווי אן
ארבעס אן דער וואנט! אוועקגעגעבן אים צו א בעל־מלאכה, געוואלט
מאכן פון אים א זייגערמאכער, א גאלדשמיד, א סטאליער, א כליזמר,
א קאוואל, א דאס, א יענץ, א וכדומה ― אוממעגלעך! ער וויל נישט
ארבעטן, כאטש נעם צעשנייד אים אף צווייען! „וואס וועט זיין פון
דיר, דניאלטשיק?״ „א פריי פייגעלע״, ― זאגט ער און לאכט נאך. „א
פריי פייגעלע? ― אן ארעסטאנט, א גנב וועט פון דיר זיין!״ „נאפליע־וואט!״ ― מאכט ער און דרייט זיך אויס און ווערט פארשווונדן.
    
קיצור, מיר האבן א שפיי געטאן אף אים, געלאזט וואקסן, און
ס׳איז אויסגעוואקסן פון אים א תכשיט, וואס זאלט איר קלערן! דאס
הייסט, גנבהנען האט ער אויפגעהערט; ס׳איז שוין נישט געווען כמעט
וואס. נאר גלאט, די הנהגה זיינע, די שיינע חברימלעך און די פאסטעמפ־קעלעך זיינע, מיט א מין הלבשה: א רויט העמדל איבער די הויזן מיט
א פאר גרויסע שטיוול, האר האט ער זיך פארלאזט, ווי א דיאק, די
מארדע האט ער זיך אפגעגאלט ― א פיין בחורל!... צו מיר האט ער
קיינמאל נישט געהאט קיין העזה צוטרעטן. אז ער האט עפעס באדארפט
קאכן, האט ער געשאסן דורך איר, דורך דער מאמע מיינט מען. און
די מאמע איז אזא בהמה, אז זי האט אים נאך ליב אויך, דעם טייערן
קדיש. ס׳איז פאר איר אלצדינג רעכט! איינמאל קום איך ארויס אין
קלייט אריין, איך טו א קוק ― מיין חברה־מאן איז דא, ער ווארט אף
מיר.
    
— ברוך־הבא, א גאסט, דניאלטשיק, זאג איך. וואס וועסטו זאגן
עפעס גוטס?
    
― איך בין געקומען, מאכט ער, אייך זאגן, אז איך האב חתונה.
    
— מזל טוב, זאג איך, אין א גוטער שעה. פאר וועמען האסטו
חתונה?
    
— פאר אסנהן, ― מאכט ער.
    
— וואסער אסנה?
    
— אונדזער אסנה, מאכט ער, די וואס זי איז געווען בא אונדז אין
שטוב.
    
— אלע בייזע וויסטע חלומות! ― זאג איך, — פאר א דינסטמויד
האסטו חתונה?
    
— נאפליעוואט! ― מאכט ער, — א דינסטמיידל איז דען קיין
מענטש נישט?
    
― אז אך און וויי, זאג איך, איז דער מאמע דיינער! ביסטו געקומען, הייסט עס, מיך רופן אף דער חתונה?
    
― ניין! ― מאכט ער, — איך בין געקומען צו אייך מכה מלבושים, מכח אויסקליידן זיך צו דער חתונה. מיר האבן אויסגערעכנט, איך
מיט אסנהן, אז מיר דארפן האבן אזוי: מיר א גארניטער א קארטענעם,
און א גארניטער פון פארוסינע אף זומער, און העמדער א טוץ אונטערשטע, און אייבערשטע א האלב טוץ; און אסנהן ― ציץ אף א קליידל,
און איין קליידל א וועלנס, און זאנע א גאנץ שטיקל אף העמדער, מארא־זאווס זאנע, און פוטער אף א בורנוס, און שאלעכלעך צוויי, און א
האלב טוץ נאזטיכלעך, און אביסל דאס, און אביסל יענץ, און אביסל
וכדומה...
    
― און ווייטער גארנישט? ― זאג איך און האלט זיך קוים איין
פאר געלעכטער.
    
― און ווייטער גארנישט. ― מאכט ער.
    
קיצור, דא האב איך מיך שוין מער נישט געקאנט איינהאלטן;
ס׳איז מיט א מאל אנגעפאלן אף מיר אזא געלעכטער, אז איך בין שיער
אראפגעפאלן פונעם בענקל. ― און אף מיר קוקנדיק, האבן זיך צעלאכט
אלע מיינע מענטשן. מיר האבן שיער צעטראגן די קלייט פאר געלעכטער!
אז איך האב מיך גוט אויסגעלאכט, רוף איך מיך אן צו מיין שיינעם
חתן:
    
― זאג מיר נאר, איך בעט דיך, דניאלטשיק־סערדצע, האסט עפעס
אריינגעלייגט צו מיר א גרויסן חלק אין קלייט אריין, וואס דו ביסט
 געקומען צו מיר מיט אזא צעטל?
    
― איך ווייס נישט, מאכט ער צו מיר, איך ווייס נישט אקוראט,
 וויפל עס נעמט זיך אן אף מיין חלק. נאר וועדליק דאס געלט, וואס
 ס׳איז געבליבן פון מיין טאטן, אז מע זאל דאס טיילן אף פינף חלקים,
 וועט דאס אף מיינע חתונה־קליידער כאפן, און עס וועט נאך עפעס,
 דאכט מיר, בלייבן אף נאך דער חתונה אויך...
    
קיצור, וואס זאל איך אייך זאגן? אז ער האט מיר אויסגערעדט די
 דאזיקע ווערטער, איז גלייך ווי עמעצער זאל מיר געבן מיט א פיסטויל
 אין הארצן, אדער אפשיטן מיט פייער, אדער אפגיסן מיט הייס וואסער,
 אדער איך ווייס אליין נישט מיט וואס! ס׳איז מיר פינצטער געווארן אין
 די אויגן! איר פארשטייט? לא די וואס איך האב געהאט מיט זיי צו טאן
 אזוי פיל יארן, געטראגן אף זיך אן אלמנה נעבעך מיט פינף קינדער,
 אלעמען פארזארגט און חתונה געמאכט, און געדאסט, און געיענצט, און
געוכדומהט, צום סוף וואקסט־אויס אזא שייגעץ אף מיין קאפ און גיט
מיר אנצוהערעניש וועגן חלקים גאר!...
    
― נו, נישט מיינע ווערטער? ― מאכט צו מיר מיינע, ― האב איך
דיר נישט געזאגט, אז מע וועט דיר אפדאנקען מיט שטיינער?...
    
קיצור, וואס טויג אייך, איך האב געגעבן אלצדינג, וואס ער האט
געוואלט. וואס וועל איך גיין האבן צו טאן מיט אזא שנעק? עס פאסט
גאר נישט פאר מיר! נא, גיי צו אלדי שווארצע יאר, ווערג זיך, ווער פארברענט, פארשרפהט, אבי פטור ווערן פון א שלאק!... מיינט איר, אז איך
האב שוין דערמיט געפטרט? ווארט־אויס, וועט איר ערשט הערן. אין א
חודש ארום נאך דער חתונה קומט ער צו גיין צו מיר, דער שיינער יונגערמאנטשיק, איך זאל אים, למען השם, באלד געבן צוויי הונדערט מיט
דריי און צוואנציק קערבלעך.
    
― וואס איז פאר א חשבון צוויי הונדערט מיט דריי און צוואנציק
קערבלעך? — פרעג איך אים.
    
— אזוי טרעפט אן, מאכט ער צו מיר גאנץ קאלטבלוטיק, דאס
בירשענקל מיטן ביליארד.
    
― וואסער בירשענקל? וואסער ביליארד?
    
― איך האב מיר געמאכט, זאגט ער, א געשעפט: איך האב איבערגענומען א בירשענקל מיט א ביליארד. אסנה וועט פארקויפן ביר און
איך וועל זיין באם ביליארד, אכטונג געבן, ווי מע שפילט אף ביליארד.
מע קאן דערפון, זאגט ער, האבן שיין פרנסה.
    
― א שיינע פרנסה! ― זאג איך צו מיין נייעם בעל־פרנסה, ― עס
פאסט טאקע פאר דיר אזא פרנסה, א שענקל מיט א ביליארד!
    
― נאפליעוואט! ― מאכט ער, ― אבי נישט צונעמען בא יענעם.
איין מאל אין טאג א שטיקל טרוקן ברויט, אבי נישט קיין פרעמדס...
    
ווי געפעלט אייך, אשטייגער, דניאלטשיק רעדט מיט פילוסופיה!...
    
― געזונטערהייט! — זאג איך, — פארקויפט אייך ביר און שפילט
אייך אף ביליארד. וואס געהער זיך דאס אן מיט מיר?
    
— עס געהער זיך אן, זאגט ער, מיט אייך, ווייל איר דארפט געבן
געלט, צוויי הונדערט מיט דריי און צוואנציק קערבלעך.
    
― וואס הייסט, איך דארף געבן? ― זאג איך, — פון וואסער געלט,
אשטייגער?
    
— פון מיין טאטנס געלט, מאכט ער און פארקרימט זיך אפילו
נישט־
    
איר וועט מיר גלייבן? עס האט זיך מיר בשעת מעשה געגלוסט אננעמען אים פארן קארק און ארויסווארפן אים פון קלייט צו אלדי שווארצע
יאר!... נאר צוריק האב איך מיך מיישב געווען: מיט וועמען וועל איך
מיר דא, משטיינס געזאגט, פאסקודיקן די הענט? כאפט אים דער וואטן־מאכער! לאז מ יי נ ס איבערגיין!...
    
― זאג מיר, דניאלטשיק, מאך איך צו אים, דו ווייסט כאטש, וויפל
ס׳איז פון דיין טאטן געבליבן געלט?
    
— ניין, מאכט ער, וואס דארף איך עס וויסן? איך וועל נאך צייט
האבן צו וויסן איבער־א־יאר, אם ירצה השם, אז ס׳וועט מיר ווערן איין
און צוואנציק יאר, וועל איך בא אייך דעמאלט אפנעמען דין־וחשבון...
דערווייל גיט מיר די צוויי הונדערט דריי און צוואנציק קערבלעך, לאם
איך גיין.
    
דערהערט אזעלכע דבורים, איז מיר פינצטער געווארן אין די אויגן.
מיינט איר, פאר וואס? נישט מחמת איך האב חלילה מורא פאר עמעצן,
ווארעם וואס האב איך מורא צו האבן? איך האב קארג אויסגעבראכט
זיך אף זיי? א ווערטעלע אויסצוריידן — אויסגעהאלטן אזוי פיל צייט
אן אלמנה נעבעך מיט פינף קינדער, אלעמען פארזארגט און חתונה געמאכט, און געדאסט, און געיענצט, און געוכדומהט, ― קומט אזא שנעק
און רעדט גאר פון אפנעמען בא מיר דין־וחשבון!
    
קיצור, איך האב ארויסגענומען און האב אים געגעבן צוויי הונדערט
דריי און צוואנציק קארבן, און געבעטן גאט, ער זאל מיך כאטש לאזן צורו... און ס׳איז טאקע אוועקגעגאנגען א צייט, איך האב נישט אנגעקוקט
דעם פנים זיינעם. פלוצעם, איך קום אמאל צו גיין אהיים — אהא, ער
איז דא!... עס האט זיך מיר אפגעריסן אין הארצן, אז איך האב אים דערזען. נאר ארויסבאווייזן אים, אז עס ארט מיך, טאר מען נישט. מאך איך
זיך תמעוואטע און רוף מיך אן צו אים:
    
— א! א גאסט! וואס איז די מעשה, דניאלטשיק, וואס מע זעט דיך
נישט? וואס מאכסטו עפעס אין געזונט? ווי גייט דאס דיר אין די „געשעפטן״?
    
― געזונט, מאכט ער, נאפליעוואט! נאר די געשעפטן זיינען נישט
אין בעסטן.
    
„מזל טוב דיר! ― טראכט איך מיר, ― זאלסט דערלעבן אנזאגן
בעסערע בשורות!... דאס שמעקט שוין מיט פריש געלט״...
    
― דהיינו, וואס איז? ― זאג איך, ― עס לייזט זיך נישט קיין
געלט?
    
― וואסער געלט? ווער רעדט פון געלט? געלט, מאכט ער, נאפליע־וואט! איך האב שוין נישט קיין בירשענק, איך האב שוין נישט קיין
ביליארד, איך האב שוין נישט קיין ווייב. זי האט מיך אוועקגעווארפן,
אסנה הייסט עס. נאר כאפט זי דער רוח, נאפליעוואט! איך פאר־אוועק,
זאגט ער, קיין אמעריקע, מיין ברודער רופט מיך שוין לאנג קיין אמעריקע.
    
דערהערט, אז ער פארט קיין אמעריקע, איז מיר אראפ א שטיין
פונעם הארצן. ער האט מיטאמאל באקומען חן אין מיינע אויגן. איך
זאל מיך נישט שעמען, וואלט איך אים ארומגעכאפט קושן...
    
― קיין אמעריקע? ― זאג איך, ― מהכתיתי. אמעריקע, זאגט מען,
איז א פריי לאנד. מענטשן, זאגט מען, ווערן דארט גליקלעך, זיינען מאסף
ממון. ובפרט, אז מע האט נאך דארטן אן אייגענעם, איז גאר גוט... ביסטו
געקומען, הייסט דאס, זיך געזעגענען מיט מיר? זייער פיין פון דיין זייט...
זאלסט כאטש נישט פארגעסן דארטן אמאל אריינשרייבן אונדז א בריוול.
פארט היימישע מענטשן, ווי זאגט ער... דניאל, אפשר כאפט דיר נישט
אויף הוצאות? קאן איך דיר געבן צו־שטייער...
    
― צוליב דעם, זאגט ער, בין איך טאקע אריינגעקומען צו אייך. גיט
מיר דריי הונדערט קארבן, דארף איך האבן.
    
― דריי הונדערט קארבן? ― זאג איך, ― עס וועט אפשר זיין
אביסל צו פיל? טאמער וואלט געווען גענוג ק״ן?
    
― וואס באדארפט איר זיך מיט מיר דינגען? איך ווייס דען נישט,
אז איך זאל אייך זאגן פיר הונדערט, וועט איר מיר געבן פיר הונדערט
אויך, און פינף הונדערט אויך, און זעקס הונדערט אויך?... נאר איך
באדארף נישט קיין געלט, נאפליעוואט! איך באדארף נאר דריי הונדערט
קארבן אף הוצאות.
    
אזוי מאכט ער צו מיר, דניאלטשיק הייסט עס, און קוקט מיר גלייך
אין די אויגן אריין. „דריי הונדערט מכות, קלער איך מיר, זאל זיך מיינע
שונאים זעצן אפן לייב! איך זאל כאטש וויסן ― אן עק, אז דערמיט
האט זיך פארשלאסן די ערד, און ער וועט שוין אויפהערן קומען צו מיר
אלע מאל דאסן און יענצן און וכדומהן!״...
    
קיצור, כ׳האב ארויסגענומען און אפגעציילט אים דריי הונדערטער
אחת ואחת, און נאך געקויפט א מתנה דעם עלטערן ברודער זיינעם, א
גאנצן פונט טיי וויסאצקיס, מיט גוטע פאפיראסן א טויזנט, מיט עטלעכע
פלעשלעך כרמל־וויין, און חוץ לזה האט אים מיין ווייב אפגעבראטן א
קאטשקע, מיטגעגעבן בולקעס מיט מאראנצן, מיט צרות, מיינע שונאים,
מיט הארצווייטיק, מיט דאס, מיט יענץ, מיט וכדומה אפן וועג, און מיר
האבן אים ארויסבאגלייט צום באן, זיך גאנץ פיין אפגעזעגנט מיט אים,
צעקושט, ווי מיט אן אייגן קינד, געוויינט מיט טרערן, גאט זאל מיר אזוי
העלפן, פארט אף מיינע הענט אויסגעוואקסן, און טאקע א וווילער יונג,
למאי זאל איך לייקענען? ער איז נאר אביסל פארשייט, ווייטער האט ער
א הארץ, אף מיר אזא יאר! איך וועל אייך זאגן דעם ריינעם אמת: אביסל
בין איך געווען צופרידן, וואס ער איז אוועקגעפארן, פטור געווארן פון
א פריטשעפע... און אביסל האט מיר וויי געטאן דאס הארץ: א יונג קינד,
נעבעך נע־ונד, מי יודע וווהין ער קאן פארפארן, און וואס סע קאן פון אים
ווערן דארטן?... ער זאל כאטש שרייבן אמאל א בריוול... און אפשר
איז גלייכער, ער זאל גאר נישט שרייבן. לאז ער זיך לעבן דארטן הונדערט און צוואנציק יאר און זיין גליקלעך! איך האב געבעטן גאט פאר
אים, ווי פאר אן אייגן קינד, מעגט איר מיר גלייבן!...
    
כך הווה. עס איז נישט אוועקגעגאנגען קיין צוויי יאר אפילו פון
זינט ער האט זיך אוועקגעלאזט קיין אמעריקע, עפנט זיך נישט די טיר
און עס קומט נישט אריין עפעס א מין דייטש מיט א הויכן קאפעלוש,
א שיינער יונגאטש, א געזונטער, א ברייטבייניקער און א פריילעכער,
און כאפט מיך נישט ארום קושן?
    
― וואס איז די מעשה? ― זאגט ער, ― איר האט מיך נישט
דערקענט, צי איר מאכט זיך, אז איר דערקענט מיך נישט?
    
― טפו זאלסטו נישט ווערן! דניאלטשיק, ס׳איז דו? ― זאג איך
מיט א געלעכטער כלומרשט, און אין הארצן קאכט אין מיר א פייער,
און איך טראכט מיר: „פאר וואס ביסטו דארטן נישט דערהרגעט געווארן,
מיינע שונאים, ערגעץ אפן באן, אדער דערטרונקען געווארן אפן ים?״...
— ווען קומסטו אן, דניאלטשיק, און וואס טוסטו הי?
    
― קומען קום איך אן, זאגט ער, היינט אינדערפרי. און וואס
טו איך הי? איך בין, זאגט ער, געקומען צו אייך זיך צערעכענען.
    
דערהערט אט דאס ווארט „זיך צערעכענען״, איז מיר  ש וי ן  געווארן דריי לעכער אין הארצן. וואס פאר חשבונות האט ער מיט מיר,
דער שארלאטאן?... נאר איך האב מיך אנגענומען מיט הארץ און רוף
מיך אן צו אים:
    
― וואס האסטו זיך נאך באדארפט מטריח זיין אזש פון דארטן
אהער? ממה־נפשך, האסט געוואלט מאכן א חשבון, האסטו געקאנט
אפשיקן מיר דורך דער פאסט, וואס מיר קומט־ארויס...
    
― וואס אייך קומט־ארויס? ― זאגט ער מיט א שיין געלעכטערל
― איך ווייס נישט, פון  וו ע מ ע ן  עס קומט־ארויס... איך האב מורא, אז
עס קומט פון א יי ך ארויס...
    
― וועמען? ― זאג איך, ―  ד י ר  אפשר קומט־ארויס?...
    
― מיר, זאגט ער, און מיינע ברידער און מיין שוועסטער ― אונדז
אלעמען. איך בין דאס געקומען אומיסטנע פון אמעריקע זיך צערעכענען
מיט אייך פאר אונדז אלעמען... איך וויל א חשבון פונעם טאטנס געלט,
וואס א יי ך קומט ― וועט איר  ז י ך  אפנעמען; וואס  א ו נ ד ז  קומט ― וועט
איר  א ו נ ד ז  ארויסצאלן. און טאמער וועט גיין דארטן אין א קלייניקייט,
איז נאפליעוואט; מיר וועלן מסתמא דורכקומען, חלילה זיך נישט קריגן...
וואס־זשע מאכט איר עפעס? וואס מאכן די קינדער אייערע? איך האב
זיי געבראכט איטלעכן באזונדער א מתנה...
    
מיר איז אפגעגאנגען א מינוט צו חלשן, אדער כאפן א בענקל און
פלעטן אים דעם קאפ... איך האב מיך איינגעהאלטן און האב אים געהייסן קומען, אם ירצה השם, נאך שבת, וועלן מיר זיך רעכענען, און
אליין בין איך אפגעפארן פון דער היים זיך צעפרעגן בא אדוואקאטן,
וואס טוט מען, ווי אזוי ווערט מען פטור פון דעם דאזיקן פעקל?... די
אדוואקאטן אבער, ווייס זיי דער גוטער יאר, צי זיי ווייסן טאקע נישט,
צי זיי מאכן זיך נישט וויסנדיק?... דער זאגט, אז וויבאלד ס׳איז איבערגעלאפן מער פון צען יאר, איז פארפאלן. דער זאגט: ניין, בין איך אן
אפיקומן, אן אפעקון הייסט עס, מעג איבערגיין הונדערט יאר, דין־וחשבון באדארף איך אפגעבן... פרעג איך א קשיה: „ווי אזוי זאל איך
געבן דין־וחשבון, אז איך האב נישט קיין בוך און קיין שום חשבונות?״...
זאגט דער אדוואקאט: „איז טאקע נישט גוט״... „נישט גוט, זאג איך,
ווייס איך אליין; איר גיט מיר בעסער אן עצה, וואס טוט מען?״ איז
נישטא קיין ווערטער!... איך בין אן אייזערנער, הערט איר, אז איך
האלט דאס אויס! צו וואס האט דאס מיר געטויגט, פרעג איך אייך,
דער גאנצער משא־מתן מיטן קלאפאט, מיטן גאנצן דאס, מיטן יענץ, מיטן
וכדומה? וועלכער רוח האט מיך געטראגן, איך זאל ווערן אן אפיקומן
אף פרעמדע קינדער? וואלט דען נישט געווען גלייכער טויזנט מאל, איך
זאל געווען דעמאלט ליגן אף א היציק שלאפקייט, אדער אויסברעכן זיך
א פוס, אדער אזוי עפעס אן אומגליק זאל מיך געווען טרעפן, אבי נישט
האבן אף זיך אזא פעקל, מיט אן אפיקומן, מיט אן אלמנה נעבעך,
מיט יתומים, מיט א דניאלטשיק, מיט א חשבון, מיט א דאס, מיט א יענץ,
מיט א וכדומה?...
  
ענדע געשיכטע נומער זיבעצן.
  
געשריבן אין יאר 1902
    
 געשיכטע נומער אכצן
    
 רוף מיך קנאקניסל
    
אקעגן מיר, באם פענצטער, זיצט א יידל מיט א שמייכלענדיק
פנים און מיט אזעלכע אויגן, וואס ווילן זיך אריינקלייבן צו אייך אין
הארצן אריין. דאס יידל קוקט שוין לאנג ארויס, איך זאל אים זאטשעפען, נאר איך האלט מיך פון דער ווייטן. עס ווייזט אויס, אז ס׳איז אים
נמאס געווארן זיצן אינצווייען מיט א יידן אין וואגאן און שווייגן.
צעלאכט ער זיך פלוצעם צו זיך אליין און רופט זיך אן צו מיר:
    
― איר פרעגט, וואס איך לאך? איך האב מיך דערמאנט א שטיקל,
ווי אזוי איך האב אפגענארט יעהופעץ, כא־כא! יא, ווי איר קוקט מיך
אן — איך, איך משה־נחמן פון קענעלע, א ייד מיט א הוסט און מיט
א זאדישקע, דאכט זיך, איא? האב איך אפגעטאן א שפיצל יעהופעץ,
אבער א שפיצל, כא־כא, זיי וועלן מיך האבן צו געדענקען! אט גיט מיר
נאך עטלעכע מינוט צייט, איך וועל מיך אויסהוסטן — אוי, א הוסט,
אף פורישקעוויטשן געזאגט געווארן! — וועט איר הערן, וואס א ייד קאן.
    
ויהי היום, קום איך מיר צו פארן איינמאל קיין יעהופעץ. וואס
פארט אזא ייד, ווי איך, מיט א הוסט און מיט א זאדישקע, קיין יעהופעץ?
געוויינטלעך, צום פראפעסאר. איך בין מיט מיין הוסט און מיט מיין
זאדישקע, ווי איר קאנט זיך פארשטעלן, אן אפטער גאסט אין יעהופעץ.
אפילו נישט אזא־נ־אנגעלייגטער גאסט, ווארעם ווי טאר איך, משה־נחמן
פון קענעלע, זיין אין יעהופעץ, אז איך האב נישט קיין שום „פראוואזשיטעלסטווע״?... נאר אז מע האט א הוסט מיט א זאדישקע און מע
דארף צום פראפעסאר, יעדנא ס׳דרוגים, איז עפעס א תירוץ? באהאלט
 
 