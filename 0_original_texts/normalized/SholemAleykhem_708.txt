 
 מעשיות פאר יידישע קינדער: פעסעלע דעם רבינס  
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
א.
  
ק ו ר ץ ־ פ ר יי ט י ק  א ו ן  ש ב ת ־ ה ג ד ו ל.
    
אזוי האט מען זיי גערופן.
    
אים ― דערפאר, וואס ער איז געווען א קליינטשיקער און א קורצינקער, און זי ― דערפאר, וואס זי איז געווען א הויכע און א לאנגע.
    
א הויכע, א לאנגע, נאר א דינע, א דארע, א טרוקענע ― א לולב!
אז זי פלעגט אים דארפן זאגן א סוד („אוי, באגראבן זאל איך דיך מיט
די קורצע פיס״!), פלעגט זי מוזן מחילה זיך אנבייגן, אראפלאזן זיך
מיט עטלעכע גראד נידעריקער. א ר א פ נ י ד ע ר ן  צו אים; און ער
האט דאס פיינט געהאט הארכן, פלעגט ער זיך בייגן; פלעגט זי זיך
דארפן נאכבייגן; פלעגט ער זיך אנבייגן נידעריקער; פלעגט זי מוזן זיך
בייגן נידעריקער; פלעגט ער זיך אנבייגן נאך נידעריקער; פלעגט
זי מוזן זיך אנבייגן נאך נידעריקער:
    
― אוי, באגראבן זאל איך דיך מיט די קורצע פיס!...
    
מיט איין ווארט: זי איז אים דערגאנגען די יארן, און ער האט
געשוויגן. און מיר, חדר־יינגלעך, שקצים, קונדסים־עכבראשים, האבן געהאט די גרעסטע נקמה.
    
פארוואס?
    
דערפאר, וואס ער האט  א ו נ ד ז  דערגאנגען די יארן, געמוטשעט מיט דער גמרא, געבראכן די ביינער, געשמיסן, געשמיסן, געשמיסן... איר געדענקט דאך די מעשה וואס אין פרק: ,, פ ע ם א ח ת
― איינמאל האט ער דערזען א קאפ פון א מענטשן טוט שווימען אפן
ים ,האט ער זיך אפגעשטעלט און אנגערופן צו דעם קאפ: ע ל  ד א ט פ ת
― דערפאר וואס דו האסט יענעם דערטרונקען, האט מען דיך דערטרונקען, און דער סוף פון דיינע טרינקער ― זיי וועלן אויך דערטרונקען
ווערן״... נאר איך קער זיך אום צוריק צום „קורץ־פרייטיק״ און
„שבת־הגדול״.
    
ער איז געווען, ווי איר שטויסט זיך שוין אן מסתמא, אונדזער
רבי, און האט געהייסן רב זרחל, און זי איז געווען אונדזער רביצן, און
האט געהייסן זרחליכע.
    
ער האט געקנעלט מיט אונדז פון גאנץ פרי ביז שפעט אין דער
נאכט, געהאקט האלץ, זיך איינגעריסן דאס געזונט, פאר עטלעכע קארבן א זמן, און זי האט געבאקן בלינעס מיט לאטקעס פון אונדזערטוועגן,
רעטשאניקלעך, באבקעלעך און קארזשעס אף צו פארקויפן.
    
צי האט זי געהאט דערפון פרנסה, ― דאס קאן איך אייך ניט
זאגן; נאר אז מיר, חדר־יינגלעך, שקצים, קונדסים־עכבראשים, האבן
איר אנגעפייפט אין חשבון ― דאס בין איך אייך ערב, ווארעם איטלעכער האט גענומען אף בארג, און יעדער פון אונדז האט געהאט בא איר
קרעדיט ביז א געוויסער „ציפער״, און איטלעכן האט זי געגלייבט אף
נאמנות.
    
מע האט באדארפט האבן א הארץ פון א טאטער, מע זאל זרחלי־כען אפנארן! און ווער האט נאך אזוי געקענט זרחליכען, ווי איך האב
זי געקענט?
    
אז בסך־הכל האב איך בא איר געגעסן קעסט, ווארעם איך בין
געווען א דארפסיינגל, האב איך זיך אנגעזען, ווי זי הארעוועט נעבעך.
שטייט אויף פארטאג, ווען גאט אליין שלאפט נאך, נעמט זיך צו דער
באקדייזשע אדער צו דער מולטער, פארקאטשעט די ארבל און קנעט
גאנץ געשמאק מיט ביידע לאנגע דארע טרוקענע הענט, און דאס טייג
מאכט טיאך־טיאך, און די מולטער קרעכצט, און זי אליין קרעכצט.
שטעלט זיך אפ אלע מאל, טוט א וויש דעם שווייס מיטן עלנבויגן פון
אונטן ארויף און לאזט ארויס א טיפן־טיפן: „אוי, רבונו־של־עולם־מא־מע־זיסע־הארציקע־געטרייע!״...
    
הערט איך? איך האב געוווסט וואס באדייט אט דער דאזיקער
„רבונו ־ של ־ עולם ־ מאמע ־ זיסע ־ הארציקע ־ געטרייע!״ אט דאס איז
דער פשט פון דעם: די מעל איז גענומען געווארן בא גנעסי די מיטניטשקע אף בארג ביז דאנערשטיק, און די סחורה וועט זי צעטיילן אף בארג,
און גאט ווייס, אויב עס וועט איר אומקערן זיך צוריק דאס געלט ביז
דאנערשטיק, און גנעסי די מיטניטשקע וועט נישט שווייגן, גנעסי די
מיטניטשקע האט אליין אויך גענומען די מעל ביז דאנערשטיק, און אז
מע זאגט דאנערשטיק, באדארף זיין דאנערשטיק, ווארעם א מויל איז
ניט קיין כאלעווע, און דאנערשטיק איז גלאט א גוטער טאג, דאנערשטיק הייסט שוין ערב שבת, דער טאג וואס מע באדארף אנקומען צום
מאן נאך געלט, און אז אך און וויי איז דעם „שבת־הגדול״, אז ער באדארף זיך אראפלאזן צום „קורץ־פרייטיק״ בעטן אף שבת, און אז אך
און וויי איז דעם „קורץ־פרייטיק״, אז דער „שבת־הגדול״ קומט אים מאנען אף שבת ― אז אך און וויי איז זיי ביידן!...
    
אט דאס האט באדייט דער רביצנס „רבונו־של־עולם־מאמע־זיסע־הארציקע־געטרייע״...
    
און אפשר האט איר „רבונו ־ של ־ עולם ־ מאמע ־ זיסע ־ הארציקע־געטרייע״ געהאט אן אנדער טעם? אפשר איז דאס גאר געגאנגען אף
אנדערע צרות? און צרות האט זי געהאט גענוג, ניט צו פארזינדיקן!
    
ערשטנס איז זי אליין געווען, לא עליכם, נישט קיין געזונטע. פלעגט
הוסטן שטילערהייט, אז קיינער זאל ניט זען; צווייטנס, האט זי געהאט יסורים פון פ ע ס ע ל ע ן, איר עלטערע טאכטער, א מיידל שוין
אין די יארן, מיט פלאם־פייעריקע האר און מיט קלייען אפן פנים, וואס
קיינער וויל זי ניט נעמען ― וואס וועט זי אויסזיצן?... היינט „באשעפעניש״ ― דאס איז דאך גאר אן אומגליק! „באשעפעניש״ איז געווען א הויקער, א פארזעעניש, אן הענט, אן פיס, אן א צונג, אן לייב
און לעבן ― אז אך און וויי איז צו אזעלכעס, וואס איז גאר געבארן געווארן. אז אך און וויי איז צו אזעלכעס, וואס לעבט גאר אף דער וועלט!...
    
נאר מיט „באשעפעניש״ וועלן מיר זיך נאך באגעגענען אמאל, און
מיט פעסעלען וועלן מיר זיך אויך אינגיכן באקענען. דערווייל קערן מיר
זיך אום צוריק צום „קורץ־פרייטיק״ און „שבת־הגדול״.
    
א ביטערע רחמנות איז געווען נעבעך אף זרחליכען, אז זי אליין
האט באדארפט רעשטשינען, קנעטן, זעצן, באקן, בראטן זיך באם אויוון,
אליין טראגן וואסער, אליין ברענגען האלץ, אומעטום אליין, נישטא
קיין הילף פון קיינעם! פון וועמען? זרחל קנעלט, פעסעלע זיצט און
לערנט גלייך מיט אלע קינדער, זי איז דאך א וווילקענעוודיקע, א מאנצבילשער קאפ אף איר, און „באשעפעניש״ זיצט צווישן אויוון אין א
ווינקעלע. די פיסלעך אונטער זיך, און ווארט ביז מע וועט איר אונטערטראגן עפעס, אריינרוקן אין הענטל אריין: „נא, באשעפענישל,
ווארג זיך!״...
    
אט דאס, אפנים, האט באדייט דער „אוי, רבונו־של־עולם־מאמע־זיסע־הארציקע־געטרייע״... און אפשר איז דאס גאר געגאנגען דערויף, וואס פעסעלע איז געווען אינגאנצן אף זיין זייט, אפן פאטערס צד
הייסט דאס, און זיי ביידע, פעסעלע און זרחל, זיינען איר תמיד געווען
אף קידער־ווידער?
    
― דאס טאטעלע מיטן טעכטערל! באגראבן זאלט איר זיך ביידע
אין איין גריבל!
    
פעסעלע האט ליב געהאט דעם פאטער, און דער פאטער האט ליב
געהאט פעסעלען ― דאס איז געווען א מאדנע, א שטילע ליבע.
    
קיינער פון אונדז האט ניט געהערט, זיי זאלן זאגן אמאל איינער
דעם אנדערן א גוט ווארט. אדרבה. ער פלעגט זיך מיט איר שאפן ניט ווי
מיט א טאכטער, נאר ווי מיט א דינסט:
    
― הער נאר דו!...
    
נאר אין די אויגן האט מען ארויסגעזען, אז ער האט זי ליב, שטארק
ליב, אז ער קאן זיך אן איר ניט באגיין.
    
אפשר דערפאר, וואס ער האט געהאט א בייז פינצטער לעבן באם
ווייב? און אפשר דערפאר, וואס פעסעלע איז געווען א געראטענע, געהאט אף זיך א מאנצבילשן קאפ און געקאנט גוט לערנען? און אפשר
דערפאר, וואס פעסעלע האט געוווסט דעם טאטנס אלע גענג, געטראפן אלע
מאל וואס ער וויל, אונטערגעטראגן אים צו דער צייט די יארמלקע, דעם
קאנטשיק, דאס פושקעלע טאבעקע, אדער א טרונק וואסער?
    
― דאס טאטעלע מיטן טעכטערל! ― פלעגט זאגן די רביצן. ―
ער זאל בעסער אין זינען האבן א שידוך טאן מיט איר, קריגן עפעס
א חתן פון אירעטוועגן!...
    
דער רבי האט איר דערויף געענטפערט נאר מיט א זיפץ. ווי איינער רעדט: „קריגן עפעס א חתן? גיי קריג, אז סע קריגט זיך ניט!״...
    
אף אלצדינג איז אבער פאראן א צייט. יעדער שטיקל סחורה
ליגט זיך אויס, ביז סע קומט דער רעכטער קונה. און ס׳איז נישטא דאס
מיידל אף דער וועלט, וואס זאל ניט האבן איר זווג. קיין יידישער מאנאסטיר, ווייסט איר דאך, איז ניט פאראן...
    
געקומען א צייט אף פעסעלען, געקומען אן „אויסכאפעניש״ אף
איר. אזוי האט געזאגט די רביצן. נאר אין אמתן איז דאס געווען א
באשערטע זאך. און אויב איר ווילט וויסן, איז דאס געווען א ראמאן,
אן אמתער ראמאן ― שעמט זיך ניט, א ראמאן מיט א „פארליבעניש״,
מיט א „פארקאכעניש״, מיט אלע זיבעצן זאכן, א ראמאן מיט אלע פיטשעווקעס.
    
נאר דערויף איז בא מיר פאראן א באזונדער מעשה.
  
ב.
  
א וו ע ק ג ע פ א ר ן.
    
א הויכער, נאר אן איינגעבויגענער, א געשטופלט פנים, נאר גוטע
גרויע אויגן, א יונגערמאן, נאר מיט גרויע האר ― אט האט איר א
פארטרעט פון פייוול קאראבייניק, אדער, ווי מע האט אים גערופן בא
אונדז אין כתרילעווקע, „פייוול כל־בוניק״.
    
און גערופן האט מען אים „כל־בוניק״ ניט אומזיסט: בא אים אין
דער קאראבקע האט זיך געפונען פון כל־בו: קנעפ און קנעפלעך, נאדלען
און נאדל־טעשלעך, גארעס און זייד און סטענגעס און טאשמעלעך און
פאדעם און באוועלעך, יארמלקעס און קליידלעך, און שטיקלעך זייף
אלערליי סארטן, און נאך א סך מינים סחורה, וואס איז שווער אלצדינג
זיך אנגעדענקען און אויסרעכענען אפן קאפ.
    
א יום־טוב איז געווען בא אלע ווייבער און בא אלע מיידלעך, אז
מע האט דערהערט אז פייוול כל־בוניק איז געקומען, און פאר אונדז
חדר־יינגלעך, שקצים, קונדסים־ עכבראשים, איז דאס געווען א צווייענדיקער יום־טוב: ערשטנס, איז פייוול כל־בוניק מיט דער קאראבקע גלאט
א יום־טוב, און צווייטנס, וויבאלד פייוול כל־בוניק איז דא, וועט מען
פארשפארן לערנען כאטש א פאר שעה, מע וועט זיין „פריי״. פארוואס?
דערפאר, ווייל דער רבי רב זרחל האט ליב הארכן נייס, וואס טוט זיך
אף דער וועלט, און ווער ווייס נאך אזוי וואס אף דער וועלט טוט זיך,
ווי פייוול כל־בוניק, וואס שפארט־אן מיט זיין קראם מי יודע ווו, אלע
מייזנלעכער?
    
נייס האט פייוול כל־בוניק געבראכט צו פירן אלע מאל גאנצע פעק.
„אוצרות מיט נייסן״, און נישט אזוי די נייס אליין, ווי דאס דערציילן
זיינס. איר ווייסט, וואס איך וועל אייך זאגן? דערציילן נייס באדארף
מען קאנען; און פייוול כל־בוניק האט געקאנט דערציילן. אין זיין דערציילן איז געלעגן א מין טאלאנט, א כח המושך, וואס האט צוגעצויגן
און געצויגן זיך אן אן אפשטעל און אן אן אויפהער, און אייביק, דאכט
זיך, אייביק וואלט איר אים געוואלט הארכן, קיינמאל נישט נמאס
געווארן.
    
― וואס הערט זיך נייס, פרעגט איר? אוי, סע הערט זיך ניט גוט!
― אזוי פלעגט פייוול כל־בוניק אנהייבן שיטן און צעפאקעווען בשעת
מעשה די קאראבקע און צעלייגן זיך מיט דער קראם. ― נישט גוט הערט
זיך מיט אונדזערע יידעלעך, אחינו בני ישראל!... אט פאר איך פון
זיטאמיר פאר איך, דאס הייסט, ניט פון זיטאמיר ― ניט ווייט פון זי־טאמיר. טשידנעוו איז פאראן א שטעטל, אויב איר האט געהערט, טשיד־נעוו... איז דארטן פאראן א רב אין טשידנעוו, איז דער דאזיקער רב
דער טשידנעווער אליין אן אונדזעריקער, א מאלעראסיער, פון מאלע־ראסיע איז ער ― מאלעראסיע איז ניט ליטע, אין מאלעראסיע איז ניטא
אזעלכע ארעמעלייט, ווי אין דער ליטע; בא אונדז, אז סע מאכט זיך אן
ארעמאן, איז ער אן ארעמאן, און בא אייך אין דער ליטע אן ארעמאן, עס זאל אייך צו קיין חרפה ניט זיין, איז טאקע אן ארעמאן, וואס
אן ארעמאן הייסט; איך האב אזעלכע ארעמעלייט, ווי בא אייך אין דער
ליטע, נישט באגעגנט אין ערגעץ ניט, איך בין שוין אויסגעפארן א
שטיקל וועלט. איך בין שוין געווען אומעטום, אי אין דער ליטע, אי
אין פוילן, אי אין טיף־פוילן, אין ראדאם און אין לאדז און אין ווארשע. אוי ווארשע! לעבן זאל ווארשע! א טייערע, א גאלדענע שטאט,
אט דאס ווארשע! און וואלוול, בזיל הזול!... דארט אן אנבייסן, מיט
זעמעלעך פון געבייטלטער מעל, וואס צעגייט אין מויל, ווי א פוטער;
איך וואלט, דאכט מיר, אייביק געזעסן אין ווארשע וואלט איך, ווען
ניט די שפראך זייערע, וואס איז שווער צו כאפן, מחמת זיי ריידן
מאדנע און גיך־גיך, צום מיינסטן. מיט פתחן א סך און מיט א ניגון:
„איי! וואי! יאך זאל אזוי לייבן!״... און אלע הייסן בא זיי דארטן
,,איטשמאיר״, אלע איין נאמען, נאך זייערן א גוטן יידן איצי־מאיר,
אזוי ווי אין בארדיטשעוו הייסן אלע לוי־יצחק, נאך רב לוי־יצחקן דעם
בארדיטשעווער רב, וואס איז געווען א שם־דבר, וואס נאך עד היום דערציילט מען זיך אן פון אים א סך שיינע מעשיות; למשל, מע דערציילט,
אז...
    
― טאמער וואלט שוין געווען גענוג מעשיות? ― שלאגט אים איבער סאמע אין מיטן זרחליכע די רביצן. ― וואס קאסט בא אייך א
פערטל טו? קנעפלעך ווייסע מיט פארהארטעוועטע לעכלעך?
    
און פייוול כל־בוניק פאלט ניט אראפ בא זיך דערמיט, וואס מע
האט אים איבערגעהאקט אין מיטן, ער באווייזט דער רביצן אלערליי
קנעפלעך, ווייסע און ניט קיין ווייסע, מיט פארהארטעוועטע און ניט קיין
פארהארטעוועטע לעכלעך, און רעדט ווייטער. ער שיט ווי פון א זאק,
עס גיסט זיך בא אים, ווי פון א פאס, און עס ציט זיך בא אים אן אן
אפשטעל און אן אן אויסלאז, ווי בא יענעם פאקוסניק, וואס ציט אלערליי
סטענגעס פונעם מויל, רויטע, גרינע, געלע, בלויע, און מע ווייס ניט
ווען לאזט זיך אויס בא אים רויטע און ווען הייבט זיך אן גרינע, ווען
לאזט זיך אויס געלע און ווען הייבט זיך אן בלויע ― עס ציט זיך און
ציט זיך סטענגעס, עס שעמערירן אין די אויגן סטענגעס, א גאנצער
בארג מיט סטענגעס. אן אן עק סטענגעס און סטענגעס און סטענגעס...
    
ויהי היום, האט זיך געטראפן א מעשה: פייוול כל־בוניק האט
אוועקגערופן דעם רבין אף א סוד און האט זיך אפגעסודעט מיט אים
אקעגן א שעה צוויי; בשעת מעשה האט פייוול זיך געווישט דעם שטערן
מיט א גרויסער רויטער פאטשיילע ― עס האבן פון אים גערונען טייכן
שווייס. און דער רבי רב זרחל איז געווען מאדנע צעטראגן, שטארק צעפלאכטן און פארטראכט, כמעט ניט געהערט וואס מע רעדט צו אים.
און אז די רביצין איז געקומען פונעם מארק, האט זי דער רבי אוועקגערופן אף דעם אייגענעם ארט, ווו ער האט זיך געסודעט מיט פייוולען,
און עס האט לאנג נישט געדויערט, האט זיך געלאזט הערן א געשריי:
„סע קאן ניט זיין?!׳׳... און באלד האט דער רביצינס פנים זיך אנגעצונדן מיט א מאדנע פייערל, מיט א מין שיין, וואס מיר האבן שוין
לאנג אף איר פנים אזעלכעס ניט געזען.
    
― היינט לאז איך אייך פריי, היינט לערנט מען ניט! ― האט
אונדז דער רבי געגעבן צו וויסן און צעלאזט דעם גאנצן חדר, און נאר
איך איינער, דעם רביס קעסט־קינד, בין געבליבן. און דער גאנצער חדר
האט מיר מקנא געווען, וואס איך וועל זיין דערביי.
    
וואס „דערביי״ ― האט קיינער ניט געוווסט; נאר פארשטאנען
האט מען, אז דא מוז עפעס זיין, א שמחה אדער אזוי א מין זאך, וואס
ס׳איז כדאי דערביי צו זיין.
    
און איך בין דערביי געווען...
    
קודם כל האט זיך די רביצין א כאפ געטאן:
    
― אוי, א מכה איז מיר, ניטא קיין לעקעך!
    
האט איר דער רבי געענטפערט:
    
― למאי, ס׳איז קיין בראנפן אויך ניטא?
    
האט זיך אריינגעמישט פייוול כל־בוניק אליין:
    
― דאס נעם איך אף זיך...
    
בקיצור, ס׳איז געווארן אי לעקעך, אי בראנפן, אי פארבייסן, און
תיכף נאך מעריב זיינען זיך צענויפגעקומען א מנין יידן פון אונדזער
בית־המדרש, און בתוכם רב משה־שמואל דער חזן, רב הענעך דער סופר
און רב עוזר דער שמש, און מע האט געשריבן תנאים:
    
― ה″ה החתן מוהר″ר... ― אזוי האט געלייענט רב הענעך
דער סופר מיט א ניגון. ― מוהר″ר, מוהר″ר...
    
דא האט זיך רב הענעך דער סופר אפגעשטעלט און א קוק געטאן
אפן חתן.
    
― מוהר″ר שרגא־פייביש־געצל ברב נח־מרדכי־ליב.. עם הכלה
הבתולה מרת... מרת...
    
דא האט זיך רב הענעך דער סופר אפגעשטעלט און א קוק געטאן
אף דער כלה.
    
― מרת פעסי־לאה־מייטע בת הרב רב זרח־נפתלי־צבי־הירש...
    
― מרת פעסי־לאה־מייטע בת הרב רב זרח־נפתלי־הירש...
החתונה תהיה למזל טוב, אם ירצה השם... אם ירצה השם...
    
דא איז פארגעקומען א שטילע סצענע אן ווערטער, דהיינו: דער
סופר האט א קוק געטאן אפן רבין, דער רבי האט א קוק געטאן אף דער
רביצין, די רביצין ― אפן חתן, דער חתן ― אף דער כלה, די כלה ―
אפן סופר, דער סופר ― אפן רבין, דער רבי ווידער אף דער רביצין, די
רביצין ― אפן חתן, דער חתן ― אף דער כלה, די כלה ― אפן
סופר, און אזוי ווייטער... דאס, ווען מע זעצט איבער אף ווערטער אין
וואס פאר א שפראך ס׳ניט איז, וואלט אויסגעקומען אזוי:
    
ד ע ר ס ו פ ר  צ ו ם  ר ב י ן: נו? וואס שווייגט איר? א י ר
זייט דאך דא דער מחותן?
    
ד ע ר  ר ב י  צ ו  ד ע ר  ר ב י צ י ן: פונוואנען זאל איך וויסן?
פרעגט בא א י ר...
    
ד י  ר ב י צ י ן  צ ו ם  ח ת ן: חתן, וואס שווייגסטו? סייוויסיי
אלע הוצאות אף דיין קאפ...
    
ד ע ר  ח ת ן  צ ו  ד ע ר  כ ל ה: בא מיר האט מען געפועלט
אפילו מארגן; וואס זאגסטו, פעסעלע?...
    
ד י כ ל ה  צ ו ם  ס ו פ ר: פרעגט דעם טאטן, כאטש איך
ווייס פריער, אז דער טאטע וועט הייסן אפלייגן...
    
בקיצור, ס׳איז געבליבן, אזוי ווי ס׳איז ערב ראש חודש, זאל די
חתונה זיין חצי חודש, דאס הייסט אין א פאר וואכן ארום, ווארעם ווי־ניט־ווי ― ע פ ע ס דארף מען דאך אויפנייען, ע פ ע ס דארף מען
דאך צוגרייטן... און אז מע האט צעבראכן דעם טעלער און געזאגט:
„מזל טוב! מזל טוב!״ ― האב איך באמערקט, אז דער רבי רב זרחל
איז געווארן טויט, ווי אלע טויטע; אזוי ווי דער טעלער האט זיך צעבראכן, אזוי האט זיך בא אים דאס הארץ צעבראכן אף שטיקלעך...
איך האב אליין געהערט פון אים, ווי ער האט א זאג געטאן צו רב משה־שמואל דעם חזן באם ערשטן גלעזל בראנפן, וואס פון איין קוק אף
דעם איז ער שוין געווען בגילופן:
    
― קומט א פרעמדער ייד און כאפט אויס דעם קוילעטש ― וואס?
ווער? וועמען? אך־אך־אך!...
    
― עט, ― האט אים אפגעענטפערט רב משה־שמואל דער חזן.
וואס האט שוין העכער א האלב גלעזל בראנפן אפגעטרונקען און די צונג
האט זיך אים שוין עפעס ווי געפלאנטערט. ― עט, מילא, בע! גאט זאל
געבן נחת פון דערווייטן... אם ירצה השם ישועות ונחמות אפן
כלל, כלל ישראל!...
    
― אי, שוין צייט, שוין צייט! שוין לאנג צייט! ― האט אונטערגעהאלטן רב הענעך דער סופר, געקוקט אפן גלעזל און אפן פלעשל
שטארק דיפלאמאטיש, אפנים, זייער געהאט חשק, מע זאל דאס אים
אנגיסן נאכאמאל...
    
― אמן! ― האט זיך אנגערופן רב עוזר דער שמש, וואס וויל ניט
וויסן פון קיין שום מעשיות, און האט איבערגעקערט דאס גלעזל אן צערעמאניעס גלייך אין מויל אריין.
    
און חתן־כלה זיינען געזעסן אויבנאן, איינס נעבן דאס אנדערע גאנץ
נאענט, אזוי נאענט אזוי פעסט, אז איך האב בשום אויפן ניט געקאנט
אריינשטופן זיך צווישן זיי אינמיטן; נאר פון דערווייטן האב איך גאנץ גוט
געזען, ― איך האב נישט קיין נידעריקע ראיה ― אז  א י ר  האנט
איז געווען אין ז יי ן האנט; עס האט איר געפלאמט דאס פנים; די
אויגן האבן איר געברענט. זי האט מיטאמאל באקומען חן, געווארן שיין,
שיין ווי די וועלט! ווו זיינען אהינגעקומען אירע רויטע האר? ווו האבן
זיך באהאלטן אירע קלייען פונעם פנים? זי איז געווארן, זאג איך אייך,
מלא חן!...
    
און נישט נאר יענעם אפדערנאכט ― די גאנצע צייט, וואס מע
האט זיך געגרייט צו דער חתונה, האט פעסעלע געשיינט ווי די זון אום
תמוז, געווארן פון טאג־צו־טאג שענער און שענער. נאר דעם טאג פון
דער חופה איז זי שוין געווען ניט דאס, מחמת זי האט געוויינט, שטארק,
שטארק געוויינט, געגאסן, ווי א בערעזענע. אפשר האט איר דאס הארץ
געזאגט, אז זי וועט ניט מאכן קיין גרויס גליק מיט איר אויסדערוויילטן,
מיט איר באשערטן?... און אפשר האט איר באנג געטאן דער פאטער,
וואס בלייבט אליין, עלנט ווי א שטיין?...
    
נאר אויב פעסעלען איז געווען שווער זיך צו שיידן מיט איר
פאטער, איז דעם פאטער געווען טויזנט מאל שווערער זיך שיידן מיט
זיין טאכטער! דער רבי רב זרחל האט ניט געוויינט, ― וואס איז ער
א יידענע, ער זאל וויינען? דער רבי רב זרחל איז גלאט אויסגעגאנגען
שטילערהייט, געצאנקט ווי א ליכט.
    
אז מע האט געהאלטן באם געזעגענען זיך, איז פארגעקומען אזא
מין סצענע: די פעקלעך ―  א י ר  בעטגעוואנט מיט די מלבושים און
ז יי ן קאראבקע מיט סחורה ― זיינען שוין געווען איינגעפאקט אינאיינעם און געלעגן אין וואגן; פייוול כל־בוניק איז געשטאנען מיט איין
פוס אף יענער זייט שוועל און געווארט, אז פעסעלע זאל גיין קריכן אין
בויד אריין; די רביצין איז געשטאנען אויסגעצויגן ווי לאנג זי איז, צע־נויפגעלייגט די הענט אפן הארצן, אנגעשפארט דעם קאפ אף צוויי פינגער און געקוקט אפן רבין מיט א מאדנעם קוק, ווי איינער רעדט: „באגראבן זאל איך דיך מיט דיינע קורצע פיס, וועסט זיך אמאל געזעגענען מיט איר, צי ניין?״...
    
דער רבי רב זרחל האט פארשטאנען, וואס דער קוק באדייט און
האט א זאג געטאן צום איידעם, צו פייוול כל־בוניק, מיט א קול פון
א שטשערבאטן טעפל:
    
― המ... נו... המ... וועלן מיר זיך, הייסט דאס אנהייבן אפגעזעגענען?
    
― זייט געזונט, שווער! זייט געזונט, שוויגער!
    
― פאר געזונט! פאר געזונט!
    
― זיי געזונט, מאמע... זיי געזונט, טאטע!...
    
אט דא האט זיך פעסעלע, אן אנגעטאנענע, אן איינגעוויקלטע אין
צוויי שאלן, מיטאמאל געגעבן א ריס, ארויפגעפאלן דעם פאטער אפן
האלדז מיט א געוויין, מיט א יאמער, מיט א געשריי:
    
― טא־טע!... זיסער, טייערער טאטע!...
    
וויפל מענטשן עס זיינען בשעת מעשה געווען אין גאס האבן אלע
געוויינט: פעסעלע און דער רבי און די רביצין, און פייוול כל־בוניק, און
איך, און רב לייזער דער בעל־עגלה, וואס איז געזעסן אף דער קעלנע
אנגעגרייט מיט דער בייטש, און זיינע אלע פארשוינען, די וואס אין
בויד און די וואס פארעטש אקעגן, און דוואסי די שמשטע, דער רביצינס
א שכנה, א קראנקע נעבעך, און דוואסיס עלטערע טאכטער זלאטקע, א
קאלטענעוואטע געלע מויד מיט שווארצע ציין, וואס האט געהאלטן א
קליין קינד אף די הענט, און אקולינא די גויע, וואס פארשטייט איטלעכס ווארט יידיש, און כלאוונע דער שוסטער, וואס איז געקומען אפנעמען פאר די שטיוול פאריכטן און ס׳איז ניט געווען, און גלאט א ייד,
א ווילד־פרעמדער גאר, וואס איז געגאנגען פארביי, האט ער דערזען,
מע פארט אוועק, און האט דערהערט, מע וויינט, האט ער זיך אפגעשטעלט, געזיפצט שטילערהייט און אויך געווישט די אויגן...
    
לייזער האט א קנאק געטאן מיט דער בייטש: „פאשאל״ ― און
די פערדלעך האבן געגעבן א ריס דעם וואגן, און די בויד איז מיט א
רעש אוועק־אוועק...
    
לאנג־לאנג זיינען מיר נאך געשטאנען אלע אין דרויסן און געקוקט אהין, ווו די בויד איז פארפאלן געווארן, און נאר א סימן פון
  
שטויב איז געבליבן שטיין אין דער לופט, און א ריח האט זיך געלאזט
הערן פון די פערד און פון די אנגעשמירטע רעדער.
    
― אוועקגעפארן! ― האט זיך אנגערופן דער ווילד־פרעמדער ייד,
וואס איז געגאנגען פארביי, גלייך ווי ער האט אונדז דא דערציילט
עפעס א נייס, וואס, אן אים ווייס מען ניט.
    
― אוועקגעפארן! ― האט אים דער רבי רב זרחל געענטפערט,
גלייך ווי יענער האט געווארט אף דעם דאזיקן ענטפער.
    
― אוועקגעפארן! ― האבן מיר אלע א זאג געטאן, גלייך ווי מיר
וואלטן זיך דא אנגעזאגט איינס דאס אנדערע מי יודע וואס פאר א
בשורה...
    
געשריבן אין יאר 1903
    
― א. ―
    
איינמאל אין א פרייטיק, זומער איז דאס געווען, זיינען מיר געגאנגען פון חדר אהיים עטלעכע יינגלעך מיטאמאל. געגאנגען זיינען
מיר גיך, כמעט געלאפן, ווארעם, ערשטנס, האט מען אונדז געלאזט
פריי אף שבת אהיים, און, צווייטנס, זיינען מיר געווען הונגעריק און
אף אונדז האט געווארט א הייס ראסלפליישל מיט פרישער שמעקעדיקער חלה.
    
פלוצים האט איינער פון אונדזער חברה אויסגעשריגן אף א קול:
„אוי, א פייגעלע!״ ― און מיר האבן זיך אלע אפגעשטעלט.
    
ווי א קניילעכן איז געזעסן אף דער ערד, מיטן קעפעלע ארויף, א
קליין יונג פייגעלע, מיט נאך גאר א געל פיסקעלע. דאס פייגעלע האט
נעבעך געציטערט. צעלאזט די פעדערלעך, געטרייסלט זיך, געפלאטערט
געמאכט מיט די פליגעלעך, געעפנט אלעמאל דאס געלע פיסקעלע, ווי
א קליין קינד בשעת עס וויל עסן, און ארויסגעלאזט אף א הייזעריק
קולכל: „פי!״... און עס האט זיך אויפגעכאפט בא אונדז א געפיל פון
רחמנות, און מיר האבן אנגעהויבן קלערן: וואס טוט מען מיטן פייגעלע?
דער האט געזאגט: מע באדארף דאס לאזן זיצן אף דער ערד, ביז דעם
פייגעלעס „מאמע״ וועט קומען. דער האט געגעבן אן עצה, מע זאל דאס
געבן א ווארף איז דער הייך, וועט דאס אוועקפליען. און דער האט געדרונגען, אז מע באדארף דאס נעמען אהיים. נאר אז ס׳איז א רחמנות,
א „צער בעלי־חיים״ ― דאס האבן אלע מודה געווען.
    
און מיר האבן געבראכט דאס פייגעלע אהיים, פארגעסן, אז מיר
 
 