 היייאר איז געווארן 125 יאר זינט דעם געבורט פונעם גרויסן יידישן דיכטער, פראזאיקער און דראמאטורג, באליבטער ווילנער יידישער לערער און וויסנשאפטלער — משה קולבאק . 
 אין ווילנע, אינעם מוזיי אויפן נאמען פון סאמועל באק, איז די וואך פארגעקומען אן אוונט געווידמעט דעם פאעט. גלייכצייטיק האט מען אבער אויך אפגעמערקט זיין יארצייט, ווי איינער פון די מער ווי הונדערט יידישע און ווייסרוסישע קולטור־טוער וואס זיינען דערשאסן געווארן דורך די סאוועטן במשך פון דער נאכט פונעם 29סטן און 30סטן אקטאבער 1937. 
 אויף דער אונטערנעמונג האט דער ליטווישער דיכטער, פארשער און איבערזעצער, ד״ר מינדאוגאס קוויעטקאוסקאס, פארגעלייענט פון קולבאקס ווערק. 
 די אומגעבראכטע אין יענער נאכט זיינען געווען די סאמע באטייטנדיקע פיגורן פון ביידע נאציאנאלע ליטעראטורן. קולבאקס ווערק זיינען באקאנט סיי פאר זייערע יידיש־פאלקסטימלעכע מאטיוון און סיי צוליב זייער מאדערניזם און בולטער אייגנארטיקייט. כאראקטעריסטיש פאר קולבאקס פאעזיע און פראזע איז די שפאנונג וואס וואקלט זיך צווישן יידישקייט, דער נאציאנעלער אידעאלאגיע און אנדערע קולטורן, צווישן ראמאנטיזם און רעאליזם, צווישן נאסטאלגיע און אפאקאליפסע, צווישן זיין ליבשאפט צום יידישן פאלק און דעם עכטן סאציאל־רעאליסטישן אימאזש פון דער יידישער געזעלשאפט צווישן ביידע וועלט־מלחמות. 
 קולבאק, איינער פון די שוואלבן וואס האבן אנגעזאגט דעם יידישן מאדערניזם, איז געבוירן געווארן אינעם ליטווישן שטעטל סמארגאן (היינט ווייסרוסלאנד). צו 13 יאר האט ער אנגעהויבן לערנען אין דער בארימטער וואלאזשינער ישיבה, ווו ער האט זיך באקענט מיט דער וועלטלעכער ליטעראטור און די ווערק פון די גרויסע רוסישע שרייבער. ניט געקוקט אויף זיין פרי־פארשניטענעם לעבן, האט דאס לויטערע, שפירעוודיקע קול זיינס – דאס שופר־בלאזן פונעם יידישן אוואנגארד, וואס האט זיך דערהערט א סך יארן פאר די גרעסטע יידישע שרייבער פון „יונג־ווילנע״— געשפילט א מערקווערדיקע ראלע אין דער מאדערנער יידישער קולטור־געשיכטע און איז געווען באזונדערס וויכטיק פאר די ווילנער, ליטווישע און ווייסרוסישע יידן. 
 אין 1920 קומט קולבאק אין ווילנע. די צייטן זיינען געווען שווערע און אינעם הארבסט פונעם זעלביקן יאר, נעמט קולבאק אן די פארבעטונג פונעם שרייבער, „בעל־מחשבות״, צו קומען אין בערלין. דארט האט ער זיך אפגעגעבן מיט אליין־בילדונג, האפנדיק צו געפינען א ליטערארישע אכסניא. כאטש בערלין איז קיין מאל ניט געווארן זיין ליטערארישע היים (דאס האט ער געפונען גיכער אינעם נייעם ליטעראטור־צענטער – ווילנע) האט די דערווייטערונג פון זיין ליטווישן היימלאנד אים פארט דערמעגלעכט צו שאפן אייניקע פון זיינע גרעסטע מאדערניסטישע ווערק (צווישן זיי — די פאעמע „רייסן״) און זיין ערשטן ראמאן, „משיח בן־אפרים״, וואס איז דערשינען אין בערלין אין 1924. בלויז פון דער ווייטנס, אין בערלין, האט קולבאק געקענט אפשאצן די רויקע דארפישקייט פון זיין „יידישלאנד״ מיט אזא שטארקער נאסטאלגיע. דערלויבט מיך צו ציטירן מיינע באליבטע שורות פון דער פאעמע „רייסן״, ווו ער פארגלייכט אונדזער ליטווישן טייך וויליע צו א טונקעלער פרוי: 
 בעת די לבנה צעשפרייט זיך אין לאנד, ווי א זילבערנער רעגן, 
 דאן הייבט זיך א שטייפע געשטאלט פון א ליטווין ארויס פון דער ניעמאן 
 און ס׳שווימט, ניט געהערט, פון וויליע א טונקעלע פרוי אים אנטקעגן. 
 צעווארפן די לאקן, די נאסע, מיט לאנגע און גרינלעכע ברעמען, 
 באווייזט זיך איר גליטשיקער קערפער ארויס פון די כוואליעס… 
 עס בייגט זיך אריבער דער ניעמאן און נעמט זי ארומעט, 
 און טוט איר א קוש אין די אויגן די גרינע, וואס לייכטן פון אומעט, 
 און נעמט זי אראפ אפן גרונט אין די בלויע, קרישטאלענע סאליעס… 
 די דאזיקע ווערק פון דער בערלינער תקופה וואס זיינען באאיינפלוסט געווארן פון עקספרעסיאניזם, סימבאליזם און סוררעאליזם, האבן א גרויסע השפעה געהאט אויף קולבאקס שפעטערדיקע ליטערארישע פרווון אין ווילנע און אין מינסק. א קלארע דוגמא פון אזא פארבינדונג צווישן בערלין און ווילנע קען מען זען אין איינער פון זיינע ערשטע און חשובסטע פאעמעס געווידמעט דער ירושלים ד׳ליטא – „ווילנע״, וואס איז דערשינען אין דער „צוקונפט״ אין 1926. בערלין, ווי אויך אלע אנדערע יידישע שטעט האבן ניט זוכה געווען באזונגען צו ווערן אזוי ווי ווילנע וואס ווערט ביי קולבאקן געשילדערט ווי „א טונקעלע קמיע״ און א תהילים מיט די אותיות וואס האבן פארלוירן זייער פינקל. לאמיר דערמאנען די ווונדערלעכע שורות וועלכע זיינען ניט געווען סתם א דיכטערישע פאנטאזיע, נאר שילדערן פינקטלעך דעם ספעציעלן קאלאריט, די היסטאריש־קולטורעלע רעאליטעט און דעם מעמד פון ווילנע צווישן ביידע וועלט־מלחמות: 
 דו ביסט א תהילים אויסגעלייגט פון ליים און אייזן, 
 א תפילה אין איעדער שטיין, א ניגון – יעדע וואנט. 
 ווען די לבנה רינט אראפ אין דיינע געסלעך פון קבלה… 
 דו ביסט א טונקעלע קמיע איינגעפאסט אין ליטע 
 פארשריבן גרוי און אלט ארום מיט מאך און מיט לישייעס 
 א ספר איז איעדער שטיין, א פארמעט – יעדע וואנט. 
 און יידיש איז דער פראסטער קראנץ פון דעמבנבלעטער 
 אויף די אריינגאנגען די הייליק־וואכיקע פון שטאט. 
 נישט געקוקט אויף נאסטאלגישע געפילן פון ווילנער יידן וואס לייענען בדרך־כלל די פאעמע בלויז ווי אן אדע צו און א הימען פון אונדזער היימשטאט, זעט מען ביי קולבאקס שיר הלל געווידמעט ווילנע אויך א געוויסע קריטיק און שווערע שילדערונגען פון א טיפן גייסטיקן קריזיס, פון מיסטעריעזע און אפאקאליפטישע וויזיעס און קאמפליצירטע ראנגלענישן צווישן דער מאדערנער סעקולערער יידישקייט און דער ווילנער רעליגיעזער יידישער קהילה. עס איז כדאי צו דערמאנען אז באלד נאכן פובליקירן די פאעמע „ווילנע״ און דעם ראמאן „מאנטאג״ אין יאר 1926, און אפילו נאכן ווערן דער פארזיצער פונעם ווילנער פען־קלוב, האט קולבאק פארלאזט ווילנע אין אקטאבער 1928 און זיך באזעצט אין מינסק. 
 משה קולבאק (לינקס) מיטן שרייבער און ציוניסטישן טוער, ד״ר יהושע הערש יעווין און זיין פרוי, ווילנע, 1927 
 אן אנדער אופן צו באטראכטן די טראיעקטאריע פון קולבאקס שאפונג איז דורכן איבערקוקן די ווילנער קולטור־היסטארישע זאמלביכער אויף יידיש. אין מיין פארשונג וועגן דער ראלע פון קולטור־היסטארישע אויסגאבעס וועגן ווילנע און ווילנער יידן צווישן 1916 און 1939, וואס איך האב דורכגעפירט אונטער דער השגחה פונעם היסטאריקער, פראפ׳ דימיטרי שומסקי אין העברעישן אוניווערסיטעט, האב איך אנגעוויזן ווי אזוי די ליטערארישע פרווון נאך דער ערשטער וועלט־מלחמה האבן געשטימט מיט די פרווון פון די יידישע אינטעלעקטואלן צו שאפן א נייע מעטאדאלאגיע פון שרייבן אן אקטועלע יידישע געשיכטע. אין פארגלייך מיט די היסטאריקערס פונעם אלטן דור, וואס האבן באשריבן די געשיכטע פון דער ווילנער יידישער קהילה אויף לשון־קודש, שילדערט די נייע קולטור־היסטארישע פארשונג אויף יידיש די אקטועלע יידישע געשיכטע, דורך די פעלדער פון געשיכטע, ליטעראטור און קונסט, און צוגעגעבן דער נייער יידישער ליטעראטור אן אייגנשאפט פון א קולטור־היסטארישן דאקומענט. 
 אזוי ארום, ווערט קולבאקס פאעזיע א וויכטיקער טייל פונעם קאלעקטיוון יידישן זכרון פון דער צווישן־מלחמהדיקער תקופה — ניט בלויז אין די ליטערארישע זאמלונגען, ארטיקלען, צייטונגען און מעמוארן, נאר אויכעט אין היסטארישע זאמלביכער גופא, ווו זיין פאעזיע דינט ווי די בעסטע עדות און דאס פארביקסטע קינסטלערישסטע בילד פון יידישלאנד. 
