 
 מאטל פייסי דעם חזנס: 2\. 4: א ים פון טרערן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א ים פון טרערן
  
― א. ―
    
טאמער איז קארג די אייגענע צרות, יסורים און פיין, האט אונדז
גאט באשערט פרעמדע צרות אף עליס איילאנד. טאמער איז קארג געווען
די טרערן, וואס מיין מאמע האט פארגאסן פון זינט מיין טאטע איז
געשטארבן און פון זינט מיר שלעפן זיך ארום איבער דער וועלט ביז צו
היינטיקן טאג, באדארף זי איצטער וויינען און טרערן גיסן אף די אומגליקן, וואס מיר זעען זיך אן אט־א־דא, אף עליס איילאנד. אלע מינוט
שיקט איר גאט צו א נייעם חורבן. די מאמע נעמט זיך יעדע זאך צום
הארצן. זי ברעכט די הענט. זי באהאלט דאס פנים און וויינט זיך אויס
שטילערהייט.
    
― דו זינדיקסט, מאמע! ― זאגט צו איר מיין ברודער אליהו, און
מיר דאכט זיך, אז ער איז גערעכט. וואס האט זי צו וויינען? מיר
שלעפן זיך שוין מער נישט איבער דער וועלט, ווי מיר האבן זיך געשלעפט ביז אהער. די נסיעה אפן ים זיינען מיר, דאנקען גאט, אויך
איבערגעקומען. מיר זיינען שוין כמעט אין אמעריקע. נאך א שעה, נאך
צוויי שעה ― און מיר זיינען פריי. נאר ווי אזוי זאל מען ניט וויינען,
אז מע זעט פאר זיך אזויפיל אומגליקן? אזויפיל טרערן? א ים פון
טרערן?
    
איבערדערציילן אייך אלע אומגליקן, וואס מיר האבן זיך אנגעזען
אף עליס איילאנד, באדארף איך אוועקזיצן מיט אייך א טאג מיט א
נאכט און דערציילן, דערציילן און דערציילן.
― ב. ―
    
אשטייגער, וואס וועט איר זאגן אף אזא מעשה? טאטע־מאמע און
פיר קינדער זיינען פארהאלטן געווארן, נישט אהער, נישט אהין. וואס
איז די מעשה? באם פארהער האט זיך ארויסגעוויזן, אז זייערס א קינד,
א מיידל פון א יאר צוועלף קאן נישט ציילן אף צוריק. מע פרעגט זי:
„וויפל ביסטו אלט?״ זאגט זי: „צוועלף יאר״. פרעגט מען זי ווידער:
„וויפל ביסטו אלט געווען פאראיארן אין דער צייט?״ ווייס זי נישט.
זאגט מען איר: „צייל פון איינס ביז צוועלף״. ציילט זי. זאגט מען
איר: „צייל פון צוועלף צוריק ביז איינס״. קאן זי נישט. ווען מע פרעגט
בא מיר אזא זאך: צייל, ― צייל איך דאך ווי א וואסער: צוועלף,
עלף, צען, ניין, אכט, זיבן, זעקס, פינף, פיר, דריי, צוויי, איינס. א
טייערע מציאה! איז געבליבן, אז מע קאן דאס מיידל קיין אמעריקע
נישט אריינלאזן.
    
פרעגט זיך: וואס וועט זיין מיט איר טאטע־מאמע און מיט די
איבעריקע קינדער? ― צוזען דעם צער פון פאטער און מוטער און דעם
רחמנות פון דעם קינד ― דארף מען זיין פון שטיין, מע זאל נישט צעגאנגען ווערן. וויינט די מאמע אף זיי קוקנדיק, און מיין שוועגערן ברכה
און אונדזער פיניעס ווייב טייבל ווישן אויך די אויגן.
  
― ג. ―
    
צי, אשטייגער, ווי געפעלט אייך אזא געשיכטע? מיט אונדז פארט
א יידענע, הייסט זי צביה. איז זי אן עגונה. דער מאן האט זי אוועקגעווארפן שוין לאנג. האט זי צעשיקט בריוו איבער אלע עקן פון דער
וועלט. איז איר אנגעקומען א ידיעה, אז איר מאן איז ערגעץ אין צינצי־נאטע, א שטאט אזעלכע אין אמעריקע. פארט זי דאס אהין אים צו
פאקן. האט מען איר געגעבן אן עצה נאך אפן שיף, אז זי זאל ארויסרופן
גלאט א יידן פון ניו־יארק, וואס זאל זאגן, אז ער איז דאס איר מאן,
וועט מען זי ארונטערנעמען. די דאזיקע עצה שטאמט פון דער „גערויכערטער ליולקע״, וואס איך האב אייך שוין דערציילט וועגן אים. דער
הייסינער שניידער האט אויך א סך מיטגעהאלפן. די „גערויכערטע
ליולקע״ האט זיך אונטערגענומען צו שיקן איינעם א נאענטן פריינט, אז
ער זאל זיך ארויסגעבן פאר איר מאן... ס׳איז געקומען צום שפיץ,
באם פארהער, האט זיך ארויסבאוויזן, אז די גאנצע מעשה איז א שווינדל.
דער ייד איז א באווייבטער און קערט זיך אזוי אן מיט דער עגונה, ווי
איר קערט מיר אן א פעטער. וויי־וויי, וואס עס האט זיך אפגעטאן! גאנץ
עליס איילאנד איז געגאנגען כאדאראם. אונדזער חבר פיניע האט דערלעבט
א נקמה אין דעם הייסינער שניידער. און כאטש אין הארצן איז פיניע
גזלן אף עליס איילאנד, למאי מע האט אונדז פארהאלטן, נאר ארויסבאווייזן דאס פארן הייסינער שניידער ― א מכה! אדרבה, ער האט זיך
נאך גערייצט מיט אים:
    
― נו, פאניע חייט? האב איך נישט געזאגט פריער אז אמעריקע
איז נישט ריסענלאנד? אין אמעריקע גייט נישט אן קיין שווינדל, קיין
חכמות און קיין דריידלעך? קאלומבוס, לעבן זאלסטו!
    
האט ער אבער געכאפט א מיאוסן פסק פון מיין מאמע. און נאך
מער ― פון מיין ברודער אליהוס ווייב ברכה. און זיין אייגן ווייב טייבל
האט אויך צוגעלייגט א קנייטל. די ווייבער האבן אים שיער די אויגן
נישט אויסגעדראפעט, למאי ער לאכט אפ פון מענטשן, וואס עס גיסט
זיך בלוט פון זיי. און ווי אף צו־להכעיס, האט די מאמע זיך באפריינדעט
מיט דער עגונה, געווארן מיט איר, ווי שוועסטער. איצט שיקט מען די
עגונה אפ צוריק, און דער ייד, וואס האט זיך ארויסגעשטעלט פאר איר
מאן, וועט אויך קיין האניק נישט לעקן. דערווייל האט מען זיי ביידן
פארהאלטן, און מיין מאמע איז דערפון אויס מענטש.
  
― ד. ―
    
א יונג ווייבל, בלוט און מילך, פארט קיין באסטאן צו איר מאן.
האט זי א קינד, א מיידעלע מיט געגרייזלטע הערעלעך, א בילד, הייסט
עס קעצעלע. דער אמתער נאמען אירער איז קיילע, נאך איר באבע.
נאר מע האט זי פארצויגן „קעצעלע״. קעצעלע איז נאך דריי יאר נישט
אלט. נאר עס לויפט ארום און רעדט און זינגט און טאנצט. „פרינץ
אלבערט״ איז פול מיט דעם קינד. קעצעלען האבן אלע ליב. מע האלדזט
דאס און מע קושט דאס און מע נעמט דאס איבער פון האנט צו האנט.
קעצעלע! קעצעלע! מיט אונדז איז דאס דאזיקע ווייבל געווארן גאר
נפש אחת. זי איז נישט אפגעטראטן פון דער מאמע אף א מינוט. זי
האט איר אויסדערציילט אינגאנצן איר הארץ. איבערגעלייענט אונדז
אלע בריוולעך, וואס איר מאן שרייבט צו איר. העכער דריי יאר אז זיי
האבן זיך נישט געזען. ער קען אפילו נישט דאס קינד. ער האט דאס נאך
קיינמאל נישט געזען. ער חלומט פון דעם טאג ווי נאכט. ער קאן זיך גאר
נישט פארשטעלן, ווי אזוי ער וועט מיטאמאל דערזען זיין קינד, זיין
קעצעלע. דערביי גיסט זי שוין מיט טרערן, און מיין מאמע ווישט די
אויגן. לאך איך פון זיי ביידן ― וואס דארף מען וויינען? און איך נעם
קעצעלען אף די הענט. און איך האדעווע זי מיט שטיקלעך עפל און מיט
אראנדזשעס, מאראנצן הייסט עס, גלייך אין מויל אריין. קעצעלע קוקט
מיר אין די אויגן, לאכט צו מיר און גלעט מיך מיט איר קליין סאמעטן
הענטל. און איך קוש איר די קליינע ווארעמע פינגערלעך. א שאד, וואס
איך האב נישט קיין קעסטעלע מיט פארב. איך וואלט אויסגעמאלט קע־צעלען אף פאפיר מיט אירע געגרייזלטע זיידענע הערעלעך, מיט אירע
בלויע שיינע אייגעלעך און מיט איר פנימל פון א מלאך. מיין חבר מענדל
לאכט פון מיר, וואס איך האב צו טאן מיט א קוקלע. בא אים איז זי א
„קוקלע״!
    
איז זיך מיישב קעצעלע שוין נאענט צו אמעריקע און ווערט קראנק
און... עס גייט מיר איבער א פראסט איבערן לייב, אז איך דערמאן זיך
אין יענער צייט. א שטיק פון מיין לעבן האט אוועקגענומען בא מיר
אט דאס קינד. איך קאן גאר וועגן דעם ניט ריידן, ניט טראכטן אפילו.
שלעפט מיך ניט פאר דער צונג, איך זאל אייך זאגן, וואס מע האט
געטאן מיט קעצעלען... איך וועל אייך נאר דערציילן דעם רחמנות פון
דער יונגער מוטער, בעת מיר זיינען אנגעקומען אף עליס איילאנד. זי
האט ניט געוויינט. אף אלעמען האט זי געקוקט מיט גלעזערנע פארגליווערטע אויגן. וואס מע האט זי געפרעגט, האט זי ניט געענטפערט.
מע האט מורא, אז דאס ווייבל איז גערירט... מע וועט זי צוריקשיקן.
מיין מאמע לייגט איין די וועלט. מיין ברודער אליהו איז אויסער זיך.
ער קאן שוין נישט אריבערטראגן דער מאמעס טרערן. און פיניע באהאלט זיך עפעס. מע זעט אים ניט...
  
― ה. ―
    
איר מיינט, אז נאר יידן האבן צרות אף עליס איילאנד? גויים
ווערן אויך ניט ווינציק אויסגעריסן. עס פארט מיט אונדז א גאנצע
כאפטע איטאליענער. אלע אין סאמעטענע הויזן און מיט הילצערנע
232 שלום עליכם
שיך אף די פיס. אז זיי גייען, קלאפן זיי, ווי די פערד מיט די קאפעטעס. וווילע גויים. אויסגעצייכנטע מענטשן. נאך מיר זיינען זיי
גאר די כפרה. זיי רופן מיך מיט א מאדנעם נאמען: „פיקאלא באמבינא״. זיי זיינען מיך מכבד מיט ניסלעך און מיט ראזשינקעס פון
די סאמעטענע הויזן־קעשענעס. און איך האב דאס דווקא ניט פיינט.
ריידן קאן איך ניט מיט זיי, מחמת זיי פארשטייען ניט מיין לשון, איך
פארשטיי ניט זייער לשון. נאר מיר געפעלט, ווי זיי ריידן צווישן זיך.
הארט קומט אויס בא זיי די ריש: „באנא סערררא!״ „מיא־קאררא!״
„פרררעגא סיניאררע!״...
    
דארף זיך טרעפן אן אומגליק. סאמע צום רעכטן שפיץ, אז ס׳איז
געקומען צום פארהער, האט זיך איינער פון דער כאפטע ארויסגעכאפט
מיט א ווארט. ער האט דערציילט דעם אמת, אז זיי האט ארויסגערופן א פאדריאטשיק אף דער ארבעט פון לאנדאן דורך א קאנטראקט
בא עפעס א בריק. און דאס, זאגט מען, טאר מען ניט אין אמעריקע.
וויל מען זיי אפשיקן צוריק. ריידן זיי אלע איניינעם, מאכן מיט די
הענט און קוועטשן די ריש: „סאקררראמענטא!״... העלפט אבער נישט
קיין זאך. דער רחמנות אף זיי איז זייער גרויס. בא עטלעכע פון זיי
האב איך געזען טרערן אף די אויגן.
  
― ו. ―
    
מזל־טוב! מיר האבן א חתונה אף עליס איילאנד. פון וואנען
האט זיך גענומען א חתונה? וועט איר הערן. א מיידל פון טשודנאוו
― א יתומה, לאה איז איר נאמען. א שווארץ־חנוודיקע און א צוגעלאזטע. דעם גאנצן וועג, וואס מיר זיינען אפן שיף, איז זי מיט אונדזערע ווייבער, מיט ברכהן און מיט טייבלען, איין זעל, איין נשמה.
דורך זיי ווערן מיר געוווירע, אז לאה איז אן עלנטע, האט קיינעם נישט
אין לאנד. פון קליינווייז־אויף ארבעט זי. זי האט זיך צונויפגעשלאגן
אביסל געלט און פארט עס קיין אמעריקע. זי קאן ניט זיין מער אין טשוד־נאוו. מע האט דארטן געהרגעט איר טאטן אין פאגראם. איר מאמע
איז פאר צרות געשטארבן. זי איז געבליבן ווי אפן וואסער. גוטע
מענטשן האבן זיך אף איר דערבארעמט, אויסגעלערנט ארבעטן. זי
נייט און שטעפט און שטיקט און פרעסט ― „גאלדענע הענט״, זאגט
אף איר די מאמע. אלע זיינען זיכער, אז אין אמעריקע וועט מען
לאהן אפגילטן פאר איר ארבעט. און א חתן וועט זי דארט קריגן ―
דעם בעסטן. לאה לאזט אראפ די אויגן און ווערט רויט, ווי פייער...
די צרה איז ― זי האט ניט קיינעם אין אמעריקע, ווער ס׳זאל זי ארונטערנעמען. האט זיך געפונען אף „פרינץ אלבערט״ א בחור. לייזער
באך. ער איז א סטאליער און פארט צו זיינעם א פעטער אין שיקאגא.
לייזער איז מגושם. ער איז א געלער און האט גראבע צווייענדיקע ליפן,
נאר איך האב אים ליב פאר זיינע לידער. ער זינגט אויסגעצייכנט יידישע
לידער. איז געבליבן: אזוי ווי לייזער האט ווער סע זאל אים ארונטערנעמען און לאה האט קיינעם נישט, זאל ער, לייזער באך, זאגן, אז לאה
קער אים אן א כלה... פארשטייט זיך, אז דאס שמד־שטיק וואקסט
פון יענעם יידן, וואס מיר רופן „די גערויכערטע ליולקע״. און אזוי איז
דאס טאקע געוועזן. באם פארהער איז ער ― דער חתן, זי ― די כלה.
דאכט זיך, גוט? לאזט זיך אויס, אז אף עליס איילאנד גייען נישט אן
אזעלכע שטיקלעך. וויבאלד אז חתן־כלה, באדארף זיין א חופה. וויינט
לאה מיט סכנות. רעדט מען איר אויס דאס הארץ: „וואס ארט דיר, נארעלע? וועסט קומען אין שטאט, וועט ער דיר געבן גט, ביסטו צוריק
די לאה ווי געוועזן״... האט זי מורא, טאמער ניין?... נאר ווערן
אפגעשיקט צוריק איז בעסער? בקיצור, ס׳איז א חופה. א טרויעריקע
חופה. אן כלי־זמר. נאר מיט א רב, מיט א שמש און מיט טרערן, טרערן
אן א שיעור. א ים פון טרערן.
  
― ז. ―
    
גוט איז נאר איין מענטשן. ווייסט איר, וועמען? ― דעם הייסינער
שניידער. ער האט דערלעבט א נקמה אין אונדזער חבר פיניע. ווער איז
צו אים גלייך? זאגן זאגט ער גארנישט נישט. נאר ער שפאנט ארום
פארביי אונדז, גלעט זיך דאס בערדל, קוקט אף פיניען דורך זיינע שארפע
ברילן. פיניע איז אבער קליגער פון אים. ער האט אריינגעשטעקט זיין
שפיץ נאז עפעס אין א ביכל, זעט כלומרשט נישט דעם שניידער. ער
האט אים אין דער לינקער פאה!
― ח. ―
    
 אביסל אייגענע צרות, אביסל פרעמדע יסורים פארשטערן אונדז
די שמחה, וואס מיר זיינען אין אמעריקע. מיר האבן זיך אזויפיל אנגעזען
דא אף דעם עליס איילאנד און אנגעהערט, אז מיר זיינען מיד געווארן און
האבן זיך צונויפגעשלאגן אונדזער גאנצע משפחה קאפ אף קאפ און
געקוקט אהין, אין דער גרויסער רעשיקער שטאט אריין, וואס ליגט נאך
ווייט פון אונדז. ווייסט איר, ווי אזוי מיר האבן אויסגעזען? מיר האבן
געכאפט דעם אנבליק פון א סטאדע שעפעלעך, וואס שטייען צונויפגעפרעסט אין פעלד אין א הייסן זומער־טאג, נישט ווייט פון די רעלסן פון
א באן, און קוקן פארווונדערט, ווי די וואגאנעס לויפן מיט א רעש פארביי
און ווערן פארשווונדן. אן עבירה, וואס איך האב נישט קיין בליישטיפט
און קיין שטיקל פאפיר אף אפצומאלן אונדזער צונויפגעפרעסטע משפחה,
און אויך די אלע איבעריקע איינגעשפארטע עמיגראנטן אף עליס איילאנד,
ווי זיי זיצן יעדער אף זיין פעקל. מע זיפצט און מע דערציילט זיך אויס
איינס פאר דאס אנדערע דאס ביטערע הארץ. אנדערע שווייגן שטיל.
און אנדערע וויינען, באדן זיך אין טרערן. אין א ים פון טרערן.
מיט ביידע פיס אף דער ערד
  
― א. ―
    
אויב איר זייט קיינמאל נישט געפארן אפן ים, אויב איר זייט
קיינמאל נישט געווען צען טעג מיט צען נעכט אפן וואסער, אויב איר
זייט קיינמאל נישט געווען געפאנגען אף „עליס איילאנד״ און האט נישט
אנגעזען זיך און נישט אנגעהערט זיך מיט צרות, יסורים און פיין, און
נישט געבאדן זיך אינעם ים פון טרערן און נישט ארויסגעקוקט, מע זאל
אייך קומען אויסלייזן, ― אויב איר האט דאס אלצדינג אליין נישט
פארזוכט אף אייערע אייגענע פלייצעס, וועט איר נישט פילן דעם טעם,
וואס הייסט שטיין מיט ביידע פיס אף דער ערד. ווען איך זאל נישט
מורא האבן פאר מיין ברודער אליהו און נישט שעמען זיך פאר לייטן,
וואלט איך אנידערגעפאלן אף דער ערד און וואלט זיך איבערגעקוליעט
דריי מאל מיטן קאפ אראפ און מיט די פיס ארויף. אזוי גוט און ליכטיק
און פריילעך אפן הארצן איז מיר געווארן, אז איך האב דערפילט, אז
איך שטיי מיט ביידע פיס אף דער טריקעניש. איר קאנט פארשטיין, אז
אפילו אזא מרה־שחורהניק, ווי מיין ברודער אליהו, האט שוין אויך
באקומען אן אנדער פנים. ער האט געריבן א האנט אן א האנט און א
זאג געגעבן צו אונדז אלעמען: „זיינען מיר, הייסט עס, אין אמעריקע?״
― „מיטן אייבערשטנס הילף, געלויבט זאל זיין דער נאמען זיינער!״ ―
זאגט דערויף די מאמע און טוט א קוק ארויף אפן הימל. דערנאך לייגט
זי צו מיט א טיפן זיפץ: „ווער עס לעבט, דער קומט. קומען קומט נישט
נאר דער, וואס ליגט אין דער ערד״...
    
דאס מיינט זי שוין דעם טאטן. קיינמאל און ערגעץ נישט פארגעסט
זי נישט דעם טאטן, איר זאלט זאגן ― אף א מינוט.
 
 