 
 מאטל פייסי דעם חזנס: 2\. 9: מיר ארבעטן אין שאפ 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
און דאס פרייסטע פאלק אין דער וועלט, און פארגלייכסט זיי צו, להבדיל,
בהמות?!... איך וואלט א בעלן געווען, זאלסט מיר זאגן נאר איין
זאך ― וואס וואלט פון אונדז געווען, ווען קאלומבוס זאל חלילה ניט
געווען אנטדעקן אמעריקע?
    
― וואלט עס אן אנדערער אנטדעקט! ― ענטפערט אים אפ מיין
ברודער אליהו גאר פראסט און דווקא ניט לאנג געטראכט.
  
― י. ―
    
דאנקען השם יתברך, איך קאן אייך אנזאגן א בשורה ― מיר האבן
שוין א דזשאב. מירן שוין ניט דארפן מער ארומגיין ליידיק. מירן שוין
ניט דארפן אנקומען צו לאסקאווע ברויט. מיר ארבעטן שוין אין שאפ.
דאס הייסט, ניט איך און ניט מיין חבר מענדל. אונדז נעמט מען ניט.
מיר זיינען נאך צו יונג. אין שאפ גייען ארבעטן דערווייל צוויי פון אונדזער משפחה: מיין ברודער אליהו און אונדזער חבר פיניע. וואס הייסט
ארבעטן אין שאפ, און ווי אזוי ארבעט מען דארט? ― דאס גיי איך
אייך דערציילן.
מיר ארבעטן אין שאפ
    
― א. ―
    
ווי אזוי מען ארבעט אין שאפ ― קאן איך אייך אקוראט ניט זאגן.
ווארעם איך ווייס אליין ניט. מע לאזט מיך נאך אהינצו ניט אריין,
ווארעם איך בין נאך ניט בר־מצווה. איך ווייס נאר דאס, וואס איך
הער פון מיין ברודער אליהו און פון אונדזער חבר פיניע. אלע אפדער־נאכט, אז זיי קומען אהיים פון שאפ, דערציילן זיי אונדז חידושים
ונפלאות. זיי קומען אלע מאל אויסגעמאטערט און הונגעריק. און מיר
זעצן זיך עסן וועטשערע. דא הייסט עס „סאפער״. ברכה האט פיינט
אט דאס ווארט, אזוי ווי אן ערלעכער ייד האט פיינט חזיר. נאך א ווארט
איז פאראן, וואס מיין שוועגערן קאן ניט אריבערטראגן, דאס איז א „ווינדע״. א ווינדע הייסט דא א פענצטער. זאגט ברכה דערויף: „ווינד און
וויי זאל זיין צו זיי״... היינט קאן זי ניט הערן, אז מע זאגט „סטא־קינגס״. איר וועט קיינמאל ניט פאלן דערויף, אז סטאקינגס זיינען זאקן.
אדער, א שטייגער, וואס וועט איר זאגן אפן ווארט „דישעס״? דאכט
זיך, אז „פאסודע״, זאגט ברכה, איז א סך שענער? אדער וואס קאן
זיין פשוטער פון א „לעפל״? ניין. לוינט זיי ניט. בא זיי קומט אויס,
אז א לעפל איז א „ספון״. ניט אומזיסט זאגט ברכה א ווערטל (זי האט
זיך אירע אייגענע ווערטלעך): „אמעריקע איז א לאנד, סטייק איז
א מאכל, פארק איז א גאפל און ענגליש איז א שפראך״...
  
― ב. ―
    
מיין ברודער אליהו און אונדזער חבר פיניע ארבעטן אין צוויי באזונדערע שעפער. איינער איז אן „אפרייטער״. דאס הייסט, מחילה, א
שניידער. דער אנדערער איז א „פרעסער״. אן אפרייטער דארף ניט נייען
מיט די הענט. ער שטעפט בא דער מאשין. דאס דארף מען אבער אויך
קאנען. עס שטעפט זיך ניט אליין. ווי זשע קומט דאס צו מיין ברודער
אליהו, אז אונדזער טאטע, און אונדזער טאטנס טאטע, און אונדזער
טאטנס טאטנס טאטע איז קיינמאל קיין שניידער ניט געווען און א מאשין קיינמאל אין די אויגן ניט געזען? מיר שטאמען, זאגט די מאמע,
פון לויטער חזנים, רבנים און שמשים. איז דאך שלעכט! איז דאס אבער
אמעריקע. אין אמעריקע איז ניטא א זאך, וואס א מענטש זאל ניט קאנען. אין אמעריקע לערנט מען זיך אויס. א סימן האט איר ― למאי
א רב? זיין א רב דארף מען דאך אוודאי קאנען. א רב מוז כאטש קאנען
פסקענען שאלות. פונדעסטוועגן זיינען פאראן אין אמעריקע רבנים, דא
הייסן זיי „רעוורענטן״, וואס אין דער היים זיינען זיי געווען קצבים.
מיין ברודער אליהו האט זיך דא באקענט מיט א מוהל, מיט א רעוורענט,
וואס מע נעמט אים אף בריתן. אין דער היים איז ער געווען א שניידער,
און נאך א דאמסקי דערצו!
    
פרעגט אים אליהו: „היתכן?״...
    
ענטפערט ער אים: „אמעריקע!״...
  
― נ. ―
    
 ווי אזוי האט זיך מיין ברודער אליהו אויסגעלערנט שטעפן? ―
למאי ווי אזוי איז דער דאמסקי שניידער געווארן א מוהל? איז אליהו
נעבעך טאקע גוט אויסגעריסן געווארן. מע האט אים געגעבן איבערגעבליבענע שטיקלעך, ער זאל זיי איבערגיין מיט דער מאשין. איז ער
דורכגעגאנגען עטלעכע מאל הין און צוריק און איז געווארן אלרייט. אף
מארגן האט ער שוין געשטעפט. מאלט אייך, אז אך און וויי איז געווען
צום שטעפן. נאר גוט איז דאס. למאי פיניע האט דאס אויך ניט געקאנט
באווייזן? ניט מחמת ער האט זיך געפוילט ארבעטן. חס וחלילה! פיניע
וועט אייך גיין ארבעטן טאטשקע־ארבעט ― אבי מאכן א לעבן אין
אמעריקע. איז די צרה, וואס ער האט א נידעריקע ראיה און טוט אלצדינג
כאפנדיק. מע האט אים אויך אוועקגעזעצט בא דער מאשין, ווי מיין
ברודער אליהו. מע האט אים אויך געגעבן איבערגעבליבענע שטיקלעך,
ער זאל זיי איבערגיין הין און צוריק מיט דער מאשין. האט זיך געטראפן מיט אים אן אומגליק. דא ווערט דאס אנגערופן: „אן עקסידענץ״.
אונדזער חבר פיניע האט אין איילעניש פארטשעפעט דעם פידזשאק און
האט צוגעשטעפט דעם לינקן ארבל צו דער מאשין. א גליק כאטש, וואס
ניט די האנט. וויי־וויי, וואס מע האט זיך אנגעלאכט פון אים! חברה
שניידערס האבן אויפגעהויבן א הוררא! „גרינהארן״ האבן זיי אים א נאמען געגעבן. גרינהארן איז די טייטש א גרינער. און א גרינער הייסט
אזעלכער, וואס איז נאר וואס אראפגעקומען פון דער היים און ווייס ניט,
ווו א טיר עפנט זיך. גרינהארן איז א בזיון, ערגער פון א גנב... נאר
דאס וואלט נאך געווען, ווי זאגט ברכה, א האלבע צרה. דארף זיך טרעפן
― אט וועט איר הערן וואס.
    
 ― ד. ―
    
פונקט אין דעם שאפ, ווו מיין ברודער אליהו האט געארבעט בא
דער מאשין און אונדזער חבר פיניע איז אויך געקומען לערנען די ארבעט,
האט זיך געפונען אונדזערער אן אלטער באקאנטער און פיניעס א שונא
― דער הייסינער שניידער. אויב איר האלט קאפ, זיינען מיר מיטן היי־סינער שניידער געפארן אינאיינעם אף איין שיף, אפן „פרינץ אלבערט״.
איר דארפט געדענקען מסתמא דאס אויך, אז מיט אונדזער חבר איז
דער הייסינער שניידער געווען אף מעסערשטעך. באדארף גאט פירן אזוי,
אז פיניע זאל זיך מיט אים באגעגענען אין איין שאפ. און נאך ווי אזוי
באגעגענען! אין דעם דאזיקן שאפ איז דער הייסינער שניידער א גאנצער מאכער. ער איז ניט קיין אפרייטער בא דער מאשין, נאר א „קאטער״. דאס הייסט, ער איז א צושניידער. ער שניידט צו, און די אפריי־טערס נייען. איז אים נאך ווינציק. ער זאגט, אז ער וועט לאנג ניט זיין
אין די ביזנעס. ער האפט גאר אינגיכן ווערן א „דעזיינער״. דאס איז
שוין גאר א גרויס שטריימל. א דעזיינער הייסט אזעלכער, וואס מאכט
פאסאנען. א דעזיינער פארדינט פופציק טאלער א וואך, און פינף און
זיבעציק טאלער א וואך, און הונדערט אויך! אז עס באגליקט א מענטשן,
ווייס ער ניט פון וואנען! ווי זאגט ברכה: „איינעם גיט גאט גאר, דעם
אנדערן גארניט״...
    
 ― ה. ―
    
אז פיניע איז אריינגעקומען אין שאפ, קומט אים דער הייסינער
אקעגן. ער שטעלט אוועק אף אים די שארפע ברילן, ציט אויס פיניען א יד
און מאכט צו אים: „העללאו, לאנדסמאן, האו דו יו דו?״... דאס
הייסט: „שלום־עליכם, וואס מאכט איר, רב קרוב?״... קוקט אף אים
 אונדזער חבר פיניע מיט זיינע קורצזיכטיקע אויגן. ווער איז דער לץ?
 ער האט אים גארניט דערקענט. ערשט, אז יענער האט אים אנגערופן
 דעם נאמען פונעם שיף „פרינץ אלבערט״, האט זיך פיניע דערמאנט ווער
 דאס איז. און ס׳איז אים געווארן, זאגט ער, דריי לעכער אין הארצן.
 דאכט זיך, וואס האט אים דער הייסינער שניידער געטאן? ער קאן אבער,
 זאגט פיניע, זיין פנים ניט אנקוקן. ער זאל וויסן, זאגט ער, פארדינען
 טויזנטער טאלער א שעה, וועט ער אין דעם דאזיקן שאפ ניט זיין קיין
 מינוט אפילו! און דערצו נאך דער עקסידענץ מיטן צוגעטשעפעטן ארבל...
  
― ו. ―
    
בקיצור ― פיניע וועט שוין ניט זיין קיין אפרייטער. ער גייט אוועק
 אין אן אנדער שאפ און באשטעלט זיך דארט פאר א פרעסער. אן אונטערפרעסער דערווייל. אז ער וועט זיך אויסלערנען די ארבעט, וועט ער
 גיין העכער און העכער. ביז וווהין?
    
― מע קאן ניט וויסן, ― זאגט פיניע. ― קיינער ווייס ניט וועמענס
מארגן ס׳איז. ניט קארנעגי, זאגט ער, ניט וואנדערבילד, ניט ראקענפעלער האבן געוווסט, אז זיי וועלן אמאל זיין דאס, וואס זיי זיינען...
    
דערווייל ווערט נאך פיניע גוט פארשווארצט. און אלץ איבער זיין
טבע, וואס ער האט ליב אלצדינג טאן כאפנדיק. און דערצו נאך זיין נידעריקע ראיה. ער קומט אלע טאג אהיים א צעבריטער.
    
איינמאל איז ער געקומען מיט א סקאלעטשעטער נאז. וואס איז די
מעשה? ער האט זיך באם פרעסן אפגעבריט די נאז. ווי קומט דאס
פרעסל צו זיין נאז? זאגט פיניע, אז זיין נאז האט ניט געווארט, ביז
דאס פרעסל וועט זיך מטריח זיין צו זיין נאז. ער קאן באשטיין, זאגט
ער, אז זיין נאז זאל גיין צום פרעסל. ווי קומט זי, די נאז, צום פרעסל?
לאזט זיך אויס, אז פיניע האט גאר געזוכט א שטיקל ארבעט, און ווייל
ער האט א נידעריקע ראיה, האט ער זיך דעריבער אנגעבויגן הארט צום
טיש און האט געטראפן מיטן שפיץ נאז גלייך אפן אנגעגליטן פרעסל.
    
― א שלימזל אז ער פאלט אין שניי, טרעפט ער אויך אף
א שטיין...
    
איך מיין, אז איך וועל אייך ניט דערציילן, ווער דאס האט געזאגט,
וועט איר אויך טרעפן, אז דאס האט געזאגט ברכה. מיין שוועגערין קאן
אריינזאגן...
  
― ז. ―
    
ברכה איז ניט צופרידן. מיין מאמע אויך ניט. טייבל אויך ניט. איר
האט אמאל געזען, אז ווייבער זאלן זיין צופרידן? זיי באוויינען אונדז,
מאנצבילן, וואס מיר דארפן אזוי הארעווען אין אמעריקע, בכדי צו מאכן
א לעבן. א קלייניקייט ― ארבעטן אין שאפ! אז האלב נאך זיבן אינדערפרי מוז מען שוין זיין אף דער ארבעט. א שעה נעמט צו דאס פארן
אהין. עפעס איבערכאפן דארף מען. דאווענען דארף מען דאך אוודאי.
היינט רעכנט אויס, ווען מיר דארפן אויפשטיין? און פארשפעטיקן טאר
מען ניט קיין מינוט אפילו. ווארעם טאמער פארשפעטיקט איר, רעכנט
מען אייך אראפ פאר יעדע פינף מינוט א האלבן טאג ארבעט. ווי אזוי
ווייס מען דאס, צי איר האט פארשפעטיקט, אדער ניין? דערויף איז
דאס אמעריקע. אין אמעריקע האט יעדער שאפ אזא מין זייגער. אז איר
קומט אין שאפ, גייט איר צו צום אלעם ערשטן און טוט א קוועטש דעם
זייגער. ווערט דאס אנגערופן אף זייער לשון: „פאנטשען די קלאק״.
„קלאק״ איז א זייגער און נעמט זיך, זאגט מייז ברודער אליהו, פון
גלאק. א גלאק קלינגט און א זייגער, זאגט ער, קלינגט אויך. אבער נאר
א וואנט־זייגער. א סימן האט איר: א קעשענע־זייגערל קלינגט ניט,
הייסט עס „וואטש״. פרעג איך בא אליהון: „פארוואס עפעס וואטש?״
זאגט ער: „ווי דען זאל עס הייסן?״ זאג איך: „וואטשל״. פרעגט מיך
אליהו: „פארוואס עפעס „וואטשל״?״ זאג איך: „אז א זייגער איז
 א זייגערל, דארף זיין וואטש א וואטשל. עלעהיי, זאג איך, א „באי״ איז
 א יונג, איז א יינגל „באיטשיק״, און א קליין יינגעלע ― א „באי־
 טשיקל״... ווערט אליהו אין כעס און זאגט מיר, אז איך האב זיך אויס־
 געלערנט פון אונדזער חבר פיניע זאגן אלצדינג פארקערט. א גליק, וואס
 פיניע איז ניטא דערביי. פיניע זאל זיין, וואלטן זיי זיך שוין צעאמפערט
 איבערן ווארט „וואטש״, אזוי ווי זיי האבן זיך געאמפערט און שיער ניט
 צעשלאגן זיך איבערן ווארט „ברעקפיש״ ― אנבייסן. דערפאר, זאגט
 אליהו, איז אן אנבייסן ברעקפיש, ווייל צום אנבייסן עסט מען פיש,
 אדער הערינג. זאגט פיניע: „ווי באלד אז הערינג, פארוואס זשע זאגט
מען ניט: „ברעקהערינג״?״ זאגט אים אליהו: „בהמה וואס דו ביסט!
און וואס איז א הערינג ― ניט קיין פיש?״ פילט זיך פיניע, אז ער איז
געשלאגן, זאגט ער: ווייסטו וואס? לאמיר פרעגן בא אן אמעריקאנער
יידן!״ און מע פוילט זיך ניט און מע שטעלט אפ א געגאלטן יידן אין
מיטן גאס (שבת איז דאס געוועזן) און מע טוט אים א פרעג אף א טשי־קאוועסט: „פעטער! איר זייט שוין לאנג אין אמעריקע?״ זאגט ער:
„דרייסיק יאר. וואס איז דען?״... זאגן זיי: „מיר ווילן אייך עפעס
פרעגן. גיט אונדז צו פארשטיין, פארוואס זאגט מען בא אייך אף אן
אנבייסן ברעקפיש?״ קוקט זיי אן דער ייד און זאגט צו זיי: „ווער
האט דאס אייך געזאגט, אז אף אן אנבייסן זאגט מען בא אונדז ברעק־פיש?״ „ווי אזוי־זשע דען זאגט מען?״
    
― ברעקפעסט! ברעקפעסט! ברעקפעסט! ― שרייט זיי אויס דריי
מאל דער ייד גלייך אין פנים אריין און איז זיי מכבד מיטן נאמען „גרינע חיות״...
  
― ח. ―
    
איך האב מורא, אז מיר וועלן זיך מיטן שאפ ניט עלטערן. מיין
ברודער אליהו זאגט, אז די ארבעטער האבן צרות פונעם „פארמאן״. יעדער שאפ האט א פארמאן ― אן עלטסטן, אן אויפזעער. און ניט נאר
איין פארמאן, יעדער שטאק האט זיך זיין פארמאן. אף דעם שטאק, ווו
אליהו ארבעט, איז דער פארמאן א המן, א רשע מרושע. ער איז אליין
אמאל געווען אן אפרייטער. נאר ער האט זיך ארויפגעארבעט און איז
געווארן א פארמאן. די ארבעטער זאגן, אז ער איז ערגער פונעם „באס״.
באס איז א לשון־קודש־ווארט און שטאמט פונעם ווארט „בעל־הבית״.
אזוי זאגט אליהו, און פיניע מוז אפשווייגן. ווארעם אף לשון־קודש איז
אליהו בעל־מצרא. פארט א חזנס א זון... נאר מיר קערן זיך אום צום
פארמאן. מע האט ארויסגעלאזט א קלאנג אין שאפ, אז דער פארמאן
רוקט דעם זייגער. אזוי, אז ווען איר זאלט ניט קומען, וועט איר פארשפעטיקן ― וואס זאגט איר אף אזא ממזר?... און אונדזער חבר פיניע
דערציילט פון זיין שאפ נאך שענערע מעשיות. זייער פארמאן, זאגט
ער, לאזט ניט דעם ארבעטער א קוק טאן אין א פייפער אריין. לייענען
א צייטונג בא דער ארבעט ― חיות ניט זיכער! רייכערן שמועסט מען
ניט. א ווארט טאר מען ניט אויסריידן צווישן זיך. ס׳איז אזוי שטיל,
זאגט ער, אז מע קאן הערן א פליג! אויסער דעם טראסק מיטן גראגערן
פון די מאשינען. נאך א מעלה האט זיין שאפ. דארט ווערן די פרעסלעך
אנגעווארעמט מיט גאז. דא זאגט מען ניט גאז, נאר „געז״. דאס הייסט,
שטינקען שטינקט עס אזוי ווי בא אונדז גאז. נאר מע טאר ניט זאגן גאז.
מע דארף זאגן געז. אקוראט פארקערט. סע זאל בא אונדז אין דער
היים הייסן געז, וואלט מען דא מסתמא געזאגט גאז.
  
― ט. ―
    
הקיצור, די געז פון די פרעסלעך פארהאקט אזוי דעם קאפ, אז די
ארבעטער אין שאפ פאלן חלשות און מוזן סטאפן די ארבעט. רעכנט
מען זיי אפ פון דער „פיידע״. דאס הייסט, אז עס קומט צום אפנעמען
פאר דער וואך, וואס מע האט פארדינט, ווערט א לאך. דא האט איר
פארשפעטיקט פינף מינוט ― אראפ א האלבער טאג. דא זייט איר צו
פרי אוועקגעגאנגען ― אראפ א האלבן טאג. דא זייט איר געפאלן חלשות
― פארפאלן א טאג.
    
ניין. מע קאן שוין מער ניט אריבערטראגן. מע וועט מוזן ארויס
אין שטרייק.
מיר שטרייקן!
  
― א. ―
    
מיר דאכט, אז ס׳איז גאר ניטא קיין בעסערע זאך אף דער וועלט,
ווי אז מע שטרייקט. דאס האט אזא פנים, ווי אז איר לערנט בא רבין,
וואס שלאגט זיך צו שטארק, נעמט מען אפ בא אים די קינדער און מע
זוכט אן אנדער מלמד. דערווייל הערט איר אויף צו גיין אין חדר. מיין
ברודער אליהו און אונדזער חבר פיניע האבן אויפגעהערט צו גיין אין
שאפ. אונדזער שטוב האט שוין גאר אן אנדער פנים, זייט זיי זיינען
אין דער היים. אזוי האבן מיר זיי אנגעקוקט איין מאל אין וואך ― זונטיק. ווארעם, ווי איך האב אייך שוין דערציילט, אז מע ארבעט אין
שאפ, מוז מען אויפשטיין כאור, בכדי מע זאל חלילה ניט פארשפעטיקן.
און אז זיי זיינען געקומען אהיים, פלעג איך שוין שלאפן. פארוואס?
דערפאר, וואס זיי האבן געארבעט „אווערטיים״. דאס הייסט, אז אלע
אנדערע ארבעטער זיינען געגאנגען אהיים, זיינען אונדזערע לייט נאך
געזעסן אין שאפ בא דער ארבעט. ניט דערפאר, וואס מע האט זיי גע־נויט פון קהל. זיי האבן געארבעט אווערטיים, בכדי זיי זאלן מער פארדינען. אי, אז ס׳איז געקומען צום צאלן, האט מען בא זיי אפגעריסן
טעג ― וואס זיינען זיי שולדיק? „עלעהיי, גזלנים זיינען אונדז באפאלן״... אזוי האט געזאגט מיין ברודער אליהו.
    
― עלעהיי, דו ביסט א לעקיש! ― זאגט צו אים מיין שוועגערן
ברכה. ווען זי, זאגט זי, זאל ארבעטן אין א שאפ, וואלט זי זיך ניט
געלאזט שפייען אין דער קאשע. זי זאגט, אז אלע פארלייט מיט אלע
באסעס וואלטן בא איר געקייט די ערד. און איר מעגט איר גלייבן.
ברכה קאן!
 
 