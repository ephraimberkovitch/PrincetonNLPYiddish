

פון אונדזער עזבון: משה אלטמאן (1890־1981) 



 by באריס סאנדלער 
October 1, 2018September 30, 2018 Filed under:
ליטעראטור
ליטעראטור־עזבון
פראזע 

אנדענק־צייכן אויפן בנין, ווו ס׳האט געוווינט דער יידישער שרייבער משה אלטמאן
פראזאיקער, דיכטער, דראמאטורג, איז משה אלטמאן געבוירן געווארן אין ליפקאן, בעסאראביע. געלערנט זיך אין חדר דערנאך אין גימנאזיע אין דער שטאט קאמענעץ־פאדאלסק. שטודירט שפראכן. פון 1918 האט ער געלעבט אין רומעניע; געווען א צייט אן ארומפארנדיקער אינסטרוקטאר און לעקטאר ביי דער יידישער קולטור־פעדעראציע. דעביוטירט אין ליטעראטור אין 1920. א יאר צייט געוווינט אין בוענאס־איירעס (ארגענטינע), אבער אין 1931 האט אלטמאן זיך אומגעקערט קיין רומעניע. געוווינט אין בוקארעשט און אין טשערנאוויץ ביזן אויסבראך פון דער וועלט־מלחמה. געווען עוואקוירט קיין צענטראל־רוסלאנד. אין 1945 קומט אלטמאן צוריק קיין טשערנאוויץ, ווו ער ארבעט אינעם ארטיקע יידישן מלוכה־טעאטער, וואס איז אריבערגעפירט געווארן פון קיעוו. ווי א צאל אנדערע טשערנאוויצער און בעסאראבער יידישע שרייבערס ווערט אלטמאן ארעסטירט און פארשיקט אין „גולאג‟. ערשט אין 1955 איז ער באפרייט געווארן און האט זיך אומגעקערט צוריק אהיים. זינט ס׳האט אנגעהויבן דערשיינען אין מאסקווע דער זשורנאל „סאוועטיש היימלאנד‟ דרוקט ער דארט זיינע ווערק. געשטארבן איז משה אלטמאן אין טשערנאוויץ. אויפן הויז, ווו ער האט געוווינט, הענגט אן אנדענק־שילד מיט זיין בארעליעף.
לייענט אן אויסצוג פון משה אלטמאנס ראמאן „מדרש פינחס‟ (1936). מיר דרוקן עס איבער פון דער ערשטער אויסגאבע: בוקורעשט, „שלום־עליכם‟־פארלאג.

מאריאנע
אין מאטל אומרוס בלעטלעך, די איינציקע, אזוי צו זאגן, לעבעדיקע עדות פון דער דראמע, וואס האט זיך דארט צעוויקלט, טרעפט מען זייער אפט דעם נאמען מאריאנע. פון דעם אופן, ווי אזוי דער נאמען ווערט דערמאנט, און פון פארשיידענע אנדערע סימנים, אויך פון דעם אינהאלט פון די בלעטלעך, קומט אויס, אז מאטל אומרו, דער כלומרשט זייטיקער צושויער פון דער דראמע, איז שוין גארנישט געווען אזא זייטיקער.
עס איז דא א גרונט צו גלייבן, אז ער האט אפילו געשפילט א וויכטיקע ראלע אין די געשעענישן און באציונגען, אבער וואס פאר א ראלע, דאס איז נישט צום דערגיין. איינס איז קלאר: מאטל האט ליב געהאט מאריאנען; און דער פארדאכט איז, מעגלעך, דערלאזבאר: יוסף האט אויך ליב געהאט מאריאנען…
צי קומט אויס דערפאר, אז צווישן יוספן און מאטלען זאל געווען עקזיסטירן א געוויסע קעגנערשאפט? ניין. לחלוטין. מאטל האט צו פיל ליב געהאט יוספן. אין געטריישאפט צו יוספן האט ער אפשר איבערגעשטיגן אלע אנדערע, כאטש זאגן בפירוש זאגט ער עס נישט.
איבעריקסן, ניין… עס איז דאך געווען ריטא.
און עס איז אויך געווען מאריאנע.
זי איז געווען שיין… לויט די בלעטלעך קומט אויס אפילו, אז זי איז געווען פיזיש א זעלטענע שיינהייט. הויך, ברייט, רייך צעוואקסן און דערביי שטארק הארמאניש, זייער ווייבלעך, זייער גראציעז, א טיפ פון א פרוי, וואס מ׳באגעגנט זעלטן אפילו ביי גאר שיינע פעלקער.
דאס אליין איז גענוג אויף צו מאכן א פרוי באליבט. אבער מאריאנע איז געווען נישט נאר „איין שענעס ווייב‟, זי איז געווען עפעס מערער. זי איז געווען פיל מערער. און געזאגט זאל דאס ווערן, אז מע מעג זיך אויף די זאכן אויף מאטלען פארלאזן. ער איז טאקע אן אומרו און קיין סטאבילן באדן אונטער די פיס וועט ער שוין נישט האבן, אבער א חוש פאר גייסט האט ער: א, אין דעם קאן מען אים נישט אפזאגן. איז וואס שייך צו מאריאנען… עס וועט נישט איינער חלומען אזא מאריאנע, נישט איינעם וועט דאס לייב און די זעלע בסוד קלאגן, פאר וואס ער האט נישט באגעגנט מאריאנען.
עס איז אבער נישט פאראן קיין סך מאריאנעס. און עס איז גוט אזוי. עס איז א גליק פאר זיי, די ווייניקע און זעלטענע, א גליק אויך פאר די אנדערע פרויען, פארן גאנצן פרויען־געשלעכט. און אויך פאר די מענער. צוליב דער זעלטנקייט קען זיך יעדע פרוי כאטש א מאל שאפן די אילוזיע, אז זי איז… א מאריאנע… און אויך אנשטעקן מיט דער אילוזיע דעם מאן. דאס אויסנעמלעכע דארף בלייבן אויסנעמלעך, כדי מע זאל עס קענען איבערטראגן, כדי מע זאל עס געדענקען און בענקען דערנאך.
מאריאנע איז געווען, ווייזט אויס, אן אויסנאם־שיינע פרוי, א יוצא־מין־הכלל. איבעריקנס, לויט די בלעטלעך קומט אויס, אז די גאנצע משפחה אירע איז באשטאנען פון זעלטן שיינע מענטשן. א משפחה פון געוויינטלעכער ארעם־מיליטערישער אפשטאמונג, קליין־פריציש און שטארק דעגענערירט, האבן די קינדער איבערראשט מיט זייער שיינקייט.
דער פאטער, אן אלטער מאיאר, איז געווען קאמענדאנט אויף א ווייטער באן־סטאנציע, דארט געלעבט מיט זיין „פילגש‟ און גאר זעלטן געקומען אהיים באזוכן די זייניקע: דאס ווייב, דאס יינגסטע מיידל, א שילערין פון העכערן קלאס גימנאזיום, א זון א שילער פון אפיצירן־קלאס און מאריאנע. מאריאנע איז געווען א געגטע, זי איז זיך צעגאנגען מיט איר מאן, אן עלטערן מענטשן א גרויסן גוט־באזיצער, שוין א יאר פאר דער מלחמה. זי האט געהאט פון דעם מאן א מיידעלע.
די משפחה, ווי עס איז שוין, דאכט זיך, ערגעץ געזאגט געווארן פריער, האט געוווינט שכנות ביי די קראכמאלס, אין פליגל, אין דעם זעלבן, אין וועלכן דער אלטער ברוך־בענעדיקט האט זיך אפגעזונדערט פון זייניקע.
(עס וואלט געווען דא פלאץ פאר א ביסל קאמיזם: באמת האט די סיטואציע — אונטער איין דאך דער אלטער ברוך־בענעדיקט, פראווענדיק פרישות פון זיין ווייב און קינדער, און מאריאנע, די זינד אליין, די זינד אין פלייש און גייסט!.. נאר מיר זיינען נישט מער רעסטאווראטארס. מיר גייען ווייטער!)
וואס האט געקענט טאן מאריאנע צווישן אירע אייגענע, וועלכע זי איז איבערגעוואקסן, פון וועלכע זי איז ארויסגעוואקסן? זי האט זיך גאנצע טעג געוואלגערט אויפן דיוואן, געלייענט, געשלונגען צענדליקער ביכער, פאנטאזירט… א ווולקאן, וואס קאכט אינעווייניק און די לאווע זוכט אן אויסוועג.
צווישן די אפיצירן פונעם ארטיקן גארניזאן איז געגאנגען א באשטענדיקער געוועט איבער איר. זי האט אייניקע איבערגעקאסט א פארמעגן. זעלטן געבליבן פארבונדן מיט עמעצן א לענגערע צייט. זי האט געהאט א טבע, זיך גיך פארליבן און אויך אזוי שנעל זיך אנטוישן. עס פלעג איר באלד נימאס ווערן. דערצו האבן די מוטער און דער ברודער זי געהיט, ווייל זיי האבן מורא געהאט זי זאל נישט קאמפראמעטירן דער יינגערער שוועסטערס צוקונפט. נישט איין מאל האט דער עקספאנסיווער שייגעץ געכאפט די קאראבינע און געדראט זי צו דערשיסן. עס וואלט אפשר געווען געקומען דערצו, ווען נישט די מוטער.
דאס איינציקע פלאץ, וווהין מאריאנע האט געקאנט גיין אומגעשטערט, איז געווען צו ריטאן.
עס איז אפשר כדאי ביי דער געלעגנהייט צו פארצייכענען די באאבאכטונג: די אנטיסעמיטישע משפחה, אנטיסעמיטיש על־פי טראדיציע, אזוי געירשנט פון זייערע עלטערן, ווי א מין מאיאנטעק, האבן צוטרוי צו דער מאראל פון יידישער סביבה. ווען זיי האבן קאליע געווארענע קינדער זיינען זיי גערן, אז די קינדער פארקערן מיט יידן, גלייך זיי האפן, אז די געשעדיקטע וועלן אונטער דער השפעה פון דער יידישער סביבה, אויסגעבעסערט ווערן… אזוי איז אויך געווען דער פאל מיט דער משפחה מאריאנעס.
מאריאנע פלעג זייער אפט אויסנוצן אט דעם צוטרוי. זי פלעג אונטערן מאטיוו, אז זי גייט אריין צו ריטאן, זיך ארויסכאפן אין שטאט אויף אירע אווענטורעס. די מוטער און דער ברודער פלעגן שוין האבן אן ארבעט זי צו גיין זוכן. נישט שטענדיק האבן זיי זי געפונען…
צווישן די צוויי קריסטלעכע טעכטער און ריטאן האט זיך אנגעשטעלט א געוויסע היימישע באציונג. די גאנצע משפחה מאריאנעס האט ריטאן רעספעקטירט, ווי דרך־ארץ געהאט פאר איר ריינקייט, פאר איר פארנומענקייט, פאר איר יאך, וואס זי האט אזוי מוטיק און איידל געטראגן. באזונדערס מאריאנע מיט איר אפענעם כאראקטער און אימפולסיווער נאטור, האט זיך צו ריטאן צוגעבונדן.
א מערקווירדיקע פריינדשאפט! די קלוגע ראפינירטע קריסטין און דאס איינפאכע שטילע יידישע מיידל, וואס פאר א גרעסערן קאנטראסט האט מען זיך געקענט פארשטעלן? און דאך אזוי האבן זיי זיך באפריינדעט. עס איז צווישן זיי קיין פריינדשאפט־דערקלערונג נישט געקומען, און זיך אליין האבן זיי אויך דערפון נישט געדאכט, נאר אויפן טונקעלן פאן פון זייער נישט צופרידענעם לעבן זיינען די באציונגען צווישן זיי געווען ליכטיקע און דערלייכטערנדיקע פלעקן.
מאריאנע האט זיך מיט איר געטיילט, איר אויסדערציילט אלע אירע משוגענע פאנטאזיעס, אירע משונהדיקע פארבינדונגען און נאך מער משונהדיקע צעשיידונגען. צו ריטאס גליק, האבן אט די אפנהארציקייטן געווירקט אויף איר נאר מיט דער ליכטיקער זייט. מאריאנע האט ווי אויסגעפולט א בלויז אין ריטאס דערציונג, אפטיילנדיק זי פון איר אייגענער עקספיריענץ אין לעבן. דאס האט אויף ריטאן געווירקט מילדערנדיק, שטילנדיק דעם נאטירלעכן נייגער, וואס ווערט אמאל פאטאל ביי מיידלעך אין אזעלכע ניט־גינסטיקע אומשטענדן.
*
פריינדשאפט גייט אבער נישט אן ליידן. דאס ווערטל „באהיט מיך גאט פון מיינע פריינד‟, האט א פיל טיפערן זינען ווי עס דאכט זיך געוויינטלעך. באזונדערס, ווען די פריינדשאפט איז געשלאסן צווישן אינדיווידן מיט להיפוכדיקער נאטור. ווען איינער פון די פריינד איז לויט זיין נאטור — לאמיר עס אזוי באצייכענען — „מאנאגאם‟, און דער צווייטער — „פאליגאם‟, מוזן ארויסקומען מיספארשטענדענישן, פון וועלכע דער קרבן איז שטענדיק דער „מאנאגאם‟. דער „פאליגאם‟ איז היפאקריט און פאררעטער פון נאטור אויס… בשעת דער „מאנאגאם‟ איז קאנסטאנט, אויפריכטיק ביז אראפ, ביז אין די טיפסטע טיפענישן.
דער „מאנאגאם‟ קען ליידן פאר זיינע איבערצייגונגען, פאר זיין פריינדשאפט, ער איז אלטרויסטיש, ער וויל כמעט גארנישט פאר זיך, און אלצדינג פאר זיין פריינד. בשעת דער „פאליגאם‟ איז עגאצענטריש, מאניאקיש אמביציעז, טראגט פון בונין צו שמונין, רעספעקטירט נישט זיין פריינדס סוד, זיין פריינדס שוואכקייט און אפילו נישט זיין אומגליק.
ווען עס זאל זיך עמעצער וועלן אינטערעסירן דערמיט, וואלט ער אנטדעקט, אז די בעסטע דיפלאמאטן זיינען יענע פון פאליגאמישער נאטור. אין יעדן מאנירערירטן „געבוירענעם‟ דיפלאמאט וואלט מען זיך אזוי ארום געקענט דערגראבן אויך צו דער נאטור פון אן אפאש: אין א מאקיאוועלי, אין א טאלייראן איז בשכנות מיט דער געניאליטעט אן צווייפל געווען אט די נאטור.
פון די פארשוינען פון אט דער געשיכטע, וואס מיר רעסטאוורירן, איז ריטא זיכער געווען מאנאגאמיש, בשעת דער שרייבער צ. ב. ש. וואלט געקענט פאררעכנט ווערן אין א גרויסער מאס פאר פאליגאמיש. מאריאנע — א געמישטע נאטור, עקסצענטריש. און יוסף… דער איז מיר א רעטעניש, א פארחתמעטע טיר.
*
ריטאס אינסטינקטן, מער ווי איר פארשטאנד, האט איר דיקטירט אויסצובאהאלטן פון מאריאנען אירע געפילן צו יוספן… זי וואלט אפילו גערן אים אין גאנצן אויסבאהאלטן פון מאריאנען. זי האט שוין אויך געהאט א געוויסע עקספיריענץ, מיטן שרייבער. דער שרייבער האט זיך אין איין צייט אינטים „באפריינדעט‟ מיט מאריאנען. דער שאדן פאר ריטאן איז געווען גאנץ קליין. זי האט געהאלטן פון דעם יונגער־מאן. ער האט געהאט חן אין אירע אויגן, זי האט געפילט אויך א יראת־הכבוד צו זיין טאלאנט, אבער ווייטער — גארנישט. וואס מ׳האט איר וויי געטאן איז געווען עפעס אנדערש: זי האט זיך פון מאריאנען דערוווסט, אז דער שרייבער האט מאריאנען אויסדערציילט זאכן וועגן איר, וואס א נאבעלער מענטש דארף נישט דערציילן. למשל, אז ער האט זי א קוש געטאן… ער האט אויך דערציילט זאכן, וואס נישט געשטויגן, נישט געפלויגן. ריטא האט נישט רעאגירט דערויף, זי האט געהאט גרעסערע דאגות, אבער וויי געטאן האט איר. זי וואלט גערן, ווען זי קען נאר, אין גאנצן אויסגעהיט יוספן פון באגעגענען זיך מיט מאריאנען…
אין דעם ענגן קרייז איז עס אבער געווען כמעט אוממעגלעך. און — ס׳איז אפשר היינטיקע צייטן א בושה אזוינס אויף די ליפן צו ברענגען — א פאטאליטעט האט אזוי געפירט, יענע פאטאליטעט, וואס איז אויף א מיסטעריעזן אופן דער לאגישער שנור פון כאראקטער, אט דער סאטעליט פונעם גורל.
ריטא האט זיך ארויסגעכאפט פאר מאריאנען!..
זי איז געווען איבערפולט פון דעם נייעם, וואס זי האט דורכגעלעבט. זי האט נישט געקענט אזוי פיל האלטן אין זיך. און אז זי האט אנגעהויבן רעדן, האט זי געזאגט. זי האט גארנישט אויסגעטראכט, איר פאנטאזיע איז געווען צו ארעם אויף צו שאפן פאנטאסטישע פיגורן, אבער אויב ליבע שאפט פאעטן… ריטא האט ליב געהאט. מאריאנעס ליידיק־גייערישע פאנטאזיע האט זיך אנגעצונדן. זי האט געוואלט קענען יוספן. זי האט זיך באנוצט מיטן שרייבער.

Share this:TwitterFacebookPrintLike this:Like Loading...

Related
 


Tagged: jewsliteraturestoryYiddish 
Post navigation


Previous Post
לאפסוס־קאקטוס — 13 

Next Post
א מאל אין א מאלדאווישן דארף… 



