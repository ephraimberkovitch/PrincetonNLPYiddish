 
 בלאנדזשענדע שטערן:  
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
ארויסגעפלויגן דאס פייגעלע
    
זונטיק כאור ― סוף זומער איז דאס געווען ― האט זיך לאה די
חזנטע ― אויפגעכאפט פריער פאר אלעמען אין שטוב. זי האט זיך דערמאנט, אז ס׳איז היינט זונטיק, א מארקטאג. געכאפט א קוק אין פענצטער
און דערזען, אז ס׳איז שוין גרויסער טאג, האט זי א זאג געטאן צו זיך
אליין: „אוי, א מכה איז מיר!״... אין דער גיך זיך אנגעטאן, אפגעגאסן
נעגלוואסער, איינגעשלונגען דעם „מודה אני״, געכאפט דעם קויש און
אוועק מיט אזא מין אימפעט, גלייך ווי איר איז געשטאנען אנצוווערן
גאט ווייסט וואס פאר א יאריד.
    
אין דרויסן איז געשטאנען א מחיהדיקער פרימארגן. די זון האט
זיך אויפגעכאפט מיט א היץ און מיט א ברען און האט באגאסן האלע־נעשטי מיט אירע גינגאלדענע שטראלן. ווי א פיש אין וואסער, האט זיך
לאה די חזנטע געפילט, אז זי איז געקומען אין מארק אריין. און א מארק
האט זיך אין האלענעשטי אויסגעשטעלט ― א מוראדיקער! די מאלדא־וואנעס האבן ארויסגעפירט מילכיקס פון זייערע שאף, גרינצייג און גארטנווארג פון זייערע באקשטעפ אן א שיער. פאפעשויעס (מאיס), גרינע
אוגערקעס בזיל־הזול. היינט ציבעלקעס און קנעבעלעך און שאר ירקות.
פון די אלע מינים האט לאה די חזנטע איינגעהאנדלט צו ביסלעך א
פולן קאשיק. און פיש האט איר גאט צוגעשיקט ― א כשרע מציאה! עס
האט זיך איר אפילו נישט געחלומט קיין פיש. נאר זיי זיינען איר אקעגן
געקומען. מאלט אייך פיש ― סע רעדט זיך נאר אזוי „פיש״! קלייניטשקע
פישעלעך, פלאטוויצעס, ביינדלעך, קיי און שפיי, נאר אזוי וואלוול, אז
ס׳איז, כ׳לעבן, א חרפה אויסצוזאגן: קיינער וועט גארנישט וועלן גלויבן!... יא, לאה די חזנטע האט געהאט א גליקלעכן מארק. פונעם איינאונאיינציקן קערבל, וואס זי האט ארויסגעטראגן, האט זי נאך צו ברענגען אהיים א היפשן אויסגאב. „וויבאלד אזוי, דארף מען קויפן דעם
חזן א מתנה ― א צענדליק פרישע אייער. „בא ישראלי וועט דאס זיין
אנגעלייגט. ער וועט האבן אף צען גאגל־מאגלס, עס גייט צו ימים־נוראים ― האסטו געזען א ביסל!... היינט צוקערקעס דארף מען ברענגען
דער טאכטער. רייזל האט ליב זיסע זאכן, קאנפעקטלעך, נאשערייען, מיר
זאל זיין פאר איר קאפ, סאר קינד דאס איז! הלוואי וואלט איך איר קענען קויפן א פאר נייע שיך. די אלטע האבן זיך שוין צעריסן, טויגן אף
כפרות...״.
    
מיט אזעלכע געדאנקען האט זיך די חזנטע ארומגעדרייט נאך א
היפשע וויילע צווישן די קלייטן, ביז דאס גאנצע קערבל איז בא איר
צעגאנגען געווארן אונטער די פינגער אזוי ווי שניי. ערשט דעמאלט האט
זי זיך בארויקט און געגאנגען אהיים.
    
צוגעקומען צו איר שטוב, האט זי נאך פון דרויסן דערהערט דעם
חזן, ווי ער קאטשעט זיך אפן האלדז: „מי־י־י בא־א־א־אש ומי־י־י־י
במים!״... זיין באקאנטע ליבע שטימע, וואס קלינגט איר שוין אזוי
לאנג און ווערט איר קיינמאל נישט נמאס! ישראלי דער חזן שטעלט אויס
באצייטנס א שפאגל־נייעם „ונתנה תיקף״ אף ראש־השנה. ישראלי דער
חזן איז נישט פון די גרויסע חזנים, וואס זאל שמען אף דער וועלט, נאר
בא זיך אין האלענעשטי איז ער גענוג גרויס. דאס שטעטל וועט אים,
זייט זיכער, נישט פארבייטן אפן גרעסטן קאר־חזן און וועט אים
נישט אוועקגעבן פאר קיין מיליאן! פונדעסטוועגן, איינס צום אנדערן
קער זיך נישט אן. אז ישראלי דער חזן זאל נישט צוקנעלן, וואלט ער
פארווארפן די ציין אף די באנטענעס. א גליק, וואס ער איז א פיינער
בעל־תנ″ך און א שארפער בעל לשון־קודש, און דערצו האט אים גאט
געבענטשט מיט א שיין הענטל צום שרייבן, האט ער א שטיקלעך צען תלמידים, די רייכסטע קינדער פון שטאט (דעם נגיד בעני ראפאלאוויטשעס
זונדל איז פון זיינע ערשטע תלמידים). צוויי פרנסות איז נישט קיין
קלייניקייט. אמת, עס טרעפט אמאל, אז פונעם חזנות מיט מלמדות זאל בא
ישראלי דעם חזן נישט זיין אף שבת. נאר שטארבן פון הונגער וועט מען
שוין נישט שטארבן. מע קען זיך שוין מוטשען...
    
געקומען אהיים א פארשוויצטע מיט א פולן קאשיק פון מארק, האט
לאה די חזנטע נישט געקענט פארשטיין דעם שכל, פארוואס זי זעט נישט
די טאכטער און הערט נישט איר קול? זי איז געוווינט געווארן, אז זי
קומט פון מארק, טרעפט זי די טאכטער אנגעטאן, איינגעוואשן און צו־געקעמט, שפרינגט איר אקעגן, קערט איבער דעם קויש, זוכט און נישטערט:
מאמע, וואס האסטו מיר געבראכט צו טראגן?״ ― „האב צייט, דער
טייך ברענט נישט, לאמיך פריער אפגעבן דעם טאטן זיין גלעזל ציקאריע, האסטו געזען א ביסל!״...
    
אט אזוי איז זי געוווינט געווארן, די חזנטע. און איצט איז שטיל
אין שטוב, מאדנע שטיל, מע זעט נישט רייזלען און מע הערט זי נישט,
כאטש די טיר איז אפן. די משמעות, אז זי שלאפט נאך!... און דער חזן
הערט נישט אויף צו קאטשען זיך אפן האלדז און פארגיין זיך אף דער
דינסטער אקטאווע מיט א געוויין: „אך, מי־י־י באש ומי־י־י במים!״
און נאכאמאל ― „מי־י־י בא־א־אש ומי במ־י־י־י־י־ים!״...
    
שטיל אף די שפיץ פינגער, גייט לאה אריין אין שטוב אריין, שטעלט
אוועק דעם קויש איז א ווינקעלע, און בכדי נישט צו שטערן דעם מאן
אין זיין ארבעט, האט זי, רייבנדיק זיך באם אויוון, גענומען רעדן צו
זיך אליין:
    
― פינצטער איז מיר! נאך שלאפט זי?... א מיידל קען! אט באלד
וועלן קומען די תלמידים אין חדר אריין, און זי וועט זיך ארומדרייען
א נאקעטע פאר אלע יינגלעך אין די אויגן... זי מיינט, זי איז נאך א
קינד... ישראלי!.. ישראלי?... ניין, ער הערט נישט... ער האט עס זיך א
ביסל צע׳באש׳ט און צע׳במימ׳ט היינטיקן פרימארגן, טאטעניו!... אן
אנדערער וואלט מיינען, אז מע שטופט אן פולע זעק פון אט דעם חזנות.
און צום סוף גייט רייזל מיט אויסגעדרייטע, צעריסענע שיכלעך, מיר זאל
זיין פאר אירע ביינער... ביז וואנען וועט זי שלאפן, א דונער איז מיר!
מע דארף אויפוועקן דאס קינד, האסטו געזען א ביסל!...
    
מיט די דאזיקע ווערטער גייט צו לאה האסטיק צום ווענטל, וואס
צעטיילט מיט א ליילעך דעם חדר אף צווייען, הערט זיך איין א וויילע,
הייבט אויף דעם פארהאנג פאוואליענקע ,מיט צוויי פינגער, קוקט זיך
איין אין בעט, ווארפט א קוק אפן אפענעם פענצטער, שטייט א וויילע
אן ווערטער. דערפילט, ווי עמעצער וואלט איר דערלאנגט מיט א שטיין
אין הארצן אריין, דרייט זי אויס דעם קאפ צום מאן:
    
― ישראלי!...
    
דאס איז שוין אויסגעשאסן געווארן מיט אזא מין קול, אז ישראלי האט באלד אויפגעהערט זינגען און אויסגעדרייט דעם קאפ צום ווייב:
    
― וואס איז, לאה?
    
― ווו איז רייזל?
    
― וואס הייסט ― ווו איז רייזל? זי שלאפט דען נישט?...
― ― ― ― ― ― ― ― ― ― ― ― ― ― ― ― ― ―
    
אין א האלבע שעה ארום האט שוין די גאנצע שטאט געוווסט פונעם
חזנס אומגליק, און דער עולם האט אנגעהויבן גיין געוואר ווערן, דער
אריין, דער ארויס.
    
― וואס הערט זיך? טאקע נישטא?... ווי איז דאס מעגלעך?... ווי
אזוי איז דאס געשען?...
    
דעם גאנצן פרימארגן האט דאס געקאכט, ווי אין א קעסל: „געהערט?
נישטא דעם חזנס מיידל!״... „וואס הייסט, ווו איז זי דען?״... ― „פארפאלן געווארן, ווי אין וואסער אריין״...
    
דער חזן אליין ― וואס טוט זיך עס מיט אים? נישט ער וויינט, נישט
ער רעדט. ער שטייט אינמיטן שטוב, ווי א גולם, און קוקט אלעמען אין די
אויגן אריין. אפנים, עס האט אים אפגענומען דאס לשון מיטן שכל?...
  
נאר די חזנטע לויפט ארום ווי א צעדולטע איבער דער שטאט, ברעכט די
הענט, שלאגט זיך אין קאפ, לייגט איין די וועלט: „מיין טאכטער! מיין
קינד! מיין אויג אין קאפ!״... איר גייען נאך ווייבער און יידן, העלפן איר
זוכן. מען איז שוין אויסגעווען ווו די וועלט האט אן עק: אויף יענער זייט
בריק און אויפן בית־עולם, און ביי אלע וואלעכשע גערטנער, און באם
טייך ― נישטא!
    
א האלב־טויטע האט מען געבראכט צופירן אונטער די הענט די חזנטע
אהיים. דארט איז געווען א פולע שטוב מיט מענטשן. אלע האבן גערעדט
פונעם אומגליק, וואס האט געטראפן באם חזן אין שטוב. אייניקע האבן
פארקאטשעט דעם פארהאנג, א קוק געטאן אפן בעט און אפן אפענעם
פענצטער און א פרעג געטאן ווי זיך אליין:
    
― אט דא ארומער איז ארויסגעפלויגן דאס פייגעלע?...
    
בא א פרעמדן אומגליק געפינט זיך נאך אין האלענעשטי א גלייכווערטל...
  
קאפיטל צוויי
  
זי פאלט חלשות
    
א יידיש שטעטל, ווי ארעם ס׳זאל נישט זיין, מוז עס האבן איר אייגענעם ראטשילד.
    
דער ראטשילד פון האלענעשטי ― דאס איז בעני ראפאלאוויטש.
    
דערציילן אייך רוב גדלו ורוב עשרו איז איבעריק. עס וועט זיין גענוג,
מיין איך, אויסמאלן אייך נאר דעם טיש אליין. בא בעניען צום טיש גייען
אלע טאג נישט ווינציקער פון עטלעכע און צוואנציק פארשוין: זין און טעכטער, און איידעמס, און שנירס ― אלע שיינע, געזונטע, גוט אויסגעפאשעטע
נפשות, מיט פעטע פיסקעס. און אן אלטע מאמע, וואס שאקלט מיטן קאפ
„ניין־ניין״, און אן אם א ווייסע, ווי א געבייטלטע בולקע, מיט רויטע
באקן, און א בחור א קאסיר, טאקע אן אייגענער, א פריינטל. דער דאזיקער
בחור הייסט שמחה, נאר רופן רופט מען אים „ששון ושמחה״. נישט דעריבער, ווייל ער איז אזא פריילעכע בריאה, נאר אדרבא ― טאקע ווייל דער
בחור איז בטבע אן אומעטיקער בחור, א מרה־שחורהדיקער, א פארשלאפענער. אליין איז ער א שווארצער, א גלאנצנדיקער, מיט באנקעוואטע אויגן,
מיט כמעט שטענדיק א פארלייגטע נאז, וואס איבער איר איז אים שווער
ארויסצורעדן א מם און א נון. די אייבערשטע ליפ איז בא אים א גראבלעכע און א רייך באוואקסענע.
    
מיט די איבעריקע פארשוינען פון דער דאזיקער משפחה וועלן מיך
נאך האבן די געלעגנהייט זיך צו באקענען. נאר בכלל דארפן מיר זאגן,
אז דאס איז א נגידישע, א פריילעכע, א לעבעדיקע שטוב, און מע האלט
דארט פון דער אכילה. דארט, אז עס קומט צום עסן, ווערט אזא טאראראם,
מיט אזא געפילדער, מיט אזא קלאפעריי פון לעפל מיט גאפלען, אז מע קאן
טויב ווערן. גאנץ אויבנאן באם טיש, ווי א מלך, זיצט דער באלעבאס אליין,
א בעסאראבער ייד מיט נישקשה פון א בייכל און מיט א בארד, וואס האט
זיך בא אים צעוואקסן אפן טונקל־גלאנצנדיקן פנים אין דער ברייט, וויל
נישט ליגן ווי בא לייטן, נאר צעשמיסן רעכטס און לינקס ― און טו מיר
עפעס!
    
בעני איז א מענטש, וואס אז ער עסט ― עסט ער. צוויי ארבעטן מיטאמאל ― דאס האט ער פיינט, און וויל גארנישט וויסן בעת־מעשה, וואס
אין דרויסן טוט זיך. אליין רעדט ער ווינציק וואס, נאר אז יענער רעדט ―
ארט אים נישט. זעלטן־זעלטן, אז באם טיש ווערט שוין א צו גרויסער ליארעם, שרייט ער אן אף דער חברה:
    
― לאז זיין שטיל, ממזרים, קוקט בעסער אין סידור אריין און ווייסט,
וואס איר זאגט!...
    
דאס מיינט, מע זאל אריינקוקן אין שיסל אריין און וויסן, וואס מען
עסט. ס׳איז שוין אזא טבע בא אים ריידן פארשטעלט, בלשון סגי־נהור.
למשל, א פערד איז בא אים א „בחור״, געלט איז „שערבלעך״, א ווייב איז
אן „אומגליק״, א זון איז א „קדיש״, א טאכטער איז א „בלאטער״, ברויט
איז „פאדעם״, א שטוב איז א „בוידעם״, אן אלקיר איז א „לאך״ ― און
אזוי ווייטער. פון בעני ראפאלאוויטשעס שפראך וואלט מען געקאנט מאכן
א גאנצן ווערטערבוך.
    
דעם לעצטן ארט באם טיש פארנעמט בעניס ווייב, ביילקע. א יידענע
א קליינינקע, א שוואכינקע, א שטילינקע. מע הערט זי נישט און מע זעט
זי נישט. א קוק טאן אף איר, מוז מען זיך אליין פרעגן: אט דאס האט
אראפגעבראכט אף דער וועלט אזא כאליאסטרע?... פונדעסטוועגן, האט
קיין יסורים נישט, טראגט אט דאס קליינע ווייבעלע אף זיך דעם גלות פון
דער גאנצער שטוב, אומעטום איז זי פול, און איר קאפ טוט וויי פאר אלעמען. זי אליין דארף גארנישט. דאס גאנצע לעבן זיינען די קינדער. איר ארט
אויבנאן האט זי אפגעטראטן דער אלטער מאמען, וואס שאקלט מיטן קאפ
„ניין־ניין״... די דאזיקע אלטע מאמע איז אפנים, באשאפן געווארן דערויף
מע זאל זיך דערמאנען אינעם סוף פונעם מענטשן. אנגעווארן שוין כמעט
אלע חושים, איז איר פארבליבן מער נישט ווי איין זאך ― א שארף אויג:
אלצדינג דערזעט זי פריער פאר אלעמען. קיינער, אחוץ איר, האט זיך נישט
אומגעקוקט באם טיש צווישן דער כאליאסטרע, אז עס פעלט דער יינגסטער
פון די יינגלעך ― לייבל. די אלטע האט דאס באמערקט די ערשטע און האט
גענומען ארומקוקן מיט איר שארף אויג דעם גאנצן טיש און שאקלען מיטן
קאפ:
    
― ווו איז דאס ערגעץ לייבל?
    
נאך איר האבן זיך שוין אלע ארומגעזען, אז ס׳איז נישטא לייבל און
מע האט אנגעהויבן זוכן לייבלען אין אלע ווינקעלעך:
    
― ווו איז לייבל?
    
ווי אומגעלומפערט גרויס בעניס שטוב זאל נישט זיין, האט זיך נאך
נישט געטראפן, אז צום טיש זאל פעלן א קינד. איז דער פאטער געווארן
בייז און האט ארויסגעגעבן א באפעל:
    
― לאז מען ברענגען דעם „פידסוויניק״ פון דער „טשערעדע״!
    
אף בעניס לשון האט דאס באדארפט הייסן, מען זאל ברענגען דעם
„מיזיניק״ פון „חדר״. און מע האט אוועקגעשיקט א שליח צו ישראלי דעם
חזן אין חדר אריין, מע זאל ברענגען לייבלען אהיים עסן ווארעמס.
    
דער עולם האט שוין געהאלטן באם לעצטן געריכט, בא די פרישע
פאפעשויעס, ווען דער שליח איז געקומען צוריק מיט דער ידיעה, אז לייבל
איז בא ישראלי דעם חזן אין חדר היינט נאך נישט געווען אפילו, און אז
באם חזן מיט דער חזנטע האט זיך געטראפן, נישט דא געדאכט, אן אומגליק: זייער טעכטערל, די בת־יחידקע, איז די היינטיקע נאכט פארפאלן
געווארן, מע ווייסט נישט, ווו איר געביין איז אהינגעקומען...
    
ווי א באמבע איז געווען די דאזיקע בשורה פאר די ראפאלאוויטשעס,
און די גאנצע משפחה איז געבליבן זיצן באם טיש, איבערקוקנדיק זיך איינס
מיט דאס אנדערע. וואס יעדער פון זיי האט איבערגעטראכט אין דער מינוט
― איז שווער צו וויסן. איטלעכער באזונדער האט זיך באהאלטן זיינע
געדאנקען פאר זיך. נאר איין אלטע איז געוווינט געווארן ארויסצוזאגן
אלצדינג, וואס זי טראכט, הויך אף א קול, צושאקלענדיק בעת־מעשה
מיטן קאפ:
    
― טוט נאר א קוק אין טישקעסטל. איך וואלט געמעגט שווערן, אז
איך האב געהארכט היינט ארום האלבע נאכט עמעצן זיך פארען דארט
אין דער פינצטער, בעת דער בחור (זי האט באוויזן אף „ששון ושמחהן״)
האט געכראפעט אזוי, אז ער האט געקאנט אויפוועקן א טויטן...
    
אלטע מענטשן האבן אין זיך ווילדע געדאנקען! וואס הייסט „ששון־ושמחה״ האט געכראפעט? און אז א פליג וועט דורכפליען, וועט ער נישט
דערהערן ― אזא גרינגן שלאף ווי ער האט!? ― פונדעסטוועגן האט זיך
דער פארשלאפענער קאסיר געמוזט מטריח זיין פון ארט, פאוואליע אפגעווישט די אייבערשטע גראבע רייך־באוואקסענע ליפ מיט די שווארצע גלאנצנדיקע הענט, ארויסבאקומען מחילה פון דער הויזן־קעשענע א גאנצן בונט
מיט שליסעלעך, פאוואליע, נישט געכאפט, אויפגעעפנט דעם מיטלסטן
שופלאד פונעם דעמבענעם שרייבטיש, געגעבן א קוק אריין און געבליבן
שטיין ווי געליימט. זיינע פארשלאפענע באנקעוואטע אויגן זיינען לחלוטין
פארגלעזערט געווארן, ער האט נישט געקאנט ארויסריידן קיין חצי דבור.
איז אים דער באלעבאס געקומען צו הילף:
    
― מירקע, געב לשון! ― האט בעני א דונער געגעבן אפן קאסיר אזוי,
אז „ששון־ושמחה״ איז פארציטערט געווארן און איז באלד ארויס מיט דער
שפראך, א ביסעלע צוגעפלאנטערט מיט דער צונג און שטארק אונטער
דער נאז:
    
― אט דאס זיינען געווען בא מיר די שליסעלעך א גאנצע נאכט, איר
הערט צי ניין, אין דער הויזנקעשענע, נישט געקומען קיין שלאף אף מיינע
אויגן, איר זאלט זאגן א שארך, הערט־זשע, און אין שופלאד איז איצט
ליידיק, כאטש שפייט אן, דאס גאנצע מזומן, איר הערט צי ניין, נישט א
לעק!...
    
נאך די דאזיקע ווערטער האט עמעצער באם טיש ארויסגעלאזט א
שטילן געשריי, אנגעבויגן זיך און אנידערגעפאלן חלשות.
    
דאס איז געווען די קליינינקע, די שוואכינקע, די שטילינקע ביילקע.
    
קאפיטל דריי
  
האלאנעשטי גייט כאדאראם
    
עס קאכט האלאנעשטי. עס זידט. עס טוט זיך חושך. האלאנעשטי
גייט כאדאראם.
    
א קלייניקייט ― אין איין טאג אזויפיל נייעס! צוויי סקאנדאלן מיטאמאל! און נאך וואסערע סקאנדאלן! און עפעס אזוי מאדנע צונויפגע־שפאנט: דעם ארעמען חזנס מיידל מיטן נגידס יינגל ― א ביסל א סמיכות
הפרשה!?...
    
און האלאנעשטי האט זיך גענומען צו דער ארבעט. קרעמער האבן
פארמאכט די קלייטן, מלמדים האבן צעלאזט די חדרים, ארבעטער האבן
אוועקגעלייגט שער און אייזן, ווייבער האבן איבערגעלאזט זייערע אויוונס,
און מען איז ארויס אין שטאט, צונויפגעקליבן זיך רעדלעכווייז און פארפלייצט די גאסן ― עס האט אויסגעוויזן עפעס טאקע נאר ווי שבת באטאג.
און עס זיינען אוועק מימרות מיט זאגעכצן, מיט מעשיות און מעשיות און
מעשיות, וואס ס׳איז אוממעגלעך דאס אלץ איבערצוגעבן אף פאפיר. ווארעם
אף יעדער מעשה, וואס איינער האט דערציילט, האט דער צווייטער געהאט
דריי אנדערע מעשיות. האט זיך אריינגעמישט א דריטער און האט זיי אפגעהאקט די פליגלען, אז זיי זיינען ביידע בהמות; זיי ווייסן נישט, ווער ס׳האט
געשלייערט. איז אבער דער חסרון, וואס ס׳איז דא נאך איינער, א פערטער,
זאגט ער, אז דער דריטער ווייסט אויך מער פון א טויטן. אט לאזט אים,
וועט ער אייך דערציילן א שיינס!
    
און עס גייט אוועק א לאנגע מעשה, אפילו זייער א שיינע, נאר געבויט
אף אייגענע סברות, על־פי פשט און על־פי־שכל. דער עולם אבער, ווייזט
אויס, איז מיט דעם נישט אינגאנצן צופרידן. על־פי־שכל איז דאס טאקע
א שכל, נאר וואס דען? עס לייגט זיך עפעס נישט אויפן מוח... ביז עס
כאפט זיך ארויס נאך איינער, דווקא א געלער און דווקא מיט בלייזע אויגן,
און שלאגט זיך ארויף אויף א שטיקל דרך און שטעלט אוועק א קלאץ־קשיא:
    
― הערט־זשע, יידישע קינדער, וואס איך וועל בא אייך פרעגן: זאגט
מיר, איך בעט אייך, וואס איז עפעס אויסגעקומען אונדזערע צוויי חברה־לייט נעלם צו ווערן פונקט נעכטן, שבתצונאכטס, אין דער זעלביקער נאכט,
ווען דאס גאנצע יידישע טעאטער איז פון אונדז אפגעפארן?
    
― אם־כן, איז וואס לאזט דאס מיך דא הערן?
    
― לאזט דאס מיך הערן ― צי האט דאס נישט א שייכות מיטן
יידישן טעאטער און מיט די יידישע אקטיארשטשיקעס?
    
― שטראם־גראם ― מאך מיר א הארמידער!
    
דער עולם שיסט אויס א געלעכטער, און דער געלער מיט די בלייזע
אויגן געפינט זיך ווי באליידיקט:
    
― איר קאנט אייך הירזשען צעזעצטערהייט. אז איר זענט אזעלכע
חכמים, ענטפערט מיר, איך וועל אייך פרעגן נאך א קשיא: וואס האבן די
אקטיארשטשיקעס געהאט צו טאן יענע וואך בא ישראלי דעם חזן? אפשר
גלייבט איר מיר נישט, זייט זיך מטריח, טוט א פרעג דעם חזן אליין.
    
― אט באלד וועלן מיר אים גיין זאלצן אף די ווונדן!
    
― רעדט זשע נישט קיין נארישקייטן און לאזט מיך אייך פירן אף
א וועג. איר בעסער פרעגט מיך, וועל איך אייך יא זאגן, וואס די אקטיארש־טשיקעס האבן געטאן בא ישראלי דעם חזן. זיי זיינען געוואר געווארן,
פארשטייט איר מיך, אז ישראלי דער חזן האט א מיידל, און א שיין מיידל,
וואס קאן שיין זינגען, און אן ארעמאן איז ער דאך, דער חזן הייסט עס,
האבן זיי אים פארגעלייגט, ער זאל זי אפגעבן, דאס מיידל הייסט עס, צו
זיי אין טעאטער, וועלן זיי פון איר מאכן א לייט... יידן? לייגט זיך עס
אייך אפן טעם?
    
― לייגן לייגט זיך עס, וואס זשע וועט איר אבער טאן מיט בעני
ראפאלאוויטשעס זונדל?
    
― איז מיר טאקע שלעכט, עס ווערט מיר שיער דער קאפ צעשפאלטן
טראכטנדיק. זאל איך קלערן, אז בעני ראפאלאוויטשעס בחורל, וואס לערנט
בא ישראלי דעם חזן אין חדר איז א מחותן געווען מיטן חזנס מיידל ―
ווי קומט אזא שנעק צו אזעלכע זאכן?... זאל איך זאגן, אז דאס מיידל
האט אים ארויפגעפירט אף א גליטש מיטן הסכם פון אירע פאטער און
מוטער ― קענען מיר אלע ישראלי דעם חזן, אז ער איז, דאכט זיך, נישט
אזא מענטש. סיידן אפשר די חזנטע? איז דאס שוין, זעט איר, דווקא א
שטיקל גאנג. א קשיא אף א יידענע...
    
― שאט, קינדער, גובערנאטאר יעדיעט! ― האט זיך ארויסגעכאפט
איינער א גראמאטיאק, אנווייזנדיק מיט דער האנט אפן פריסטאוו, וואס
איז דורכגעפלויגן פייל אויסן בויגן אף א נייער סקריפענדיקער נאטא־טשאנקע מיט א סך גלעקעלעך און מיט א פאר ווייסע פערדלעך, וואס דער
עולם האט זיי באלד דערקענט, אז דאס זיינען „ראפאלאוויטשעס סוסים״.
אינאיינעם מיטן פריסטאוו איז געזעסן אף דער נאטאטשאנקע אן איבערגעשראקענער, א טויטער, יחיאל דער קלעזמער, וואס האט די גאנצע צייט
געשפילט בא דער „חברה אקטיארשטשיקעס״ אין טעאטער.
    
אט די נאטאטשאנקע מיט בעני ראפאלאוויטשעס פערדלעך מיט יחיאל
דעם קלעזמער האבן מיטאמאל אויפגעהויבן די אקציעס פונעם געלן יידן
מיט די בלייזע אויגן אזוי הויך, אז מע האט נישט ווילנדיק אנגעהויבן
צורוקן זיך צו אים נענטער און נענטער און צוהערן זיך צו זיינע רייד, וואס
לייגן זיך סיי אפן טעם, סיי אפן שכל, און האבן טאקע א ממשות.
    
ארויפגעשלאגן זיך אפן ריכטיקן וועג און געפונען אינעם יידישן טעאטער דאס אמתע שליסעלע צו דער דאזיקער געשיכטע, לאזן מיר איבער די
האלענעשטער יידן מיט זייערע מעשיות ― לאזן זיי זיך שארפן די מוחות
― און מיר קערן זיך אום מיט א קורצער צייט צוריק, ווען דאס יידישע
טעאטער איז נאר וואס געהאט אראפגעקומען קיין האלאנעשטי, ― דאס
ערשטע מאל זינט האלענעשטי איז א שטאט און בעסאראביע ― א גובערניע.
    
קאפיטל פיר
  
א פארשלעפטע קרענק
    
נאך מיט א וואך פריער האט מען אונטערגערעדט אין האלענעשטי,
אז עס קומט צו פארן א יידיש טעאטער, נאר קיינער האט זיך נישט געריכט, אז ס׳זאל זיך אין חאלאנעשטי אזוי אננעמען: „ווייס איך, ― האבן
געשמועסט האלענעשטער יידן, אויך מיר א זאך ― אקטיארשטשיקעס,
קאמעדיאנטן, ווער דארף זיי?...״
    
מע קאן נישט זאגן, אז האלענעשטער יידן זאלן זיין אזוי צעבאלעוועט,
אויסגעוואקסן אף טעאטער. אדרבא, מע דארף זיך מודה זיין, אז זיי האבן
קיין טעאטער, אייגנטלעך, נאך קיינמאל נישט געזען אין די אויגן און ווייסן
אפילו נישט מיט וואס מען עסט דאס. נאר צוריקשמועסנדיק, ווו שטייט
דאס געשריבן ,אז מע דארף אלצדינג טאקע אליין זען מיט די אויגן? און
צו וואס האט גאט געגעבן א מענטשן שכל? א ייד פארשטייט, דאנקען
גאט, גרעסערע זאכן. א ייד איז נישט א גוי...
    
איינמאל אין א שיינעם פרימארגן איז אראפגעקומען קיין האלענעשטי
עפעס איינער א פארשוין, אנגעטאן אין א געל־רויטלעכן־טונקל־גרין־בלוי־לעכן פאלטא, מיט אן אפגעבארעט קאפעליושל אפן קאפ און מיט א צעטרענטן טשעמאדאן אין די הענט און האט זיך ארויסגעגעבן, אז ער איז
דאס געקומען אהער אפדינגען דאס טעאטער. איז מען זיך צונויפגעלאפן
אף חידושים. דאס הייסט, נישט מחמת דער פארשוין אליין איז געווען אזא
חידוש, ― דאס איז אחוץ א מעשה, ― נאר גלאט, מען איז געווען טשע־קאווע זען, וואס וועט ער טאן?
    
דער פארשוין, א נידעריקער, מיט א געגאלט פנים פון אויבן ביז אראפ,
האט א קוק געטאן מיט א פאר ממזרישע אויגן אף דער שטאט האלע־נעשטי און אף אירע יידן, און האט א זאג געטאן צום עולם מיט א מאדנער
הייזעריקער שטימע, און דאס אפגעבארעטע קאפעליושל האט אים געגעבן
א פאר ארויף און אראפ:
    
― אפנים, ווי איך זע ארויס, האט דא בא אייך אדם הראשון נאך
קיין מאל קיין שבת נישט געהאלטן?
    
דאכט זיך, וואס איז דא פאראן אזעלכעס? עטלעכע געוויינטלעכע יידישע ווערטער. איא? האט איר באדארפט אנקוקן, וואס די עטלעכע ווערטער
האבן אנגעמאכט. עס האט א כאפ געטאן איטלעכן באזונדער באם בויך,
טאקע נאר ווי מיט צוואנגען, און דער עולם האט אויסגעשאסן א געלעכטער. דער פארשוין האט זיך תחילת ווי דערשראקן פאר די האלענעשטער
יידן, האט אפגעשוויגן א וויילע, געקוקט אף זיי, ווי אף משוגעים, און געלאזט, זיי זאלן זיך א ביסל אויסלאכן. און אז זיי האבן זיך גוט אנגעלאכט,
האט ער זיך דעמאלט אנגערופן צו זיי שוין גאנץ ערנסט, מחמת ער האט
שוין לאנג געפילט, נאך פארנדיק אין וועג, אז דער מאגן איז אים ליידיק
און עס חלשט אים אונטערן טלית־קטן.
    
― זאגט מיר, מיינע ליבע יידן, ווייסט איר נישט, ווו קאן מען דא
שטילן דעם הונגער?
    
דאכט זיך, ווידער גאנץ געוויינטלעכע ווערטער. נאר ווי ער האט זיי
ארויסגערעדט, איז געווארן צווישן עולם אזא געלעכטער, אז ממש מע האט
זיך געהאלטן בא די זייטן. דאס האט שוין דעם פארשוין א ביסל פארדראסן, און ער רופט זיך אן צו זיי נאך ערנסטער ווי פריער:
    
― איך מיין דא נישט קיין חכמות; איך מיין פשוט ― עפעס נעמען
אין פיסק אריין.
    
מער האט מען נישט באדארפט. פון די לעצטע ווערטער האט דער
עולם באקומען נישט אנדערש ווי א מין קראמף אין בויך פאר געלעכטער.
    
אין א האלבע שעה ארום האט שוין גאנץ האלענעשטי איבערגעחזרט
די דאזיקע ווערטער: „עפעס נעמען אין פיסק אריין״ ― כא־כא־כא!...
    
― א פארשלעפטע קרענק! ― האט דער עולם געזאגט און געווישט
זיך די טרערן, וואס האבן זיך געשטעלט פאר געלעכטער. ― א מאדנע
פארשלעפטע קרענק מיט א מאדנעם פאלטא, מיט א מאדנעם קאפעליושל
און מיט א מאדנע לשון, מע קאן אויסגיין פאר געלעכטער!...
    
און די „פארשלעפטע קרענק״ האט אזוי לאנג געזוכט, ביז ער האט
זיך אפגעזוכט זיינס. אן אכסניא אפילו נישט אזא געהויבענע, נאר אין
גלייכן געלט...
    
זיך באקאנט מיט א קערטשער הערינג און פארטרונקען מיט א בעסאראבער גלאז וויין, האט אונדזער פארשוין גאנץ פיין פאררויכערט א
פאפיראס, זיך צעווערטלט מיט דער באלעבאסטע, א שווארצחנעוודיק ווייבל,
וואס מע רופט זי נעכע, געוואלט וויסן, צי זי האט א מאן, צי זי איז אן
אלמנה, אדער גאר א גרושה, צי גלאט א ווייבל? נאר נעכען האט זייער
געשטיקט אף צו לאכן, האט זי זיך אויסגעדרייט פונעם שלימזל, און דער
שלימזל האט גענומען דאס שטעקל, אנגערוקט דאס אפגעבארעטע קאפעליושל אפן שטערן, אריינגעלייגט די הענט אין די קעשענעס און געלאזט
זיך איבער דער שטאט שפאצירן, און אין איינוועגס טאקע אויסקוקן עפעס
אן אנשטענדיק פלאץ אף א טעאטער.
    
געגאנגען איז ער נישט אליין. אים האבן באגלייט א גאנצע כאליאסטרע ווייסע חברהניקעס, בארוועסע, נאר גרויסע ליבהאבערס פון יידישן
טעאטער. פיס־טריט זיינען זיי אים נאכגעגאנגען, ביז ער איז געקומען צו
א הויף. דא האט ער דערזען א ליידיקע סטאדאלע, א שטאל א מוראדיקע,
א ברייטע, מיט אן אייזערנעם דאך:
    
― אט די סטאדאלע האט גאט באשאפן משמת ימי בראשית פאר
א יידישן טעאטער! ― האט ער א זאג געטאן צו זיך אליין און איז אריין
אין הויף אריין.
    
דאס איז געווען בעני ראפאלאוויטשעס הויף מיט בעני ראפאלאווי־טשעס סטאדאלע.
    
קאפיטל פינף
  
א פאר בריוולעך
    
האלענעשטי האט נישט באדארפט לאנג ווארטן אפן יידישן טעאטער.
וויבאלד נאר די „פארשלעפטע קרענק״ איז דורכגעקומען מיט בעני רא־פאלאוויטשן פאר דער סטאדאלע, אויסגעגלייכט זיך מיטן פרייז, אזוי האט
ער אוועקגעשריבן צו זיינע לייט א בריוו, וואס מיר גיבן אים דא איבער
פינקטלעך, ווארט בא ווארט, מיט דעם זעלבן לשון, ווי ער איז געשריבן
געווארן:
    
 „ליבער פריינד אלבערט עך שרייב דיר א בריוו און קום דיר
    
צו מעלדן אז עך בין אין האלענעשטי אין בעסאראביע א שטעטל
    
גרויס ווי א געניץ און מענטשן כאיעס וואס פרעסן מאמעליגע און
    
זליאקן וויין אזוי ווי וואסער נאר „מאישע״ וועט גיין אין טיאטער
    
אז דער ריך וועט זיי נעמען און א טיאטער האב עך געדונגען מעג ער
    
שטיין אין לאנדאן און א בינע כאטש פאר זעך דארך מיט א שליטן
    
און געדעקט מיט אייזן א קרענק וועט אהין קומען נישט קיין רעגן
    
דער ווירט פון טיאטער הייסט בעני אנגעשטאפט מיט געלט ווי א
    
זאק מיט פאלאווע פונדערסטוועגן איז ער א באלן געווען דער דאווער־
    
אכער אף אן אויפגאב האב עך אים געזאגט ער זאל דארן ווארום עס
    
דארף מיר אנקומען די טעג קאדאכעס מיט דער פאטשט און א
    
סטאנציע האב עך דערטאפט דאפקע א נישקאשעדיקע און א באלע־
    
באסטע א מעזוזעלע עס און טרינק און לאז דיר וואהל באקומען און
    
קרעדיט וויפל דו ווילסט אלקיין זיי נישט קיין אידיאט מאך קיין לאנגע
    
שיעס שיק ארויס באלד דעקאראציעס מיט אפישן און פערזעץ וואס
    
דו האסט און קום צופארן מיטן גאנצן כיידער לימאנישעם נישט
    
פארציען אין דער לאנגער באנק ווארום עס גייט צו די דריי וואכן
    
מיט די ניין טעג וועט מען פייגערן פאר הונגער און א ראזרעשעניע
    
איז דא צוקריגן אזוי גרינג ווי בא האצמאכן א ראסלפלייש אפן ניכ־
    
טערן הארצן זאלסט אים לאזן גרוסן האצמאכן פון מיינעטוועגן א
    
ריך אים אין טאטן און גיי זיך דארך ליובעניו צו מיר אף דער קוואר־
    
טיר דארט האב עך פארגעסן אונטערן בעט מיינע מעשטשעס מיט א
    
פאר צענזורירטע פיעסן און שיק מיר ארויס אפישן לימאנישעם
    
וואס פריער און זיי נאר נישט מעשוגע וואס איך קלאפ דיר נישט
    
קיין דעפעש ווייל איך פארמאג נישט מער ווי אפגעבארעטע צוואנציק
    
קאפיקעס מיט א לעכל פון מיר דיין פריינד וואס גריסט אייך יעדן
    
בעזונדער גאר פריינדלעך
    
 שאלעם מייער מוראווטשיק״.
    
אין עטלעכע טעג ארום האט דער דאזיקער שלום־מאיר מוראווטשיק
באקומען תשובה ― אזא מין בריוו:
    
 „אכגעשעצטער פריינד שאלעם מייער מיטן קאפ זאלסט דו אנ־
    
לעגן וואס אט דיר געטויגט כאפן בא בריינדעלע קאזאק פופצן קארבן
    
און זאגן אז ס׳איז אף מיין רעכענונג וואסערע כעשבוינעס אב עך
    
מאמדזער מיט בריינדעלע קאזאק די גאנצע טרופע אבן זי ליב ווי
    
אויגנווייטיק פאר איר ציטערן וואס זי ציטערט איבער א גראשן און
    
פאר איר פראטן וואס זי פראטעט און וואס דו שרייבסט וועגן דע־
    
קאראציעס פארשטיי עך נישט אדער דו מאכסט זיך געפייגערט אדער
    
דו ביזט טאקע א בעהיימע מיר דאכט אז דו ווייסט גאנץ גוט אז די
    
דעקאראציעס זענען שוין לאנג פארזעצט ווו אב עך געלט אף אויס־
    
צוקויפן אז קיין ראזרעשעניע וויל מען דא מער נישט געבן פאר קיין
    
מיליון און מיין ביסל גאלד און בארילאנטן וועל איך צוליב פרעמדע
    
קישקעס נישט פארטאכטארן ס׳איז מיר נישט אזוי גרינג אנגעקומען
    
סיידן זיי וועלן מיך אונטערשרייבן קאנטראקטן בעראכל ביטכא אנא־
    
קעטע און נישט דערמאנען מער פון קיין מארקעס און פון קיין
    
כאלאקים נא דיר גאר קאמפאניאנען אצמאך אויך א קאמפאניאן צו
    
מיר אין טיאטער נישט דערארן וועט אצמאך עך זאל מיך מיט אים
    
טיילן אף דער אלב כאטש זיי סטראשען מעך אז זיי מאכן א באזונ־
    
דער קאמפאניע לאזן זיי מאכן מיט די זייטן עך אב זיי אין דער ערד
    
עך שיק דיר אפיש און נעם ארויס באלד א ראזרעשעניע אף אכט
    
ספעקטאקלען מיט א בענעפיט און וואס שרייבסט דו מיר גאנעף
    
אויסנאצלעם אז דו פארמאגסט אפגעריבענע צוואנציק קאפיקעס מיט
    
א לעכל ביסט נישט קראנק פארזעצן דעם זייגער אזוי ווי עך איט־
    
לעכער איז א באלן אף מיר אלע אף מיינע פלייצעס אלע ווילן ערשטע
    
ראלן און קומט צו עפעס איז נישטא קיינער אין דער איים היצט
    
מאך עך דאס די לעצטע פראבע וועט מיר בעסאראביע אפגעראטן
    
איז גוט עלע נישט שלאגט אייך קאפ אן וואנט און עך קאן באשטיין
    
זיך דורכפארן גאר קיין רומעניע און צונויפשטעלן דארט א כיידער
    
אז גאט און לייט זאלן זיך פרייען און טאקע פטור ווערן אין איין
    
וועגס פון מיין פריטשעפע די כאליערע און דערווייל גרייט צו דארטן
    
אלסדינג וואס מע דארף נאר מאך נישט קיין גרויסע אויסגאבן דארטן
    
היט די קעשענע מיר קומען צו פארן אלע מירטשעם אף שאבעס און
    
שאבעס צו נאכטס מאכן מיר פראבן און זונטאג שטעלן מיר זיך
    
שפילן און זיי וויסן אז דיינע מעשטשעס מיט די צענזורירטע פיעסן
    
ליגן שוין לאנג אפן מיסט מיט אכאכענג און גליקסווינשענד דיין
    
פריינד דירעקטאר
    
 אלבערט שטשוקאפ.״
קאפיטל זעקס
  
דאס האלענעשטער פובליקום
    
שיכורים, וואס האבן שוין לאנג נישט פארזוכט דעם ביטערן טראפן,
הונגעריקע, וואס האבן שוין לאנג אין מויל נישט געהאט, דארפן זיך נישט
ארויפווארפן אף טרינקען און עסן מיט אזא יצר־הרע, ווי די האלענעשטער
האבן זיך ארויפגעווארפן אפן יידישן טעאטער.
    
צו דער ערשטער פארשטעלונג איז נישט נאר ראפאלאוויטשעס הויף
געווען באלאגערט מיט מענטשן ― די גאנצע גאס איז געווען אן עפל נישט
דורכצוווארפן. מען איז געווען זייער נייגעריק א קוק צו טאן אפן טעאטער
כאטש פון דרויסן. אף אריינטרעטן אינעווייניק זיינען געווען שוין ווינציקער בעלנים, איבער א סך טעמים: ערשטנס, דארף עס, זאגט מען, קאסטן
געלט, און געלט איז אין האלענעשטי א זעלטענער ארטיקל. צווייטנס, נישט
א יעדער קאן זיך דערלויבן צו גיין אין טעאטער אריין. דאס פאסט פאר
יונגע ווייבלעך, בחורים און מיידלעך, אבער נישט פאר אנשטענדיקע
מענטשן, יידן מיט בערד, וואס האבן שוין אפשר דערוואקסענע טעכטער
אף חתונה צו מאכן. איז דאך אבער פאראן א יצר־הרע, נישט געדאכט
זאל ער ווערן, רוימט ער איין א סוד אין אויער: „וואס וועט אייך ארן, רב
ייד, אז איר וועט א קוק טאן פונדערווייטן דורך א שפארינקעלע כאטש
און וועט זען, ווי מע שפילט יידיש טעאטער?...״
    
אזעלכע בעלנים אף א קוק טאן דורך א שפארינקעלע האבן זיך אבער
צונויפגעקליבן אין האלענעשטי שוין א ביסל צופיל, אזוי פיל, אז די אדמיניסטראציע פונעם טעאטער האט געמוזט פון דער ערשטער נאכט אנווענדן דערצו אן עקסטרע מיטל פון „וזרקתי״. דאס איז אזא מין מאשינע,
וואס טוט א שפריץ אפ דעם עולם מיט קאלט וואסער, ווירקט דאס אויסגעצייכנט, טויזנט מאל בעסער פון די בעסטע פאליציע. ס׳איז גוט און סע
קאסט וואלוול.
    
צוגעקלערט האט דאס מיטל פון „וזרקתי״ אונדזער גוטער באקאנטער,
שלום־מאיר מוראווטשיק, די „פארשלעפטע קרענק״.
    
וואס איז, אייגנטלעך, אט דער שלום־מאיר מוראווטשיק אין טעאטער
― האבן מיר שוין געזאגט. ער איז גארנישט און ער איז אלצדינג. ער איז
בוכהאלטער, און קאסירער, און קאנטראלער, און א בילעטיאר, און צייטנווייז א סופלאר, און אמאל, אז עס פעלט אויס אן אקטיאר, איז ער אן
אקטיאר אויך. מע זאל זאגן אף אים, אז ער איז א גרויסער ארטיסט ―
קאן מען נישט. עס וועט נישט זיין קיין אמת. דערפאר איז ער אבער אן
ערלעכער „מענטש״, איבערגעגעבן דעם דירעקטאר און דינט אים געטריי,
ווי א הונט. דער דירעקטאר, אלבערט שטשופאק, מיט וועלכן מיר וועלן זיך
אינגיכן באקענען נענטער, ווייסט דאס גאנץ גוט, און דעריבער טאקע
פארשטופט ער מיט אים אלע לעכער, און אומעטום, ווו מע טוט זיך א
ריר, איז שלום־מאיר און שלום־מאיר. בא אריינגעלאזן ווערן אין טעאטער
אריין אן געלט, מיט א קאנטראמארקע, איז אויך שלום־מאיר. און אזעלכע
מיוחסים מיט קאנטראמארקעס זיינען אין האלענעשטי, קיין עין־הרע דא
א סך.
    
ראשית חכמה ― בעני ראפאלאוויטשעס הויז. א פארשוין עטלעכע
און צוואנציק. בעני איז טאקע א ייד אן עושר און איז אפשר נישט קליין
צו צאלן. איז ער אבער אויך גערעכט: וואס הייסט ער וועט צאלן געלט פאר
אריינגיין אין זיין אייגענער סטאדאלע?
    
די ערשטע נאכט, אז עס האט זיך אויפגעעפנט דאס טעאטער, האבן די
ראפאלאוויטשעס אריינגעמארשירט מיט דער גאנצער כאליאסטרע, מיטן
קאסיר דעם קרוב, מיט דעם אם און מיט די איבעריקע „מענטשן״, און
האבן פארנומען דעם גאנצן אויבנאן, די ערשטע צוויי רייען בענק. איז צוגעגאנגען צו זיי שלום־מאיר און געוואלט מאכן א שמועס מכוח בילעטן.
האט אים בעני תחילת גאר אפילו נישט געוואלט ענטפערן. האט אים שלום־מאיר מיט זיין הייזעריקער שטימע געגעבן אנצוהערעניש, אז זיי האבן
פארנומען אלע בעסטע ערטער. האט בעני ערשט דעמאלט אים געשענקט א
קוק מיט איין אויג און א זאג געטאן אף זיין לשון סגי־נהור, פארשטעלט:
    
― טראג אוועק פון דאנען, פארשלעפטע קרענק דיינע קורצע כאדו־ליעס, ווארעם אט כאפסטו א שמיר איבער דעם אפגעשאבענעם לאקשנברעט, אדער איך וועל הייסן די קלאפערס זאלן דיך נעמען צו דער ארבעט,
וועט פון דיר ווערן א מאמעליגע...
    
נאך אזא מין מענה־לשון האט שלום־מאיר פארשטאנען, אז דא וועט
מען קיין געלט נישט לייזן, ס׳איז אן עבירה די טרחה, און די צייט שטייט
נישט. דאס טעאטער איז אפן און דאס פובליקום גייט און גייט, און צום
מיינסטן ― אף קאנטראמארקעס. יחיאל דער קלעזמער אליין האט אויסגענוצט א היפש ביסל קאנטראמארקעס. שלום־מאיר האט זיך גאר נישט
געריכט, אז קלעזמער זאל האבן, קיין עין־הרע אזא משפחה! היינט ווו
זיינען די איבעריקע קלעזמארים? ווו איז א פאריקמאכער? ווו איז א סטאליער? א שמיד? א שניידער? א שוסטער? אלע ארבעטן ארום טעאטער און
אלע האבן, ברוך־השם, ווייב און קינדער און אלעמען קומט קאנטראמאר־קעס. היינט ווו איז עפעס די באלעבאסטע פון דער סטאנציע, וואס שלום־מאיר האט זי אנגערופן „מזוזהלע״? וואס איז זי שולדיק, אז זי האט צוויי
יינגערע שוועסטערלעך מיט אן אלטער מאמע, א טויבע אזוי ווי די וואנט?
לא די זי האלט זיי אויס מיט ברויט ,זאל זי נאך צאלן געלט פאר זיי אין
טעאטער? ס׳איז טאקע א יושר? צי א שטייגער, שמעון־דוד דער בעל־עגלה
  
און חיים־בער דער טרעגער, וואס האבן געהאלפן אראפפירן די דעקאראציעס פון דער באן? זייער נשמה איז פון קלאטשע?... דער דירעקטאר, אלבערט שטשופאק, באם אויסטיילן די קאנטראמארקעס, מעג זיך זיין משוגע,
קריצן מיט די ציין, שמיצן זיך און ווארפן זיך, ער מעג אפילו אינגאנצן
אייננעמען א מיתה־משונה ― שלום־מאיר הערט אים, ווי דעם פאראיאריקן
שניי. וועמען מע דארף געבן קאנטראמארקעס וועט מען געבן, און ווער
עס וועט דארפן אזוי אריינגיין אין טעאטער, וועט ער אריין.
    
מע קאן זיך מיט א פובליקום נישט קריגן.
    
קאפיטל זיבן
  
אויגן
    
לאז דער לעזער נאר נישט לעבן אין טעות און נישט מיינען, אז דאס
גאנצע האלענעשטער פובליקום באשטייט דורכויס פון „קאנטראמארקעס״.
ס׳איז דא אזעלכע, וואס האבן אוועקגעגעבן דאס לעצטע פארהארעוועטע
קערבל, פארזעצט א משכון, אדער אזוי געכאפט אף א פאר טעג א גמילת־חסד בא א גוטן פריינד און געקויפט בילעטן פאר זייערע קינדער.
    
יידיש טעאטער ― ווי אזוי לאזט מען נישט א קינד אין יידישן טעאטער אריין? ס׳איז דען פאראן אנדערע פארגעניגנס אין האלענעשטי? יא,
וואס זשע טוט מען אבער, אז ס׳איז פארט נישטא קיין געלט, און כאפן איז
נישטא ווו, און דאס קינד בעט זיך, גייט אויס, חלשט אין טעאטער אריין,
ממש כלות הנפש?
    
למשל, לאמיר נעמען ישראלי דעם חזנס טאכטער, רייזל. מיט וואס איז
זי ערגער פון אנדערע מיידלעך? מע דארף האבן א הארץ פון א טאטער,
מע זאל קיין רחמנות נישט האבן אף אזא קינד, ווי רייזל איז. ובפרט נאך,
אז רייזל איז א בת־יחידה בא אירע פאטער און מוטער, וואס וואלטן ביידע
געגאנגען צען מייל צופוס, זיי זאלן נאר וויסן, אז זיי וועלן קריגן דאס,
וואס דאס קינד דארף האבן. איז אבער, מעשה שטן, פונקט אין יענער צייט,
ווען דאס טעאטער האט זיך באדארפט עפענען, נישט געווען ווי צו קריגן
קיין קאפיקע פאר ישראלי דעם חזן... נישט פון חזנות, נישט פאר שכר־לימוד. עפעס טאקע נאר ווי פונעם שטיין! לאה די חזנטע האט זיך נעבעך
געווארפן אף אלע זייטן. נישטא ― כאטש צי זיך אויס! לאזן בייזע מיילער
ריידן וויפל זיי ווילן. זיי זאגן, אז לאה די חזנטע באלעוועט איר טאכטער
שוין צופיל. אן לאה האדעוועט זי מיט צוקערקעלעך, קויפט איר נגידישע
שיך...
    
― נו, טאקע, לאזן זיי פריער פרווון האבן א בת־יחידה, אזוי ווי איך,
און אזא געראטענע בת־יחידה, ווי מיין רייזל איז ― מיר זאל זיין פאר
איר פנים ― וועלן זיי נאכדעם רעדן פון שיך און פון צוקערקעלעך. האסטו
געזען א ביסל?!...
    
אזוי האט זיך אויסגעטענהט מיט זיך אליין לאה די חזנטע און איז געפאלן אף אן עצה (וואס טוט נישט א מאמע צוליב א קינד?): אזוי ווי בא
איר מאן לערנט דעם נגידס זונדל, לייבל, און אזוי ווי די גאנצע חתונה איז
בא בעניע ראפאלאוויטשן אין הויף ― איז דאך עס, ווי מע זאגט, א כשרער
טאפ מיט א כשרן לעפל, האט זי זיך פריער געפרוווט שיסן דורכן מאן, אז
ישראלי זאל זאגן לייבלען, אז לייבל זאל זאגן דער מאמען, אז די מאמע זאל
זאגן דעם טאטן, אז מע זאל הייסן, מע זאל איר טאכטער אריינלאזן אומזיסט אין טעאטער אריין.
    
איז אבער דער פלאן נישט אפגעראטן. ישראלי דער חזן, גענוג, וואס
ער איז אן ארעמאן, איז ער נאך צו די צרות א גדלן אויך סע שטייט אים
נישט אן, זאגט ער, זיין א בעטלער און בעטלען בא זיינע תלמידים. האט
לאה אפגעווישט די ליפן און האט דערטאפט בעני ראפאלאוויטשעס זונדל
אין א ווינקעלע און מאכט צו אים אזוי:
    
― לייבל, איך האב צו דיר א בקשה.
    
א בקשה?... לייבל איז געבליבן שטיין: צו אים? צו לייבלען? א
בקשה?... אויסגעהערט פון לאהן די בקשה, זיינען לייבלס שטענדיק רויטע
בעקלעך נאך מער רויט געווארן און ער האט איר צוגעזאגט, אז ער וועט
געוויס ריידן מיט דער מאמען, אז די מאמע זאל ריידן מיטן טאטן, אז דער
טאטע זאל ריידן מיט דער מאמען, אז די מאמע זאל ריידן מיטן טאטן ―
טפו! לייבל האט זיך פארפלאנטערט. בקיצור, עס וועט שוין זיין רעכט.
    
און לייבלס גרויסע שיינע, ווייכע, מילדע אויגן בעת־מעשה האבן זיך
באגעגנט מיט רייזלס שווארצע ציגיינער־אויגן, וואס האבן געגליט, געקוקט
אף אים פון דערווייטן מיט דאנק און מיט פרייד. עס האט זיך אים אויסגעדאכט, אז אירע אויגן ריידן. זיי זאגן אים: „דו ביסט א וווילער בחור. דו,
אז דו וועסט נאר וועלן, איך זאל זיין אין טעאטער, וועל איך שוין זיין.
איך ווייס עס״...
    
און דעם זעלבן טאג, נאכן ווארעמס, האט לייבל געבראכט אין חדר
אריין די גוטע ידיעה ,אז ער האט שוין גערעדט מיט דער מאמען, און די
מאמע האט שוין גערעדט מיטן טאטן, און דער טאטע האט געזאגט, אז לאז
זי קומען (רייזל הייסט עס) היינט פארנאכט צו זיי אהיים, וועט זי מיט זיי
אלעמען אריינגיין אין טעאטער אריין.
    
דערהערט די דאזיקע ווערטער, האט זיך רייזלס שווארצחנעוודיק צי־גיינער־פנים פאררויטלט און אירע מאט־שווארצע ציגיינער־אויגן האבן זיך
אנגעצונדן. זי האט ארומגעכאפט די מאמע קושן. נאכדעם האט זי אנגעהויבן זינגען און טאנצן און דרייען זיך און געוואלט כאפן די מאמע אויך
טאנצן און דרייען. האט איר לאה געזאגט מיט א געלעכטער:
    
― ביסט משוגע געווארן, מיינע שונאים? נעם בעסער, צוואג דיך
אויס, טו זיך אן, וועל איך דיר פארפלעכטן די האר, דו קומסט דאך צווישן
מענטשן, האסטו געזען א ביסל!...
    
פארנאכט האט זי לאה אליין אפגעפירט צו די ראפאלאוויטשעס אין
שטוב אריין, איבערגעגעבן אף ביילקע ראפאלאוויטשעס הענט און געבעטן,
זי זאל אף איר אכטונג געבן.
    
― איר דארפט וויסן, אז זי איז בא מיר א בת־יחידה, איינאונאיינציקע
הייסט עס.
    
ביילקע האט באטראכט דעם חזנס מיידל מיט די שווארצע ציגיינערישע
אויגן. ווייזט אויס, זי איז איר געפעלן געווארן.
    
― האט קיין יסורים נישט, ― האט זי געזאגט צו דער חזנטע, ―
זייט זיכער, אזוי ווי אן אייגן קינד.
    
און די חזנטע איז אוועקגעגאנגען אהיים.
    
נישט גוט האט זיך דעם חזנס מיידל געפילט בא בעני ראפאלאוויטשן
אין דעם רייכן הויז צווישן דער „כאליאסטרע״. נישט גוט דערפאר, וואס
אלע האבן זי „געגעסן מיט די אויגן״. דאס הויז אליין איז איר אפילו זייער
געפעלן. די מענטשן אויך. נאר אט דאס קוקן, וואס עס קוקן אף איר אזויפיל אויגן! יעדן באזונדער גיי ענטפער: „ווי אזוי רופט מען זי?״, „וויפל
איז זי אלט?״, „קאן זי שוין דאווענען, לייענען, שרייבן?״...
    
רייזל האט זיך קיינמאל נישט פארגעשטעלט אזא שטוב, אזא גרויסע
שטוב און אזא שיינע שטוב, מיט אזויפיל חדרים, בעטלעך, טישלעך, בענקלעך, שפיגלען און צאצקעס. היינט דער טיש מיט אזויפיל גלעזער און גלעזלעך און שעלעכלעך און לעפעלעך און אויבסן אלערליי און איינגעמאכטס,
אן א שיער איינגעמאכטס! און דער געפילדער, וואס דא איז ארום טיש,
מיט די געשרייען, מיט דער פריילעכקייט, מיט די געלעכטערן ― אט דאס
הייסט א נגידישע, א גבירישע שטוב?!...
    
רייזל האט געוווסט ,אז לייבל, וואס לערנט בא איר פאטער אין חדר
איז א נגידס א יינגל, אז זיינע טאטע־מאמע זיינען גבירים, די גרעסטע אין
שטאט, נאר וואס הייסט דאס, אייגנטלעך, „נגיד״? וואס איז דער פשט
„גביר״? ― דאס האט זי נאך נישט רעכט פארשטאנען. אז א נגיד איז א
גוטע זאך און א קבצן איז א שלעכטע זאך ― דאס האט זי געהערט פון איר
מאמען טויזנטער־טויזנטער מאל. „דעם דלות פארזעצן און א נגיד זאל מען
זיין״... „דער נגיד האט מזל״... „דעם נגיד איז גוט אפילו אף יענער וועלט״...
אט דאס הערט זי פון דער מאמען פון קינדווייז אן כמעט אלע טאג נאר
דעם טעם דערפון האט זי ערשט דערפילט, זיצנדיק אט דא היינט בא דעם
דאזיקן גרויסן, רייכן, געדעקטן, פריילעכן טיש. און עס האט זיך איר נאך
קיינמאל נישט אזוי שטארק געוואלט זיין רייך, ווי אין דער מינוט, און א
געפיל פון קנאה ― א ניי געפיל ― האט זיך אריינגעגנבעט צו איר צום
ערשטן מאל אין הארצן אריין. און אירע שווארצע גליענדיקע ציגיינער־אויגן
האבן זיך באגעגנט מיט נאך א פאר אויגן, באקאנטע, גרויסע, שיינע, ווייכע,
מילדע אויגן, וואס האבן געקוקט אף איר שעמעוודיק, נאר ווארעם און
פריינטלעך. און עס האט זיך איר אויסגעוויזן אז די אויגן ריידן צו איר.
זיי זאגן איר: „עס געפעלט דיר בא אונדז? מיר טוט הנאה, וואס סע געפעלט דיר. מיר טוט הנאה, אז דיר איז גוט״... עס האט זיך איר א ריר געטאן דאס הארץ, ס׳איז איר געווארן מיטאמאל ווארעם, הייס און זי האט
דערפילט ,אז עס ברענט איר דאס פנים.
    
האט זי אראפגעלאזט די אויגן.
    
קאפיטל אכט
  
עס הייבט זיך אויף דער פארהאנג
    
פרי האט זיך דאס האלענעשטער פובליקום צונויפגעקליבן צו דער
ערשטער פארשטעלונג און אנגעפילט דאס טעאטער. מע האט מורא געהאט, א קשיא אף א מעשה, טאמער וועט מען חלילה פארשפעטיקן. קאפ
אף קאפ איז מען געשטאנען. און די, וואס זיינען געזעסן, זיינען געזעסן
איינס באם אנדערן אפן שויס. גליקלעך זיינען געווען נאר די, וואס זיינען
געקומען צום אלעם ערשטן: זיי האבן פארכאפט די בעסטע ערטער, דעם
רעכטן אויבנאן. האט דאס, נאטירלעך, פארדראסן די, וועלכע זיינען געקומען א ביסל שפעטער. זיי האבן באצאלט געלט, מזומן געלט, פאר פלעצער
און קיין פלעצער איז נישטא! איז געווארן א „ויצעקו״ מיט א טומל ― מע
האט שיער נישט צעטראגן דאס טעאטער. א גליק וואס שלום־מאיר (אומע־טום שלום־מאיר) האט א ווונק געטאן צו יחיאל דעם קלעזמער, ער זאל
„געבן״ א פריילעכס. דערהערט קלעזמער, האט דער עולם פארשטאנען, אז
דא הייבט זיך שוין אן די שפיל. האט מען זיך שוין ווי ס׳נישט איז אויסגעזעצט און ס׳איז געווארן שטיל.
    
דער עולם האט אבער געהאט א גרויסן טעות. די מוזיק האט שוין
לאנג אויפגעהערט שפילן און דער פארהאנג איז נאך אלץ פעסט אראפגעלאזט, און עס לאזן זיך הערן פון יענער זייט פארהאנג קולות, געשרייען,
קללות, א קלאפן פון העק און פון האמערס. עפעס טוט זיך דארטן, נאר
וואס ― ווייסט מען נישט. דער עולם זיצט אף שפילקעס און ווער שמועסט,
יונגווארג ― איז גאר אויסער זיך. מע וואלט שוין וועלן דערלעבן זען ―
וואס וועט זיין, אז ס׳וועט זיך אויפהייבן דער פארהאנג?
    
צווישן יונגווארג, וואס האבן אזוי גייציק ארויסגעקוקט, ס׳זאל זיך
אויפהייבן דער פארהאנג, איז געווען א יונג פארל, צוויי זעלטן שיינע קינדער, א בר־מצוה־בחורל מיט גרויסע שיינע מילדע אויגן און א שווארץ
מיידל פון א יאר פערצן־פופצן מיט מאט־שווארצע ציגיינער־אויגן און מיט
חן־גריבלעך אין די בעקלעך. זיי זיינען געזעסן הארט איינס נעבן דאס אנדערע, כאטש זיי זיינען פון פארשידענעם שטאנד. ער ― דעם נגיד ראפא־לאוויטשעס זונדל. זי ― דעם ארעמען חזנס מיידל.
    
ווער האט דאס דאזיקע פארל באזעצט אזוי נאענט? אדער אפשר האבן
זיי זיך אליין באזעצט?... אין אזא טומל ווער האט זיך אף זיי אומגעקוקט?
ווער האט זיי איצט אין זינען, אז אלע אויגן זיינען געווענדט אהין, אפן
פארהאנג, אפן פארהאנג, אפן פארהאנג! און אט זיצט זיך דאס דאזיקע
גליקלעכע פארל, לייבל און רייזל, זייט בא זייט דעם ערשטן מאל אף זייער
לעבן אזוי נאענט. מע קאן זאגן, דעם ערשטן מאל אף זייער לעבן זעען
זיי זיך ווי עס געהער צו זיין. דאס הייסט, זען זעט מען זיך אלע טאג בא
רייזלס טאטן, בא ישראלי דעם חזן אין חדר, נאר וואס פאר א זען איז
דאס? קומט לייבל אין חדר אריין, איז אדער געלערנט, אדער געשריבן,
נישטא קיין צייט און נישטא קיין ארט אף צו פירן שמועסן מיט א מיידל,
ובפרט נאך מיטן רבינס א מיידל, וואס האט א מאמע זאל לעבן, און א
מאמע גיט אכטונג אף א קינד. א מאמע קאן אכטונג געבן. זי היט איר
די טריט, לאזט נישט איר טאכטער אריינשמעקן אין די דלת אמות פון די
חדר־יינגלעך און נישט אריינקוקן אין זייער ווינקל אפילו:
    
― א מיידל האט נישט וואס צו טאן צווישן יינגלעך, ווארעם א
מיידל איז א מיידל, און יינגלעך זיינען יינגלעך ― האסט געזען א ביסל!...
    
אזוי זאגט די חזנטע לאה, און אז לאה זאגט ― איז געזאגט. אפילו
אויפהייבן א קול, זינגען א לידל, לאזט איר נישט לאה, כל־זמן די יינגלעך
זיינען אין חדר. און רייזל האט דווקא א זיס קול און האט דווקא ליב
זינגען לידלעך. און אז רייזל צעזינגט זיך אמאל, הארכן זיך איין די עלטערע יינגלעך מיט פארשטארבענע הערצלעך. און אז זיי קומען נאך דעם
אהיים דערמאנען זיי זיך, ליגנדיק אין בעט, רייזלס קול, זיפצן זיי אפ
שטילערהייט און ווערן אנטשלאפן און עס חלומט זיך זיי נאכדעם „דעם
רבינס מיידל״...
    
אויב נישט מיט אלע עלטערע יינגלעך איז געווען דער פאל, וואס
רייזל זאל זיי קומען צו חלום, איז מיט בעני ראפאלאוויטשעס זונדל,
לייבל, דער דאזיקער פאל געווען נישט איינמאל. לייבל האט נישט איינמאל פארטראכט זיך בעתן לערנען, און געקלערט האט ער גאר וועגן
רייזלען. לייבל האט נישט איינמאל געהאלטן פאר זיך די גמרא, און געזען
האט ער גאר רייזלען...
    
און איצט איז זי אזוי נאענט נעבן אים, אז נישט נאר ער זעט זי,
נישט נאר ער הערט זי ― ער פילט זי, ער פילט זי... ער הערט א קלאפן
פון א הארץ: טיק־טאק! און ער ווייסט נישט, וועמענס הארץ קלאפט דאס
― זיין אייגן הארץ, אדער אירס, אדער זייערע ביידנס הערצער צוזאמען
קלאפן? גיכער זייערע ביידנס; ווארעם זיי ביידע קוקן איינס אף דאס
אנדערע, און באגעגענען זיי זיך מיט זייער קוק, לאזן זיי אראפ די אויגן
ביידע, און ביידע וואלטן וועלן עפעס ריידן, עפעס זאגן, און ריידן קאנען
זיי נישט, נישט ער, נישט זי. נישטא קיין ווערטער!...
    
און לייבל דערמאנט זיך, וויפלמאל ער האט געזוכט אן אויסרייד
אף צו שטיין נאענט נעבן רייזלען, הערן איר קול, ריידן מיט איר כאטש
דריי ווערטער. וואקסט אויס די מאמע אירע אויך מיט אן אויסרייד ―
און נישטא רייזל... אויך רייזל דערמאנט זיך וויפלמאל זי האט געווארפן
אויגן אפן טאטנס תלמידים, אלעמאל געזוכט צווישן זיי דעם נגידס יינגל,
נישט אזוי דערפאר, ווייל ער איז א נגידס א יינגל, נאר דערפאר, וואס דער
טאטע אירער האלט פון אים מער ווי פון אלע תלמידים. ער זאגט אף אים
נביאות, ― און ישראלי דער חזן איז א מבין אף א מענטשן ― אז „דאס
וואקסט א כלי״... דערהערט דאס לאה די חזנטע און טייטשט דאס אויס
אף איר שטייגער:
    
― וואס דען? א נגיד האט מזל צו אלצדינג, אפילו צו קינדער,
האסטו געזען א ביסל!...
    
און זיצנדיק אזוי נאענט איצט מיט רייזלען, פארדריסט דאס לייבלען, וואס גראד איצט האט ער פאר איר קיין ווערטער, און אויך רייזל
ווייס נישט, צי זאל זי מיט אים ריידן? און וואס און ווי אזוי זאל זי מיט
אים ריידן?... און ביידע טראכטן זיי איינס פון דאס אנדערע, און ביידע
שווייגן זיי... פלוצעם הייבן אן איינגעלאשן צו ווערן די לאמפן און אין
טעאטער ווערט פינצטער. א סימן, אז אט באלד וועט זיך עס אנהייבן...
און עס לאזן זיך הערן פארשיידענע קולות פון פובליקום:
    
― א־א־א־א!
    
― אקוראט ווי אין מצרים!
    
― איי־איי־איי, מיין פוס!
    
― א מצווה, ווער איז אייך שולדיק? איר האט אן איבעריקן פוס?
לאזט מען אים איבער אין דער היים!
    
― שטיל זאל זיין, א רוח אין אייער טאטנס טאטן אריין!
    
דאס פובליקום ווערט לעבעדיק, פריילעך. לייבל פארשטייט נישט, ווי
אזוי און ווען דאס האט זיך געטראפן, נאר רייזלס הענטל ― א ווייך גלאט
ווארעם הענטל ― איז אויסגעוואקסן אין זיין האנט. ער האלט א וויילע
איר הענטל אין זיין האנט. נאכדעם טוט ער איר א קוועטש דאס הענטל,
גלייך ווי ער וואלט איר וועלן זאגן: „צופרידן?״... זי ענטפערט אים אפ
צוריק מיט א קוועטש אין האנט, וואס דארף באדייטן: „זייער!״...
    
עס הייבט זיך אויף דער פארהאנג.
    
קאפיטל ניין
  
אין גן־עדן
    
אויב דאס יידיש־דייטשע טעאטער איז געווען פאר האלענעשטער
יידן גלאט א פארגעניגן, וואס איז זיי אראפגעפאלן פונעם הימל, איז דאס
פאר אונדזער יונג פארל, דעם נגידס יינגל און חזנס מיידל, געווען א גן־עדן. א גן־עדן פון גאט, וווהין נישט יעדער האט די זכיה אזוי גרינג אריינצוטרעטן. זיי, דעם נגידס זונדל און דעם חזנס מיידל, איז דאס אפגעגאלטן
מער ווי אלעמען. אלע נאכט גייען זיי אין טעאטער אריין, פארנעמען די
בעסטע ערטער, זעען זיך אן און הערן זיך אן אזעלכע חידושים, וואס
האט זיך זיי נאך קיינמאל נישט געחלומט.
    
א גאנצע וועלט, א נייע וועלט האבן זיי דא פאר זיך דערזען. א וועלט,
ווו מענטשן טוען זיך איבער, פארשטעלן זיך, דרייען זיך ארום, ריידן
מאדנע ווערטער, האלב אף יידיש, האלב אף דייטש, זינגען און טאנצן,
מאכן אזעלכע אנשטעלן, וואס מע דארף אדער צעגאסן ווערן פאר געלעכטער, אדער צעגאנגען ווערן פאר געוויין.
    
און דאס אלעס טוען מענטשן? געוויינלעכע מענטשן?
    
ניין, דאס זיינען נישט קיין געוויינלעכע מענטשן, ווי, למשל, איך
און איר. דאס זיינען אדער לצים, רוחות, שדים, אדער מלאכים פון הימל.
זייער שטעלן זיך, זייער ארויסטרעטן, זייער גיין, זייער ריידן ― יעדער
ריר זייערער איז פול מיט חן, פול מיט כישוף. און אלץ ארום און ארום
איז כישוף. און זיי אליין, לייבל דעם נגידס און רייזל דעם חזנס, זיינען
פון דער ערשטער מינוט, וואס דער פארהאנג הייבט זיך אויף, גאנץ פארכישופט, אריבערגעטראגן אין אן אנדער וועלט, אין א וועלט פון לצים,
רוחות, שדים און מלאכים... און לאזט זיך אראפ דער פארהאנג ― איז
אויס כישוף, אויס לצים, אויס רוחות, שדים, מלאכים. ווידער מענטשן
ווי אלע געוויינלעכע מענטשן. ווידער די פריערדיקע, די אלטע וועלט, און
זיי פילן זיך גלייך, ווי זיי וואלטן נאר וואס געווען אפן זיבעטן הימל און
פלוצעם האט מען זיי אראפגעלאזט צוריק אף דער ערד. און עס טוט זיי
הארצעדיק באנג, וואס מע האט זיי אראפגעלאזט אזוי גיך צוריק אף
דער ערד. און זיי טרייסטן זיך דערמיט, וואס אט הייבט זיך אויף דער
פארהאנג, וועלן זיי ווידער זיין דארטן, אפן הימל, אין גן־עדן. און אזוי
מארגן, און אזוי איבערמארגן און אזוי אלע טאג.
    
גליקלעכע קינדער!
    
וויפל יינגלעך זיינען פאראן אין האלענעשטי, וואס זיינען מקנא לייבלען, וואס ביי זיין טאטן אין הויף איז די גאנצע שמחה! וויפל מיידלעך
זיינען פאראן אין האלענעשטי, וואס זיינען מקנא רייזלען, וואס א דאנק
איר מאמען האט זי זיך אריינגעכאפט אין די הויכע פענצטער, צו די
ראפאלאוויטשעס. און וואס פאר א ווערט האט דאס בא אזעלכע גבירים,
אז עס גייט מיט זיי נאך א מענטש אין טעאטער?
    
― מיין קינד האט אזוי נושא חן געווען בא די נגידים קיין עין־הרע,
אז עס מעג איר נאר נישט פארשטערט ווערן...
    
אזוי בארימט זיך די חזנטע פאר אירע שכנטעס, און בכדי מע זאל
נישט מיינען חלילה, אז דאס האט זי אויסגעבעטלט א טובה פאר איר
טאכטער, פארכאפט זי גאנץ דיפלאמאטיש:
    
― ווי קומט, א שטייגער, מיין רייזל צו די גבירים? וועט איר הארכן.
איך גיי אזוי אין מארק, באגעגנט מיך ביילקע, די ראפאלאוויטשקע הייסט
עס. „גוט־מארגן״. „גוט־יאר״. „וואס הערט זיך?״. „וואס הערט זיך בא
אייך?״. „פרעגט נישט, א טאראראם בא מיר אין הויף, א טעיאטער, א
גדולה, א יום־טוב פאר מיין חברה. בא זיי איז דאס א גאנצער אנטיק. יא,
און וואס מאכט אייערע?״. „א דאנק, וואס זאל זי מאכן?״. „מע זאגט,
עפעס זייער א געראטענע בא אייך?״. „א דאנק, נישט צו פארזינדיקן״.
„פארוואס זאלט איר זי נישט צושיקן צו מיר?״. „א דאנק, וואס וועט זי
טאן בא אייך?״. „זי וועט זיך באקענען מיט מיינע מיידלעך און אגב גיין
מיט זיי אין טעיאטער, וואס וועט אייך ארן?״. „א דאנק, אויב זי וועט
נאר וועלן, וועל איך זי געוויס שיקן״...
    
אזוי קונציק האט זיך פארענטפערט לאה די חזנטע, בעדיי אויסגעטראכט א גרויסן ליגן ,אבי פארלייגט א קלאץ, ווארעם וואס טוט נישט
א מאמע צוליב א קינד?...
    
נישט מחמת מיר וועלן נעמען די חזנטע אונטער אונדזערע פליגל, נאר
ווייל מיר דארשטן נאכן אמת, מוזן מיר זאגן, ווי די מעשה איז געווען,
אז מיט אבי־וועמען וואלט אפשר די חזנטע נישט געשיקט איר קינד אין
טעאטער אריין; נאר מיט די ראפאלאוויטשעס ― מהיכא־תיתי, פארוואס נישט?
מיטן גרעסטן כבוד. אדרבא, לאז טאקע די וועלט זען, מיט וועמען איר
קינד קומט זיך צונויף... און אף מארגן נאך דער פארשטעלונג האט לאה
די חזנטע געטשאטעוועט פאר פרעמדע אין די אויגן איבערפרעגן בא איר
טאכטער נאכאמאל און נאכאמאל:
    
― מיט וואס־זשע האט מען דיך, הייסט עס, נעכטן מכבד געווען בא
די נגידים?
    
אדער:
    
― רייזל! וויפל אזייגער גייסטו היינט צו די נגידים?
    
אדער:
    
― אז מע וועט דיך בעטן, טאכטער, נאכאמאל בא די נגידים עסן
וועטשערע, זאלסטו זיך מער נישט אפזאגן. וואס דארף מען זיך שעמען,
האסטו געזען א ביסל?...
    
נארישקייטן! די טאכטער האט אפילו נישט אין זינען געהאט אפזאגן
זיך. רייזל האט זיך אין דער דאזיקער רייכער שטוב וואס ווייטער געפילט
אלץ היימישער און היימישער. אלע מאל, ווען זי איז אהין געגאנגען, איז
זי געגאנגען יום־טובדיק געשטימט, מיט א פול ווארעם הארץ, ווי מע גייט
צו א נאענטן גוטן פריינט אף אן אנגעלייגטער שמחה.
    
און ס׳איז גאר קיין חידוש נישט. אלע מאל, ווען רייזל איז אהין געקומען, איז זי געווען א גאסט. דאס גרויסע ליכטיקע רייכע הויז פון די
ראפאלאוויטשעס האט אויפגענומען דעם חזנס מיידל אלע מאל מיט דער
אייגענער פריינדשאפט, פריילעכקייט, געלעכטער, טומל און געפילדער. און
אלע מאל איז מען מיט דער גאנצער כאליאסטרע געגאנגען אין טעאטער
אריין, פארנומען דעם אויבנאן, און אלע מאל איז איר אויסגעקומען זיצן
זייט בא זייט מיט ראפאלאוויטשעס זונדל, מיט לייבלען... און אלע מאל,
ווען עס האט זיך אויפגעהויבן דער פארהאנג און אין טעאטער איז געווארן
פינצטער, איז איר האנט געווען אין זיין האנט. און אלע מאל האבן זיי דא
ביידע אויפגעהויבן זיך פון דער ערד, דערפילט, אז עס זיינען אויסגעוואקסן בא זיי פליגלען און עס טראגט זיי ארויף אהין, אהין, אהין, גאנץ
הויך... אין זיבעטן הימל אריין, אין גן־עדן.
    
קאפיטל צען
  
אהיים פון טעאטער
    
אהיים פון טעאטער קומט דעם חזנס מיידל א צעהיצטע, מיט א פאררויטלט פנים, מיט א באזונדערן גלאנץ אין די אויגן און א פול, איבערגעפולט הארץ, און עס דאכט זיך איר, אז נאך קלינגט איר אין די אויערן
דאס ריידן פון די מענטשן־מלאכים, אויסגעמישט מיטן שפילן פון די קלעזמערס און מיט די הילכיקע געלעכטערס פון די ראפאלאוויטשעס. און זי
דערמאנט זיך, וואס דעם נגידס זונדל, לייבל, האט איר א זאג געטאן
שטילערהייט, כמעט אפן אויער, און א קוועטש געגעבן איר בעת־מעשה
די האנט:
    
― קומסט דאך מארגן נאכאמאל?...
    
― א שאלה א ביסל?
    
אזוי האט זי אים געענטפערט. נישט מיט ווערטער, נאר מיט א
קוועטש די האנט, ווי אלע מאל.
    
דאס איז געווען באם ארויסגיין פון טעאטער. דער עולם האט זיך
געשטופט מיט סכנת־נפשות אף דערשטיקט צו ווערן, ווי אלע מאל. יידן
האבן ליב זיין די ערשטע באם אריינגאנג. זיי האבן ליב זיין די ערשטע
אויך באם ארויסגאנג. מע האט זיך אזוי צונויפגעקוועטשט, אז לייבל מיט
רייזלען האבן זיך א מינוט געפילט ווי איין מענטש און מע האט זיי כמעט
ווי ארויסגעטראגן פון טעאטער.
    
אין דרויסן איז א נאכט אן אויסגעשטערנטע, א מחיהדיקע נאכט. פון
יענע ווארעמע ליכטיקע זומערדיקע נעכט אין בעסאראביע, וואס עס ווילט
זיך גארנישט גיין אהיים שלאפן. אין אזא נאכט צו שלאפן איז באמת אן
עבירה פאר גאט. די אויגן קוקן ארויף, צום הימל. צו דער לבנה, צו די
שטערן. די נשמה רייסט זיך ― מע ווייס נישט וווהין. דאס הארץ ציט
― מען ווייס נישט צו וואס. עס פילט זיך א מאדנע בענקעניש ― מע
ווייס נישט נאך וועמען... שטיל איז אין האלענעשטי און רויק. אפגעקילט האט זיך די ערד נאכן אונטערגאנג פון דער בעסאראבער זון. אפגעלייגט האט זיך דער שטויב, וואס איז געשטאנען א גאנצן טאג, ווי א זייל,
און מע קאן שוין כאפן דעם אטעם. און א גרינג ווינטעלע פארבלאזט פון
ערגעץ, ברענגט צו טראגן א גרוס פון די בעסאראבער גערטנער און פעלדער, וואס שמעקן נישט מיט בשמים, נאר מיט ברויט, מיט פאפעשויעס,
מיט עפל און מיט בארן. און א פייפל לאזט זיך הערן פון א פאסטעך, וואס
טרייבט די שאף ערגעץ דארטן אף דער פאשע. דאס פייפל קוים־קוים וואס
מע הערט, אלע מאל שטילער, ביז סע ווערט פארשטארבן.
    
און יידן גייען פון טעאטער. פון יידישן טעאטער. און אז יידן גייען
פון טעאטער, גייען דאס יידן, נישט קיין גויים. רעדט מען, שרייט מען און
מע מאכט מיט הענט. איינער גיט איבער דעם אנדערן, וואס ער האט געזען
אין טעאטער און וואס ער האט געהערט. און איטלעכן דאכט זיך אויס,
אז דאס וואס ער האט געזען, האט ער געזען, און דאס וואס ער האט
געהערט, האט ער געהערט. און מע זינגט איבער נאכאמאל די לידלעך
פון טעאטער. און העכער פון אלע ריידן יונגווארג. און פריער פאר אלע
לויפן קליינווארג. און האלענעשטי כאפט זיך אויף, עס ווערט געשטערט
די שטילע נאכט, די שיינע, די ווארעמע ליכטיקע זומער־נאכט, אבער ניט
אף לאנג. יידן קומט אהיים, לייענען אפ קריאת־שמע, לעשן אויס די לעמפלעך און לייגן זיך שלאפן ― א גוטע נאכט!
    
אין א קליין שטיבעלע אף „גאטס גאס״ (דארט וווינט ישראלי דער
חזן) לייכט זיך נאך. דער חזן מיט דער חזנטע קלייבן זיך שוין אויך שלאפן
לייגן. נאר זיי ווארטן אף דער טאכטער, זי זאל שוין קומען פון טעאטער,
וועט מען „מאכן נאכט״...
    
ישראלי דער חזן, נאך א גאנץ שיינער יונגערמאן מיט שווארצע זיידענע האר, אין א ווייסן טלית־קטן, זיצט האלב אויסגעטאן, פאכט זיך מיט
דער יארמעלקע און לייענט קריאת־שמע. לאה די חזנטע איז שוין אויך
העכער האלב אויסגעטאן. דער שאטן פון איר ווייסן שלייער, וואס פאסט
זיך אזוי צו איר שווארץ שטרענג פנים מיט אירע שווארצע בייזע אויגן,
שפילט זיך אפ אף דער ווייסער געל־אונטערגעפארבטער וואנט. דערווארט
זיך ביז די טאכטער קומט אהיים בשלום פון טעאטער, טרעט לאה נישט
אפ פון איר, זי זאל איר דערציילן ― וואס פארא „קאמעדיעס״ מע האט
דארט היינט געשפילט? ווער איז געווען פון באקאנטע? וואס האט מען
געגעבן בא די נגידים צום טיש?...
    
און נאך עפעס רעדט די חזנטע איבער איר און לאזט אויס מיט די
ווערטער:
    
― איא? וואס־זשע, איר פארשטייט נישט, ווו יא און ווו ניין? אמאל
דארף זיין יא, און אמאל דארף זיין ניין, האסטו געזען א ביסל!...
    
נאר רייזל הערט נישט. רייזל הערט נאר, אז דער מאמעס קול קלינגט
איר אין די אויערן, און עס גיסן זיך, גיסן זיך רייד, און דער טאטע לייענט
קריאת־שמע און פאכעט זיך פון היץ. ― אך! וואס פאר א קאנטראסט!
דא, און דארט... וואס פאר א חילוק דא איז קעגן דער ליכטיקייט, פריילעכקייט און פריינדלעכקייט, וואס דארטן!... און בכלל, ווי ענג און ווי פינצטער און ווי אומעטיק דא איז נאכן אוונט, וואס זי האט היינט פארבראכט,
פריער בא די ראפאלאוויטשעס, אין דער גרויסער שיינער, ליכטיקער, פריילעכער שטוב, און דערנאך אין טעאטער, אין גן־עדן, און דערנאך גייענדיק פון טעאטער אהיים אין דער דאזיקער ווארעמער, שיינער, ליכטיקער,
אויסגעשטערנטער זומער־נאכט!...
    
און לאה די חזנטע שיט נאך אלץ מיט רייד, זי קוקט זיך אבער ארום,
אז זי רעדט שוין, דאכט זיך, א ביסל צו לאנג, און ס׳איז שוין טאקע נישט
פרי אויך, האקט זי זיך אליין איבער די ווערטער:
    
― א דונער איז מיר! ניין מאס רייד... צייט שלאפן, און איך דיל
איר א ספאדעק האסטו געזען א ביסל!... אט פארלעש איך, טאכטער, דאס
לעמפל. א גוטע נאכט. שלאף געזונט.
    
― א גוטע נאכט! ― ענטפערט איר רייזל און נארעט זיך איין אין
בעט, דעקט זיך איבער, מאכט צו די אויגן, און די מחשבות כאפן זי אויף
און טראגן זי אריבער פון „גאטס גאס״ צוריק אהין, אהין, אין גן־עדן
אריין.
  
קאפיטל עלף
  
געהויבענע געסט
    
די ערשטע איז ארויסגעטריבן געווארן פון גן־עדן דעם חזנס טאכטער,
רייזל. אט־וואס מיט איר האט זיך געטראפן.
    
איינמאל אין א שיינעם פרימארגן, אז דער חזן איז געווען אין שול,
די חזנטע ― אין מארק, און פון די תלמידים איז נאך אין חדר נישט
געווען קיינער, איז זיך רייזל געזעסן באם אפענעם פענצטער, וואס איבער
איר בעט, א האלב־נאקעטע נאך, מיט נישט פארפלאכטענע האר, מיט א
נאדל־פאדעם פארנייט א צעטרענטע נאט פון א קאפטל און געזונגען פון
„שולמית״ דאס שיינע לידל מיטן שיינעם מאטיוו, וואס זי האט געהערט
אין טעאטער:
    
 דאס ציגעלע איז געפארן האנדלען ―
    
 דאס וועט זיין דיין בארוף
    
 ראזשינקעס מיט מאנדלען
    
 שלאף זשע, יידעלע, שלאף!...
    
― בראווא, קעצעלע, בראווא! האט זיך אנגערופן א הייזעריקלעכע
שטימע אונטער רייזלס פלייצעס, גלייך צו איר אין פענצטער אריין.
    
דאס איז געווען נישט קיין אנדערער, ווי אונדזער גוטער באקאנטער
שלום מאיר מוראווטשיק, די „פארשלעפטע קרענק״ פונעם יידיש־דייטשן
טעאטער.
    
שלום־מאיר מוראווטשיק, וואס האט אף זיך, ווי מיר ווייסן שוין,
טויזנטערליי ארבעט אין טעאטער, טראגט אף זיך אויך באלעבאטישקייט.
גאנץ פרי, אז דער גאנצער טעאטער שלאפט נאך, גייט שלום־מאיר מיט א
קויש אין האנט אין מארק אריין איינקויפן צו פיקן פאר די „קינדער״
(אזוי הייסן בא אים די אקטיארן פון טעאטער). דערווייל, אזוי ווי ער
גייט פארביי „גאטס גאס״, דערהערט ער ― עמעצער זינגט א באקאנט
לידל פון זייער טעאטער, און אזוי געשמאק, אזוי זיס, אזוי הארצעדיק, אז
ער איז געבליבן א „צוגעקאוועטער״. איז ער א בעלן געווען א קוק טאן,
ווער זינגט דאס אזוי שיין? איז ער צוגעגאנגען צום פענצטער און דערזען
א שווארץ מיידל, נאך גאר א קינד, בלוט און מילך, איז פארטיפט אין
דער ארבעט. האט דאס אים געגעבן א „מארדעווע״ און ער האט זיך נישט
געקאנט איינהאלטן און גענומען אפלאדירן דער יונגער זינגערין: „בראווא!
בראווא!״.
    
די יונגע זינגערין האט זיך, ווייזט אויס, פאר דעם בראווא־פאטשן
נישט אויף קאטאוועס דערשראקן. דאס קליינע רויטע שאלעכל, וואס האט
פארדעקט אירע שיינע קינדערשע פלייצעס, האט זיך אראפגעגליטשט א ביסל
אראפ און אנטפלעקט אף א וויילע פאר א פרעמד אויג איר נאקעט לייב,
וואס האט שוין אויסגעזען מער מיידלש ווי קינדעריש, און דאס האט
אונדזער גוטן שלום־מאירן נאך מער צוגעגעבן חשק אף צו שטיין אט דא
אונטערן פענצטער און דרשענען ווייטער ווי זיין שטייגער איז:
    
― פייגעלע, וואס האסטו זיך אזוי דערשראקן? א שטימע האסטו,
דארף איך דיר זאגן, צוקער־זיס. דריי פרימאדאנעס מעגן זיין פאר דיר די
כפרה, גאט זאל מיר אזוי געבן גליק און הצלחה. און א ציפערבלעטל איז
בא דיר ― אף מיר שוין אזא יאר... שא! אויב איך בין נישט עובר־בטל,
וואלט איך געזאגט, אז דו ביסט מיר קענטלעך. איך וואלט געמעגט שווערן,
אז איך האב דיך געזען מיט ראפאלאוויטשעס פעמפיק אף איין בענקל אין
טעאטער. א נישט ― זאלן מיר ארויס די אויגן. אהא! דו ביסט רויט געווארן? נאך רויטער פונעם שאלעכל... לאך, לאך, מיידעלע, אז דו לאכסט,
ביסטו נאך שענער ווי אזוי. די חן־גריבעלעך ווערן דעמאלט בא דיר נאך
גרעסער און די ווייסע ציינדלעך פאסן אויסגעצייכנט צו דיינע שווארצע
האר און צו דיינע ציגיינערישע אייגעלעך, גאט זאל מיר אזוי געבן גליק
און הצלחה...
    
נישט אזוי דער שמאלץ־נוסח און נישט אזוי די בלאזנע שפראך פונעם
דאזיקן נפש, וועלכע רייזל האט נאך זייער ווינציק פארשטאנען, האבן זי
אנגעשראקן, ווי דאס, וואס זי איז נאך גאר כמעט א האלב־נאקעטע, און
דא שטייט א פרעמדער, א מאנספארשוין, אונטער איר פענצטער. „וואס
וועט זאגן די מאמע, טאמער קומט זי אן?״... און רייזל האט זיך געגעבן
א כאפ אויף און צוגעמאכט דאס פענצטער.
    
 * * *
    
יענעם אפדערנאכט, אז רייזל איז געקומען מיט די ראפאלאוויטשעס
אין טעאטער, האט זי שלום־מאיר מוראווטשיק באגריסט מיט זיינע ממזרישע
אויגן אן ווערטער, און רייזל איז רויט געווארן, אזוי ווי די פארגייענדיקע
זון אין בעסאראביע... נאכדעם, צום ערשטן אנטראקט, בעת יחיאל דער
קלעזמער שפילט א יידישן ניגון, באווייזט וואס ער קאן, און דער עולם
קנאקט ניסלעך, עסט בארלעך און רעדט און לאכט און חזרט איבער, וואס
מע האט געשפילט אף דער בינע איטלעכס ווארט, האט רייזל באמערקט,
ווי אט דער זעלבער נפש האט פונדערווייטן אנגעוויזן אף איר מיטן פינגער דעם דירעקטאר פון טעאטער, און דער דירעקטאר פון טעאטער, א
הויכער פארשוין אין א הויכן צילינדער מיט מוראדיק גרויסע בריליאנטן
כמעט אף אלע פינגער, שטייט פונדערווייטן און ווארפט אף איר מיט אויגן
― קליינע, רויטע, אנברעמענדיקע אויגן. און אין רייזלס פנים האט זיך
ווידער אנגעצונדן א העליש פייער...
    
אף מארגן, בעת ישראלי דער חזן האט צעלאזט דעם חדר אף ווארעמס
און אליין האט ער זיך אויך נאר וואס געוואשן און געזעצט מיט לאהן און
מיט רייזלען צום טיש, עפנט זיך די טיר און עס קומען אריין צוויי פארשוינען: שלום־מאיר, די „פארשלעפטע קרענק״, און דער דירעקטאר פונעם
יידישן טעאטער. ביידע זיינען זיי געווען פריש געראזירט און שטארק אנגעפארפומירט מיט פאטשולי־זייף און מיט אדעקאלאן ווערא־וויאלעט. דער
דירעקטאר האט געטראגן א גרויסארטיקן שניפס, אין וועלכן עס האט געשטעקט א בריליאנט־נאדל. כמעט אלע פינגער האבן בא אים געפינקלט
מיט בריליאנטן, און אף דער גרויסער גאלדענער קייט פונעם זייגער איז
אראפגעהאנגען א שווערער מאסיווער מעדאליאן. אפן מעדאליאן איז געווען קונציק אויסגעלייגט פון ווייסע בריליאנטן, בלויע סאפירן, רויטע רובינען און גרינע שמאראגדן, א קרוין פון צוויי גרויסע צונויפגעפלאכטענע
בוכשטאבן: A און S. דאס האבן די טייערע שטיינער באצירט דעם
שיינעם בארימטן נאמען:
    
,, א ל ב ע ר ט  ס ט ש ו פ א ק ״.
    
די דאזיקע אלע טייערע שטיינער פון די גאלדענע רינגען מיטן מאסיוון
מעדאליאן, וואס הענגען אפן דירעקטאר, האבן צו דערציילן און צו דערציילן!... נאר אזוי ווי מיר גייען ראשיק איבער צו אונדזער געשיכטע, וועלן
מיר זיך דא נישט אפשטעלן. מיר וועלן מסתמא האבן די געלעגנהייט נישט
איינמאל צו באגעגענען זיך אין אונדזער ראמאן מיטן דאזיקן פארשוין.
אין קורצן מוז מען אייך אבער זאגן, ― און צווישן אונדז זאל עס בלייבן,
― אז אומזיסט שטעלט ער ארויס די אלע טייערע זאכן, מע זאל מיינען,
אז דאס זיינען געשענקטע מתנות פון פובליקום, „ארטיסטישע טראפעען״
פון טעאטער. ניין, דאס האט ער זיך אליין ביסלעכווייז דעראבערט, איינגעקויפט פאוואלינקע פאר זיין אייגן געלט, „כשר״ פארדינט דורך דער
הארעוואניע פון א פאר צענדליק ארעמע, שטענדיק הונגעריקע, נאר תמיד
פריילעכע נפשות... אלבערט שטשופאק גייט מיט דעם גאנג, אז גלייבן טאר
מען נישט קיינעם, אפילו אן אייגן ווייב. דעריבער טראגט ער אף זיך זיין
גאנץ פארמעגן אין בריליאנטן. ס׳איז, פארשטייט איר מיך, זיכער פאר זיך
און שיין פאר לייטן...
    
דערזען אזעלכע געהויבענע געסט, האט זיך ישראלי דער חזן געגעבן
א הייב־אויף פון ארט. לאה די חזנטע האט זיי אונטערגעטראגן צוויי שטולן
און געבעטן זיצן. און רייזל? ― לאמיר זי בעסער לאזן צורו: נאך א מינוט
― און זי ווערט פארברענט!...
    
― בחורים ברוכים א רוח אים... ווי זאגט מען דאס בא אונדז? ―
האט זיך אנגערופן דער דירעקטאר, אלבערט שטשופאק, און האט זיך
ארויפגעהאקט ווי אף א שטיין, נישט אהין, נישט אהער. א גליק, וואס
שלום־מאיר זיצט בא דער זייט (פון אלע צרות דארף ער אים ארויסשלעפן!).
שלום־מאיר איז ארויסגעקראכן מיט זיין הייזעריקלעכער שטימע אף זיין
בלומען־שפראך:
    
― ברוכים היושבים, קומט עסן, עסט געזונט, קייט און שלינגט און
שטערט אייך נישט. מיר זיינען פראסטע חי־וקימס פשוטע יידן אזוי ווי
איר. דאס איז מיין פרינציפאל, דער דירעקטאר פונעם היגן יידיש־דייטשן
טעאטער, און איך בין בא זיי דאס אייבערשטע פונעם שטייסל, דאס מיטלסטע פונעם כריין און דאס אונטערשטע פונעם בענטשן. זייער נאמען
איז אלבערט שטשופאק און מיך רופט מען שלום־מאיר מוראווטשיק. איצט
אז מיר האבן זיך שוין באקענט, הייסט דאס, פון דער נאענט, קאנען מיר
נעמען מיט אייך צו ביסלעך בראנפן, אויב ס׳איז פאראן בא אייך אין
שטוב, און אויב נישט ― שיקט, וועט מען ברענגען. און פארבייסן וועלן
מיר פארבייסן מיט דעם, וואס איר. איך זע, איר רייבט בערעטשקעס מיט
פלאמען, א מין מאכל, וואס איך האב אים נישט געגעסן, איך זאל אייך
נישט זאגן קיין ליגן, אוודאי א יאר הונדערט, גאט זאל מיר אזוי געבן
גליק און הצלחה!...
    
קאפיטל צוועלף
  
ישראלי דער חזן קאטשעט זיך אפן האלדז
    
אין דער גאנצער צייט, וואס שלום־מאיר האט געדרשנט, און דער חזן
מיט דער חזנטע מיט דער טאכטער האבן אויסגעהערט, איז דער דירעקטאר
פונעם יידיש־דייטשן טעאטער, אלבערט שטשופאק, געזעסן באם חזנס
טיש מיט געשלאסענע ליפן, געשפילט זיך מיטן מעדאליאן, געפינקלט מיט
אלע דימאנטן און בריליאנטן, וואס אויף די פינגער, און האט נישט אראפגעלאזט זיינע קליינע, רויטע, אנברעמענדיקע אויגן פונעם חזנס מיידל.
    
נאכן עסן, אז שלום־מאיר האט זיך שוין אנגערעדט ווי א פויק, די
חזנטע האט צוגענומען פונעם טיש, און דער חזן האט אפגעבענטשט, האט
דער דירעקטאר געפונען, אז ער מעג שוין אויך עפעס ריידן א ווארט, און
אז ס׳איז שוין צייט צוטרעטן צום עסק, צוליב וועלכן זיי זיינען געקומען.
האט ער געגעבן פריער א הייב אויף דעם צילינדער פונעם קאפ, באוויזן א
גרויסן פליך, אויסגעגלעט ארום און ארום מיט גלאטע פעט־אנגעשמירטע
האר, אפגעווישט דעם שווייס פונעם שטערן און איז ארויס מיט דער שפראך.
    
בטבע איז אט דער נפש א ייד א שווייגער. נאר אז ער צערעדט זיך
שוין, איז אים שווער אפצושטעלן זיך. די צונג הייבט אים אן אין מויל
פלאנטען זיך, פארטראגט אים דער שווארציאר ווייסט וווהין, און עס קומט
אים אויס אפטמאל צו זאגן נישט דאס, וואס ער האט געוואלט. שלום־מאיר
מוראווטשיק, זיין רעכטע האנט און פליגל־אדיוטאנט, ווייסט שוין זיין
חולאת, שלאגט ער אים איבער פונעם אנהייב־אן און דעררעדט שוין נאך
דעם אליין פאר אים דאס איבעריקע אף זיין לשון.
    
― פארשטייט איר מיך, ליבער חזן, ― אזוי האט שטשופאק אנגעהויבן זיין געשפרעך, ס׳איז אזוי די מעשה, הערט־זשע, איך אליין בין אויך
געווען אמאל בסך־הכל א משוררל בא א חזן, הייסט עס, געטראגן די פאמעניצע, מיין איך געזונגען, הערט־זשע, א קול, א שטימע הייסט עס, א
סאפראנע־שטימע אן אמתדיקע, און געכאפט פעטש, מיין איך געהאלפן באם
עמוד, ביז איך בין געווארן אליין א דאס, א מענטש פאר זיך הייסט עס,
אף חתונות און אף בריתן און אף פדיון־הבנס מיר געזונגען, הערט־זשע,
א כל־מקדשל, מיין אייגענע פארפאסונג טאקע, וואס איך האב אליין פארפאסט, איר זאלט זען א בוך א גאנצן אפגעדרוקטן, מיינע לידער הייסט
עס, מיט מיין פארטרעט פון פארנט, און דארטן דא בא מיר א „כל מקדש״,
הערט־זשע, הייב איך אן אזוי (זינגט און ציקלט זיך):
    
 כל מקדש ― ציפקעלע מיין ווייב,
    
 שביעי ― דער שלאק זאל דיך טרעפן,
    
 כראוי לן ― היינטיקע נאכט!...
    
אלבערט שטשופאק, ווי עס זעט אויס, איז אריין אין זיין ראלע. ער
האט זיך פארקאטשעט צו זינגען כל־מקדש גאר אף אן אנדער אופן, האט
אים אבער שלום־מאיר באצייטנס דערלאנגט א סיגנאל מיטן פוס אונטערן
טיש, אז ער זאל בעסער אויפהערן, וועט זיין גלייכער פאר אים, און האט
גענומען מיט זיין פה־קדוש געבן צו פארשטיין דעם חזן, צוליב וואס,
אייגנטלעך, זיי זיינען אהער אריינגעקומען:
    
אזוי ווי זיי האבן געהארכט פון ישראלי דעם חזן נאך פריער, איידער
זיי האבן נאך גאר געקלערט פארן קיין בעסאראביע, אז ער איז א בארימטער זינגער, און אזוי ווי מוזיק איז זייער פרנסה, דאס הייסט, זייער פרנסה,
אייגנטלעך איז טעאטער, און טעאטער מיט מוזיק איז דאך ווי א ברודער
מיט א שוועסטער, אדער ווי א מאן מיט א ווייב, על־כן וואלט אפשר געווען
א יושר, אז דער חזן זאל זיי עפעס „זאגן״?...
    
― עפעס אזעלכס הערט־זשע עפעס א דאסיקס, א יידיש, א פעפעריקס ― האט צוגעלייגט אלבערט שטשופאק, באוויזן מיט די פינגער און
געשמייכלט מיט די צונויפגעשנורעוועטע ליפן, און דאס מגושמדיק געקנייטשטע פנים האט זיך אים נאך מער צונויפגעקנייטשט.
    
ישראלי דער חזן האט באלד פארשטאנען, וואס מע פארלאנגט פון
אים. האט ער תחילת אפילו ווי געברעקלט זיך, געלאזט בעטן, געמאכט
אנשטעלן: „ווייס איך וואס! ס׳איז גארנישט אזוי די מעשה! די וועלט
האט ליב מגזם זיין״... און אליין האט ער זיך שוין גענומען אנשטעלן די
כלי (ווו האט איר געזען, אז א חזן אדער אן ארטיסט זאל זיך אפזאגן,
ווען מע בעט אים שוין זייער שטארק?). נאך דעם איז ער אויפגעשטאנען
פון טיש, אפגעווישט די ליפן, אויסגעהוסט זיך, צורעכט געמאכט די כלי,
א פרעג־געטאן אזוי פון יוצא וועגן:
    
― איז וואס־זשע זאל איך אייך, למשל, זאגן?...
    
און נישט געווארט אף אן ענטפער, הייבט ער אן „זאגן״ א זאך, געוויינלעך פון ימים־נוראים, קאטשעט זיך אפן האלדז, כאפט זיך ארויף
גאנץ הויך און לאזט זיך אראפ ביז דער נידעריקסטער „אקטאבע״, און
ווידעראמאל ארויף, און ווידער אראפ, געדרייט און געקאטשעט זיך, און
געקאטשעט זיך...
    
די געסט האבן געקוקט איינס אף דאס אנדערע אן ווערטער, נאר געווונקען מיט די אויגן, געמאכט מיט די ליפן, געקוויקט זיך, ווי פון א געשמאקן מאכל אדער פון א גוט גלעזל וויין, און דערמיט האבן זיי אים
אונטערגעגעבן היץ א סך מער, ווי זיי וואלטן אים אפגעשאטן מיט די
גרעסטע קאמפלימענטן. דעם חזן נעבעך האט זיך אזש דער קאפ פארדרייט.
אז ס׳איז יא אזוי, דארף מען זיי ערשט ווייזן, וואס ער קאן! און ער האט
גענומען זינגען נאך א שטיקל און נאך א שטיקל, און צום לעצט געוואלט
זאגן זיי גאר א נייע זאך, טאקע זיין אייגענע „קאמפאזיציע״, האט אים
שלום־מאיר אנגענומען פארן ארבל:
    
― האט קיין פאריבל נישט, מיין ליבער חזן, איר זינגט אזוי זיס, אז
אלע קאר־חזנים פון דער גאנצער וועלט מיט זייערע משוררים און זינגערלעך מעגן זיין די כפרה פאר אייער מינדסטן נאגל. גלייבט מיר, ווען מיר זאלן נישט האבן אף זיך קיין טעאטער מיט פראבעס, מיט אקטיארן מיט שלעק
און מיט צרות, וואלטן מיר נישט ארויסגעטראטן פון אייער שטוב ביז נאך
שמיני־עצרת, עס וואלט אונדז גאר קיינמאל נישט נמאס געווארן זיצן אט־א
דא בא אייך און הערן אייערע „זאכן״, גאט זאל מיר אזוי געבן גליק און
הצלחה. איז אבער דער חסרון ― פרנסה! נישטא קיין צייט, פארשטייט איר
מיך, מיר פירן אויף מארגן א שפאגל־נייע פיעסע: „קוני לעמל״... אפשר
וואלט געווען א סברה, אז פארן אוועקגיין זאלט איר אונדז מכבד זיין מיט
א פארבייסעכצל?...
    
דער חזן איז געבליבן עפעס ווי צעמישט:
    
― דהיינו, מיט וואס פאר א פארבייסעכצל זאל מען אייך, למשל,
מכבד זיין?
    
― אט מיט וואס פאר א פארבייסעכצל!...
    
און שלום־מאיר מוראווטשיק האט אנגעוויזן מיטן פינגער אפן חזנס
טאכטער, וואס האט פון אים די גאנצע צייט קיין אויג נישט אראפגעלאזט.
דערהערט אזעלכע דיבורים, איז נעבעך רייזל געבליבן טויט, און דער חזן
מיט דער חזנטע האבן אויפגעשטעלט מויל און אויערן. דא האט דער דירעקטאר געוואלט ארויס מיט זיין שפראך, האט אים שלום־מאיר מוראווטשיק
דערלאנגט דעם סיגנאל אונטערן טיש און האט זיך גענומען בעסער אליין
געבן צו פארשטיין, וואס מע מיינט:
    
― מיר מיינען, פארשטייט איר מיך, אז זי, אייער טעכטערל הייסט
עס, זאל אונדז עפעס „זאגן״. זי האט, שמועסט מען, א שטימעלע און
זינגט, זאגט מען, לידלעך ― א כפרה דרייצן פאטטיס מיט זיבעצן נעל־סאנס...
    
― פון וואנען ווייסט איר דאס, אז מיין טאכטער זינגט לידלעך? ―
האט זיך די חזנטע שוין מער נישט געקאנט איינהאלטן, און רייזלען האט
נעבעך פארכאפט דעם אטעם. זי האט געווארט ― אט־אט וועט ער דערציילן
די מעשה, ווי אזוי ער האט מיט איר ערשט נעכטן געשמועסט אונטערן
פענצטער, און פאר דער מאמען האט זי דאס גארנישט דערמאנט אפילו!...
„זי וועט שוין דא כאפן פון דער מאמען א רעכטן פסק!״... שלום־מאיר
אבער האט מיט זיינע ממזרישע אויגן דערזען, ווי רייזלען ווערט אלערליי
פארבן, האט ער זיך אויסגעדרייט ווי אף א טעלער:
    
― א שיינע מעשה, נאר א קורצע! פון וואנען ווייסט מען אומעטום,
אז אייער מאן ביז הונדערט און צוואנציק יאר האט א „האלדז״ מיט א
„קאלוואטור״, וואס מע מעג דאס גיין הערן אף חידושים? פופצן יאר, אז
מיר פארן ארום איבער דער וועלט מיט א יידיש־דייטשעס טעאטער און נישט
געהערט קיינמאל, צי ס׳איז גאר פאראן ערגעץ א שטאט, וואס הייסט הא־לענעשטי. און פונדעסטוועגן זעט איר דאך! א קלייניקייט ― „ישראלי
האלענעשטער״? עס קלינגט דאך מיט אים די וועלט! נו, וואס וועט איר
דערויף זאגן, מיין ליבע חזנטע?
    
די „ליבע חזנטע״ האט דערויף נישט וואס צו זאגן גארנישט. בא איר
איז דאס גאר קיין חידוש נישט, וואס איר מאנס נאמען קלינגט אף דער
וועלט. נאר אז איר טאכטער זאל נעמען איצט פלוצעם אין מיטן דרינען און
אוועקזעצן זיך אט־א־דא זינגען פאר צוויי ווילד־פרעמדע מאנספארשוינען
― איר מעגט אייך זאגן וואס איר ווילט ― נאר נאך איר ווייבערשן שכל
קומט דאס אויס, זי ווייסט אליין נישט, ווי אזוי זי זאל דאס אנרופן:
    
עפעס גלאט אט אזוי א נעמט א מיידל און זינגט, גארנישט, מיצקע־דרינען, טיץ טאצי דורען, הפקר ציבעלעס? א מיידל איז דאך נישט קיין
יינגל. א יינגל איז א יינגל און א מיידל איז א מיידל ― האסטו געזען
א ביסל...
קאפיטל דרייצן
  
דעם חזנס טאכטער זינגט „רבונו־של־עולם״
    
נישט אזוי האט דערויף געקוקט דער חזן. ער האט אנגענומען די זאך
גאנץ פשוט. אמת, לאה די חזנטע איז אפשר גערעכט, וואס זי טענהט אלץ,
אז „א יינגל איז א יינגל און א מיידל איז א מיידל״... פונדעסטוועגן, איין
מאל אין א יובל, צוליב אזעלכע געסט, וואס וואלט דאס געשארט, למשל,
ווען זי זאל אינאיינעם מיטן טאטן עפעס טאקע זאגן?... און אגב האט זיך
אים טאקע אליין אייך געוואלט נאך א ביסל זינגען. א חזן, אז ער צעזינגט
זיך, איז ווי א רעגן. אז ער הייבט אן גיין, גייט ער...
    
און ישראלי דער חזן טוט א קוק אף לאה זיין ווייב מיט א לשון
בקשה, ווי איינער רעדט: „וואס וועט דיך ארן, למשל, אז דאס קינד וועט
עפעס „זאגן״?... די חזנטע פארשטייט דעם חזנס קוק. וויבאלד דער יצר־הרע פון זינגען האט אים שוין אנגעשפארט, איז דאך פארפאלן!... האט
זי אים אפגעענטפערט אויך מיט א קוק, פון וועלכן ער האט פארשטאנען
גלייך, ווי זי וואלט אים זאגן: „עס האט זיך דיר שטארק פארוואלט? מילא,
אז דיר איז ליב, איז מיר ניחא, האסטו געזען א ביסל!״...
    
און ישראלי דער חזן ווערט פריילעך. ער הוסט זיך אויס, שטעלט א
טאן און רופט זיך אן צו דער טאכטער:
    
― אז יענער בעט, מע זאל אים עפעס זאגן, קאן מען נישט זיין אזוי
גראב און מע מוז זיי עפעס זאגן. די קשיא ― וואס זאלן מיר זיי, למשל,
זאגן? אפשר וואלטן מיר זיי גאר געזונגען דעם „רבונו־של־עולם״ הא?
לאמיר זיי זינגען דעם „רבונו־של־עולם״... דו וועסט זאגן, און איך וועל
דיר צוהאלטן אף דער נידעריקער „אקטאבע״... נו, רייזל, הייב אן: לא־לא־לא־לא!
    
רייזל, וועלכע איז געווען צופרידן, וואס דער נעכטיקער אינצידענט
איז אריבער בשלום, איז אויס דאנקבארקייט אליין גרייט געווען צו זינגען.
ובפרט, אז זינגען האט זי פון קינדווייז אן ליב געהאט. און האט דאס ליב
נאך איצט אויך. גאנצע טעג וואלט איר נישט נמאס ווערן זינגען, ווען די
מאמע זאל דאס איר נישט פארווערן. אלע מאל, ווען רייזל הייבט אויף א
קול, צעשרייט זיך אף איר לאה:
    
― לאז זיין שטיל, רייזל, האב איך דיר געזאגט וויפל מאל! דו מיינסט,
אפנים, אז דו ביסט א ברעקעלע מיידעלע, א מויד, קיין עין־הרע, האסטו
געזען א ביסל!...
    
― א מויד? ― צעלאכט זיך רייזל, און לאה אליין לאכט אויך, נאר
זינגען לאזט זי איר נישט, סיידן אמאל מיטן טאטן אינאיינעם, אי דאס
― ווען קיינער הערט נישט...
    
און רייזל האט זיך אוועקגעשטעלט נעבן ישראלי דעם חזן, די הענט
פארלייגט אהינטער, די אויגן אויפגעהויבן צו דער סטעליע, און מיט א
גלאטע זיסע ריינע מעטאלקלינגענדיקע שטימע, ווי א פידל, האט זי אויסגעצויגן א טרויעריקן עכט־יידישן ניגון מיט א תפילה־נוסח, אין וועלכן עס
האט זיך געלאזט הערן אי א קלאג, אי א פארדראס, אי א געבעט, אי
טרערן:
    
 „רבונו של עולם!
    
 רבונו של עולם!
    
 אתיתי ― בין איך געקומען צו דיר זיך
    
 באקלא־א־גן.
    
 אוי, גאטעניו דעם ימת
    
 דיר זא־א־גן:
    
 עד מתי ― אין גלות
    
 זיך פלא־א־אגן?
    
 ביז וואנען דאס טרייבן,
    
 דאס יא־א־אגן?
    
 גענוג שוין, גענוג שוין, גענוג שוין
    
 געשלא־א־אגן ―
    
 מיר קאנען דאס שוין מער נישט
    
 פארטרא־א־אגן!
    
 גענוג שוין, גענוג שוין, גענוג שוין
    
 געשלא־א־אגן ―
    
 מיר קאנען דאס שוין מער נישט
    
 פארטרא־א־אגן!״...
    
ביידע געסט ,דער דירעקטאר מיט זיין פליגל־אדיוטאנט, זיינען געזעסן פארכישופט. ביידע האבן זיי געקוקט איינס אף דאס אנדערע מיט
אפענע מיילער און זיינען געווען אויסער זיך, וואס דאס זינגען האט זיך
אזוי גיך געענדיקט. זיי האבן גארנישט געהאט קיין ווערטער. שלום־מאיר
האט אפילו אויסגעשריגן מיט זיין הייזעריקלעכער שטימע: „בראווא!
בראווא! ביס!״ ― ער האט אבער אליין באלד פארשטאנען, אז דער דאזיקער „בראווא, בראווא, ביס״ האט דא א פנים פון חוזק. צו טרויעריק
איז דער מאטיוו. צו הייליק זיינען די ווערטער. צו זיס איז די דאזיקע יונגע
פידלשטימע און צו שיין און צו געטלעך איז די יונגע זינגערין, וועלכע איז,
אייגנטלעך, נאך א קינד...
    
און אלבערט שטשופאק, דער דירעקטאר פונעם יידיש־דייטש
טעאטער?
    
עס איז שווער צו וויסן, וואס בא דעם דאזיקן יידן האט זיך געטאן
אף דער נשמה... ער האט ארויסבאקומען פון דער אונטערשטער קעשענע
א זיידענע שטארק אנגעפארפומירטע פאטשיילע און האט אויסגעווישט די
טרערן, וואס האבן זיך אים געשטעלט אף זיינע קליינע רויטע אנברעמענדיקע אויגן...
    
אפנים, אז אינעם דאזיקן שוין לאנג אויסגעטריקנטן איינגעשרומפענעם נפש קלאפט נאך א יידיש הארץ, אין וועלכן עס פליסט נאך ווארעם
בלוט און עס שלאגט נאך אן אדער. דאס געפיל פון רחמנות איז בא אים,
ווייזט אויס, נאך נישט אינגאנצן אפגעשטארבן, ווען זיין אויג האט נאך
א טרער פאר יידישע צרות, וואס האבן זיך אויסגעגאסן בא א פאלק פון
גלות אין אזעלכע פשוטע ווארעמע ווערטער און אין אזא פראסטע רירנדיקע
מעלאדיע, וואס קאן נעמען אפילו א שטיין...
    
אדער אפשר איז גאר שולדיק אין דעם אט דאס געטלעך־שיינע שווארצע מיידל מיט די חן־גריבעלעך אין די בעקעלעך און מיט די שיינע שווארצע
ציגיינער־אייגעלעך און מיט איר צוקער־זיסע פידלשטימע, וואס גיסט זיך
פון דער נשמה גלייך אין הארצן אריין און ווערט, ווי א גוטער בוימל,
צעגאנגען אין אלע אברים?... ווער קאן דאס זאגן? ווער קאן דאס וויסן?...
    
דער לעזער, וואס איז שוין באקאנט מיט אונדזער דירעקטאר פונעם
יידיש־דייטש טעאטער פון די פריערדיקע קאפיטלעך, ווייסט, וואס פאר
א בעל־דברן אט דער נפש איז. איצט, נאך דעם דאזיקן „רבונו־של־עולם״,
איז ער אויפגעשפרונגען, צוגעגאנגען צום חזן, אים אנגענומען מיט ביידע
הענט בא דער האנט, און מיט טרערן אף די אויגן האט ער געקאנט ארויסרעדן נאר די דאזיקע געציילטע עטלעכע ווערטער:
    
― זאל מיין נאמען נישט הייסן אלברעט!... (עס איז גאנץ נייטיק צו באמערקן, אז ער אליין קאן זיין אייגענעם נאמען ― עס זאל אייך
צו קיין חרפה נישט זיין ― קיינמאל נישט ארויסדרייען ריכטיק, און „אלבערט״ קומט בא אים תמיד ארויס „אלברעט״).
    
דאס איז דער גרעסטער קאמפלימענט, וואס עמעצער האט ווען געהערט פון אלבערט שטשופאק, דעם דירעקטאר פונעם יידיש־דייטשן
טעאטער.
קאפיטל פערצן
  
אלבערט שטשופאק גייט ארויס פון די כלים
    
וואלט דער דירעקטאר פונעם יידיש־דייטשן טעאטער, אלבערט
שטשופאק, זיך באגנוגנט נאר מיט דעם קאמפלימענט אליין („זאל מיין
נאמען נישט הייסן אלברעט״), וואלט געווען אלצדינג שיין און פיין, און
אלע וואלטן געבליבן צופרידן, יעדער אף זיין שטייגער: די געסט וואלטן
געווען צופרידן, וואס זיי האבן געהערט זינגען אזא „רבונו־של־עולם״, וואס
נישט יעדער און נישט אלע מאל קאן מען אזעלכעס הארכן. רייזל, דעם
חזנס מיידל, וואלט געווען צופרידן מיט איר ערשטן „ארויסטריט״ פאר
פרעמדע מענטשן. דער חזן וואלט געווען גליקלעך, וואס זיין טאכטער האט
אזוי אויסגענומען בא די געסט (וועלכער פאטער פילט זיך דאס נישט
גליקלעך באם ערשטן דערפאלג פון זיין קינד?). וואס דארפט איר מער?
אפילו לאה די חזנטע, וואס האט נישט געקאנט איבערטראגן, אז איר טאכטער זאל אויפהייבן איר קול פאר פרעמדע מאנצבילן, איז איצטיקס מאל
געווען אזוי גערירט, אז נישט ווילנדיק האט זיך בא איר ארויסגעכאפט א
שטילער זיפץ:
    
― א קינד, מיר זאל זיין פאר אירע ביינער!...
    
איז אבער באשערט געווען, אז אף דעם דאזיקן לויטערן הימל זאל
זיך אנרוקן א וואלקן און די גאנצע שמחה זאל פארשטערט ווערן. און
איבער וועמען? טאקע איבערן דירעקטאר פונעם יידיש־דייטשן טעאטער
און איבער זיין צונג, משטיינס־געזאגט, וואס איז בא אים אין גלות. א
מענטש, אז ער גייט ארויס פון די כלים, איז קיין קאטאוועס נישט.
    
צי פאר גרויס התפעלות, צי דאס געשעפט האט פון אים געפאדערט,
נאר אלבערט שטשופאק איז ווידעראמאל ארויס מיט דער שפראך, שפילנדיק זיך בעת־מעשה מיט די דימאנטן און בריליאנטן, אף זיינע פינגער:
    
― איי, א קולכל! איי א העלדזעלע! איי, א פיסקעלע! נו־נו! הערט־זשע, ליבער חזן, איר זיצט אט דא אין דעם האלענעשטי, הערט־זשע, א
העק, א גרוב, וואס? ווער? פאליאסקעט זיך אין דער בלאטע און ווייס
נאר פאפעשויעס, מאמעליגע, כל מקדש, כע־כע... א רחמנות, הערט־זשע,
אזא באריליאנט, וואס וועט פון איר אט דא, נעבעך, אייער קינד הייסט עס,
איך ווייס? דאכט זיך מיר, זאל מיין נאמען נישט הייסן אלברעט!...
    
פון די דאזיקע דיבורים האט די חזנטע פארשטאנען, אז מע רעדט
פון איר קינדס תכלית, האט זי באלד אפגעהאקט, ווי מיט א שארף מעסער:
    
― בא יענעם אין מויל דארף מען די ציין נישט ציילן... מיין קינד
האט דאנקען גאט, ביז הונדערט און צוואנציק יאר, וועמען דער קאפ זאל
פאר איר וויי־טאן...
    
אלבערט שטשופאק האט, ווייזט אויס, נישט פארשטאנען דעם וויץ,
אדער ער האט זיך געמאכט, ווי ער פארשטייט נישט, און איז געגאנגען
ווייטער צו זיין זאך, זיך געווענדט נאר צום חזן, גאר נישט געקוקט אפילו
אף דער חזנטע:
    
― איז וואס־זשע האב איך אייך, הערט־זשע געוואלט זאגן, מיין ליבער
חזן? יא. וועגן דעם, וואס איר זענט בלינדע מענטשן, פארפירטע אט־דא־א.
פאנאטיזמע, איך ווייס וואס? א וועלט! אזא וועלט! דאכט זיך, בא מיר,
איר זאלט זען, הערט זשע, קינדער ― גאלד! מיידעלעך ― אזא יאר אף
איר; ליאלקעס! אוגערקעלעך! א פרימאדאנע ― אויך א טאטנס א קינד.
נישט אזא פנימל, ווי ביי אייערע, דערפאר אבער א שטימעלע, הערט־זשע,
אין דער גרעסטער אפערע! ווען זי טרעט אריין צו מיר, אייערע הייסט עס,
איז איך ווייס? אין דריי־פיר יאר ארום, הערט־זשע, מיט אזא היטל א!...
    
דערביי האט שטשופאק א ווייז־געטאן מיט ביידע הענט, וואס פאר א
היטל מיט גאלד זי וואלט זיי אריינגעבראכט, ווען זייער טאכטער טרעט
אריין צו אים אין טעאטער.
    
צי האט דאס די חזנטע פארשטאנען ווי עס געהער צו זיין ― איז
שווער צו זאגן. ארויסגעזען האט זי, אז דער דאזיקער פארשוין מיטן הויכן
קוימען, מיט דער מגושמדיקער געגאלטער מארדע, רעדט איר עפעס א
מאדנעם שידוך פאר איר טאכטער און לייגט איר פאר אזעלכע זאכן, וואס
סע שלאגט צו דער גאל הערנדיק... און עס האט זיך אויפגעכאפט אין איר
די „מאמע״, די מאמע, וואס איז באשאפן געווארן „אף צו באשיצן און צו
באשירמען איר קינד, ווי דאס שווארצאפל פונעם אויג״. די מאמע, וואס
האט קוים דערלעבט זי צו זען אף די פיס. די מאמע, וואס ציטערט איבער
איר, ווי איבער אן איידעלע, שיינע, טייערע גלעזערנע כלי, ― און זי האט
נישט געוואלט אריינלאזן זיך אין ווייטערע חקירות און האט אפגעהאקט
נאך שארפער, ווי פריער:
    
― נישט דערהארן וועלן דאס מיינע שונאים! וואס מיינט איר דאס
עפעס, מיר זיינען פון שניידערס, צי פון שוסטערס, וואס מיר וועלן דערלאזן אונדזער בלוט צווישן פורים־שפילערס, אקטיארשטשיקעס, קאמעדיאנטן, שלעפערס?... האסטו געזען א ביסל!...
    
די דאזיקע עטלעכע ווארעמע ווערטער, וואס לאה האט ארויסגערעדט
אין איין אטעם, האבן דעם דירעקטאר פונעם יידיש־דייטשן טעאטער,
ווי עס ווייזט אויס, גאר נישט געשמעקט און, אפנים, טאקע רעכט פארדראסן. דאס מגושמדיקע געקנייטשטע פנים איז אים געווארן מיטאמאל
געל און גרין, און א שווייס האט אים באשלאגן. די פארשנורעוועטע ליפן
האבן זיך בא אים מאדנע צונויפגעלייגט, און די קליינע אנברעמענדיקע
אייגעלעך האבן בא אים אנגעגאסן זיך מיט בלוט. אלבערט שטשופאק איז
גרייט געווען אוועקצוגעבן דער חזנטע א פארציע, ווי איר קומט. א העזה
א ביסל פון א יידענע אזוי צו רעדן מיט אים, מיטן דירעקטאר פון יידיש־דייטשן טעאטער.
    
גאט ווייס, צו וואס פאר א סקאנדאל דא וואלט געקאנט קומען...
אלבערט שטשופאק האט פיינט מאכן לאנגע „ספראוועס״. בא אים איז
איינס פון די צוויי: „אדער געבן פעטש. אדער כאפן פעטש״... א גליק, וואס
דא איז געווען שלום־מאיר. שלום־מאיר קען זיין פרינציפאל, וואס פאר א
פויגל דאס איז, ווי ווייט מעגלעך, דערלאזט ער אים נישט צו קיין סקאנדאלן. ער גייט מיט דעם גאנג, אז מע דארף נישט געבן קיין פעטש און מען
דארף נישט כאפן קיין פעטש. ער האלט, אז מיט גוטן מאכט מען אלע מאל
בעסער... האט ער א צי געטאן דעם פרינציפאל פארן ארבל, ממזריש א ווונק
געטאן צו אים מיט אן אויג, א פאר מיטן קאפעליושל ארויף און אראפ און
א זאג געטאן צום חזן:
    
― אייער זוגתי איז גאנץ גערעכט, לאמיך האבן אזא יאר, וואס פאר
א חזנטע איר האט, אחוץ שווארצקייט... נאר וואס דען? איין חסרון: זיי
זיינען א ביסל צו א הייסע יידענע. זיי האבן נישט פארשטאנען, וואס דער
דירעקטאר האבן דא געזאגט. זיי האבן גערעדט גלאט אזוי אין דער וועלט
אריין, אז ס׳זיינען פאראן אלערליי פרנסות אף דער וועלט. יעדער לויבט
זיך זיין פרנסה, ווי זאגט איר: יעדער הונט איז זיך בא זיין טיר באלעבאס,
און יעדער חזיר מיינט, אז זיין בלאטע איז טיפער... און ווייטער האבן זיי
חלילה נישט געמיינט גארנישט, נישט קעגן אייך, נישט קעגן אייער מאן,
נישט קעגן אייער טאכטער. אריינגעקומען זיינען מיר אהער, זאג איך אייך
נאכאמאל, נאר צוליבן חזן, אים הערן זינגען, גאט זאל אונדז אלעמען אזוי
געבן גליק און הצלחה. מיר וואלטן נאך געזעסן און געזעסן. ווילן מיר אייך
מער נישט שטערן. אגב זע איך, עס קלייבן זיך שוין די ממזרים צו אייך
אין דרך אריין. איר דארפט זיך זעצן צו דער ארבעט, ווי זאגט איר: תורה
איז די בעסטע סחורה, ראזשינקעס מיט מאנדלען... זייט געזונט און האט
א גוטן שליטוועגס.
    
― מיטן קאפ אין דער ערד און מיט די פיס צו דער טיר! ― האט
זיי די חזנטע מכבד געווען מיט א ברכה דעמאלט, ווען די געסט זיינען שוין
געווען אף יענער זייט שוועל. און צו דער טאכטער האט זי א זאג געטאן:
    
― מעגסט זיך שוין טאכטער, געזעגענען מיטן יידישן טעאטער. דו
וועסט דאס בא מיר נישט אנקוקן מער, כל־זמן איך ליג נאך נישט אפן
בית־עולם!...
    
דעם גרעסטן חלק וואלט געכאפט פון איר דער מאן (לאה די חזנטע,
אז זי ווערט אין כעס, איז געפערלעך! ). איז אבער דעם חזנס גליק געווען,
וואס די תלמידים זיינען שוין געזעסן ארום טיש בא די אפענע ספרים.
  
ישראלי דער חזן האט, אייגנטלעך, אליין אויך געפילט זיך עפעס נישט אזוי
פויגלדיק נאך דעם דאזיקן געשפרעך פון די נישט־געבעטענע געסט. נאר
ער האט זיך אנגענומען מיט הארץ, געמאכט כלומרשט א פריילעך פנים,
געריבן א האנט אן א האנט און אויסגעצויגן מיט א ניגון פון דער גמרא:
    
― געדענקט־זשע, קינדערלעך, נאכאמאל, למשל, ווי האלטן מיר?
יא־א־א...
    
קאפיטל פופצן
  
א נייער פארשוין ― האצמאך
    
בא בעני ראפאלאוויטשן אין גרויסן ברייטן הויף איז פריילעך. די
סטאדאלע, וואס מע שפילט דארט יידיש טעאטער, איז קיינמאל נישט געשלאסן, נישט באטאג, נישט באנאכט. קומט דער פרימארגן ― הייבט זיך
אן דארטן א לעבן. מענטשן ― אויף און אפ. דער אריין, דער ארויס,
סטאליערס מאכן צורעכט די בענק, פארבערס מאלן דעקאראציעס. טרעגערס
טראגן קאסטנס, ברענגען האלץ, שלעפן ברעטער. מע הערט נישט אויף צו
קלאפן מיט האמערס, שלאגן טשוועקעס, דרייען שטריק, און שטענדיק איז
דארטן קולות, געשרייען, געפילדערן.
    
אפטער און העכער פון אלע אנדערע קולות און פון אלע געשרייען
הערט זיך איין קול, איין געשריי: „האצמאך!״.
    
― האצמאך, דער רוח זאל דיך נעמען!
    
― האצמאך, די אויגן זיינען דיר ארויס?
    
― האצמאך, ריר זיך!
    
― האצמאך, האלט! האצמאך, שטיי! האצמאך, לויף! האצמאך!
האצמאך! האצמאך!
    
„ווער איז אט דער האצמאך?״ ― טראכט זיך בעני ראפאלאוויטשעס
זונדל, לייבל, און איידער ער דארף גיין אין חדר אריין, כאפט ער פריער
א קוק אריין אין דער סטאדאלע. לייבל ווייסט שוין, ווער דער האצמאך איז.
    
א הויכער, א דארער, א קרענקלעכער, א הוסטנדיקער, מיט א קורצן
אטעם, מיט א ווייס געשטופלט פנים, מיט א שפיצעדיקער נאז, מיט א שפיציקן קאפ, מיט שפיציקע אויערן, און אויגן אויך שפיציקע, הונגעריקע,
שטעכנדיקע, שארפע אויגן ― אט דאס איז דער פארשוין...
    
זיין נאמען, אייגנטלעך, איז האלצמאן. נאר דער דירעקטאר פונעם
טעאטער, אלבערט שטשופאק, האט אים פונעם ערשטן טאג געקרוינט מיטן
נאמען „האצמאך״ ― און אזוי איז ער פארבליבן, עד היום הזה.
לייבלען איז אט דער האצמאך געפעלן געווארן פון דער ערשטער מינוט, וואס זיי האבן זיך באקענט, און באקענט האבן זיי זיך דווקא אן
פארשטעלענישן, אן צערעמאניעס און אן חכמות. אזוי איז געווען די מעשה.
    
האצמאך האט דערזען לייבלען איינמאל שטיין בא דער טיר פון דער
סטאדאלע, האט ער פונדערווייטן געמאכט מיט אים א שמועס:
    
― יאלד! וואס טוסטו דא?
    
― גארנישט.
    
― וועמען דארפסטו?
    
― קיינעם נישט.
    
― ווער ביסטו?
    
― בעני ראפאלאוויטשעס זון.
    
― וואס זשע שטייסטו, ווי א קבצנס א יינגל, בא דער טיר? קום
אהערצו, בחורל! פאפיראסן רייכערסטו שוין? צי נאך נישט?
    
― נאך נישט.
    
― אבער דיין טאטע רייכערט? דיינע ברידער רייכערן, א רוח אין
זייער טאטן אריין? נו, קאנסטו דאך מיר ברענגען פאפיראסן.
    
אפן אנדערן טאג האט אים לייבל, א פארסאפעטער, א פארשוויצטער,
א רויטער, געבראכט צו טראגן פולע קעשענע מיט פאפיראסן, ארומגעקוקט
זיך בעת־מעשה אף אלע זייטן. האצמאך האט די אויסגעשאטענע פאפיראסן
גיך מיט זיינע דינע שפיציקע פינגער צונויפגעשארט און אריינגעלייגט צו
זיך אין קעשענע, נישט חלילה ווי א גנבה, נאר ווי א מתנה פון א גוטן באקאנטן, זיך נישט פארקרימט און אפילו נישט געזאגט קיין דאנק, פאררויכערט, פארצויגן זיך, ארויסגעלאזט דורך דער שפיציקער נאז א דין רייכל,
פארהוסט זיך און א זאג געטאן:
    
― ווער רייכערט בא אייך אזעלכע יום־טובדיקע פאפיראסן?
    
― מיין עלטערער ברודער, ― ענטפערט אים לייבל שטיל, קוים וואס
מע הערט.
    
― א רוח אין דיין עלטערן ברודערס טאטן אריין, ער ווייסט, וואס מע
דארף רייכערן! ― ענטפערט אים האצמאך דווקא הויך אויף א קול. ―
זאג נאר, מיין טייערער שפילפויגל, וואס עסט מען בא אייך א שטייגער, אז
עס קומט אינדערפרי צו דער קאווע?
    
― וואס מען עסט? ווי אמאל. אמאל עסט מען פוטער, קעז, אמאל
אייער, קיכלעך, פוטערגעבעקס...
    
― אט־אט־אט, שלאגט אים איבער האצמאך, ― דאס מיינט דער
פסוק! ברענג, חכם, א פאר פוטערגעבעקסלעך, נאר פרישע. דו הערסט, וואס
מע רעדט צו דיר? פרישע!
    
דאס ווארט „פרישע״ שרייט אויס האצמאך אזוי הויך, אז לייבל
ווערט א פארציטערטער\. ער האט מורא, מע זאל נישט דערהערן.
    
פונדעסטוועגן האט ער אים געפאלגט און דעם צווייטן פרימארגן געבראכט צו טראגן אין קעשענע א פאר פרישע פוטערגעבעקסלעך, געציטערט, מע זאל נישט חלילה דערשמעקן... און איידער ער האט זיך ארומגעקוקט ,האט זיי דער הונגעריקער האצמאך שוין דורכגעלאזט דורכן דינעם
האלדז און גיך איינגעשלונגען.
    
― פילן! ― האט אים האצמאך א זאג געטאן און באלעקט זיך, ווי
א קאץ נאך אנבייסן, פאררויכערענדיק א פאפיראס פון לייבלס ברודערס
פאפיראסן, וואס זיינען אים אזוי געפעלן, אז ער האט זיך געהייסן ברענגען
נאך.
    
און לייבל ברענגט אים נאך און נאך, און האט דערפאר א פרייען
צוטריט אין טעאטער נישט נאר באנאכט, בשעת שפילן, נאר אויך באטאג,
בעת פראבעס, רעפעטיציעס מאכן, און אפילו אהינצו, אף יענער זייט פארהאנג, הינטער די קוליסן, וווהין לייבלס נשמה האט זיך געריסן די גאנצע
צייט, געוואלט זען, וואס טוט זיך דארטן?
    
און ― אך וואס לייבל האט דארט געזען! גאר־גאר א באזונדערע
וועלט. א וועלט, ווו מענטשן טוען זיך איבער, פארשטעלן זיך, שמירן זיך
אן און פארבן זיך צו און גייען ארויס פון דארטן לצים, שדים, רוחות און
מלאכים. און א לעבן איז דארטן ווי אין גן־עדן, שטענדיק לעבעדיק, פריילעך. דער זינגט, דער טאנצט, דער שטופט אן פולע באקן, דער טרינקט פון
א פלעשל ― בול־בול־בול, און דער רויכערט א פאפיראס שטילערהייט,
זיצנדיק אף אלע פיר אין א ווינקעלע, דער דירעקטאר זאל נישט דערזען
ווי פאר א מלאך־המות, און אלע לאכן פון אים, מאכן פון אים חוזק, שטעלן
און באגראבן אין דער ערד... א בייזער דירעקטאר! אלע ציטערן פאר אים,
אים ארויס א צונג אונטער די פלייצעס און קרימען אים איבער, ווי ער
גייט און ווי ער שטייט, און ווי ער זיצט, און ווי ער רעדט, און ווי ער
בלישטשעט מיט די בריליאנטן ― מזיקים!
    
בעסער פון אלעמען מאכט אים נאך האצמאך. ער מאכט נאך יעדן
איינציקן אזוי קונציק, אז מען קאן בלייבן פון אים אן א בויך לאכנדיק. א
פריילעכע בריאה אט דער האצמאך! לייבל פארשטייט נישט, פון וואנען
נעמט זיך צו אט דעם מענטשן אזויפיל פריילעכקייט? דאכט זיך, אז קיינער
הארעוועט נישט אזויפיל, קיינער ווערט נישט אזוי אויסגעריסן, קיינער
הונגערט נישט אזויפיל, קיינער הוסט נישט אזויפיל און קיינער כאפט נישט
אזויפיל פעטש, קלעפ און סטוסאקעס פון יעדן באזונדער, ווי האצמאך,
און קיינער איז נישט אזוי אויפגעלייגט שטענדיק אף צו לאכן, ווי אט דער
האצמאך. אט ערשט האט אים, דאכט זיך, דער דירעקטאר אנגעכאפט פארן
קאלנער און ארויסגעווארפן פון גארדעראב: „האצמאך, דער רוח זאל דיך
נעמען!״. און אט שטייט ער שוין אונטערן דירעקטארס פלייצעס א ביסעלע
איינגעבויגן, דאס קעפעלע אף א זייט, די ליפעלעך צונויפגענומען ,און א
קוק טאן אף אים פון פארנט, וועט איר דערזען א מגושמדיק פנים מיט
קליינע אייגעלעך ― אלבערט שטשופאק מיט די ביינער!
    
נו, וויאזוי האט מען פיינט אזא מענטשן?
    
קאפיטל זעכצן
  
האצמאך שרייבט א בריוו
    
― האר נאר, דו, פאנסקיצאפ! דו לערנסט דאך אין חדר, קערסטו
דאך אוודאי גוט שרייבן? ברענג נאר אריין אהערצו א טינט און פעדער,
א בייגעלע פאפיר מיט א קאנווערט... און א מארקע פאר זיבן קאפיקעס!
    
אזוי האט זיך אנגערופן האצמאך צו זיין יונגן גוטן פריינט לייבל
איינמאל אין א שיינעם פרימארגן, פוצנדיק די שטיוול פאר אלע אקטיארן
אין טעאטער.
    
אין עטלעכע מינוט ארום זיינען די אלע אויסגערעכנטע זאכן געווען
אין דער סטאדאלע, דאס הייסט אין טעאטער, אף יענער זייט פארהאנג,
הינטער די קוליסן.
    
אף אן איבערגעקערטן קאסטן בא א דרייפוסיק טישל איז געזעסן
ראפאלאוויטשעס זונדל, לייבל, און געשריבן א בריוו. אקעגן אים, אף דער
ערד, האט זיך צעלייגט האצמאך מיט א פאפיראס אין די ציין, אפגעלייגט
די שטיוול פוצן אף א זייט, אונטערגעהוסט און ברייטלעך דיקטירט:
    
― שרייב אזוי, נשמה מיינע:
    
 „צו מיין ליבע טייערע מוטער שרה־ברכה לעב וואל! און צו מיין
    
ליבן טייערן פעטער זלמן לעב וואל! און צו מיין ליבע טייערע שוועס־
    
טער זלאטקע לעב וואל! און צו אלע מיינע ליבע און געטרייע פריינט
    
לעבט וואל!״
    
― פארטיק, ליובעניו? פאר ווייטער:
    
 „ערשטן קום איך דיר צו מעלדן פון מיין וואל באפונדן, אז איך
    
בין, ברוך־השם, פאלקאם געזונט, ווי איך ווינטש אייך פון טיפן הארצן
    
אימער און שטענדיק, צו יעדער צייט פון אייך צו הערן ― אמן״.
    
― האסטו געשטעלט, קאטעקל, דאס ווארט אמן? האב איך דיך ליב.
שרייב ווייטער:
    
 „און צווייטנס, קום איך דיר צו מעלדן, מיין ליבע טייערע מו־
    
טער, אז מיר געפינען זיך אין בעסאראביע, א לאנד פון פאפעשויעס,
    
מאמעליגע און גראבע ווייבער. און מיר שפילן אלע נאכט טעאטער,
און איך קום דיר צו מעלדן, אז איך שפיל שוין די ערשטע ראלעס און
    
פון נאך יום־טוב הייבן מיר אן צו ארבעטן אף מארקעס, חלקים
    
הייסט עס, דערווייל ארבעט איך אף גאזש, דאס הייסט, איך באקום
    
אף דער וואך, דאס הייסט, אלע וואך קריג איך באצאלט. נישט אזוי־
    
פיל, אז דער קאפ זאל הארט ווערן, גאר דאנקען גאט, אבי נישט גע־
    
ארבעט אומזיסט. איך ווייס, אז לויט מיין ארבעט בין איך ווערט
    
א סך מער, און וואלט אפשר באקומען מער, איז פאראן בא אונדז
    
איינער א ממזר, שלום־מאיר רופט מען אים, א שלום־מאיר פון גאט,
    
ער וואלט דיר געמעגט זיין די כפרה פאר דיר און פאר מיר און פאר
    
זלאטקען. דאס איז א הונט, וואס עסט אליין מכות און לאזט דעם
    
אנדערן אויך נישט. און איך שיק דיך א דרייערל, און איך בעט דיך,
    
מיין ליבע מוטער, זאלסט קיין פאראיבל נישט האבן, וואס נישט קיין
    
דריי הונדערט. דאס איז אינגאנצן, וואס איך פארמאג, און מאך דיר
    
עפעס אף יום־טוב, וואס דו דארפסט, און זלאטקען שיך זאלסטו קויפן
    
למען השם, גאר אן א שום תירוץ, און זאלסט זאגן דעם פעטער זלמן,
    
לאז ער מיר נישט דרייען א מוח וועגן פריזיוו, איך האב אים אין
    
דער ערד! איך בין שוין מיטן פריזיוו באווארנט פון לאנג. דאס האב
    
איך אים צו פארדאנקען, דעם פעטער זלמענען טאקע... און איך בעט
    
דיך, מיין ליבע מוטער, אז דו וועסט שרייבן א בריוו, זאל מיר אלי
    
דער מלמד פאר איינוועגס שרייבן, ווען האב איך יארצייט. פאראיארן
    
איז אויסגעקומען אקוראט דעם דריטן טאג חול־המועד סוכות. און
    
שרייב מיר, צי ביסטו נאך אף דער אלטער שטעלע, און למען השם
    
זלאטקען שיך, און מער קיין נייעס האב איך דיר נישט וואס צו
    
שרייבן, און זיי געזונט, מיין ליבע מוטער. פון מיר דיין זון, וואס
    
ווינטשט דיר פיל גוטס און גליק אף אימער און שטענדיק צו יעדער
    
צייט פון דיר צו הערן ― אמן״.
    
― איצט, פעמפיק, לאז מיך, געב אהער די פעדער, וועל איך לייגן
דעם טאטן.
    
און האצמאך האט פארקאטשעט אן ארבל פון דער רעכטער האנט
ביזן עלנבויגן און האט זיך גענומען צו דער ארבעט, און האט אוועקגעשטעלט עטלעכע קאטשערעס מיט עטלעכע לאפעטעס, און האט א פרעג
געטאן בא זיין קארעספאנדענט, בא לייבלען:
    
― מאכט דאס נישט הערש בער האלצמאן?
    
לייבל האט זיך שטארק איינגעקוקט אין די דאזיקע העראגליפן און
האט לאנג געזוכט און האט נישט געקאנט געפינען נישט קיין הערש, נישט
קיין בער און נישט קיין שום אנדער חיה.
    
― מיין טייערער פיפערנאטער! וואס קוקסטו זיך אזוי צו? ― האט
זיך אנגערופן האצמאך צו זיין יונגן פריינט, צו לייבלען, און גענומען זיך
צוריק צו דער פריערדיקער ארבעט ― די שטיוול פוצן. ― ווי איך זע
איז, אפנים, דיר געפעלן מיין האנטשריפט? דאס האב איך מיך אליין אויסגעלערנט, נארעלע. אליין פון מיין קאפ. אלצדינג, וואס איך קאן, איז אליין
פון זיך. מיר זאגן אלע, אז איך וואלט געהאט זייער א שיינע האנט צום
שרייבן, ווע מע זאל נאר מיך געווען לערנען. נאר ווו? אז איך בין אזוי
יונג געבליבן א יתום, און מיין מאמע האט זיך געשטעלט דינען, און מיך
האט צוגענומען דער פעטער זלמן צו זיך צו דער ארבעט. ער איז א שניידער, א לאטוטניק, א וויסטע קאליקע, נאר שלאגן שלאגט ער זיך דווקא
ווי א גוטער בעל־מלאכה. האט ער מיר איינמאל, באם טיש זיצנדיק, געגעבן אנצוהערעניש מיט א פרעסל גלייך אין הארצן אריין. הוסט איך דאס
פון דעמאלט אן... האט מיך די מאמע אפגענומען פונעם פעטער דעם רוצח
און אוועקגעגעבן מיך צו אן אנדער קאליקע. האב איך אבער נישט געקאנט
זיצן בא דער ארבעט איבערן פרעסל, וואס דער פעטער האט מיך מכבד
געווען. איז זיך מישב די מאמע און באשטעלט מיך גאר פאר א באהעלפער בא א דרדקי־מלמד, וואשן קליינע קינדערלעך, זאגן מיט זיי מודה־אני,
טראגן זיי דעם אנבייסן אין חדר אריין. מילא, טראגן אנבייסנס איז דווקא
נישקשה פון א שטיקל ארבעט: מע קאן כאפן א נאש, א לעק, א שמעק.
איז אבער דער חסרון, וואס מע דארף זיך מטריח זיין טראגן די קינדער
אף די פלייצעס, אז ס׳א א בלאטע, ווי זשע נעמט מען דערצו כוח? העלפט
גאט, עס פארט אראפ אין אונדזער שטאט א יידיש טעאטער. יידיש טעאטער ― סטייטש? די גאנצע וועלט לויפט אין טעאטער, און איך וועל זיצן
אין דער היים? כאפ איך מיך אריין אהינצו מסתמא אזוי, אן א בילעט.
דארף זיך טרעפן אף מיין גליק, אז דער דירעקטאר, שטשופאק טאקע, פארגלוסט זיך דורכגיין די בענק, הייסט עס, קאנטראלירן די בילעטן. כאפט
ער מיך מסתמא און דרייט מיר אן גאנץ גוט אן אויער און ווארפט מיר
ארויס אין דרויסן. וואלט דאס אפשר נאך נישט געווען אזא געוואלד, ווען
ער זאל נישט אראפרייסן בא מיר דאס היטל. ווי אזוי קאן איך קומען אהיים
אן א היטל? די מאמע וועט דערציילן דעם פעטער, וועט מיך דער גזלן
טייטן! האב איך אפגעווארט גאנץ פיין אין דרויסן אפן פראסט, ביז דער
עולם איז זיך צעגאנגען אהיים, בין איך צוגעפאלן צום דירעקטאר, צו
שטשופאק הייסט עס, געוויינט, געחלשט, געקושט אים די הענט, ער זאל
מיר אפגעבן דאס היטל, דערציילט אים דעם גאנצן אמת, אז איך בין סך־הכל א יינגל א יתום און האב א פעטער א רוצח... הערט ער מיך אויס,
שטשופאק הייסט עס, באטראכט מיך פון קאפ ביז די פיס מיט זיינע קליינע
אייגעלעך, זיי זאלן אים ארויס אף יענער זייט, און מאכט צו מיר: „ביסט
א יתום, זאגט ער, און האסט נישט ווו צו זיין? אפשר וואלטסטו, זאגט ער,
אריינגעטראטן צו מיר אין טעאטער? איך וועל דיך מאכן, זאגט ער, פאר
אן אקטיאר״...
  
קאפיטל זיבעצן
  
חידושים, ווי מע ווערט א קאמיקער
    
האצמאך האט זיך פארהוסט. ער רייסט איבער אף א וויילע דאס
שטיוול פוצן, פאררייכערט א פאפיראס, פארציט זיך עטלעכע מאל און
נעמט זיך דערציילן ווייטער פאר זיין יונגן פריינט חידושים, ווי אזוי ער
איז געווארן אן אקטיאר.
    
― מיינסט אוודאי, חכם בלילה, אז די מאמע איז געווען צופרידן,
וואס איך האב באקומען אזא שטעלע? עס הייבט זיך גאר נישט אן, און
נישט אזוי די מאמע, ווי דער פעטער זלמן. „פארט ער אוועק מיט די אקטיארן ,אזוי הערט ער אויף צו זאגן קדיש, אט דער גנב!״... אזוי האט
דער פעטער געוואלט איינרעדן דער מאמע. נאר ווער מיר פעטער? וואס מיר
קדיש אז איך בין פלוצעם אזוי געהויכט געווארן? מאל דיר, קיין האניק האב
איך די ערשטע צייט נישט געלעקט. שטשופאק האט גענומען לערנען מיט
מיר בלק גאר אף אן אנדער מין אופן. קודם האט ער מיר מכבד געווען
מיט עטלעכע כפול־שמונהדיקע פעטש פאר די שטיוול פוצן. „אט אזוי,
זאגט ער, פוצט מען שטיוול?״ און נעמט אוועק בא מיר דאס בערשטל פון
די הענט און ווייזט מיר, ווי אזוי א שטיוול האט ליב, מען זאל אים פוצן.
נאכדעם האט ער גענומען מיך טרייבן, ווי א גוטן הונט ,שאפן מיט מיר
אזעלכע גענג, וואס מע באדארף האבן א קאפ פון א מיניסטער, מע זאל
אומעטום קאנען זיין און אלצדינג קאנען טאן. און טאמער עפעס נישט
אזוי, איז באלד געפאטשט. אט אזא טבע האט דער דאזיקער ייד, די הענטלעך זאלן אים אפדארן! עס גייט אוועק א חודש און צוויי און דריי און
פיר ― איך קוק נישט אן די בינע. געוואלד, וואס וועט זיין דער תכלית
דערויף האב איך מיך מפקיר געווען?... פרעגן אים, ווען וועל איך מיך
זען מיט דער בינע ― האב איך מורא פאר פעטש. קלאגן זיך פאר די
אקטיארן, איז דא א ממזר שלום־מאיר, וואס טראגט אים אפ אלצדינג
אין די אויערן אריין, א כאליערע זאל קומען אף זיי ביידע! בקיצור, עס
העלפט נישט, מע מוז א ביסל צודארן, איינגעדארט זאל ער ווערן, שטשו־פאקן מיין איך דאס! איך ווארט א יאר, איך ווארט צוויי ― איך האב
מיך אבער דערווארט. עס האט זיך געטראפן א מעשה. ס׳איז געשען א
נס מן השמים.
    
און האצמאך פארהוסט זיך אף לאנג און שילט דעם הוסט מיט
טויטע קללות: ,,א כאליערע זאל קומען אף מיין הוסט! א מיתה־משונה!
א פאהיבעל!״...
    
אפגעפארט זיך מיטן הוסט און מיט די קללות, אטעמט ער אפ,
פארציט זיך נאך עטלעכע מאל מיטן פאפיראס, נעמט זיך צו די בערשטלעך און דערציילט ווייטער.
    
― געווען בא אונדז איינער אן אקטיאר, א ליובאווניק, אוכווא־טעווקער האט מען אים גערופן, א טייערער, א זעלטענער ליובאווניק, געשפילט די שטארקסטע ראלעס און א שארלאטאן ― הגדול חגבור והנורא!
א יונגאטש געווען א שיינער, א געזונטער, מיט פלייצעס, מיט ביינער.
א געמבע האט ער געהאט אן אייזערנע, אן אמתע גארגל־שטימע. און א
צינגל האט דאס געהאט. און דייטש האט דאס גערעדט ― שוין איינמאל
א ליובאווניק! וואס טוט גאט? נעמט מסתמא אט דער אוכוואטקעווער
און לייגט זיך אוועק אף קאטאוועס קראנק און כאפט א שטארב אוועק
שוין דווקא אף דעם רעכטן אמת. מילא געשטארבן ― געשטארבן. ברוך
דיין אמת. וואס זשע טוט מען אבער אן א ליובאווניק? אפישן זיינען שוין
אויסגעקלעפט, די קאסע לייזט געלט, מע רייסט בילעטן טאקע נאר ווי אף
צולהכעיס. מיין שטשופאק ― אט־אט נעמט ער איין א מיתה־משונה.
„האצמאך, ― מאכט ער צו מיר, ― וועסט קאנען שפילן א ליובאווניק?״
― „אך, זאג איך, פארוואס נישט?״, און האב גענומען איינשטודירן מיין
ראלע. געשפילט האט מען זייער אן ערנסט שטיק: „דארא, אדער דער
נייער בעטלער פון שעקספיר, אויסגעבעסערט און אויפגעפירט פון מיר,
אלבערט שטשופאק״. אזוי טאקע איז געשטאנען אף די אפישן! אז ס׳איז
געקומען צו שפילן, האט מען מיך גאנץ פיין פארגרימירט און ארויסגעלאזט אף דער בינע אלס ליובאווניק, אן אויסגעצוואגענעם, אן אויסגעפוצטן „רודאלף״, מיט אנגעפארבטע בעקלעך און מיט שווארצע וואנצעלעך, און א פידזשאק האט מען מיר אנגעטאן א נייעם, און הויזן נייע,
שטיוול א פאר, גאנצע שטיוול, ― איך זאג דיר א „רודאלף״, אף מיר
אזא יאר! און וואס זאל איך דיר לאנג ברייען, מיין טייערער שפילפויגל?
ווייס דער רוח דאס פובליקום! פון דער ערשטער מינוט, וואס איך האב
מיך באוויזן אף דער סצענע, איך האב נאך קיין מויל נישט אויפגעעפנט,
― אז מע האט אנגעהויבן צו לאכן, לאכט מען נאך! און ווער שמועסט,
אז איך בין צוגעגאנגען צו דער פרימאדאנע, צו דארען הייסט עס, און
האב אנגעהויבן ווארפן א קאנטשיק, דאס הייסט שפילן מיין ראלע, אנגענומען זי פאר א האנט און א זאג געטאן צו איר אף טיף־דייטש, פונקט
ווי אוכוואטעווקער עליו־האשאלעכץ: „א! ליעבעס קינד! מיר מוזן היי־ראטען, דען נאך דער האכצייט איז די ליעבע פיעל שטארקער אלס פאר
דער האכצייט!״... איז געווארן אן איינלייגעניש אפשר אף א האלבער
שעה, איך האב געמיינט, מע וועט צעטראגן דאס טעאטער! וואס שטארקער איך האב געשפילט מיין ראלע, אלץ גרעסער איז געווען דאס געלעכטער. טאקע נאר דער שלאק האט זיך אין זיי אריינגעכאפט!... בקיצור,
קוים דערלעבט, דער פארהאנג האט געגעבן א פאל ארונטער, האב איך
מיך, א פארשוויצטער, געלאזט גיין ווו די אויגן טראגן, קוים געפלאנטעט
מיט די פיס, נישט געזען פאר זיך די וועלט, נאר דערפילט האב איך, אז
איך בין בא שטשופאקן אין די הענט, און דערהערט אז עס פליען פעטש,
ווי האלץ: „ממזר! פארוואס האסטו מיר נישט געזאגט פריער, אז דו ביסט
א קאמיקער?!״... זאל איך אזוי וויסן פון אים, און ער זאל אזוי וויסן פון
זיינע דריטהאלבן ווייבער, רבונו־של־עולם, אויב איך האב אפילו גאר
אנגעהויבן צו וויסן, וואס דאס הייסט ― א קאמיקער! און אט אזוי איז
בא מיר פון דעמאלט אן אוועק א גאנג, און איך האב אנגעהויבן צו ווארפן
לאנטשיקעס, דאס הייסט, איך האב אנגעהויבן צו שפילן די גרעסטע קאמישע ראלעס, פריער „שמענדריק״, דערנאך „צינגיטאנג״, דערנאך „קוני
לעמל״, דערנאך נח דער שיכור אין „דודס פידעלע״; און אפילו „פפוס״
פון „ברכוכבא״ אויך. און אפילו דעם טעם פון „זעליקל מנגן״ אין לא־טיינערס בלימעלע האב איך אויך שוין אמאל פארזוכט. איך, אז איך גיב
מיך נאר א שטעל אוועק מיט א מזל־טוב: „חתן־כלה, מזל־טוב! אט וועל
איך אייך מאכן אן איבערראשעכץ, אן אינקוויזיציע, א קאמפערדריצע,
דאלעלע־לעמאלע! סילעלע־לעמאלע!״ ― פאלט מען אף די בייכער און
מע שטארבט אוועק!... און ווער שמועסט, אז איך טרעט ארויס אין א
צעריסענער קאפאטע און טאנץ א „חסידל״:
    
 יאך בין מיר א חסידל,
    
 א לוסטיקע בריאה,
    
 יאך בין מיר א חסידל,
    
 גאר אן א פניה;
    
 יאך בין מיר א חסידל,
    
 א חסידאק ―
    
 און איך זינג מיר:
    
 האפ־טשיק־טשאק! ―
    
דעמאלט ווערט דאס גאנצע טעאטער פאר מיר די כפרה. איך באדארף
מיך פאר אזא וועווריק, ווי דו, נישט ארויסשטעלן. נאר איך מעג מיך
בארימען, אז האצמאך האט דאנקען גאט, א נאמען. דער חסרון נאר,
וואס מע לאזט מיך נישט אלע נאכט אף דער בינע. און ווער מיינסטו?
שטשופאק! א ביטערער יונג, פארכאפט זאל ער ווערן! ער גיט נישט קיין
ראלן, געבן זאל אים גאט קרענק אף א גאנצן ווינטער! די בעסטע ראלן
נעמט ער זיך, ווארעם טאמער פאטשט מען בראווא חלילה עמעצן אנדערש, נישט אים, באקומט ער די נכפה. אט אזא פרא־אדם איז דאס...
אזוי לאנג קרענקט ער, ווי לאנג איך וואלט אים געפוצט שטיוול! נאר
האב קיין מורא נישט ― ס׳איז אלצדינג ביז א צייט. אם־ירצה־השם נאך
יום־טוב מאכן מיר אלע אקטיארן יד־אחת ― ארבעטן אף מארקעס,
חלקים הייסט עס. אלא נישט ― שלאגן מיר מיט אים כפרות און מאכן
אליין א באזונדערע קאמפאניע. מיר וואלטן שוין לאנג דאס געטאן, ווען
נישט אט דער ממזר שלום־מאיר, א כאליערע ― טפו!...
    
אזוי לאזט אויס האצמאך זיין ביאגראפיע מיט א שפיי אפן בערשטל
און נעמט זיך רייבן די שטיוול מיט אלע כוחות.
    
קאפיטל אכצן
  
לייבל באווייזט, וואס ער קען
    
לייבלען איז האצמאכס ביאגראפיע אן אן ערך געפעלן, און נישט נאר
האצמאכס ביאגראפיע אליין, נאר אלצדינג, וואס ער האט דא דורך דער
גאנצער צייט געזען און געהערט, און אלץ, וואס האט א שייכות צום טעאטער, איז ביי אונדזער יונגן העלד געווען טייער און הייליק.
    
געזען זיך מיט האצמאכן האט אונדזער יונגער העלד גאנץ אפטלעך,
עטלעכע מאל א טאג. געקומען פון חדר אהיים עסן, איז לייבלס ארבעט געווען קודם געבן א קוק אריין אין דער סטאדאלע, וואס הערט זיך דארטן.
אויפגעשטאנען גאנץ פרי ― אריינגעכאפט זיך אין דער סטאדאלע און געבראכט צו טראגן האצמאכן עפעס אף צו קייען. און האצמאך געפינט זיך
דאך אין דער סטאדאלע שטענדיק. דארט לעבט ער, דארט שלאפט ער.
    
― א טעאטער טאר מען נישט לאזן אליין. אין א טעאטער באדארף
זיך תמיד עמעצער געפינען. א קלייניקייט ― דעקאראציעס, קאסטיומען,
פארוקן! און אויסער מיר וועט דאך שטשופאק זיין פארמעגן נישט געטרויען קיינעם.
    
אזוי בארימט זיך האצמאך פאר זיין יונגן פריינט, פאר לייבלען, און
וואס ווייטער ווערט די גוטפריינדשאפט פון די צוויי אלץ נענטער און
שטארקער. האצמאך האט געפונען פאר וועמען א ביסל אויסריידן זיך,
אויסצוגיסן זיין ביטער הארץ. אים איז געפעלן אט דער דאזיקער „פעמפיק״
(לייבל) מיט זיינע שיינע, מילדע, גוטע, ערנסטע אויגן. אויסער דעם, וואס
ער טראגט אים אונטער אלעמאל גוטע זאכן פונעם טיש און האלט אים
אויס מיט פאפיראסן.
    
― שווער און ביטער, מיין טייערער שפילפויגל, ― אזוי באקלאגט זיך
האצמאך פאר זיין יונגן פריינט, ― קומט אן דאס שטיקל ברויט, אז מע
באדארף זיין אן אקטיאר א קאמיקער בא אט אזעלכע לייט, ווי שטשופאק,
מע זאל זיי געדיכט זייען און שיטער אויפגיין. אפגעשניטענע יארן האבן
מיר פון אט דעם פעזעוועניק מיט די גרויסע בארליאנטן, פארשטערט זאלן זיי אים, רבונו־של־עולם, ווערן!
    
האצמאך פארהוסט זיך און רעדט ווייטער:
    
― מאל דיר, ער האט פון אונדז אויך קאלט און ווארעמס, אלע מאנטיק און דאנערשטיק ווארפן מיר אים דעם גט פאר די פיס און סטראשען
אים, אז מיר ווארפן אים אוועק און מאכן אליין א טעאטער. און ווען נישט
זיין פליגל־אדיוטאנט, אט דער שלום־מאיר, ס׳זאל אף אים קומען א שטילע קרענק, וואלטן מיר דאס שוין לאנג אויסגעפירט. נאר כאפט זיי ביידן
דער וואטע־מאכער! אבי איך ווייס מיר מיינס, אז איך בין מיט גאטס הילף
א יידישער אקטיאר, כאטש אפילו א קאמיקער.
    
האצמאך מאכט זייער אן ערנסטע מינע און זעט אויס נאך מער „קאמיקער״, ווי ער איז. לייבל קוקט אף אים מיט גרויס רעספעקט, און האצמאך דער קאמיקער רעדט ווייטער:
    
― אז עס קומט, הערסטו, דער אפדערנאכט און מע טרעט נאך אויף
אף דער בינע, אזוי ווערן פארשווונדן אלע צרות מיט אלע יסורים, ווי מיטן
רויך. אף דער בינע בין איך גאר אן אנדער מענטש. וואס מיר שטשופאק?
ווער מיר שלום־מאיר? איך האב זיי אין דער ערד מיט די ביינער! בין איך
אף דער בינע, זע איך קיינעם נישט פאר מיינע אויגן. איך זיי נאר לעמפלעך זע איך, און מענטשישע קעפ זע איך, ליסענעס, קאפעליושן, היטעלעך,
און היטלען, און ווייטער גארנישט. ווער איז צו מיר דעמאלט גלייך? דיין
טאטע מיטן גרויסן טרעלבויך! אנו, לאז ער מיר, כדומה למשל נאפרימער,
אוועקגעבן אט די סטאדאלע מיט דעם גאנצן הויף מיט זיין גאנץ עשירות
ארום און ארום, און לאז ער מיר זאגן, א שטייגער, איך זאל אים אפטרעטן
די בינע אף איין נאכט ― פשעפראשאם פאנא!
    
אט אזוי בארימט זיך האצמאך פאר זיין יונגן פריינט, פאר לייבלען,
און זיין יונגער פריינט לייבל קוקט אים אין די אויגן אריין און שלינגט,
שלינגט איטלעכס ווארט.
    
און האצמאך הערט נישט אויף צו בארימען זיך:
    
― אדער, א שטייגער כדומה נאפשיקלאד, לאז מען מיר אנשיטן אט
די שטאל מיט גאלד און צוגעבן מיר נאך די בת־מלכה פאר א ווייב, איך
זאל אוועקווארפן דאס קאמיקעריי און גיין דינען ערגעץ אין א קלייט, אדער
באשטעלן זיך פאר א בעל־מלאכה, וועל איך יענעם אנכראקען א פולן
פנים! הערסטו קטנער, ביסט נאך גאר א געוויקל, מיין טייערער שפילפויגל,
און דו ווייסט גארנישט, וואס פאר א יצר־הרע דאס טעאטער איז, ווי עס
ציט, ווי א מאגנעט, צו אלדי שווארצע יאר!
    
― פונקט דאס אייגענע, וואס מיט מיר! ― כאפט זיך ארויס לייבל
דעמאלט, ווען האצמאך פאררייכערט א פאפיראס, און ער איז זיך מודה
פאר זיין פריינט האצמאך, אז אים ציט אויך דאס טעאטער, שוין פון לאנג
ציט דאס אים, פון זינט ער איז צו זיין שכל געקומען. נאך דעמאלט, ווען
ער האט נאך גאר נישט געוווסט אפילו, צי ס׳איז פאראן ערגעץ א טעאטער
אף דער וועלט, האט ער שוין מיט זיינע חברים געשפילט „מכירת יוסף״,
„יציאת־מצרים״, „אפן בארג סיני״, וכדומה אזעלכע זאכן פון חומש, וואס
זיי אליין טאקע אין חדר האבן צוגעטראכט. און לייבל גיט אים איבער, ווי
אזוי מע שפילט בא זיי אין חדר:
    
― איך קום אריין, א שטייגער, צו פרעה מלך מצרים אין פאלאץ
אריין, שטעל מיך אוועק פאר אים אט אזוי און רוף מיך אן צו אים (לייבל
לייגט צונויף די הענט אפן הארצן און רעדט פריער שטיל, דערנאך העכער
און העכער, מיט אלץ מער פייער): „מיין נאמען איז משה בן עמרם... איך
בין געשיקט געווארן צו דיר, אדוני קעניג, פונעם יידישן גאט פון אברהם,
יצחק, ויעקב, וואס זיין נאמען איז אהיה אשר אהיה, אז דו זאלסט ארויסלאזן זיינע יידעלעך פון דיין לאנד, פון מצרים. ביז וואנען איז דער שיער?
וואס האסטו צו זיי? וואס פייניקסטו זייערע לייבער?! וואס קוילעסטו זייערע קינדער און באדסט זיך אין זייער בלוט, דו רשע מרושע! דו רוצח!! דו
גזלן!!?? ווייסטו, מיט וועמען דו שפילסט זיך? (לייבל הייבט אויף די
האנט). אט הייב איך אויף מיין רעכטע האנט צום הימל און באווייז דיר,
וואס איך קאן!״...
    
לייבלס אויגן צינדן זיך אן מיט פייער, די בעקלעך פלאמען, דאס פנים
שיינט, און האצמאך ווערט נתפעל און שלאגט אים איבער אינמיטן:
    
― א שטארקע ראל! ― שרייט אויס האצמאך און כאפט זיין יונגן
פריינט פאר די אקסלען און הייבט אים אן צו טרייסלען. ― א שטארקע
ראלע! זאל איך אייננעמען א מיתה־משונה, ווען עמעצער וועט זאגן אף דיר
אז דו ביסט נישט קיין אקטיאר! אן אמתער אקטיאר, ווי איך בין א ייד,
א געבוירענער אקטיאר פון דער בינע! ווייסטו, וואס איך וועל דיר זאגן,
פעמפיק?...
    
האצמאך קאן נישט רעדן ווייטער. עם שטיקט אים דער הוסט. אנגעכאפט מיט ביידע הענט פאר א קלאץ, האט ער זיך פריער גאנץ גוט אויסגעהוסט און אויסגעשאלטן זיך אף אלע זייטן:
    
― א פאהיבעל זאל קומען אף מיין הוסט, רבונו־של־עולם! ער זאל אריבערגיין צוזאמען מיט מיין קורצן אטעם אף שלום־מאירן, און דאס שטעכן,
וואס סע שטעכט מיך אין א זייט, שענק איך אוועק שטשופאקן אף יום־טוב...
    
אפגעאטעמט און אפגערוט זיך פונעם הוסטן, ווערט האצמאך ווידער
לעבעדיק און פאלט אריין אין פריערדיקן טאן אריין:
    
― ווייסטו, יאטל, וואס איך וועל דיר זאגן?
    
לייבל קוקט אים אין די אויגן, וואס וועט אים האצמאך זאגן?
    
― אט וואס איך וועל דיר זאגן, מיין טייערער שפילפויגל. איך אף
דיין ארט וואלט גאר א שפיי געטאן אף אלצדינג. דעם טאטן מיט די גראבע פיסקעס וואלט איך אפגעשיקט אין חדר אריין, לאז ער בעסער דארטן
קוועטשן די באנק. דער בייכיקער גמרא וואלט איך געבן דעם וועג. דעם
רבין דעם חזן וואלט איך געהייסן זינגען „ומפני חטאינו״, און אליין וואלט
איך...
    
דא קומען א חברה אקטיארן מאכן פראבעס און מען שלאגט זיי
איבער דעם שמועס אין דער רעכטער מיט.
    
קאפיטל ניינצן
  
אן אויג, וואס קוקט
    
קיינמאל וואלט מען בא די ראפאלאוויטשעס אין שטוב נישט ארומגעקוקט זיך, אז עס טאגט אין די פאפיראסן, און אז עמעצער טראגט ארויס
פון שטוב גאנצע שטיקער פוטער־געבעקס און אז סע סטייעט נישט
אלעמאל קיין צוקער פון דער פושקע, ווען נישט די אלטע מאמע, וואס
שאקלט מיטן קאפ „ניין־ניין״, מיט איר שארף אויג, וואס קוקט און זעט
פאר א מייל. די דאזיקע אלטע האט באמערקט שוין פון א צייט, אז אין
שטוב זיצט ערגעץ א גנב, האט זי גענומען נאכקוקן, נאכשפירן, נאכזען,
און ס׳איז איר, דאנקען גאט, אפגעגאלטן. זי ווייסט שוין, וועמענס ארבעט
עס איז. „דאס איז דער קליינער ימח־שמוניק לייבל!״...
    
איין זאך איז איר נאך קשה: „אף וואס דארף עס א יינגעלע פוטערגעבעקס, צוקער און פאפיראסן? און וווהין טראגט ער עס? שוין זשע
אין חדר אריין? וועמען? די חברים? אדער אפשר טאקע דעם רבין
אליין?״... און די אלטע האט גענומען נאכשפירן און האט באמערקט,
אז גאנץ פרי, ווען אלע שלאפן נאך, כאפט ער זיך אויף, דער כל־בוניק,
פארקנייטשט דאס דאוונען און ווערט פארשווונדן... „וווהין? וואס האט א
בחורל צו טאן אזוי פרי אין חדר, אז דער רבי אליין שלאפט נאך?״...
    
און די אלטע מאכט זיך בלא, זיצט מכלומרשט איבער א גראבן
קרבן־מנחה, דאוונט שטילערהייט און שאקלט מיטן קאפ „ניין־ניין״, און
דאס אויג קוקט און זעט אלצדינג... און וויבאלד לייבל כאפט זיך נאר
ארויס פון שטוב, אזוי איז די אלטע באבע אים שוין פון הינטן, און זי
קוקט נאך פונעם גאניק און זי זעט, ווי ער האט זיך אריינגעכאפט אין
דער סטאדאלע. „וואס האט ער, א שטייגער, צו טאן, אזא יונגער צוציק
אין דער סטאדאלע?״
אף מארגן די אייגענע געשיכטע. די אלטע רוט נישט. דאס אויג
קוקט, דאס הארץ קאכט, דער קאפ שאקלט „ניין־ניין״, און דער מוח
ארבעט, געלויבט איז גאט ― זי ווייסט שוין אלעס: „דער כל־בוניק האט
זיך צונויפגעחברט מיט איינעם פון די „פורים־שפילער״, וואס נעכטיקט
אין דער סטאדאלע, ― א שיינע קאמפאניע, נאקעטע, בארוועסע און הונגעריקע הינטשלעגערס, גאט זאל נישט שטראפן פאר די רייד!״...
    
איצט בלייבט איבער מער נישט איין זאך: „וואס טוט מען ווייטער?
זאגן דעם עכבראש ― למאי טראגסטו? וווהין קריכסטו? ― וועט ער זי
מסתמא באלד הארכן! היינטיקע קינדער ― נישט געדאכט זאלן זיי ווערן!
― זיי ווייסן דען, אז מען באדארף אפגעבן כבוד אן אלטע מאמע, וואס
איז שוין קרוב צו אכציק? וואס זשע דען טוט מען? זאגן דער שנור?
משטיינס־געזאגט, ביילקע, אויך מיר א מאמע! כלומרשט א גוטע זעל, א
ווייכינקע נשמהלע... נאר וואס טויג מיר איר ווייכקייט, וואס נוצט מיר
איר גוטסקייט, אז די קינדער קריכן איר אפן קאפ, טוען וואס זיי ווילן,
וואקסן אין שטויבער אריין! ניין־ניין. אויב זאגן, דארף מען שוין זאגן
דעם זון, בענין... בעני איז א טאטע ביז הונדערט צוואנציק יאר, און
א טאטע איז נישט קיין מאמע. א טאטע שרייט אן אף א קינד, בייזערט
זיך אויס, שענקט אמאל א פאטש, אדער לייגט גאר אוועק און פיצקעט
אריין, א יינגעלע זאל וויסן דאס אנדערע מאל״...
    
אט אזוי האט די אלטע אפגעקלערט בא זיך און אט אזוי האט זי
טאקע געטאן און נאך מיט א יתר־שאת. פארמסרן, צושטעלן א בענקעלע
― דאס אליין איז נאך ווינציק. מע דארף אים כאפן, דעם גנב, בא דער
האנט, און, פארקערט, לאזן אלע זען, ווי אזוי א מאמע א גוטע זעל באלעוועט קינדער, צעפטרט זיי, מאכט פון זיי א תל!...
    
קאפיטל צוואנציק
  
אריינגעלאזט א ווארעם
    
שטיל און קונציק האט די אלטע אפגעארבעט איר זאך. אזוי קונציק,
אז קיין פויגל האט נישט געוווסט. בסוד־סודות, אף די שפיץ פינגער,
האט זי אפגעטראגן דעם זון, בענין, שטיל אפן אויער, וואס זיין מיזיניקל
טוט, וווהין ער גייט און וואס ער טראגט און מיט וועמען ער באגעגנט זיך... בעני האט זי אויסגעהערט, אויסגעדרייט צו איר דאס באוואקסענע פנים, א קוק געטאן אף דער אלטער מאמע מיט קעלבערנע
אויגן און א זאג געטאן אף זיין לשון, קורץ און שארף:
    
― א קו איז געפלויגן איבערן דאך און געלייגט אן איי...
    
דאס האט באדארפט באדייטן, אז ער גלייבט נישט. בעני קאן אזא
זאך אף זיין מיזיניק נישט גלייבן. לייבל איז דער בעסטער, דער שטילסטער, דער געראטנסטער פון אלע זיינע „בנים״. בעני איז נישט קיין גרויסער למדן, אדער ווי ער אליין זאגט אף זיך: נישט קיין גרויסער „יודע־נגן״, נאר ער הערט, וואס די וועלט זאגט. און די וועלט זאגט, אז זיין
לייבל וואקסט א לייט. ערשט אנומלט האט ער זיך באגעגנט מיט ישראלי
דעם חזן, לייבלס רבין, און האט אים א פרעג געטאן: „ווי האלט דארטן
מיין פידסוויניק אפן פאפאס?״... האט אים ישראלי דער חזן אוועקגעלייגט א צעטל, אז דער קאפ האט זיך אים אזש אנגעהויבן דרייען. דער
חזן האט אים געזאגט, אז אט דאס יינגל איז נישט קיין געוויינטלעך יינגל,
אז עס מוז פון אים עפעס ארויס, עפעס אזעלכעס, עפעס, עפעס... דאס
איבעריקע דערמאכט שוין דער חזן מיט די הענט, און בעני ענדיקט שוין
אליין פאר אים:
    
― א קליאמקע צו א טיר, אדער א פלעקל צו־נ־א וואגן, אדער גאר
א נעכטיקער טאג?...
    
און בא זיך אין הארצן וואקסט בעני, ווערט ברייטער ווי לענגער.
גאט האט אים געבענטשט מיט אזא וווילן זון, אזא געראטענעם, אף דער
עלטער!... און ער קוקט אף אים און קוועלט און טראכט זיך: „וואס קאן
פון אים זיין? אפשר א רב? און אפשר נאך גרעסער פון א רב? ווער
ווייס, אפשר איז אים דורך אט דעם זון גאר באשערט צו באקומען א
נאמען אף דער וועלט? ביז אהער האט מען געוווסט נאר דא, אין האלע־נעשטי ,אז ס׳איז פאראן א ייד א באלעבאס, בעני, און שפעטער וועט
פון אים וויסן די גאנצע וועלט. פון אלדי גוטע יאר וועט מען צו אים
קומען אהער, קיין האלענעשטי: „דאס זענט איר אט דעם בארימטן לייב
ראפאלאוויטשעס א פאטער?״ וועט ער זיי ענטפערן: „דער בארימטער
לייב ראפאלאוויטש ― דאס איז מיינער א זון״...
    
אט אזעלכע גאלדענע חלומות חלומט בעני אף דער וואך ― קומט
צו גיין די אלטע און „לאזט אים אריין א ווארעם״, אז אט דער תכשיט,
אט דער אנטיק, איז גאר סך־הכל אז דער רוח ווייס וואס, א גנב, א
פראסטער גנב! און בעני ווערט אויפגעבראכט, צערייצט, ווי א בער, און
גייט ארום א גאנצן טאג אנגעברוגזט, לאזט אויס דעם כעס אדער אף
די „מענטשן״, אדער אפן ווייב, אף ביילקען.
    
ביילקע קען שוין איר בענין דורך און דורך. טוט זי א פרעג פארבייגייענדיק:
    
― וואס איז שוין?
    
ענטפערט ער איר נישט.
    
― דער באלעבאס האט איינגעשלונגען א קאץ, ― זאגן אף אים די
„מענטשן״.
    
― דער טאטע איז אויפגעשטאנען אף דער לינקער זייט, ― זאגן
די קינדער, און אין שטוב גייען אלע ארום אף די שפיץ פינגער. מע
ווייס נישט, פון וואס און פון וואנען ― נאר עס שמעקט מיט פולווער.
    
באנאכט אפן געלעגער, קאטשעט זיך בעני פון איין זייט אף דער
אנדערער, זיפצט און קרעכצט, ווי א געפענטעטער אקס, קאן קיין אויג
נישט צומאכן.
    
― אי, א ווארעם! נו, א ווארעם! מע האט גענומען און מע האט
מיר „צעשטארכעט״ די גאנצע „ראכובע״!...
    
א מינוט טראגט עס אים פון בעט. עס גלוסט זיך אים עפעס צעקלאפן, צעברעכן, צענעמען אף שטיקלעך, צעווארפן אף אלע זייטן ―
מאכן פון אלץ א בארג!... ביסלעכווייז, ביסלעכווייז בארויקט ער זיך.
„אפשר איז דאס נאך גאר אינגאנצן א „כימענע קאורע?״... אפשר האט
זיך דער אלטער אויסגעוויזן א סוטע ציג פאר א בארנבוים?״...
    
און בעני ווערט אנטשלאפן, שלאפט געשמאק און כראפעט מיט
סכנת־נפשות.
    
קאפיטל איין און צוואנציק
  
געפאקט א גנב
    
אז גאט אליין שלאפט נאך, איז שוין בעני ראפאלאוויטש אף די פיס.
    
בעני איז זיך נוהג אינדערפרי, אז ער שטייט אויף, נעמט ער אף
זיך א כאלאט און א פאר שווערע שטעק־שיך אף טשוועקעס און גייט
ארויס א ביסל אין הויף צו דער „כודאבע״ און כאפט א קוק, צי ס׳איז
אלצדינג אף אן ארט. בעני האט פיינט, אז „מע קנייטשט אים די יארמעלקע״ און מע „פייפט אים אף די פאסטראמקעס״. אף זיין לשון זאל
דאס הייסן, אז ער האט פיינט, אז ס׳איז נישט אקוראט און אז מע פאלגט
אים נישט. דאס געהילץ דארף ליגן אויסגעציילט. דער הויף ― אויסגעקערט. דאס מיסט ― צונויפגעשארט. און אפילו די בהמות דארפן זיין
יעדע אף איר ארט.
    
― גראבע קצבטע! דו ביסט שוין ווידער בא דער מורע רביצין צו־גאסט? א גוט יום־טוב אייך ביידן!
    
אזוי טענהט זיך אויס בעני מיט די בהמות, פון וועלכע איינע איז
טאקע א גראבע, א בייכיקע, א פארשייטע קו, און די אנדערע איז א שטילינקע, א גלאטינקע, מיט אן אומשולדיק פרום פנים, ווי בא א רביצן.
און ער כאפט א שטעקן און איז זיי מכבד ביידן, נאר מער קלעפ באקומט די קצבטע, און בעני גיט איר צו פארשטיין מיט א שכל פארוואס:
    
― מע האט דיר אוועקגעשטעלט א שיסל? ― רייב! וואס קריכסטו
צו א פרעמדער באלעבאסטע אין טעפל אריין?...
    
פון די בהמות גייט ער זיך דורך צו די פערד און שמועסט זיך אויס
מיט זיי בלשון סגי־נהור:
    
― הער נאר, דו, חכם פון דער מה־נשתנה! אז דו וועסט זיך מיר
זאטשעפען מיט די בחורים, וועל איך דיר דערציילן, וואס רש″י מאכט
אפן פסוק יבבה!...
    
און די פערד הייבן נישט אן צו פארשטיין דעם באלעבאס לשון
(פערדישע קעפ!), דרייען זיי אויס צו אים זייערע חנעוודיקע מארדעס
און קוקן אף אים כיטרע־תמעוואטע, ווי איינער רעדט:
    
― וואס זאגט איר עפעס האבער?...
    
דער באלעבאס דערלאנגט איינעם מיטן עלנבויגן אין זייט אריין,
דעם אנדערן א קיצל איבערן האלדז, דעם דריטן א גלעט איבער דער
גריווע און לאזט זיך גיין צו די ארבעטער, זיך אויסשילטן א ביסל אף
מאלדאוואניש: „אלא דראקא!״ ― פלוצעם טראגט אן דער גוטער יאר די
אלטע, וואס שאקלט מיטן קאפ „ניין־ניין״. זי ווינקט צו אים מיטן שארפן
אויג: „אט איז ער, דער תכשיט, מיט פולע קעשענעס״ ― און ווערט
פארשווונדן.
    
בעני דערמאנט זיך, וואס מע האט אים דערציילט אף זיין זון, און
עס טוט אים א טיאכקע דאס הארץ. ער וואלט א בעלן געווען, אז ס׳זאל
זיין א ליגן די גאנצע „כאלעבורדע״. א מינוט ווילט זיך אים גלאט א
מאך טאן מיט דער האנט אף דער גאנצער מעשה: „ווייס איך וואס? פוסטע
וועלדער, ווייבערשע מאניפארגעס, באבסקע פליאטקעס!״... נאר דערזען
דעם זונדל גיין מיט גיכע טריט צו דער סטאדאלע צו, צינדט זיך שוין
אן אין דעם פאטערס הארץ א פייער אפן זון ― וואס האט ער צו גיין,
אזא יונגער פידסוויניק, אזוי פרי צו די קאמענדיאנטן? און ער טוט אים א
רוף מיט זיין שטארקער דונערדיקער שטימע צו זיך.
    
לייבל, וואס איז געגאנגען פארטראכט אין זיינע אייגענע געשעפטן,
דערהערט דעם טאטנס קול, בלייבט ער שטיין אין א פארלעגנהייט, צי זאל
ער גיין, צי ניין? נאר אז דער טאטע רופט, גייט מען.
    
― וווהין איז אזוי פרי? ― פרעגט אים דער פאטער.
    
לייבל האט זיך נישט געריכט אף אזא באגעגעניש, פרעגט ער איבער
באם פאטער:
    
― פרי?
    
― וואס זשע? שפעט איז איצט? וווהין גייסטו דאס א שטייגער?
    
― וווהין זאל איך גיין?
    
― איך ווייס, ווו דו זאלסט גיין? אט דאס טאקע וויל איך וויסן
בא דיר.
    
לייבל האט נעבעך קיין צייט נישט געהאט אפילו צוטראכטן עפעס
אזא מין ארט, וואס זאל זיך קענען לייגן אפן מוח. שטייט ער און קוקט,
ווי א זינדיקער מענטש, דעם פאטער אין די אויגן אריין.
    
― וואס „זירקעסטו״ אף מיר מיט די „גלאזעניאטעס? האסט מיך
נישט דערקענט? צי וואס? געדאוונט האסטו שוין? צי נאך נישט?
    
― יא... ניין... מיין איך, יא.
    
לייבל האט זיך פארפלאנטערט, און דער פאטער ווערט אלעמאל
מער אין כעס:
    
― געדאוונט, צי נישט געדאוונט? לאמיך שוין וויסן, ווו האלט איך
מיט דיר?
    
לייבלען באשלאגט א קאלטער שווייס:
― יא, נאך נישט, דאס הייסט, איך האב נאך נישט געדאוונט. דאס
האב איך טאקע געוואלט גיין, דאס גיי איך טאקע אין שול אריין דאוונען.
    
דעם פאטער ווערט א ביסל גרינגער אף דער נשמה; ער וואלט א
בעלן געווען, ס׳זאל זיין אן אמת. זעט ער אבער נאכן זונס אויגן, אז
ס׳איז א ליגן, א ליגן! און עס קאכט אים אפן זון. דאס בעסטע פון אלע
קינדער!... ער גייט צו נאך נענטער צו אים, קוקט, ווי ער האלט זיך בא
ביידע קעשענעס. איז אפנים, טאקע אמת, וואס די אלטע דערציילט,
אז ער טראגט איבער די גאנצע שטוב אהין?... און דער פאטער טוט
אים א זאג:
    
― אנו ווייז נאר, וואס טעלעבענדעט זיך דארט בא דיר? עפעס ביסטו
מיר זייער אנגעדראלן?...
    
אף אזא שלאק האט זיך לייבל בשום אויפן נישט געריכט. ער בלייבט
שטיין צוגעשרויפט צום ארט און קאן נישט רירן מיט קיין אבר.
    
― ווילסטו נישט באווייזן? וועל איך אליין מוזן אריינפארן צו דיר
מיט מיינע צען פינגער גלייך אין די טארבעס אריין. ― אזוי זאגט דער
פאטער און פארט אים אריין מיט די הענט טאקע גלייך אין די קעשענעס, און נעמט אים באזוכן, און טרייסלט אויס בא אים א גאנצן אוצר פון אלע גוטע זאכן: פרישע פוטער־געבעקסלעך, שטיקלעך קוילעטש,
טיי און צוקער, און פאפיראסן א גוזמא, און א האלבן פופיק פון א געבראטענער גאנדז אויך בתוכם.
קאפיטל צוויי און צוואנציק
  
א מיאוסער פסק
    
זאגן אף בעני ראפאלאוויטשן, אז ער איז א שטרענגער פאטער ―
קאן מען נישט. בעני מישט זיך איבערהויפט ווינציק וואס צו זיינע
קינדער. די שטוב פירט דאס ווייב, ביילקע. ער, בעני, ווייס נאר איין
זאך: „מע דארף שיטן האבער״. אף זיין לשון הייסט עס, אז מע דארף
געבן אף דער הוצאה. און בעני גיט וויפל מע דארף. ער דינגט זיך נישט,
פרעגט קיינמאל נישט אף וואס ― ס׳איז נישט זיין עסק. אויך די קינדער
קאנען זיך טאן, וואס זיי ווילן, אפבייסן איינס דאס אנדערע די נעז אפילו
― איז נישט זיין עסק. סיידן עס מאכט זיך אמאל, א קינד טוט אפ א
זאך, וואס דער פאטער מוז זיך שוין אריינמישן, דעמאלט איז הימל עפן
זיך! עס רוקט זיך אן א כמארע אף דער גאנצער שטוב. עס דונערט און
עס בליצט און עס האגלט. אלע גייען ארום אן קעפ, באהאלטן זיך אין די
ווינקעלעך ― און מער פון אלעמען קומט נעבעך אפ בעניס ווייב, די
קלייניטשקע, די שוואכינקע, די שטילינקע ביילקע.
    
בעני האט זיך נישט באגנוגנט דערמיט אליין, וואס ער האט אויפגעווארפן דעם געראטענעם מיזיניק באלד אף דער הייסער מינוט צוויי
פלאמפייערדיקע פעטש אין ביידע בעקלעך, אז פונקען זיינען געפלויגן
פון די אויגן. ער האט אים גענומען פאר א האנט, אריינגעפירט אים אין
שטוב אריין, צונויפגערופן די גאנצע כאליאסטרע און געצווונגען דעם
שיינעם תכשיט, ער זאל דערציילן פאר דער גאנצער שטוב, וואס ער
האט געטאן און צוליב וועמען ער איז געווארן א גנב... דאס אליין איז
אבער אויך געווען קארג. בעני האט ארויסגעגעבן א פסק, אז מען דארף
דעם בחור „אריינצימבלען אין חד־גדיא אריין״...
    
וויפל די שוואכע ביילקע נעבעך האט זיך בא אים נישט געבעטן,
ער זאל בעסער איר פלייש שניידן אף שטיקלעך, איידער אנטאן
דעם קינד אזא בזיון; וויפל די גאנצע שטוב האט זיך נישט אנגענומען
פאר לייבלען, געוואלט אים פארענטפערן, אז ער האט דא גארנישט געטאן אזא גרויסע עוולה; וויפל לייבל אליין האט נישט געבעטן, גע־שוווירן, געקושט דעם פאטער די הענט, ― עס האט נישט געהאלפן
קיין זאך: האט בעני געזאגט „אריינצימבלען אין חד־גדיא״ ― איז
פארפאלן!  ― ― ― ― ― ― ― ― ― ― ― ― ― ― ― ―
 ― ― ― ― ― ― ― ― ― ― ― ― ― ― ― ― ― ― ―
קאפיטל דריי און צוואנציק
  
נאך דער „עקזעקוציע״
    
אפדערנאכט, אז בענין איז אפגעגאנגען דער כעס און דאס
הארץ איז אים געווארן ווייך (תמיד אזוי: א פאטער, אז ער שמייסט
אפ א קינד, ווערט בא אים דאס הארץ ווייך), האט ער ארויסגעגעבן
א באפעל דער כאליאסטרע, מען זאל גיין אין טעאטער אריין, און
כאטש בא בעני ראפאלאוויטשן אין שטוב איז נאך דער „עקזעקוציע״,
וואס מען האט אזוי מיאוס באשטראפט לייבלען, קיינעם נישט געווען
צום הארצן גיין אין טעאטער, נאר אז דער טאטע זאגט, מע זאל גיין
― גייט מען.
    
דאס טעאטער (די סטאדאלע הייסט עס) איז געווען געפאקט, ווי
אלעמאל. די קלעזמערס האבן געשפילט. די ארטיסטן האבן געזונגען.
דאס פובליקום האט געקנאקט ניסלעך, גערעשט, זיך משמח געווען, ווי
אלעמאל. נאר איין לייבל נעבעך איז געזעסן ווי א פרעמדער, מיט
אויסגעטריקנטע בלאנדזשענד־קוקנדיקע אויגן. דער קאפ איז אים געווען
שווער, ווי מיט בליי אנגעגאסן, און אין הארצן האט געברענט א גיהנום, קיינמאל האט זיך לייבל נישט פארגעשטעלט אזא בזיון, אז א יינגל ווי ער, שוין א בר־מצווה־בחורל, דער בעסטער תלמיד אין חדר און
דאס ליבסטע קינד אין דער היים, זאל אזוי מיאוס באהאנדלט ווערן
פונעם פאטער ― און פאר אלעמען אין די אויגן!... אזוי אומגעריכט איז דאס אלץ פארגעקומען, אז ער האט גאר קיין צייט געהאט
אפילו זיך אומצוקוקן. און ערשט דעמאלט, ווען די זאך איז שוין געווען אפגעטאן, האט זיך בא אונדזער יונגן העלד אויפגעכאפט א מוראדיקער פראטעסט, א גאנצער שטורעם. דאס איז אבער געווען א
פראטעסט פון א שוואכן ווערעמל קעגן א שטארקן ריז, א פראטעסט,
וואס קאן ארויסבאווייזן זיך נאר אין טרערן. און לייבל האט געוויינט,
ביטער געוויינט, און א סך געוויינט.
    
לייבל האט געוויינט נישט אליין. אים האט מיטגעהאלפן וויינען
די מאמע. ביילקע נעבעך האט נישט געהאט קיין ווערטער אף צו טרייסטן איר ליבסטן זון דעם מיזיניק, האט זי אים נאר געקושט, געגלעט
און געשלונגען אירע אייגענע טרערן, נישט אפגעטראטן פון אים דעם
גאנצן טאג. אין חדר איז שוין יענעם טאג לייבל נישט געגאנגען. באם
טיש איז ער אפילו געזעסן, נאר צום עסן זיך נישט צוגערירט. יענעם
טאג איז בא ראפאלאוויטשעס טיש געווען מאדנע שטיל. אלע האבן
געהאלטן די אויגן אראפ, יעדער צו זיך אין זיין טעלער אריין. נאר
די איינע „אלטע״ האט געקוקט אף דער גאנצער שטוב מיט איר שארף
אויג, ווי זי וואלט וועלן זאגן. „אף הרעטשקע באדארף מען זיי אלעמען
טרייבן איינציקווייז״...
    
― בונע דעמעניאציע! (א גוט מארגן הייסט דאס) ― האט זיך
אנגערופן בעני ראפאלאוויטש צו דער גאנצער כאליאסטרע, דערזען,
אז כמעט ער איינער באם טיש עסט און טרינקט. וואס זייט איר געבליבן שטיין מיט די אקסן אין דער בלאטע? שמירט דעם וואגן און פארט
ווייטער!
    
איצטיקס מאל האט אבער בעניס „סגי־נהור־שפראך״ נישט געהאט
דעם עפעקט, וואס תמיד. שטיל האט מען אפגעגעסן, שטיל איז מען זיך
צעגאנגען פונעם טיש. איטלעכער צו זיך אין זיין ווינקעלע. אלע האבן
זיך געווונדערט, אז זיי האבן דערזען, אז לייבל גייט מיט זיי אין טעאטער.
    
אין תוך אריין האט אבער קיינער נישט געוווסט, וואס בא לייבלען אין הארצן טוט זיך. אין דער צייט ווען אלע האבן געקוקט אף דער
סצענע, ווי מע שפילט (און לייבל אויך בתוכם), זיינען אבער זיינע
מחשבות געווען ווייט פון דאנען. דער יונגער גייסט האט נישט גערוט,
דער יונגער קאפ האט געארבעט און אויסגעארבעט א פלאן, ווי אזוי מע
רעכנט זיך אפ מיט א טאטן פאר דעם אומדערהערטן בזיון, ווי אזוי מען
איז זיך נוקם פאר די שמיץ. „נישקשה, די שמיץ וועלן זיך פארהיילן,
― טראכט זיך לייבל, ― אבער דעם טאטן וועט דאס קאסטן טייער״...
א! ער ווייס שוין וואס צו טאן!... נישט אומזיסט האט ער זיך פארבונדן מיט אזא מענטשן, ווי האצמאך. נעכטן האט ער געהאט מיט אים
אן ערנסטן שמועס. האט אים האצמאך געזאגט גאנץ אפן, ווי זיין
שטייגער איז (האצמאך האט פיינט ריידן פארשטעלט):
    
― שוטה בן פיקהאלצן! טו א טרייבער דעם טאטנס קעשענעס,
קריג ארויס א רעכטע מטבע און זעץ דיך אויף מיט אונדז, מיר פארן
שוין שבת־צונאכטס פון דאנען אוועק, וועסטו ווערן אן אקטיאר, און
נאך וואס פאר אן אקטיאר, ― אנישט זאל איך אייננעמען א מיתה־משונה אט דא, ווו איך שטיי!...
    
דאס וואס האצמאך האט ארויסגעזאגט אזוי הויך, האט געטראכט
שטילערהייט בא זיך אין הארצן לייבל. נאר פונעם געדאנק „א טרייבער טאן דעם טאטנס קעשענעס״ הייבט ער אן צו פיבערן. „סטייטש, דאס
הייסט דאך שוין פשוט גנבענען! ווערן א גנב!״... אזוי טראכט זיך לייבל.
נו, און דאס, וואס ער טראגט די גאנצע צייט פאר האצמאכן אנבייסנס
מיט מיטיקן מיט פאפיראסן אף צו רייכערן ― איז דען נישט געגנבעט?...
„ניין, ― פארענטפערט זיך אליין לייבל, ― דאס הייסט נישט געגנבעט.
יענער וויל עסן, טיילט ער זיך מיט אים אף דער האלב. יענער וויל רייכערן, ברענגט ער אים פאפיראסן, ― וואס קומט אים דערפאר?... אבער
געלט? גנבענען באם טאטן געלט?״... אזוי טראכט זיך לייבל. נאר זאג
פאר האצמאכן, אז ער האט מורא גנבענען ― שעמט ער זיך. געפינט ער
אן אנדער תירוץ: וואס וועט זאגן דער טאטע?
    
― דער טאטע וועט דען שווייגן? ― זאגט לייבל און די ציין קלאפן
אים אין מויל.
    
― פון וואנען וועט ער וויסן, בהמה? ― מאכט צו אים האצמאך.
    
― ער וועט זיך כאפן, אז איך ביז נישטא, וועט ער מיר נאכפארן.
    
― וועט ער דיר אנזאלצן אפן עק! ווייסטו, אז מיר פארן אזש קיין
בוקארעשט בהמהלע? ווייסטו ווו בוקארעשט שפאנט אן, גאטס פערדעלע? צי דו ווייסט מער פון א טויטן?
    
― איך ווייס, ווו בוקארעשט איז. אין רומעניע. איך ווייס אפילו, אז
ס׳איז ניט ווייט פון דאנען, ― ענטפערט אים לייבל.
    
― היינט וואס־זשע רעדסטו, חכם עתיק? פארסטו נאר אריבער די
גרענעץ, אזוי האט אויף דיר דיין טאטע מער קיין שליטה נישט. נישט דער
טאטע, נישט די מאמע, נישט קיינער, דו האסט זיי אלעמען אין דער ערד!
דו גייסט דיר ארום איבער בוקארעשט, די הענט אין די קעשענעס און
שטעלסט ארויס א פייג דער גאנצער וועלט. ביסט א פריי פייגעלע. פארשטייסט, וואס מע רעדט צו דיר, צו ווער ― וואס?
    
לייבל פארשטייט זייער גוט. פארוואס זאל ער נישט פארשטיין?
נאר ווייל האצמאך האט אים דערמאנט די מאמע, כאפט ער זיך אן אינעם דאזיקן געדאנק:
    
― און די מאמע?... מיין מאמע? ווי אזוי וועט זי דאס איבערטראגן?...
    
― נו, וויבאלד אזוי, טא גיי זשע צו דער מאמען דיינער, באהאלט
זיך אונטער איר פארטעך, ברעקעלע, און לאז זי דיר געבן א לעקעכל...
    
לייבל דרייט זיך און זוכט תירוצים. ער וויל, ער גייט אויס, ער
חלשט פארן מיט די אקטיארן. וואס קען זיין בעסער דערפון?... נאר ער
קווענקלט זיך, שלאגט זיך נאך מיט דער דעה...
    
דאס איז אבער אלצדינג געווען פריער, פאר דער עקזעקוציע, פאר
דעם מיאוסן פסק. איצט, נאך אזעלכע בזיונות, וואס דער טאטע האט
אים אנגעטאן, ― פונעם ווייטיק רעדט מען נישט, דער עיקר איז דער בזיון!
דער בזיון! ― איצט איז שוין אנדערע ווערטער. איצט וועט שוין לייבל זיך
נישט אפשטעלן פאר קיין זאך. עס ארט אים שוין אפילו נישט דער מאמעס טרערן. לאז זי וויינען. אף איר קוקנדיק, וועט די גאנצע שטוב וויינען און קלאגן. און אפילו דער טאטע אליין וועט אויך בעסער ווערן.
נישקשה, די ערשטע צייט וועט ער זיך טאקע שמיצן און ווארפן, נאכדעם
וועט ער חרטה האבן. איי, חרטה האבן! ער וועט זיך שלאגן על־חטא!
און אז קיינער וועט נישט זען, וועט ער וויינען שטילערהייט און וועט אים
זוכן, און וועט אים רופן: „ווו ביסטו ערגעץ, לייבעלע, מיין טייערער,
טייערער?״... ער וועט זיך נישט וועלן טרייסטן, אזוי ווי יעקב אבינו, בעת
מע האט אים געבראכט דאס פארבלוטיקטע העמדל און געזאגט, אז יוסף
זיין זון איז פארצוקט געווארן פון א חיה אין פעלד... אדער אזוי ווי דוד
המלך, בעת מע האט אים אנגעזאגט די גוטע בשורה, אז זיין געליבטער זון
אבשלום איז געשטארבן...
    
― געשטארבן?... שא! וואלט גאר געווען א פלאן אוועקשטארבן?...
שטארבן! שטארבן! מע דארף זיך אוועקלייגן און שטארבן.
    
קאפיטל פיר און צוואנציק
  
לייבל אף זיין אייגענער לוויה
    
דער פלאן פון שטארבן געפעלט אונדזער יונגן העלד אין דער מינוט אמבעסטן. ער שטעלט זיך פאר אפילו, אז שוין. ער איז שוין געשטארבן, ווי אזוי און פון וואס איז ער געשטארבן ― ווייס ער אליין
נישט, אבי געשטארבן. און אט ליגט ער, בעני ראפאלאוויטשעס זונדל,
א טויטער, א קאלטער, אף דער הוילער ערד, איבערגעדעקט מיט שווארצן.
צוקאפנס ברענען ליכט. די גאנצע שטוב שטייט ארום אים און ברעכט די
הענט און באוויינט אים. די מאמע ליגט א פארחלשטע און דאקטוירים
מונטערן זי. אט מונטערט מען זי אפ און אט חלשט זי ווידער אמאל...
און דער טאטע? א! דער טאטע שלאגט זיך מיט ביידע הענט אין קאפ און
שרייט געוואלד, יידן, דאס האט ער, ער, בעני ראפאלאוויטש אליין, מיט
זיינע הענט געהרגעט א קינד, דאס שענסטע, דאס בעסטע, דאס ליבסטע
קינד!... און אפילו די באבע, די אלט־אלטע באבע, וואס שאקלט מיטן קאפ
וויינט און טענהט זיך אויס מיטן רבונו־של־עולם, פארוואס האט ער בעסער זי נישט צוגענומען אפן ארט פון אט דעם יונגן ביימעלע, אומשולדיק שעפעלע וואס על־פי־יושר וואלט ער, דאכט זיך, באדארפט ערשט
לעבן?!... אויך די אם, וואס בא זיי אין שטוב, שלאגט זיך קאפ אן וואנט
פאר געוויין... און גלאט ווייבער, ווילד־פרעמדע גאר, וואס ער קען זיי
נישט און ווייס זיי נישט, שטייען איבער אים און גיסן, גיסן מיט טרערן.
    
נאר אט הייבט זיך אן די לוויה. א שיינע, א רייכע לוויה! גאנץ הא־לענעשטי האט זיך צונויפגעקליבן אף לייבל ראפאלאוויטשעס לוויה. און
ס׳איז א געוויין א יאמער, א קלאג ביזן הימל, איבערהויפט די ווייבער.
פון זייער יאמערן מיט זייער קוויטשען קאן מען טויב ווערן.
    
― שאט, ווייבער, שטיל זאל זיין! מאכט א ווארע! לאזט דורך די
שמשים!... און עס שפארן זיך דורך די שמשים מיט די כלים מיט דער
גאנצער חברה־קדישא, און מע לייגט אים ארויף, לייבלען, אף דער מטה,
און מע טראגט ארויס דעם יונגן בר־מינן פון שטוב, און די מאמע
חלשט, און דער טאטע שלאגט זיך מיט די הענט אין קאפ, און די פושקע
קלינגט מיטן שוידערהאפטן נוסח:  צ ד ק ה  ת צ י ל  מ מ ו ת!
צ ד ק ה  ת צ י ל  מ מ ו ת!...
    
שטיל, מיט אראפגעלאזטע קעפ, גייט נאך דער עולם נאך לייבלס
לוויה און לייבל אליין אויך. מערקווירדיק! עס זאל דאס אים אפילו אנהייבן ארן אדרבא, ער איז זיך מחיה, וואס ער איז געשטארבן, און עס
טוט אים הנאה, וואס ער האט א שיינע לוויה. אלע באקאנטע זיינען דא.
אלע. דער גאנצער חדר, אלע זיינע חברים, מיט רבין, ישראלי דעם חזן,
און לאה די חזנטע, און זייער טעכטערל רייזל...
    
― רייזל!... ווו איז רייזל? וואס איז די מעשה מיט רייזלען? פארוואס איז זי היינט נישט געקומען? גראד היינט!... פארוואס איז דאס?
פארוואס?...
    
אויס טויט, אויס לוויה, אויס „צדקה תציל ממות״ ― רייזל איז
ארויסגעקומען אים אפן זינען און ארויסגעיאגט פון קאפ אלע אנדערע
מחשבות פון געדאנקען.
    
קאפיטל פינף און צוואנציק
  
טרערן
    
נאכן וויזיט פונעם דירעקטאר מיט זיין פליגל־אדיוטאנט האט לאה
די חזנטע גאר נישט געוואלט זיך דערגרונטעווען צום תוך, וואס דער דאזיקער ייד מיטן הוילן קאפ און מיט די בריליאנטן וויל און וווהין ער
שיסט. זי האט אים געבענטשט נאך זיין אוועקגיין, ער זאל ברעכן דעם
קאפ, און האט זיך ארויסגעזאגט גאנץ קלאר און שארף:
    
― מער גייט נישט איר טאכטער אין יידישן טעאטער, עס זאל זיך
אפילו איבערקערן די וועלט, סיידן זי, לאה, וועט נישט לעבן אף דער
וועלט!
    
― וואס איז דער שכל? ― האט דער חזן עפעס ווי נישט ווילנדיק
זיך ארויסגעכאפט מיט א ווארט. האט אים די חזנטע אפגעשניטן:
    
― דעם שכל ווילסטו וויסן? דער שכל איז א פראסטער שכל. א
מענטש באדארף האבן א זיבעטע קלעפקע און באדארף פארשטיין, ווו
יא און ווו ניין אמאל באדארף זיין יא און אמאל ניין ― האסטו געזען
א ביסל!
    
וואס, אייגנטלעך, דא איז פארגעקומען ― האט רייזל נישט רעכט
פארשטאנען. נאר ארויסגעזען האט זי פון דער מאמעס רייד, אז אן עק
― מיט טעאטער מעג זי זיך שוין אפגעזעגענען. זי קען שוין איר מאמע
גוט, בא לאהן א ווארט איז א ווארט. עס איז נאר שווער, ביז מע ברענגט
זי דערצו. נאר קוים האט זי דאס ווארט געגעבן, און נאך צוגעשוווירן
אויך, מעגן שוין דעמאלט קומען כל מלכי מזרח ומערב ― איז פארפאלן! אלצדינג אף דער וועלט קאן מען בא איר מאמע פועלן, נאר נישט
ברעכן דאס ווארט... און רייזלען איז מיטאמאל געווארן אפן הארצן אזוי
וויסט, גלייך ווי די זון וואלט פאר איר פלוצעם אין מיטן העלן טאג פארגאנגען און ס׳איז געווארן פינצטער. עפעס האט מען צוגענומען בא
איר, מיט געוואלד פון די הענט ארויסגעריסן, און עס האט זי געשטיקט
אף צו וויינען. האט זי זיך אבער דעם גאנצן טאג געשטארקט, געמאכט
זיך א הארץ: „וועט זי נישט גיין אין טעאטער, ווו שטייט דאס געשריבן,
אז מע דארף זיין אלע נאכט אין טעאטער?״... נאר אז ס׳איז געקומען
אפדערנאכט, דער חזן האט צעלאזט דאס חדר, די חזנטע האט אנגעצונדן דאס רויכיקע לעמפל און „גאטס גאס״ האט זיך איינגעהילט אין
א טונקעלן שלייער, האט זיך רייזל קיין ארט נישט געקענט געפינען פאר
בענקעניש. עס האט איר גענאגט די נשמה און געצויגן דאס הארץ אהין,
אין טעאטער אריין. און נישט אזוי נאך אין טעאטער אריין, ווי צו די
ראפאלאוויטשעס אין זייער רייכער, ליכטיקער, פריילעכער שטוב, מיט די
פריילעכע, גוטע, ליבע מענטשן... און זי דערמאנט זיך אין יענע זיסע
ווערטער, וואס לייבל האט איר געזאגט דעמאלט, ארויסגייענדיק פון טעאטער: „מארגן קומסטו נאכאמאל?״... און זי דערמאנט זיך, ווי נאכדעם, אינדערפרי, אז לייבל איז געקומען אין חדר אריין, א פרישער, א
געזונטער, א שיינער, א ריינער, ווי אלעמאל האט זי איבערגעלייענט פונדערווייטן אין זיינע גוטע, שיינע, מילדע אויגן די אייגענע ווערטער:
„היינט קומסטו נאכאמאל?״... האט זי געענטפערט פונדערווייטן מיט א
קוק: „אוודאי קום איך היינט נאכאמאל ― א שאלה א ביסל?״ ― און
אראפגעלאזט די אויגן, די מאמע זאל נישט דערזען, אז זי קוקט אהין,
צום טאטנס תלמידים. די מאמע האט פיינט, אז מע קוקט אהין, ווו יינגלעך לערנען... אך, מאמע! זי מיינט טאקע אן אמת, אז רייזלען אינטערעסירן די יינגלעך... עס הייבט זיך גארנישט אן!... נאר צווישן די יינגלעך איז דא איינער, דעם נגידס יינגל ― לייבל הייסט ער ― אוי, איז
דאס א יינגל!... נישט ווייל ער איז דעם נגידס א יינגל, נאר ווייל ער
איז גוט ווי א מלאך, א מלאך פון גאט! אך, וואס ווייס די מאמע, וואס
דאס איז פאר א יינגל, וואס דאס איז בא אים פאר א שטוב, וואס פארא
מענטשן דאס זיינען!?...
    
אזוי פלעגט דעמאלט רייזל טראכטן בא זיך אין הארצן און ארויסקוקן דער טאג זאל שוין אוועקגיין, און עס זאל שוין קומען די נאכט,
דער טאטע זאל צעלאזן דאס חדר, וועט זי אנטאן איר איינציק שבתדיק
קליידעלע, ארויפווארפן אף זיך דאס רויטע שאלעכל, נעמען דאס סיצענע זאנטיקל מיט די קוטעסלעך וואס די מאמע האט איר געקויפט, און
(ווען זי זאל נאך האבן גאנצע שיך! ) גיין אהין, אין יענער גרויסער, רייכער, ליכטיקער, פריילעכער שטוב, צווישן יענע גוטע, ליבע, פריילעכע
מענטשן, און מיט זיי אינאיינעם אף א גאנצע נאכט אין טעאטער ― אין
גן־עדן אריין. און פלוצעם גאר ― נאט אייך אן איבערקערעניש! דער גוטער יאר האט זיי געבראכט צו טראגן און דער גוטער יאר האט זי געשטויסן, זי זאל זיך שטעלן זינגען פאר פרעמדע מענטשן און דורך דעם
ארויסגעטריבן ווערן פון איר גן־עדן!...
    
און רייזל פאלט צו מיטן פנים צום בעט און הייבט אן צו וויינען.
לאנג און געשמאק וויינט רייזל אף אירע יארן און טעג, אף איר וויסטן
מזל און אפן גרויסן, גרויסן אומגליק, וואס איר איז געשען. און וויינענדיק, הערט זי, ווי פון יענער זייט פארהאנג שעפטשעט זיך דער טאטע
מיט דער מאמען, קריגן זיך שטילערהייט. אפנים, איבער איר... זי הערט
דער מאמעס קול: „אז מע זאגט ניין ― איז ניין, האסטו געזען א ביסל!״...
און רייזל הייבט אן וויינען נאך שטארקער. גייט צו צו איר בעטל, אונטערן פארהאנג, דער טאטע, ישראלי דער חזן, מיט שטילע טריט, בייגט
זיך אן איבער איר, גלעט איר די האר, רעדט צו איר שטיל, לאה זאל
נישט הערן, רופט זי אן מיט אלע זיסע נעמען: „רייזל און רייזעלע און
רייזעניו״, בעט זי, אז זי זאל אויפהערן וויינען, און זאגט איר צו אלע
גוטע זאכן: די מאמע וועט איר מארגן אננעמען סיץ אף א קליידל, וואלנס
אף א קאפטל, מע וועט איר קויפן שיך... רייזל וויינט נאך שטארקער,
אזוי לאנג, ביז לאה, וואס האט געהערט אלצדינג, כאפט זיך באם קאפ
און הייבט אן שרייען: „אט הענגט זי זיך! אט שטעכט זי זיך!״... בעט
זיך בא איר ישראלי דער חזן, ס׳זאל זיין שטיל, מע וועט זיך צונויפלויפן!... דערהערט מען בא די שכנים, אז בא דער חזנטע איז א געשריי,
לויפן זיך טאקע צונויף עטלעכע שכנטעס און עס ווערט אף א מינוט א
הארמידער: „גאט איז מיט אייך, לאהניו, וואס איז?״ ― „גארנישט,
גארנישט״. ― „ווער האט דאס בא אייך אזוי געשריגן?״ ― „געשריגן?
חלילה! ס׳האט זיך אייך אויסגעוויזן. דאס האבן מיר אזוי געלאכט״. ―
„געלאכט? א שיינער געלעכטער!״ ― „געפעלט אייך נישט? וואס זשע
זייט איר געקומען?״ ― „פאר גוטפריינדשאפט, לאהניו, פאר גוטפריינדשאפט. מיר האבן דערהערט, מע שרייט, האבן מיר געמיינט, מע קוילעט
זיך בא אייך״. ― „מע קוילעט זיך בא מיר? לאזן שוין מיינע שונאים
געקוילעט ווערן פון גאט!״... עס הערט זיך א קלאפ פון דער טיר אזוי
שטארק, אז די פענצטער ציטערן. „מיטן קאפ אין וואנט״, ― זאגט זיי
נאך לאה מיט א לאנגער תפילה און לאזט אויס „גוט פריינט, האסטו
געזען א ביסל!״.
    
דאס אלצדינג הערט רייזל, ליגנדיק בא זיך אפן בעטל, הינטערן
פארהאנג, און וויינט שטילערהייט אף אירע יארן און טעג, אף איר פינצטערן מזל, וואס זי איז געבוירן געווארן בא ארעמע עלטערן, וואס קענען
איר אפילו קיין פאר שיך נישט קויפן, און דארף פארברענגען דא איר
וועלט אין דער פינצטער בא א לעמפל, וואס טשאדעט, און הערן זידלערייען פון דער מאמע מיט די שכנטעס, וואס קריגן זיך אלע טאג און
בעטן זיך איבער, און מארגן וועט מען מסתמא ווידער אמאל צעקריגן זיך
און איבערבעטן ― און אזוי אלע טאג... און דארטן? א! דארט איז
ליכטיק. דארט איז פריילעך. דארט לאכט מען. דארט לעבט מען. איי,
לעבט מען!... איצט איז מען אין טעאטער. ווו האלט מען? סאמע אין
מיטן. און אפשר שוין באם סוף. אט באלד לאזט זיך אראפ מסתמא דער
פארהאנג און דער עולם פאטשט בראווא און שרייט: „האצמאך! האצמאך! א חסדיל! האצמאך!״... דער עולם שרייט אזוי לאנג, ביז עס באווייזט זיך האצמאך, אן אויסגעמוטשעטער, א פארשוויצטער, אן אנגעשמירטער מיט קרייד, און טאנצט דעם דריטן מאל א „חסדיל״. די קלעזמער שפילן, דער עולם פליעסקעט צו און האצמאך זינגט:
    
 „יאך בין מיר א חסידל,
    
 א לוסטיקע בריאה...״
    
מיטן דאזיקן פריילעכן לידל ווערט רייזל אנטשלאפן.
    
קאפיטל זעקס און צוואנציק
  
א שרפה אף „גאטס גאס״
    
עס איז געווען שוין ווייט נאך האלבע נאכט, אז עס האט זיך געלאזט הערן פון אלע ביידע קלויסטערס:
    
 בום! בום! בום!...
    
 בום! בום! בום!...
    
אין האלענעשטי, אז מע דערהערט דריי מאל „בום״, איז דאס א
סימן, אז ס׳איז א שרפה. און וויבאלד א שרפה אין האלענעשטי, אזוי
לויפט זיך צונויף די גאנצע שטאט. מע העלפט ארויסטראגן זיך, מע ראטעוועט די נפשות. און דווקא אליין. ווארעם קיין פייערלעשערס איז אין
האלענעשטי נישט פאראן. עס ווערט דעריבער אזא אנגעלויף מיט אזא
געדרענג, אז כמעט צוליב דעם אליין איז אין האלענעשטי כדאי צו זיין
אף א שרפה. מע זעט זיך מיט א וועלט. מע הערט נייעס. ס׳איז פריילעך.
    
בא ישראלי דעם חזן אין שטוב האט פריער פון אלעמען דערהערט
דאס קלינגען די חזנטע לאה. דער טאכטערס טרערן האבן איר נישט געלאזט אנטשלאפן ווערן, און כאטש רייזל אליין איז שוין לאנג געשלאפן
מיט יענעם זיסן שלאף, וואס נאר אומשולדיקע קינדער ווייסן פון אים,
האט לאה דאך נישט געקענט צומאכן קיין אויג. זי האט חרטה געהאט,
אזוי ווי הינט עסן זי, למאי האט זי באדארפט געבן דאס ווארט און
שווערן זיך?!... פינצטערע מחשבות און שווארצע געדאנקען זיינען צו
איר, ווי איינגעגעסענע פליגן, געקראכן און האבן זי געווארפן אין היץ
און אין קעלט. אלעמאל, ווען זי האט צוגעמאכט אן אויג, האט זיך איר
אויסגעוויזן, אז אט־אט שפרינגט רייזל ארויס דורכן פענצטער און
לויפט צום טייך ― שונאי ציון ― זיך טרינקען... און די ארעמע מוטער
נעבעך זעצט זיך אויף, הערט זיך איין אין דער שטילער פינצטערניש פון
דער נאכט: „דאס קינד שלאפט״... שפייט זי אויס דריי מאל, לייגט זיך
אוועק צוריק, און קרעכצנדיק, מוטשעט זי זיך, טאמער וועט זי פארט
אנטשלאפן ווערן. פלוצעם דערהערט זי דריי מאל „בום״, כאפט זי א קוק
אין פענצטער און דערזעט א שטיק רויטן הימל, שפרינגט זי אראפ פון
בעט, וועקט אויף פאוואליענקע דעם מאן, ער זאל זיך נישט דערשרעקן:
    
― ישראלי! ישראלי? שטיי אויף, גאט איז מיט דיר; ס׳איז גארנישט. סע נעצט.
    
― סע נעצט? ווו נעצט?
    
ישראלי כאפט זיך אויף א דערשראקענער. לאה בארויקט אים:
    
― שרעק דיך נישט, ס׳איז טאקע אף אונדזער גאס, אף „גאטס
גאס״, נאר ס׳איז ווייט, ווייט פון דאנען. איך האב מורא, אויב ס׳איז
נישט די דריטע דירה פון בנציון דעם שוחט, ― זאגט לאה און קוקט אין
פענצטער. ― אוי, א דונער האט מיך דערשלאגן! קום נאר אהער, ישראלי, וואס זאגסטו? די דריטע דירה פון בנציונען, נישט ווייט פון שול.
איא?
    
ישראלי קוקט זיך איין דורכן פענצטער:
    
― די דריטע דירה, זאגסטו? איך האב מורא, אויב נישט די צווייטע.
    
― פארפינצטערט בין איך געווארן! ישראלי, גיכער טו זיך אן.
פארפאלן די שול חלילה! וואס וועלן מיר טאן?... גיכער, ישראלי, גיכער.
נאר נעם אף זיך מיין פאטשיילע, זאלסט נישט פארקילן דעם האלדז. גיכער, גיכער!
    
אומזיסט יאגט אים לאה אזוי האלדז און נאקן. ישראלי איז שוין
אליין באלד פארטיק. ישראלי האט שוין אפגעגאסן נעגלוואסער, געכאפט
אף זיך די קאפאטע (פון לאהס פאטשיילע האט ער זיך אפגעזאגט, ס׳איז
ווארעם אין דרויסן) און ער לויפט פייל פון בויגן ראטעווען בנציון דעם
שוחט, ראטעווען די שול.
    
אף ראטעווען בא א שרפה איז ישראלי דער חזן איינער פון די
ערשטע אין האלענעשטי. אבי ער האט נאר פון עמעצן הילף, אן עמער
וואסער, א לייטער, א האק, א שטריק, אדער וואס ניט איז, שפרינגט ער
אין פייער אריין ממש מיט מסירת־נפש. אזוי איז ישראלי דווקא אן איידעלע זאך, א רוחניות, א פליג. נאר קומט צו א שרפה, ווערט ער א גבור,
א העלד, א גבור שבגבורים. אויסשלאגן צען שויבן און צעבלוטיקן זיך
די הענט ― איז בא אים בלאטע. ארויפקלעטערן אפן דאך אף דערהרגעט
צו ווערן ― איז בא אים א גארנישט. לאה ווייס דאס. לאזט זי אים
נישט אליין. גייט זי אים נאך. ובפרט איצט, אז ס׳איז אזוי נאענט צו
דער שול!... „וואס זשע טוט מען אבער מיטן קינד?״ ― זאגט לאה צו
זיך אליין, גייט צו צו רייזלען, קוקט זיך איין, ווי זי ליגט צעווארפן, און
הערט זיך איין, ווי געשמאק זי שלאפט, דעקט זי זי איבער מיט דער
קאלדרע, זאגט שטילערהייט: „אנטשלאפן געווארן נעבעך אין אנטאן, מיר
זאל זיין פאר אירע ביינער״... ― און לאזט זיך גיין צו דער שרפה נישט
מער אזא קוק טאן, איין קוק, א האלבן קוק ― און באלד צוריק.
    
באלד צוריק? ― עס רעדט זיך נאר אזוי. ווי קען מען אוועקגיין פון
א שרפה, אז דאס פייער קנאקט און ווארפט פון איין דאך איבערן אנדערן? אמת, צו בנציון דעם שוחטס דירה איז נאך גענוג ווייט, און צו
דער שול אוודאי. ברענען ברענט דערווייל אשר דער בעקער (ווו איז
אשר און ווו איז די שול!). נו, אם־כן? אשר דער בעקער איז קיין ייד
נישט? אמת, אשר איז אליין שולדיק. מע האט אים געזאגט וויפל מאל,
ער זאל זיין געהיט מיט די לעזשנעס און זאל טרייסלען א ביסל אפטער
דעם קוימען, ווארעם ס׳וועט אמאל זיין דורך אים אן אומגליק. וואס
הערט א בעקער? האט ער זיך דערשפילט! כאפט דאס גוטע יאר דעם
בעקער, זיין דירה איז שוין פארפאלן. זי ברענט פון אלע זייטן, ברענט
ווי א ליכט. וואס טוט מען אבער מיט די שכנים? ארום און ארום יידישע
הייזער, מיט שטרוי און מיט שינדלען, און צונויפגערוקט אינאיינעם. איין
ווינטעלע א קליינס ― אהא, פארטיק די גאנצע גאס, „גאטס גאס״.
    
און דער עולם האט זיך א נעם געטאן צו די הייזער, וואס ארום
אשר דעם בעקער. געלאפן נאך עמערס, געבראכט העק, געטראגן שטריק,
געשלעפט לייטערס. און ישראלי דער חזן איז ארויף צו משה־בער דעם
קצב אפן דאך, און פון דארטן געקאמאנדעוועט ווי א געניטער בראנד־מאיאר, מע זאל אים געבן הילף, ווארעם אט נעמט זיך אן דעם קצבס
דירה, און נאכן קצב גייט רב שמואל דער רב, און נאך רב שמואל דעם
רב גייט נח דער דיין, און נאך נח דעם דיין גייט בנציון דער שוחט און
נאך בנציון דעם שוחט גייט די שול ― נישט אומזיסט הייסט די דאזיקע גאס „גאטס גאס״...
    
צו גרויס איז אבער געווען דער צונויפלויף מיטן געשריי מיטן געפילדער, מע זאל הארכן ישראלי דעם חזנס קול פון משה־בער דעם קצבס
דאך אראפ.
    
― וויי איז מיר! ― האט געשריגן צו אים די חזנטע לאה פונדערווייטנס און געמאכט צו אים מיט די הענט ― וואס טוסטו, גזלן?
דו וועסט זיך חלילה אפקוילן דעם האלדז אן א מעסער, עס גייט צו
ימים־נוראים!...
    
און ישראלי דער חזן ― אזוי ווי ער האט געטראפן. מע האט נאך
נישט צייט געהאט דאס גאנצע ביסל ארעמקייט ארויסצוטראגן פונעם
קצבס שכנים, האט דאס פייער זיך שוין געגעבן א ווארף אריבער צו אשר
דעם בעקערס שטוב גלייך אף משה־בער דעם קצבס דירה, און ס׳איז
געווארן א געוואלד צווישן עולם:
    
― דער חזן! דער חזן!...
    
קאפיטל זיבן און צוואנציק
  
שלום־מאיר רעדט פארשטעלט
  
וואס האט מען, א שטייגער, געהאט צום חזנס טאכטער, צו רייזלען?
גענומען א מיידל און אוועקגעלייגט זי בא בעני ראפאלאוויטשן אין הויף,
אף די קלעצער. און ווייבער דרייען זיך אום הין און הער, אן א שיער
ווייבער. די ווייבער גייען צו אלעמאל צום האלץ, ווו רייזל ליגט א געבונדענע, בייגן זיך אן, קוקן זיך איין און פרעגן איינע בא דער אנדערער:
„עס ברענט?״... ― „עס ברענט, עס ברענט״...
    
וואס זאל דאס באדייטן? שוין זשע קלייבט מען זיך זי צו פארברענען? פארוואס?... זי וויל אויפשטיין, קען זי נישט. זי איז געבונדן הענט
און פיס. זי הערט, ווי עס קנאקט אונטער איר דאס האלץ. אין די אויגן
שלאגט א רויטע ליכטיקייט. נעמט זי זיך אן מיט אלע כוחות, צערייסט
די שטריק און... זי כאפט זיך אויף ― זי איז בא זיך, אינעם גאנצן אנטאן, אפן בעטל. זי הערט זיך איין ― א לויפעריי מיט א גערעדעריי: „עס
ברענט... עם ברענט״... זי כאפט א קוק אין פענצטער ― די גאנצע גאס
איז באגאסן מיט רויטן. דער הימל איז באלייכט מיט א העליש פייער,
און עס לויפן מענטשן. רייזל רופט דער מאמען, רופט דעם טאטן ― נישטא קיינער. וואס הייסט דאס?... נאך א מינוט ― און רייזל איז שוין
אין דרויסן.
    
א פארכישופטע בלייבט שטיין רייזל בא דער טיר. מיט א נאקעט
הענטל פארשטעלט זי די האלב־פארשלאפענע אויגן. דאס רויטע שאלעכל
האט זיך אראפגעגליטשט פון די נישט פארפלאכטענע האר אראפ. פון
אונטערן ווייסן קליידעלע קוקן ארויס א פאר אויסגעטראטענע שיכעלעך.
פון אויבן ביז אראפ ווערט זי באגאסן מיט דעם ליכט פונעם העליש־רויטן הימל, און דאס מיידל הייבט אן שיינען מיט א נייער פייערדיקער
שיינקייט... נאר ווער וועט זיך אונטערנעמען, ווער וועט זיך וואגן אראפכאפן אט דאס זעלטענע געמילד, אט דאס שווארצע פייער־שיינענדיקע
מיידל מיט די צעווארפענע שיינע האר, מיט די שווארץ־חנעוודיקע בעקלעך אירע, וואס האבן זיך באפארבט פונעם העליש־רויטן הימל, און מיט
די שווארצע גליענדיקע ציגיינערישע האלב־פארשלאפענע אייגלעך, וואס
האבן זיך איר אנגעצונדן און לייכטן ארויס פון איר שיין, טונקל, מיט
פייער באגאסן פנים, ווי צוויי שטערן פונעם טונקעלן נאכט־הימל? און
ווו נעמט מען פארבן אף אפצומאלן „גאטס גאס״ אין דער דאזיקער ווארעמער שטילער זומער־נאכט, איבערגעצויגן מיט א העליש־רויטן הימל,
וואס באלייכט די שטאט מיט די הייזלעך מיט די פנימער פון די מענטשן,
וואס לויפן און קלייבן זיך צונויף אינאיינעם, שרייען און פילדערן, מאכן
מיט די הענט, זעען אויס פונדערווייטן, ווי טאנצנדיקע שדים?...
    
― א גוטן אוונט, קעצעלע! איינע אליין גאר? א מכה דער מאמען!
אוועק צו דער שרפה מן־הסתם? די גאנצע שטאט איז דארטן. דערהערט
א שרפה אף „גאטס גאס״, האב איך מיר באלד געזאגט, מע דארף גיין א
קוק טאן, וואס הערט זיך עפעס באם חזן? גאט זאל מיר אזוי געבן גליק
און הצלחה!
    
נאכן לשון איז נישט שווער צו דערקענען, אז דאס איז אלבערט
שטשופאקס רעכטע האנט און פליגל־אדיוטאנט, אונדזער גוטער באקאנטער שלום־מאיר מוראווטשיק.
    
איצטיקס מאל האט זיך רייזל פאר אים דווקא נישט איבערגעשראקן.
אדרבא, זי האט זיך דערפרייט, וואס זי האט דערזען א באקאנטן מענטשן:
אפשר ווייס ער, ווער עס ברענט?
    
שלום־מאיר קען איר נישט זאגן, ווער עס ברענט.
    
― זאל מיך אזוי וויסן בייז און גימל און דלות. א גרויסע נפקא־מינה ווער: צי בערל, צי שמערל? צי יאקל, צי טודרוס? איך זע מע לויפט
― לויף איך אויך. זאג מיר בעסער, מיידעלע, וואס איז די מעשה, וואס
ביסט נישט געווען בא אונדז היינט אין טעאטער? איך האב דיך געזוכט,
פייגעלע, מיט די אויגן נעבן יענעם פעמפיק, וואס זיצט מיט דיר תמיד,
און נישט געקענט געפינען. איך האב שוין געמיינט, ביסט חלילה חרוב,
אדער אזוי עפעס אן אומגליק?
    
ערשט דא דערמאנט זיך רייזל, וואס פאר א טאג זי האט איבערגעלעבט מיט וואס פאר א נאכט פון צרות, פארדראס און טרערן... און זי
ווייס אליין נישט, וואס זי טוט, נאר זי פארטרויעט זיך אט דעם מענטשן.
זי דערציילט אים דעם גאנצן אמת אין קורצע ווערטער, אז דאס האט זי די
מאמע אנגעלערנט, זי ווייס נישט פארוואס, אפשר דערפאר, וואס זי האט
פאר זיי געזונגען אינאיינעם מיטן טאטן דעם „רבונו־של־עולם״?...
    
― אט דאס איז גאר? יידישע זאבאבאנעס ― כא־כא־כא! ― צעלאכט זיך מאיר מוראווטשיק מיט א דריבנע הייזעריק געלעכטערל, פאלט
אריין באלד אין אן ערנסטן טאן אריין און באדויערנדיק שאקלט ער מיטן
קאפ, צוזיפצנדיק דערביי: ― אז אך און וויי איז די יארן, אז אזא בריליאנט דארף זיך וואלגערן אט דא, אין דער האלענעשטער בלאטע, צווישן
חיות, וואס פארשטייען נישט, ווי אים צו שעצן, און בא פאנאטישע עלטערן, וואס ווייסן אליין נישט, ווי זייער קינדס גליק געפינט זיך...
    
רייזל הייבט אויף די אויגן אף אים: וואס, אייגנטלעך, מיינט דערמיט
אט דער מענטש?...
    
― פון דער ערשטער מינוט, וואס איך האב דיך געהערט זינגען אט
דא, ― געדענקסטו אנומלט אינדערפרי? ― דו האסט געזונגען „ראזשינקעס מיט מאנדלען״ האסטו געזונגען, ― האב איך באלד געזאגט:
„אט דאס איז זי, די אמתע פרימאדאנע פון פרימאדאנע־לאנד״, ― גאט
זאל מיר אזוי געבן גליק און הצלחה.
    
רייזל פארשטייט אים נאך נישט אקוראט. ער רעדט ווייטער:
    
― און ווער שמועסט, אז דו האסט דיך אוועקגעשטעלט זינגען מיטן
טאטן דעם „רבונו־של־עולם״, האב איך געזאגט: „דאס מיידל איז באשאפן
געווארן פון גאט פאר אונדזער טעאטער!״.
    
― איך?...
    
מער קאן רייזל נישט ארויסרעדן אין דער מינוט, און זי פילט, אז דאס
גאנצע בלוט איז איר אריין אין פנים.
    
― איך האב עס באלד געזאגט אונדזער דירעקטאר. מע טאר נישט,
זאג איך אים, לאזן פארלוירן גיין אזא גאלדענע פרימאדאנעכין. מע דארף
זי, זאג איך, ארויסשלעפן פון דאנען מיט געוואלד.
    
― מיט געוואלד?...
    
רייזל ווערט שוין גאר איבערראשט, און שלום־מאיר מוראווטשיק טוט
זיין זאך, רעדט אן אן אפשטעל:
    
― וואס דען? ווי אזוי לאזט מען אזא שטיק גאלד זיך וואלגערן אין
דער בלאטע? ווי אזוי לאזט מען פארלוירן גיין אזא טאלאנט? איך שטעל
מיר פאר דיין ערשטן אויפטריט בא אונדז אף דער בינע אין דער ראלע פון
„בלימעלע״, אדער „שולמית״, אדער „שבת־קודש״, אין קורצע קליידעלעך
מיט קליינע שיכעלעך, און דו טוסט א זינג מיט דיין זיס שטימעכין די שיינע לידער פון גאלדפאדען, פון פיינמאן אדער פון לאטיינער ― איז דאך,
הערסטו, א כפרה פאר דיר דאס גאנצע טעאטער מיט די ביינער! אדער,
לאמיר זאגן, דו האסט זיך גאר פארשטעלט פאר א יינגל מיט שווארצע גע־קרייזלטע האר און טוסט א קוק ארויף מיט דיינע פייערדיקע ציגיינערישע
אייגלעך און א זינג אפ „הייסע באבקעלאך״, אט אזוי, למשל (שלום־מאיר
זינגט שטיל אף זיין האלב־הייזעריקער שטימע „הייסע באבקעלאך״ און
קוקט אף רייזלען, וואס פאר אן איינדרוק עס מאכט אף איר):
    
 דארט זע איך א שאלטיק אין מיטן גאס,
    
 טוען טוט ער גארנישט,
    
 ער גייט ארום פוסט און פאס,
    
 טוט אלעם, וואס סע טאר נישט.
    
 קראנק איז ער אזוי ווי איך אויך
    
 צו הארעווען מיט בלוטיקן שווייס
    
 און צו שרייען אין דער הויך:
    
 הייסע באבקעלעך, יידעלעך, הייס !
    
― ס׳פארשטייט זיך, אז דו מיט דיין קולכל און מיט דיין פיסקעלע,
אז דו טוסט א לייג אוועק די דאזיקע באבקעלאך, נעמט דאך דאס גאנצע
פובליקום איין א מיתה־משונה אפן ארט. זאג אפשר, אז ניין, נשמה מיינע?
    
שלום־מאיר מוראווטשיק זעט, אז זיינע רייד זיינען נישט ארויסגעווארפן אפן ווינט, גייט ער צו צו איר גאנץ נאענט, טוט איר א גלעט פון
דער גרינג איבערן הענטל און מאכט צו איר אף זיין הייזעריקלעכער שטימע:
    
― הערסטו, פייגעלע מיינס, מעגסט גאט דאנקען, וואס דו האסט זיך
מיט מיר באגעגנט. אונדזער איצטיקע פרימאדאנע איז אויך א טאטנס א
קינד, און אויך פון ארעמען גראד, אזוי ווי דו. פון א קליין שטעטל איז
זי, פון פוילן. דאס האט זי מיר צו פארדאנקען, וואס זי איז אן אקטריסע
בא אונדז אין טעאטער. דאס האב איך איר געהאלפן אנטלויפן. ס׳איז א
שיינע געשיכטע, נישקשה, מעגסט דאס הארכן. דער טאטע אירער אליין
איז סך־הכל א ― ― ― ― ― ― ― ― ― ― ― ― ― ― ― ―
― ― ― ― ― ― ― ― ― ― ― ― ― ― ― ― ― ― ―
    
א שאד. שלום־מאיר מוראווטשיק מוז איבעררייסן די געשיכטע פון
דער פרימאדאנע. ער דערזעט פון דער ווייטנס, באלויכטן פון דעם פייערדיקן הימל, שניידט זיך פון דער צווייטער גאס ארויס א פיגור אהער, צום
חזנס שטיבל. פאסט אים נישט מער צו שטיין אט דא מיטן חזנס מיידל.
דאס קאן אים שאדן צו זיין גאנצן פלאן, וואס איז שוין אויסגעארבעט געווארן בא אים אין קאפ, שטייענדיק אט דא אין דרויסן. געזעגנט ער זיך
אפ מיט רייזלען פאר דער האנט, ווארפט איר אריין א פאר ווערטער מיט
א ניגון, צום גראם, נאר פארשטעלט:
    
 וועסטו האבן א קליידעלע
    
 ― וועסטו זיין א קלוג מיידעלע...
    
 * * *
    
די פיגור, וואס האט זיך געשניטן פון דער צווייטער גאס ארויס, איז
געווען נישט קיין אנדערער, נאר טאקע אונדזער יונגער העלד פונעם ראמאן, דעם גביר ראפאלאוויטשעס זונדל, לייבל.
    
קאפיטל אכט און צוואנציק
  
פופצן מינוט אנטראקט
    
מיר האבן איבערגעלאזט אונדזער יונגן העלד, לייבלען, גיין נאך זיין
אייגענער לוויה. דאס הייסט, ווי ער זיצט אין טעאטער און טראכט פון
דעם, ווי אזוי ער איז געשטארבן, און ווי אזוי אלע באדויערן זיין פריצייטיקן טויט, באוויינען אים און באגלייטן אים צו זיין אייביקער רו. דאס
בילד שטעלט זיך אים פאר אזוי בולט־לעבעדיק און אזוי טרויעריק־רירנד,
אז עס פארקלעמט אים באם הארצן, און ער פילט אף זיינע ליפן הייסע
געזאלצענע טראפנס ― זיינע אייגענע טרערן. לייבל באוויינט לייבלען, און,
זיצנדיק אין טעאטער, הערט ער נישט און זעט נישט, וואס אף דער סצענע
טוט זיך, און נאר דעמאלט כאפט ער זיך אויף, אז עס ווערט א מוראדיקער
רעש, א געלעכטער און א געשריי: „האצמאך! האצמאך!״...
    
דער דאזיקער רעש וועקט אויף אונדזער יונגן העלד פון זיינע טרויעריקע חלומות און ברענגט אים צוריק אין דער לעבעדיקער וועלט אריין,
ווו יידן פרייען זיך מיטן יידישן טעאטער, האבן הנאה, לאכן, שרייען און
פילדערן, לייגן איין די וועלט.
    
„פופצן מינוט אנטראקט״. אזוי שטייט בפירוש געדרוקט אף די אפישן
פון טעאטער. נאר דאס גאנצע פובליקום ווייס שוין (א יידן נארט מען
נישט), וואס פאר א פופצן מינוט דאס איז.
    
― די מכות זאל זיך זיי זעצן, וואס מער פון דרייסיק! ― אזוי זאגט
דאס האלענעשטער פובליקום. און דער עולם פארלאזט די פארכאפטע ערטער און גייט ארויס אין דרויסן, ווער א ביסל רעדן, ווער כאפן פרישע לופט,
און ווער אריינשלעפן אין טעאטער אריין א קרוב אדער א באקאנטן אן א
בילעט, און ווער עס כאפט זיך אריין גאר הינטער די קוליסן.
    
פאראן אין האלענעשטי אזעלכע, וואס בעת אנטראקט גנבענען זיי
זיך אריין אהין, אף יענער זייט קוליסן. זעלבסטפארשטענדלעך, אז דאס
טוט נישט קיין לייטישער מענטש, קיין באלעבאס. אהין טרעט אריין אדער
א קלעזמער, אדער א בעל־מלאכה, אדער אזוי א הפקר־יונג, וואס האט נישט
וואס אנצוווערן אין האלענעשטי. אהין כאפט זיך אריין גאנץ אפטלעך,
ווי מיר ווייסן שוין, דעם באלעבאס זונדל, דורך גאר א באזונדער טירל,
וואס נאר פאר אים איז דאס אפן.
    
און אלעמאל, ווען אונדזער לייבל טרעט אריין אהער פילט ער זיך
אין אן אנדער וועלט. שפאנענדיק איבער די שאקלענדיקע ברעטער פון דער
בינע, ווייזט זיך אים אויס, אז נישט ער גייט, נאר ער שווימט, ער שוועבט,
עס טראגט אים אין די לופטן. און זעענדיק פאר זיך די איבערגעטאנענע,
מיט קרייד אנגעשמירטע אקטיארן און אקטריסעס, ווי זיי לויפן, ווי זיי
שפרינגען, ווי זיי כאפן טאנצנדיק אן עס, א טרונק, א זינג, שטעלט זיך אים
פאר, אז ער איז איינער פון זיי, און נישט ווילנדיק נעמט ער איבער זייערע
גענג, זייער שפראך מיט אלע זייערע תנועות און פאסטעמקעס, און אז ער
קומט אף מארגן אין חדר אריין, באווייזט ער פאר זיינע חברים אזעלכע
מאדנע קונצן, אז זיי זיינען אים דערויף נאך מער מקנא, ווי אף דעם, וואס
ער איז דעם נגידס יינגל.
    
איצטיקס מאל, אז לייבל איז אריינגעקומען הינטער די קוליסן, איז
אים נישט געלעגן אין זינען נישט קיין בינע, נישט קיין אקטיארן, נישט
קיין קונצן. ער האט דורכגעלאזט פארביי די פרימאדאנע מיט די גרויסע
בלויע, שטארק אונטערגעשמירטע אויגן און מיט די גרויסע מעשענע רייפלעך, וואס באמבלען זיך אף אירע אויערן. ער איז דורכגעלאפן פארביי די
איבעריקע אקטיארן, וואס האבן געביסן אלע צו שטיקלעך פון אן עפל און
פארגאנגען זיך בעת מעשה פאר געלעכטער. לייבלען איז איצט נישט געלעגן אין זינען קיין זאך. ער האט געזוכט אין אלע ווינקעלעך האצמאכן.
    
האצמאכן איז געווען שווער צו דערקענען אינעם קאסטיום פון קב־צנזאן (יענעם אפדערנאכט איז געגאנגען דאס בארימטע שטיק: „קבצנזאן
עט הונגערמאן״).
    
האצמאכס קאסטיום איז באשטאנען פון א צעריסענעם, א צעפליקטן
פראק, אן אלטן צעקנייטשטן אפגעבארעטן צילינדער, שטארק צעריסענע
קאמאשן אף די פיס מיט ארויסגעשטעקטע פינגער, א פאר הויזן פון סאמע לאטעס, אין צווישן די לאטעס ― א קארט, די טויז שערל.
    
די דאזיקע טויז שערל האט ארויסגערופן אין האלענעשטי באם פובליקום אזויפיל געלעכטערן, אז פון דער ערשטער מינוט אן, וואס קבצנזאן (האצמאך) האט זיך באוויזן אף דער סצענע, ביזן סוף אקט, איז דער
עולם שיר נישט געשטארבן. נעמען און פארלאטען. איך בעט איבער אייער
כבוד, א פאר אלטע תחתונים מיט דער טויז שערל ― דאס איז עפעס אזא
המצאה, וואס אין האלענעשטי וואלט דאס נישט איינגעפאלן קיינעם אפילו
אין טויזנט יאר ארום! דער עולם איז געווען זיכער אז דאס איז האצמאכס
אויפטו (נאיווע מענטשן! ), האבן זיי איצטיקס מאל געמאכט דעם ליבלינג
האצמאך אזא אוואציע, אז דער דירעקטאר פונעם יידיש־דייטשן טעאטער, אלבערט שטשופאק, וואס האט געשפילט די ראלע פון הונגערמאן,
איז שיר נישט צעפיקט געווארן פאר קנאה.
    
דערפאר איז אבער האצמאך געווען אפן זיבעטן הימל. ער האט געפילט, אז היינטיקן אפדערנאכט שפילט ער נעמלעך, אז היינטיקן אפ־דערנאכט זיינען „אלע נאך אים די כפרה״.
    
דערזען לייבלען ארומדרייען זיך הינטער די קוליסן, האט ער פארשטאנען, אז דאס זוכט ער אים, האצמאכן, מסתמא אפדאנקען אים פאר
זיין היינטיקן שפילן, און אפשר טראגט ער אים עפעס גוטע זאכן, האט אים
האצמאך פריילעך א רוף געטאן:
    
― ע, פעמפיק! וועמען זוכסטו? דעם נעכטיקן טאג? פארוואס זעט
מען דיך עפעס נישט, נשמה מיינע?
    
לייבל גייט צו צו זיין פריינט, בעט אים, ער זאל זיך אנבייגן צו אים,
ער דארף אים עפעס זאגן א נייטיקע זאך אפן אויער.
    
― א סוד פאר גאנץ בראד? ― זאגט האצמאך, בייגט זיך אן ווי לאנג
ער איז צו לייבלען, ווערט שיר נישט איבערגעבראכן אף דער האלב.
    
אויסגעהערט דעם סוד, גלייכט זיך האצמאך אויס. אין זיינע שארפע
שפיציקע אויגן צינדט זיך אן א פייערל, און ער טוט א פאטש לייבלען אין
פלייצע:
    
― אט אזוי האב איך דיך ליב! אט אזוי ביסטו פון מיינע מענטשן!
וואס דען? מיינע ווערטער! איך האב דיר לאנג געזאגט, אז דיין פלאץ איז
אט דא א. אנישט זאל איך אייננעמען א מיתה־משונה!...
    
אין דער מינוט וואקסט אויס הינטער האצמאכס פלייצעס הונגערמאן
(אלבערט שטשופאק).
    
― וואסער פלאץ? ווער פלאצט? ווער צעפלאצט, האצמאך!
    
דערהערט דעם דירעקטארס קול, דרייט זיך אויס צו אים האצמאך א
פארציטערטער. ער געפינט זיך אבער באלד און ווייזט אן מיטן פינגער אף
לייבלען:
    
― ער זאגט, אט דער פעמפיק, אז איינער האט פארנומען דארט א
פלאץ אין טעאטער אן א בילעט!...
    
דערהערט די ווערטער „אן א בילעט״, ווערט דער דירעקטאר מלא כעס
וחמה. אלבערט שטשופאק קאן נישט הערן די דאזיקע ווערטער, ווי א
גערטנער קאן נישט הערן, אז מע זאגט אים: „א חזיר אין גארטן״...
    
― שלום־מאיר! ווו איז ערגעץ שלום־מאיר? א כאליערע! ― צעשרייט זיך שטשופאק און זוכט מיט די אויגן לייבלען. נאר לייבל איז שוין
נישטא.
    
קאפיטל ניין און צוואנציק
  
נקמה! נקמה! נקמה!
    
יענע נאכט איז אונדזער העלד געשלאפן, מען קאן זאגן, ווי נאך א
באד, און אנטשלאפן געווארן איז ער מיט א פארטיקן אויסגעארבעטן פלאן
פון נקמה, נקמה, נקמה! נוקם זיין זיך דארף מען, נוקם זיין זיך! אנלערנען
דעם טאטן, אפרעכענען זיך פאר די שמיץ, און פארן בזיון, און פאר אלעם,
פאר אלעם!...
    
לאנג האט לייבל נישט באדארפט טראכטן. וואס איז דא פאראן צו
טראכטן? עס האט זיך אים אויסגעוויזן, אז דאס איז אזוי איינפאך, על־פי
דרך הטבע און אזוי פראסט, וואס פראסטער קאן שוין, דאכט זיך, גאר
נישט זיין.
    
אט האט איר דעם גאנצן פלאן, ווי מען זאגט, אף דער האנט:
    
באנאכט, אז אלע וועלן אנטשלאפן ווערן, וועט ער זיך פאוואליענקע
אויפשטיין און צוגיין אף די שפיץ פינגער צום קאסירס בעט. לייבל שלאפט
מיטן קאסיר אין איין חדר. און דער קאסיר, „ששון ושמחה״, איז א בחור,
וואס האט ליב שלאפן. „ששון ושמחה״ בארימט זיך אפילו, אז ער האט
אזא גרינגן שלאף, אז ער קאן דערהערן א פליג, נאר אלע ווייסן, אז „ששון
ושמחה״ ווערט אנטשלאפן, מעג מען אים ארויסטראגן מיטן בעט, וועט
ער נישט הערן, סיידן אפגיסן אים מיט אן עמער וואסער...
    
פונדעסטוועגן קאן מען זיך מיט דער קאסע אף „ששון ושמחה״
פארלאזן. ערשטנס, איז ער אן אייגענער מענטש. טאקע בעני ראפאלא־וויטשעס א פריינטל. א פלימעניק אדער א שוועסטערקינד. און צווייטנס,
איז ער גלאט אן ערלעכער בחור, א געטרייער, און היט די קאסע, דאס הייסט
דעם טיש, ווו דאס געלט ליגט, ווי א גוטער הונט. די שליסעלעך פון די
טיש־קעסטלעך טראגט ער תמיד בא זיך אין די הויזן־קעשענעס, און אז ער
לייגט זיך שלאפן, לייגט ער זיך נישט אנדערש, ביז ער קוקט נישט ארום
גוט אלע פענצטער מיט אלע לאדן, צי זיי זיינען גוט פארמאכט, כאפט א
קוק אויך אונטער די בעטן, צי ס׳האט זיך נישט אריינגעגנבעט באצייטנס
א גנב, און אז ער טוט זיך אויס, לייגט ער אוועק די הויזן בא זיך צוקאפנס.
און דעם באלעבאס זונדל, לייבלען, האט מען אויך אוועקגעלייגט אקעגן
אף א בעטל ― נו, באדארף ער עפעס מורא האבן?
    
אט דעם דאזיקן קאסיר האט גאט אליין צוגעשיקט אונדזער לייבלען,
ער זאל קאנען ארויסבאקומען די מטבע, ווי זיין פריינט האצמאך האט אים
אויסגעלערנט. האצמאך האט אים איינגערוימט א סוד, אז „מען דארף
האבן קלינגערס, קלינגערס! און וואס מער קלינגערס, וועט אלץ זיין בעסער!״... און לייבל, אויסארבעטנדיק זיין בארימטן פלאן, האט זיך שוין
פארגעשטעלט, ווי אזוי ער באקומט ארויס באם קאסיר די „קלינגערס״ פון
דער קאסע. ששון ושמחה שלאפט ווי א געהרגעטער, כראפעט ווי א געקוילעטער אקס, און ער, לייבל, שטייט אין דער פינצטערער נאכט איבער זיין
בעט און טראכט, ווי אזוי באקומט מען ארויס דעם קאסירס הויזן פון צוקאפנס? פאמעלעך פאמעלעך פארלייגט ער א האנט אונטער דעם קישן,
שלעפט ארויס פריער איין הויז. דערנאך נאך א הויז און באקומט ארויס
דאס בינטל שליסעלעך. שטיל, אף די שפיץ פינגער, גייט ער צו צום טיש.
רוט זיך אפ נאך יעדן טראט, מען זאל נישט דערהערן, און דאס הארץ
קלאפט אים מיט סכנה־נפשות. מער ווי פאר אלעמען האט לייבל מורא פאר
דער אלטער באבע, וואס שלאפט אין צווייטן חדר. די „אלטע״ האט שוין
דווקא יא א גרינגן שלאף און א שארף אויג, וואס קאן זען דורך א וואנט,
ווי אן אנדערער דורך ברילן. מיט א קלאפענדיק הארץ און מיט ציטערנדיקע
הענט עפנט ער אויף דאס טישקעסטל... לייגט אריין פאוואליענקע די האנט
און נעמט אן א פולע זשמעניע פאפיר־געלט („וואס מער פאפיר־געלט״ ―
זאגט האצמאך), און פאוואליענקע לייגט ער אוועק די שליסעלעך מיטן
קאסירס הויזן צוריק אף זייער ארט, און אליין גליטשט ער זיך ארויס אין
דרויסן ארויס... דארטן ווארט שוין אף אים זיין פריינט האצמאך מיט א
צוגעגרייטע פור אף אוועקצופארן צו דער באן... און בכדי מען זאל זיי אף
דער הייסער שעה נישט נאכיאגן, האט לייבל צוגעקלערט נאך א שענערע
זאך, ער וועט זיך איבערטאן געוויינלעך אין פרעמדע מלבושים, און זיינע
קליידער וועט ער אוועקלייגן באם ברעג טייך ― לאז מען מיינען, אז ער
האט זיך דערטרונקען... וועט מען אים מסתמא זוכן אין וואסער, זוכן און
זוכן און א פייג וועט מען אים געפינען... וועט מען זיצן נאך אים שבעה...
מען וועט וויינען און קלאגן אזוי לאנג, ביז מען וועט אים מסתמא פארגעסן... און אז ס׳וועט אוועקגיין א צייט, למשל, א יאר צען אדער צוואנציק, וועט לייבל דעמאלט זיין שוין א באוווסטער, א בארימטער ארטיסט,
האבן אן אייגענע טרופע און פארן אף א טשעקאוועס קיין האלענעשטי אויך
שפילן טעאטער, און אפדינגען דורך א מענטשן טאקע בא זיין טאטן אט
די סטאדאלע, אריינלאזן די גאנצע שטאט אן בילעטן אין טעאטער אריין
― אדרבא, לאז מען זען, וואס הייסט געשפילט! און אז עס וועט זיך אויפהייבן דער פארהאנג, וועט ער אויפטרעטן אף דער בינע מיט דער גאנצער
טרופע. אלע וועלן זיין גרויסארטיק אנגעטאן, און ער, דער דירעקטאר
הייסט עס, וועט שטיין אינמיטן איינגעטונקט אין דימענטן און בריליאנטן,
כמעט אזוי ווי שטשופאק... און ווי נאר ער וועט זיך באווייזן אף דער בינע, אזוי וועט מען אים מסתמא באלד דערקענען, אז דאס איז ער, לייבל,
וועט די מוטער געוויס פאלן חלשות, און דער פאטער וועט געבן א געשריי
ארויס מיט זיין דונערדיקער שטימע: „לייבל!״ און פון אלע זייטן וועט
ווערן א גדולה: „לייבל!״
    
― לייבל! לייבל! לייבל!
― ―  ― ― ― ―  ― ― ― ―  ― ― ― ―  ― ― ― ―  ―
    
לייבל עפנט אויף די אויגן, דערזעט ער בא זיך צוקאפנס שטיין דעם
קאסיר.
    
― ששון ושמחה! וואס איז?
    
― וואס וואס איז? האסט געזען, א מענטש זאל האבן אזא הארטן
שלאף! מע וועקט אים און מע וועקט און מע קאן אים גאר נישט דערוועקן.
שטיי אויף, עס ברענט.
    
― ווער ברענט? ווו ברענט?...
    
― אף „גאטס גאס״. אלע זיינען אוועק אף דער שרפה. טו דיך אן.
שוין פון א שעה, אז מע קלינגט אין אלע גלעקלעך. מיר דאכט, עס קאן
אויפוועקן א טויטן.
    
אזוי האט זיך אויסגעטענהט מיט לייבלען ששון ושמחה דער קאסיר,
וועלכן מען האט נאר וואס אליין קוים אויפגעוועקט און אנגעזאגט, אז ער
זאל נישט דערוועגן זיך אוועקגיין פון שטוב.
    
עס איז אבער גאר גרינג אזוי צו זאגן ― „נישט אוועקגיין פון שטוב״.
ווי קאן מען דאס איינזיצן אין שטוב, אז אין דרויסן איז א שרפה? און
דער געטרייער קאסיר, ששון ושמחה, איז אינאיינעם מיט לייבלען ארויסגעגאנגען מער נישט אף א מינוטקעלע נאר א קוק טאן, ווי עס ברענט. און
אז ער איז ארויסגעגאנגען אין דרויסן און דערזען דעם מיט פייער באגאסענעם הימל און דערהערט דעם „בום״ פון די גלעקער, האט דאס אים
נישט ווילנדיק געגעבן א טראג אוועק אהין, ווו עס האט אוועקגעטראגן
אלעמען אין יענער נאכט, אחוץ איין לייבלען.
    
לייבלען האט דאס אוועקגעטראגן אין אן אנדער ארט. ער האט זיך
גענומען רעכטס, א קוק טאן פריער אין חדר אריין צו ישראלי דעם חזן,
אנקלאפן אין פענצטער, אויפוועקן זיי, טאמער שלאפן זיי נאך און ווייסן
נישט, אז ס׳איז א שרפה אף „גאטס גאס״.
    
נאך איידער לייבל איז נאך צוגעגאנגען צום חזנס שטוב, האט ער
שוין דערזען, פון דער ווייטנס, באלויכטן פונעם העליש פייערדיקן הימל,
שטיין בא דער טיר דעם רבינס טאכטער רייזל, און נעבן איר ― עפעס א
פארשוין, וואס האט זיך אפגעטיילט פון איר, זיך א נעם געטאן לינקס און
מאכט פיס. האט זיך לייבל אויך גענומען מאכן פיס, צוגיין נענטער צו
ישראלי דעם חזנס שטוב.
    
קאפיטל דרייסיק
  
א נאכט פון כישוף
    
און אז אונדזער העלד וועט לעבן הונדערט יאר אפילו, וועט ער דען
פארגעסן יענער נאכט פון דער שרפה אף „גאטס גאס״?
    
אין די סאמע בעסטע, ווי אויך אין די סאמע ערגסטע צייטן פון זיינע
שפעטערדיקע יארן, און נאך עד היום הזה, אז ער בלייבט מיט זיך איינער
אליין, איז אים אנגענעם צו ליגן מיט צוגעמאכטע אויגן און איבערלעבן
נאכאמאל און נאכאמאל יענער גליקלעכער, שיינער, אומפארגעסלעך־כי־שופדיקער נאכט, ווען ער איז א האלב־פארשלאפענער געלאפן זען, ווער
ברענט אף „גאטס גאס״.
    
דער גאנצער הימל, אף וויפל דאס אויג קאן כאפן, האט זיך באפארבט
מיט רויטן, אזוי ווי מיט בלוט. ווו זיינען אהינגעקומען די שטערן? איבער
דער דאזיקער רויטקייט האבן זיי זיך ערגעץ באהאלטן און זיינען פארשווונדן געווארן. פון דעם צווייטן עק גאס האט זיך געטראגן א ווייטער
הילך. עס האט זיך געהערט א הו־הא פון מענטשן, א בילן פון הינט און
א קנאקן פון ברענענדיקע דעכער. אף דער רויטער ליכטיקייט האבן זיך
אפגעשפילט פון דער ווייטנס א סך שווארצע פיגורן. אין א רויטן וואלקן
איינגעהילט איז געשטאנען פאר זיינע אויגן דעם רבינס טאכטער, וואס האט
אויסגעזען, ווי א שיינע פארכישופטע נאכט פרינצעסין. קיינמאל האבן אירע שווארצע האר נישט אזוי געגלאנצט. קיינמאל האבן אירע טונקל־רויטע
בעקלעך נישט אזוי געפלאמט. קיינמאל האבן אירע גרויסע ציגיינער־אויגן
נישט אזוי געגליט, ווי אין דער דאזיקער נאכט. און עס האט זיך אים אויסגעמאלט, אז זי איז אליין פון פייער, אז אט הייבט זי זיך אויף און ווערט
פארשווונדן אינאיינעם מיט די שטערן ערגעץ אין דער רויטער ליכטיקייט
פון דער דאזיקער כישופדיקער נאכט. און ער פילט, ווי עס ציט אים צו
איר נענטער און נענטער.
    
און רייזל האט אים דערקענט נאך פון דער ווייטנס. זי קוקט זיך ארום
אף אלע זייטן, צי ס׳איז נישטא קיין פרעמדער מענטש, וואס זאל זיי זען,
ניין. ס׳איז נישטא קיין פרעמדער מענטש, וואס זאל זיי זען. ס׳איז נישטא
קיינער. אלע זיינען בא דער שרפה. די גאנצע שטאט איז בא דער שרפה.
    
זי גייט אים צוויי טריט אקעגן. אין קורצע ווערטער גיט זי אים איבער, ווי אזוי זי האט זיך אויפגעכאפט... איינע אליין אין שטוב... אלע זיינען בא דער שרפה... „ווער ברענט!״
    
― ווער ברענט? איך ווייס אויך נישט, ווער סע ברענט. מיך האט מען
אויפגעוועקט און געזאגט, אז ס׳איז א שרפה אף „גאטס גאס״, בין איך
געלאפן גלייך אהער.
    
רייזל קוקט אים אין די אויגן אריין.
    
― גלייך אהער? וואס עפעס גלייך אהער?
    
― איך ווייס אליין נישט, פארוואס גלייך אהער, ווארעם ווען אפילו
די שרפה זאל נישט זיין אף „גאטס גאס״, וואלט איך אויך פריער געלאפן
גלייך אהער...
    
ער בלייבט שטיין. ער פילט, אז ער האט זיך ארויסגעכאפט מיט אן
איבעריקן ווארט, און ער ווערט רויט... רייזל לאזט נישט אראפ פון אים
קיין אויג. אך, ווי שיין ער זעט אויס אין דער מינוט אט דא אפן פייער!
ווי חנעוודיק עס פלאמען אים די בעקלעך! און די גרויסע און מילדע אויגן
זיינע קוקן אף איר אזוי היימיש, ליבלעך, גלייך ווי ער וואלט איר זיין אן
אייגענער, אן אייגענער ברודער.
    
לייבל פארכאפט זיך און גיט איר צו פארשטיין, פארוואס ער וואלט
לויפן פריער אהער: „אין אזא נאכט!״... „און גלאט וואס האט ער צו טאן
דארטן, בא דער שרפה? וואס האט ער נישט געזען? ווי אזוי הייזער אף
„גאטס גאס״ ברענען? לאזן זיי ברענען. לאז ברענען די גאנצע גאס, די
גאנצע שטאט אפילו , וואס גייט עס אים אן? איצט קער ער זיך שוין מיט
האלענעשטי נישט אן גארנישט. גארנישט. ער איז שוין מער נישט קיין
האלענעשטער. נאך א טאג. נאך צוויי טעג״...
    
ער נעמט זי אן בא דער האנט:
    
― וועסט מיר געבן די האנט תקיעת־כף, אז צווישן אונדז וועט דאס
בלייבן? וועל איך דיר עפעס זאגן.
    
און לייבל דריקט איר הענטל אין זיין גרויסער ווארעמער האנט, אזוי
ווי דעמאלט אין טעאטער, און ער זאגט צו איר שטיל און ערנסט, און בענקעניש הערט זיך פון זיין קול:
    
― איך פאר אוועק פון דאנען.
    
זי שטעלט אוועק אף אים אירע גליענדיקע ציגיינער־אויגן.
    
― וווהין?
    
וווהין? ער ווייס נאך אליין אויך נישט ― וווהין. נאר אז ער
פארט אוועק ― דאס איז זיכער, אזוי ווי ס׳איז איצט נאכט אף דער גאנצער וועלט. אזוי ווי דאס איז א הימל פון גאט.
    
ביידע הייבן אויף די אויגן ארויף צום הימל, און רייזל דערפילט, אז
פון דער בשורה ווערט איר קאלט. זי רוקט זיך צו צו אים נענטער, קוקט
זיך איין און הערט זיך צו צו אים, ווי ער רעדט דאס אזוי ערנסט. וויפל
זי קען אים, האט זי נאך קיינמאל נישט געזען אים אזוי ערנסט. עס מאלט
זיך איר אויס, אז ער איז מיטאמאל אויסגעוואקסן, געווארן א גרויסער.
זי פרעגט אים, און עס הערט זיך, ווי איר קול ציטערט:
    
― אף לאנג?
    
― אף לאנג? וואס הייסט, אף לאנג? אף שטענדיק, אף אייביק.
    
― אף אייביק? וועלן מיר, הייסט עס, שוין מער נישט זען זיך
קיינמאל נישט?
    
― קיינמאל נישט.
    
לייבל זעט אין דעם אפשיין פון דער רויטער ליכטיקייט, אז רייזלס
שיין טונקל פנים ווערט בלאס, און ער נעמט זי אן נאכאמאל בא דער
האנט און עס דאכט זיך אים, אז אירע פינגער זיינען מיטאמאל ווי קאלט
געווארן. און עס טוט אים באנג, וואס ער פארט אוועק. ער קאן אבער
דערצו גארנישט העלפן. שוין אן אפגעמאכטע זאך ― פארפאלן. און ער
אנטשליסט זיך צו פארטרויען איר זיין סוד, זיין הייליקן סוד, וווהין ער
פארט און צוליב וואס ער פארט און איבער וועמען ער פארט... און רייזל
קוקט אים אין די אויגן אריין און הערט אים אויס און לאזט ארויס א
גרינגן זיפץ.
    
לייבל קוקט אף איר, ווי ער וואלט איר וועלן זאגן: „דו ווילסט נישט?
דו וועסט בענקען? זאג: דו וועסט בענקען?״...
    
רייזל ווערט רויט: „ניין, נישט דאס, נישט דאס! זי איז אים נאר
מקנא. אט, למשל, וויל ער אוועקפארן פון דער היים, נעמט ער און פארט
אוועק. אנו, לאז זי, א שטייגער, פרווון וועלן זיך אויפהייבן און אוועקפארן ― ווי קאן זי? און אוועקפארן פון דאנען וואלט זי אפשר אויך
געוואלט. זייער געוואלט. ער מיינט, אז נאר ער האט צרות פון דער היים,
פון די עלטערן? אהא! מע זאל זיך אויסרעכענען, קאן זיין, אז זי האט די
אייגענע צרות, וואס ער, און אפשר נאך מער״...
    
און זי גיט אים איבער אלץ. און זי דערציילט פאר אים אלצדינג,
וואס זי האט איבערגעלעבט אין דעם דאזיקן טאג מיט דער דאזיקער נאכט.
און דעם שמועס, וואס זי האט געהאט נאר־וואס מיט דעם הייזעריקן
פארשוין, וואס מע רופט אים אין האלענעשטי „די פארשלעפטע קרענק״.
און די ווערטער פונעם דירעקטאר גיט זי אים איבער. אלצדינג דערציילט
זי אים. אלצדינג.
    
און לייבל ווייס אליין נישט, ווי אזוי דאס איז געווארן. נאר ער
געדענקט, אז זיי זיינען ביידע געזעסן אף דער שוועל פון ישראלי דעם
חזנס דירה. און איר קליין קינדערש הענטל איז געווען אין זיין האנט.
און ער האט געגלעט איר קליין קינדערש הענטל מיט זיינע הענט. און ער
האט דאס צוגעטראגן איינמאל צו זיינע הייסע ליפן, און ער האט איר
געקושט, געקושט די שפיץ פינגער. און זי האט נישט צוגענומען פון אים
איר הענטל, נאר געקוקט אף אים דערשראקן, מיט גרויסע־גרויסע אויגן.
און אירע גרויסע שווארצע ציגיינער־אויגן האבן געגליט און אפגעפינקלט
זיך אף דעם רויטן שיין פון דער דאזיקער זעלטענער שיינער כישופדיקער
נאכט.
    
וואס פאר א כוח האט זיי דא אוועקגעזעצט אזוי נאענט, אזוי הארט
איינס נעבן דאס אנדערע, אט די דאזיקע צוויי יונגע אומשולדיק־קינדער־שע נשמות? וואס פאר א כוח האט זיי געצווונגען ביידן, זיי זאלן אויסגיסן איינס פאר דאס אנדערע אלץ, וואס בא זיי טוט זיך? וואס פאר א
כוח האט זיי געמאכט מיטאמאל אזוי נאענט, גלייך ווי זיי וואלטן געווען
באפריינדעט, גאט ווייס, פון ווען אן?
    
נישט קיין אנדער כוח, אויסער דעם ווונדערלעכן פארבארגענעם כוח
פון יענער געטלעך־ווונדערלעכער נאכט.
    
דאס איז געווען א נאכט פון כישוף.
    
קאפיטל איין און דרייסיק
  
שטערן פאלן נישט ― שטערן בלאנדזשען
    
דאס, וואס רייזל האט דערציילט לייבלען אין יענער כישופדיקער
נאכט, זיצנדיק אין צווייען בא ישראלי דעם חזן אף דער שוועל, איז בא
אים געווען א נייעס. א פריילעכע, א מאדנע אנגעלייגטע נייעס. אירע
ווערטער האבן זיך אריינגעגאסן ווי בוימל צו אים גלייך אין הארצן אריין.
איר קול האט אים געקלונגען אין די אויערן, ווי די שענסטע מוזיק, אין
דער דאזיקער אויסטערליש־ווונדערלעכער, געטלעך־כישופדיקער נאכט
„אך! עס טוט אים באנג, וואס ער האט נישט געוווסט פריער פון דעם.
גוט וואס זי האט אים דערציילט. גוט, וואס ער ווייס. איצט זעט ער
ארויס, אז ס׳איז פון גאט. איצט זעט מען, אז ס׳איז א באשערטע זאך.
זיי איז, אפנים, באשערט, זיי זאלן ביידע אינאיינעם גלייך האבן צרות,
גלייך טראגן דעם גלות האלענעשטי, אבער גלייך אויסגעלייזט ווערן פונעם
דאזיקן גלות. ביידע גלייך זאלן זיי זיך ארויסרייסן פון דאנען, פון אט
דעם ענגן, וויסטן, פינצטערן האלענעשטי. און ביידע גלייך אוועקלאזן
זיך אהין, אהין, אין א נייער וועלט אריין. אין א גרויסער ליכטיקער וועלט.
א! דארט וועט זיך אנהייבן פאר זיי ביידן גאר א ניי מין לעבן. א ניי ליכטיק שיינענדיק לעבן. זיי וועלן ביידע גיין אין איין וועג. זיי וועלן ביידע
לערנען איין זאך. ער ― שפילן, און זי ― זינגען. און ביידע וועלן זיי
בארימט ווערן אף דער וועלט ― ער מיט זיין שפילן און זי מיט איר
זינגען״.
    
און לייבל גיט איר זיין האנט און רופט די נאכט, דעם הימל פאר
אן עדות: „אט די דאזיקע נאכט, אט דער רויטער, מיט פייער באדעקטער
הימל לאז זיין אן עדות, אז קיינמאל, קיינמאל זאלן זיי זיך נישט אפשיידן
איינס פון דאס אנדערע. אף דערויף געבן זיי זיך ביידע די האנט תקיעת־כף, און גאט איז זייער עדות, אז תמיד, תמיד זאלן זיי זיין אינאיינעם,
שטענדיק, אייביק און אייביק! וואס ס׳זאל זיך מיט זיי נישט טרעפן און
ווו זיי זאלן נישט מגולגל ווערן ― איז אינאיינעם. תמיד און אומעטום
אינאיינעם. און אפילו דעמאלט, אז זיי וועלן שוין ביידע אויסוואקסן, ווערן
גרויסע, זאל מען אויך איינס אן דאס אנדערע נישט פון דאנען אהין.
קיינמאל נישט. קיינמאל נישט! ביידע וועלן זיי זיך האלטן שטענדיק בא
איין טעאטער. ביידע וועלן זיי נאכדעם ארומרייזן די גאנצע וועלט. און
אז זיי וועלן שוין האלטן דערביי, וועלן זיי מסתמא נאך קומען אהער, קיין
האלענעשטי. געוויס וועלן זיי קומען אהער. גאר אן א שום תירוץ. צו־גאסט וועלן זיי קומען צו זייערע טאטע־מאמעס... וועט געוואר ווערן די
שטאט, וועט מען זיך צונויפלויפן אף חידושים אנקוקן בעני ראפאלא־וויטשעס זון און ישראלי דעם חזןס טאכטער... אך, ווי גוט עס וועט זיי
דעמאלט זיין! אלע וועלן זיי מקנא זיין. מע וועט זיי נאכלויפן. מע וועט אף
זיי טייטן מיט די פינגער: „אט איז דאס גליקלעכע, גליקלעכע פאר!״ און
זיי וועלן דאך שוין דעמאלט אוודאי זיין חתן־כלה... וואס עפעס חתן־כלה,
ניין, נישט חתן־כלה, נאר מאן און ווייב, כא־כא... ווארעם חתן־כלה זיינען
זיי דאך שוין פון לאנג... נאך פון יענעם ערשטן אפדערנאכט, וואס מע
האט זיי באזעצט דאס ערשטע מאל אין טעאטער״.
    
― געדענקסט דעמאלט, ווען מע האט אונדז דאס ערשטע מאל באזעצט אין טעאטער, כא־כא?
    
„א שאלה א ביסל, אויב זי געדענקט?... זי וואלט וועלן אייביק אזוי
זיצן, ווארעם וואס קאן זיין בעסער און ליבער און זיסער, ווי טעאטער.
ווי יידיש טעאטער?״...
    
„אך, רבונו־של־עולם! גלייך ווי זיי האבן זיך ביידע אנגערעדט! נו,
איז דאס נישט קיין גאטס זאך? זעט מען דען נישט ארויס פון דעם, אז
גאט אליין האט אף זיי רחמנות געהאט, אז גאט אליין האט אראפגעקוקט
צו זיי פון אויבן און האט זיי צוגעשיקט יעדן באזונדער אן אנדער שליח,
אן אנדער אויסלייזער: איר אט דעם שלימזל שלום־מאיר, און אים ―
האצמאכן״...
    
און לייבל דערציילט איר א שיינע געשיכטע, די גאנצע געשיכטע,
ווי אזוי ער האט זיך באקענט מיט דעם דאזיקן פארשוין האצמאך. ווי אזוי
ער האט זיך מיט אים באפריינדעט, געווארן נפש־אחת, און ווי אזוי דער
פאטער האט אים געפאקט און מיאוס באשטראפט, און ווי אזוי ער האט
זיך דאס ווארט געגעבן צו נעמען נקמה, אפצאלן, אפרעכענען זיך פארן
בזיון...
    
און דעם גאנצן פלאן פון נקמה, וואס ער האט אויסגעארבעט, און
אפילו, ווי אזוי ער וועט ארויסבאקומען די „קלינגערס״, אלץ גיט ער
איר איבער מיט אלע ברעקעלעך. ער האט קיין מורא נישט פאר איר. וואס
זאל ער מורא האבן? ער ווייס, ער פילט, אז ער און זי זיינען פון היינטיקער נאכט אן איינס, ווארעם זיי האבן זיך געגעבן תקיעת־כף. איר
האנט איז אין זיין האנט. און גאט איז זייער עדות. גאט איז אויבן, דארט,
אין הימל. אבער ער הערט, גאט הערט אלצדינג. אלצדינג...
    
און זייערע ביידנס אויגן קוקן ארויף, אין הימל אריין. און דער הימל
איז שוין נישט מער רויט אזוי ווי פריער. די שרפה ווערט אלע מינוט
קלענער. דער הו־הא מיטן טומל ― שטילער. און אט האבן זיך שוין
ווידער באוויזן שטערן אפן טיפן הימל אין דער דאזיקער געטלעך־שיינער
ווארעמער סוף־זומערדיקער נאכט. פריער איין שטערן. נאכדעם ― נאך
איינער און נאך איינער. און נאכדעם ― נאך א סך, א סך, אן א שיער
שטערן. און זיי בייטן זיך, די שטערן, איין שטערן אהער, דער אנדערער
אהין. איינער אראפ, דער אנדערער ארויף. זיי פאלן, פאלן.
    
― זע נאר, ווי די שטערן פאלן... ― זאגט רייזל צו לייבלען, און
דאס קול ציטערט, און דאס הארץ קלאפט איר.
    
לייבל צעלאכט זיך. „שוין זשע האט זי מורא? מע דארף נישט מורא
האבן״, זאגט ער צו איר און בארויקט זי, ווי אן עלטערער, כאטש, אייגנטלעך, איז זי עלטער פון אים מיט א יאר. „וואס דארף מען מורא האבן?
שטערן פאלן נישט, שטערן בלאנדזשען״...
    
― שטערן פאלן נישט, שטערן בלאנדזשען. ― זאגט איר לייבל,
קוקנדיק ארויף, אין טיפן הימל, וואס ווערט אלעמאל מער אפגערייניקט
פון דער פריערדיקער רויטקייט. נאר איין עק הימל, אהין אראפ, איז נאך
א ביסל באדעקט מיט א העל־רויטער פארב, וועלכע ווערט אלעמאל העלער
און שיטערער און צעגייט זיך ביסלעכווייז, ביסלעכווייז. און די שווארצע
פיגורן, וואס זיינען פריער געווען אזוי צונויפגעשפארט, צונויפגעשטויסן
אלע אין איין ארט, הייבן אן ביסלעכווייז זיך פאנאנדערשפרייטן אין אלע
זייטן. און עס לאזן זיך שוין הערן נאענטע קולות. אט באלד, אקארשט
ווי מע זעט נישט, וועט מען קומען און מע וועט זיי דערזען זיצן אט א
דא, בא דער טיר... דארף מען אויפשטיין, דארף מען גיין... כאטש עס
גלוסט זיך נישט...
    
― א גוטע נאכט.
    
― א גוטע נאכט.
    
און לייבל הייבט זיך אויף פון דער שוועל און לאזט זיך גיין אהין,
צו דער שרפה, און בלייבט שטיין, דרייט זיך אויס צוריק מיטן פנים צו
רייזלען נאכאמאל, נאך איין מאל:
    
― א גוטע נאכט.
    
― א גוטע נאכט.
    
נאך א ביסל ― און ער ווערט פארשווונדן אין דער פינצטערניש
פון דער נאכט.
    
קאפיטל צוויי און דרייסיק
  
א גוטע וואך
    
שבת־צונאכטס.
    
עס זיינען אוועק אלע גוטע סימנים פונעם גוטן ליבן שבת־קודש אין
האלענעשטי.
    
מען זעט שוין נישט מער אף דער „פריצישער גאס״ די פיינע טשע־קאווע בחורים מיט די שיין־אויסגעפוצטע מיידלעך, וואס האבן שפאצירט
א גאנצן טאג שבת ביז שפעט פארנאכט און גערעדט אף רוסיש (א שלעכטן געהרגעטן רוסיש, אן הענט און אן פיס, אבי רוסיש).
    
מען זעט שוין נישט מער אף „גאטס גאס״ קיין יידן און ווייבער.
די יידן ― אנגעטאן אין שבתדיקע קאפאטעס, און די ווייבער טראגן
בריליאנטלעך אין די אויערן (טשוועקעס ― אבי בריליאנטלעך).
    
אויך יידישע קינדער זעט מען נישט מער אין דרויסן זיך שפילן אין
א נייער שפיל, אין „יידיש טעאטער״. שוין לאנג האט מען זיי אריינגעטריבן אין די שטיבער אריין. שוין לאנג האט זיך געזעצט די זון מיט איר
גאנצן פראכט און גלאנץ. אויסגעלאשן געווארן איז דער לעצטער פונק
פונעם שיינעם ווארעמען בעסאראבער זומערטאג און אפגעטראטן דאס
ארט פארן שיינעם ווארעמען שטילן בעסאראבער זומער־אוונט. ווו־נישט־ווו באווייזט זיך א שטערן, לייכט און בלישטשעט און שמייכלט אראפ
צו דער טונקעלער, שטויביקער ערד.
    
פרומע ווייבער האבן שוין לאנג אפגעזאגט שטילערהייט אין דער
פינצטער „גאט פון אברהם, פון יצחק און פון יעקב״, און א שטילע מאדנע
בענקעניש האט זיך געלאזט הערן, א בענקעניש נאכן „ליבן שבת־קודש,
וואס גייט אהין״... און געלע פייערלעך האבן זיך באוויזן פון אלע פענצטער ארויס.
    
ערלעכע יידן האבן שוין לאנג אפגעמאכט הבדלה. אנדערע האבן
אפילו אפגעזאגט דעם „המבדיל״ מיט די „אליהוס״ און מיט די איבעריקע
„זמירות״ למוצאי שבת. און אנדערע האלטן נאך אין מיטן זאגן, אין רעכטן
זינגען און אין רעכטן באמקען „אל תירא עבדי יעקב״... און עס הערט
זיך א בענקעניש אויך אינעם דאזיקן זאגן. און עס גנבעט זיך אריין א
טרויעריקער טאן אויך אינעם דאזיקן פריילעכן זינגען...
    
שווער, שווער זיך צו שיידן מיט דער נשמה יתירה! שווער, שווער
זיך צו געזעגענען מיט דער שיינער ליבער בת־מלכה שבת!...
    
― א גוטע וואך! א גוטע וואך! ― זאגט ישראלי דער חזן מיט א
טיפן זיפץ באלד נאך דער הבדלה צו דער חזנטע און צו דער טאכטער,
און נעמען זיך זאגן „ויתן לך״ שיין, אף א קול, און אויסנווייניק, קנאקט
צו מיט די פינגער. ער קוקט אף לאהן און טראכט זיך: „אט וועט זי באלד
מאכן א שמועס פון געלט, פון שיך און פון אנדערע וואכעדיקע זאכן״...
    
― א גוטע וואך און א מזלדיקע וואך! ― ענטפערט אים לאה די
חזנטע אויך מיט א זיפץ און האט אים נישט אין זינען אפילו. זי קוקט
גאר אף דער טאכטער, אף רייזלען, וואס זיצט עפעס מאדנע פארטראכט
איינע אליין אין א ווינקעלע.
    
― פון וואס טראכט אצינד דאס קינד. מיר זאל זיין פאר איר קאפ?
― אזוי קלערט זיך לאה און עס טוט איר וויי דאס הארץ אף איר קינד.
    
לאה האט שוין לאנג חרטה דערויף, וואס זי האט זיך באגאנגען
מיט דער טאכטער א ביסל צו ירגזונדיק, צו שטרענג... „מיט א בת־יחידה
מיט א ציטערדיקער, איין און איינציקער, טאר מען נישט אזוי... זי ווייס
דאס גאנץ גוט, אז מע טאר נישט... עס איז שוין אבער א פארפאלענע
זאך. זי קאן שוין צוריק נישט כאפן... און ווער שמועסט, איצט ― אוודאי
נישט. אויס טעאטער. זיי פארן שוין, זאגט מען, היינט באנאכט אוועק,
„צו אלדי גוטע יאר״... (מיינען מיינט זי, אייגנטלעך, „צו אלדי שווארצע
יאר״. נאר למאי זאל זי שעלטן יידן אף א פולער וואך?...).
    
א ביסל טוט לאהן באנג, וואס דאס יידישע טעאטער פארט אוועק
פון האלענעשטי, און א ביסל איז זי צופרידן: „ווינציקער מיט א טאראראם
אין שטאט, ― טרייסט זי זיך אליין. ― האלענעשטי איז זיך באגאנגען
ביז אהער אן א יידישן טעאטער, וועט מען זיך באגיין מסתמא ווייטער
אויך, האסטו געהערט א ביסל!... און דאס קינד וועט מסתמא פארגעסן, אז
ס׳איז גאר געווען אמאל א טעאטער אף דער וועלט... א קינד בלייבט א
קינד. זי וועט איר קויפן א פאר נייע שיכלעך, וועלן זיך פארהיילן אלע
ווונדן... און ווער שמועסט נאך דערצו צוקערקעס, „מארמעלאדן״ און
כדומה אזעלכע גוטע זאכן, ווען זי ברענגט איר צו טראגן מארגן, אם־ירצה־השם, פונעם מארק... אוי, א דונער איז איר! מארגן איז זונטיק, א מארקטאג, כמעט א יאריד, און זי האט נאך נישט, איר זאלט זאגן, אן אויסגעריבענעם גילדן אפילו! מע באדארף זיך א נעם טאן צו ישראלין, עס גייט
אזא וואך, האסטו געהערט א ביסל!״...
    
די דאזיקע געדאנקען פארטראגן אונדזער חזנטע אין אזעלכע וואכעדיקע דרכים אריין, אז זי פארגעסט אף א וויילע אן רייזלס קריוודע.
    
און רייזל? ― לאזט זי צורו. רייזל איז נישטא. רייזל איז ווייט,
ווייט פון דאנען...
    
דאס הייסט, דערווייל איז זי נאך דא. ווו וועט זי אבער מארגן זיין?
מארגן? מארגן?... א, דאס ווייסט קיינער נישט, קיינער נישט. נאר זיי
אין צווייען. דאס הייסט, זי און לייבל... און נאך צוויי מענטשן ווייסן פון
דעם סוד: דער דירעקטאר פונעם יידישן טעאטער און זיין מענטש, שלום־מאיר... אט דער שלום־מאיר האט אפגערעדט מיט איר ערשט היינט אינדערפרי, בעת אלע זיינען געווען אין שול, אז נאך האלבער נאכט, ווי
דער זייגער וועט נאר אויסשלאגן צוועלף, אזוי זאל זי... אך זי ווייס שוין,
זי ווייס שוין וואס!... און נאר זי און ער, און ווייטער קיינער נישט,
קיינער נישט!...
    
און עס טוט איר הנאה, וואס זי ווייס אזא זאך, פון וועלכער די
מאמע הייבט נישט אן צו וויסן... א מצווה אף איר! א מצווה! שלום־מאיר
איז גערעכט. ער זאגט: „האט זי נישט געזאלט נעמען א מיידל און פארשליסן זי אין שטוב, איינע אליין, האלטן זי, ווי מע האלט א פייגעלע
פארשלאסן אין א שטייגעלע״. קיין פרייע מינוט, קיין קאפ נישט אויפצוהייבן! פאר פרעמדע זינג נישט! אין טעאטער גיי נישט! אהין קוק נישט!
דארט שטיי נישט!... „וואס איז מען עפעס, פארקויפטע צו טאטע־מאמע?
קנעכט איז מען בא זיי? אדער וואס?... אזוי זאגט שלום־מאיר און איז
גערעכט. זייער גערעכט!... אם־ירצה־השם, מארגן אינדערפרי, אז די
מאמע וועט אויפשטיין און דערזען, אז „דאס פייגעלע איז ארויסגעפלויגן
פונעם שטייגעלע״ ― אוי, וועט זי חרטה האבן! אוי, וועט זי וויינען!...
עס וועט שוין אבער דעמאלט זיין צו־שפעט. עס וועט איר שוין דעמאלט
זיין א גוטע וואך. א גוטע וואך און א מזלדיקע וואך...
    
וויי טוט איר דאס הארץ נאר אף איינעם, אפן טאטן. „דער טאטע
נעבעך ― אף אים איז יא א רחמנות... ער האט זי אזוי ליב געהאט, מיט
אים איז זי תמיד געווען אזוי נאענט. נישט ווי א קינד מיט א פאטער, נאר
כמעט ווי א שוועסטער מיט א ברודער. ווער וועט מיט אים שפילן חנוכה
אין „דריידל״? ווער וועט ארויסגנבענען בא אים פסח דעם אפיקומן פון
אונטער דער קישן? ווער וועט אים אנרייסן גרינס אף שבועות? ווער וועט
גיין מיט אים שמחת־תורה אין שול אריין? און ווער וועט זינגען מיט אים
זמירות?...
    
און רייזל דערמאנט זיך, ווי ערשט נישט לאנג פלעגט זי נאך שבת־צונאכטס זינגען מיטן טאטן אינאיינעם די „אליהוס״ און גלאט יידישע זאכן
און שטיקלעך, וואס דער טאטע האט זי אויסגעלערנט. און די מאמע בעת־מעשה פלעגט צעבלאזן דאס סאמאווארל און מאכן טיי.
    
איין ליד, געדענקט רייזל, פלעגן זיי זינגען כמעט אלע שבת צונאכטס,
אז דעם חזן איז געווען אויפגעלייגט אפן הארצן. דאס ליד הייסט „משיח״
און זינגען דארף מען דאס האלב אף יידיש, האלב אף גוייש. דער חזן צו
איר אף יידיש, און רייזל צו אים אף גוייש:
    
 ער: „וואס וועט דעמאלט זיין?״
    
 זי: „קאניעץ למר גלותינו״.
    
 ער: „וווהין וועלן יידן גיין?״
    
 זי: „מי פאידיאם לארצנו״.
    
 ער: „וואס וועט דארטן זיין?״
    
 זי: „שם נאידיאם גואלנו״.
    
 ער: ווער זשע וועט דאס זיין?״
    
 זי: „נאש משיח צדקנו״.
    
 ער: „ווען זשע וועט דאס זיין?״
    
 זי: „סקארא במהרה בימינו״.
    
 ביידע (גיך): „יום גילה, יום רינה,
    
 יום דיצה, יום חדוה.
    
 גילה, רינה, דיצה, חדוה,
    
 אהבה ואחוה!״
    
און נאכאמאל: יום גילה, יום רינה!...
    
― טאמער וואלט געווען אמאל גענוג „געלע־גרינע״? ― מישט זיך
אריין די מאמע מיטן סאמאווארל. ― לאמיר בעסער טרינקען צו גלעזלעך
טיי, האסטו געזען א ביסל!...
    
אך, ווי גוט, ווי ליכטיק, ווי פריילעך! און דאכט זיך, אט ערשט איז
דאס געווען, און דאך ― אזוי לאנג, אזוי לאנג, גאט ווייס ווען!... און
עס נעמט זי ארום א מוראדיקער א שווארצער אומעט. און עס איז איר
שווער דאס הארץ, עס איז איר ענג אין האלדז. זי ווייס אליין נישט, וואס
איר איז. אט־אט וועט זי זיך צעוויינען... דערזעט דער פאטער, ווי זי זיצט
איינע אליין עפעס פארזארגט אין א ווינקעלע, גייט ער צו צו איר זינגענדיק, גלעט איר די שיינע שווארצע גלאנצנדיקע האר און בייגט זיך אן
צי איר:
    
― וואס איז דיר, טאכטער?
    
― גארנישט... א גוטע וואך!
    
און זי פאלט צו מיט איר הייסן קאפ צום חזנס ברוסט, טוליעט זיך
צו צו אים און קושט אים און האלדזט אים.
    
קאפיטל דריי און דרייסיק
  
דער יצר הרע פון געלט
    
בעני ראפאלאוויטש האט אויך אפגעמאכט הבדלה.
    
בא בענין גייט די הבדלה מיטן גאנצן „פאראד״. אז בעני מאכט הבדלה,
דארף זיין די גאנצע כאליאסטרע ארום אים און אלע דארפן אים ענטפערן „ברוך־הוא וברוך־שמו ― אמן״. דאס ווייב, און די קינדער, און די
אלטע, און דער בחור דער קאסיר, און די אם, און די קעכין ― אלע, אלע.
    
און די הבדלה, וואס בעני מאכט, איז שוין איינמאל אן הבדלה. הייבן
הייבט ער אן דווקא הויך, אף א קול, גרויסארטיק, מיט א טרויעריקן ניגון.
נאר אז עס קומט צו „עזי וזמרת יה״ און א ביסל ווייטער, פארפלאנטערט
ער זיך אין דער עברי און מארקעט אפ א גאנץ שטיק אונטער דער נאז,
ביז ער שלאגט זיך ארויף צוריק אף א שטיקל דרך, שרייט ווידער הויך,
אף א קול: „בין תהיה לנו!״ און דווקא מיט א „בית״, און נאכדעם נעמט
ער ווידער מיט עטלעכע טענער נידעריקער, ביז ער לאזט אויס צעצויגן:
„בין קודש ל־חו־ל״. ענטפערן אים אלע מיטן זעלבן ניגון: א־מ־ן! פארלעשט ער די הבדלה, שטופט אן אלע קעשענעס אף א פולער וואך און
זאגט מיט זיין ברומענדיקער לייבנשטימע: „א גוטע וואך!״. ענטפערן אים
אלע אין איין קול: „א גוטע וואך, א גוט יאר!״.
    
אט אזוי מאכט בעני הבדלה.
    
אפגעמאכט הבדלה, טוט ער א ווונק צום קאסיר, ער זאל געבן א
צייל איבער דעם פדיון פון דער וואך און א שרייב אריין אין בוך די
„ראכונקעס״. און דער קאסיר ששון־ושמחה פארקאטשעט די ארבל, ציט
ארויס די שליסעלעך פון די הויזן־קעשענעס, עפנט אויף דאס מיטלסטע
שופלאדל און זעצט זיך אוועק ציילן דאס געלט מיט אן ערנסט, מיט כוונה
און מיט א ברען.
    
צום אלעם ערשטן באווייזט זיך אפן טיש דאס פאפיר־געלט, א
פעקל נאך א פעקל. דער קאסיר ששון־ושמחה איז א בעריאק אף ציילן
געלט. אלע מינוט טוט ער א שפיי אן אפן גראבן פינגער, און די אסיגנאציעס בא אים אין די הענט קנאקן, פליען, שעמערירן אין די אויגן. קודם
גייען בא אים די מיוחסים, די שווערע הונדערטער, אדער, ווי בעני רופט
זיי, די „ליילעכער״. נאכדעם גייען די ווייסע „דעליקאטנע״ פינפאונצוואנציקער. נאכדעם ― די רויטע פייערדיקע צענערלעך מיט די בלויע פינפערלעך. און נאך זיי גייט שוין „קליינווארג״. גרינע אפגעבליאקעוועטע
דרייערלעך און געלע צעדריבעטע איינערלעך, גאר אן א שיער.
    
די גאנצע צייט, וואס דער קאסיר ציילט דאס מזומנס, זיצט אונדזער
לייבל פונדערווייטן איבער א סידורל, זאגט שטילערהייט כלומרשט דעם
„ויתן לך״, שאקלט זיך און מישט א בלעטל נאך א בלעטל, און העלפט
ציילן דאס געלט. ער ציילט און ציילט ― און קאן נישט איבערציילן.
כל־זמן עס האט געהאלטן בא די גרויסע פעקלעך, האט ער נאך געקאנט
כאפן דעם גאנג. נאר אז ס׳איז געקומען צום „קליינווארג״, האט ער פאר־לוירן דעם חשבון און גענומען אריינקוקן צוריק אין סידורל און זאגן
דעם „ויתן לך״ מיטן אייגענעם שטילן ניגון, וואס פריער. נאר די פעקלעך
מיטן געלט שטייען אים פאר די אויגן און לאזן אים נישט צורו. און ער
פרעגט בא זיך אליין: „ווו וועלן זיי זיין, אט די אלע שיינע פעקלעך מיט
געלט, היינט ארום האלבער נאכט? ― ווו? בא אים, בא אים, בא אים!״
― ― ― ― ― ― ― ― ― ― ― ― ― ― ― ― ― ― ―
    
און עס כאפט אים אן א ציטער, און ער צעשאקלט זיך נאך שטארקער און הייבט אן צו זאגן דעם „ויתן לך״ ווייטער און ווייטער, נאך מיט
מער פרישקייט.
    
די צוויי, בעני און דער קאסיר, זיינען אזוי פארטיפט אין דער ארבעט, אז זיי זעען גארנישט לייבלען און הערן נישט זיין זאגן, וואס ער
זאגט. דערפאר אבער די מאמע (ביילקע), וואס זיצט בא דער זייט, ― זי
זעט און הערט, ווי לייבל זאגט, ווי לייבל דאוונט, קוועלט זי אן און ווינטשט
זיך, „אזא מזל, אזא שטיק גאלד, וואס פאר א קינד דאס איז״.
    
דער גרויסער ווייטיק, וואס זי האט געטראגן ביז אהער טיף אין
הארצן, האט זיך שוין אנגעהויבן ביסלעכווייז צו פארהיילן. און זי טראכט
זיך: „וואס האט דאס קינד, אייגנטלעך, אזעלכעס פארזינדיקט? דערפאר,
וואס ער האט אוועקגעגעבן אן ארעמען קראנקן אקטיאר זיין אנבייסן,
דארף מען אזוי באשטראפן א קינד ― אנטאן אים אזעלכע בזיונות?...
בעני זאל וועלן א קוק טאן אף אים מיט אירע אויגן... איר זאל זיין פאר
זיין ליכטיק פנים״!...
    
נאר בעני, ווי אף צולהכעיס, וויל נישט קוקן און וויל נישט הערן.
ער איז פארטיפט אינעם געלט ציילן. אפגעפארטיקט זיך מיטן פאפירגעלט, נעמט מען זיך צום זילבער. אף זילבער ציילן איז שמחה נאך
מער מזיק, ווי אף פאפיר. ער ציילט אויס דאס זילבער־געלט אין קופקעלעך, און די קופקעלעך בא אים וואקסן און וואקסן. אט איז איינס,
אט איז צוויי, דריי, פינף, צען און נאך, און נאך, און נאך. געפטרט דאס
זילבער־געלט נעמט מען זיך צום ביסל מינץ. און דאס מינץ פליט באם
קאסיר אין די הענט מיט סכנת־נפשות. קלינגט און ווערט פארפאלן בא
אים צווישן די פינגער, ווי בא א פאקוסניק. „אייך באדארף מען אף
כפרות״ ― טראכט זיך לייבל. ― ער דארף נישט קיין מינץ, ער דארף
נישט קיין זילבער. וווהין וועט ער זיך מיט זיי אהינטאן? פאר אים וועט
זיין גענוג אט א יענע פאפירענע פעקלעך אליין, וואס דער טאטע האלט
אין די הענט... און לייבל קוקט מיט איין אויג און זעט, ווי דער טאטע
זיינער שפיגלט זיך אינעם געלט. בעני האלט איבער איטלעכס פעקל באזונדער, טאפט דאס, גלעט דאס און גיט דאס איבער דעם קאסיר מיט
א צאל, און יענער באלייגט דאס צוריק אין טישקעסטל איטלעכס פעקל
אף זיין ארט. געוויינלעך פריער די מיוחסים, די הונדערטער, און נאכדעם
דאס קליינווארג, און נאכדעם שוין דאס זילבער מיטן מינץ.
    
און לייבל קוקט מיט איין אויג אין סידור אריין און מיטן אנדערן
אויג ― אהין, אהין, אין טישקעסטל אריין, אין שופלעדל, צו די פעקלעך
מיט געלט. דארטן זיינען איצט אלע זיינע האפענונגען און מיט זיין גאנצן
וועזן מיט זיין גאנצער נשמה.
    
אז געלט איז א יצר־הרע ― דאס האט לייבל געהערט וויפל מאל
פונעם רבין אין חדר און גלאט פון עלטערע יידן. און אז דער יצר־הרע
פון געלט איז אומגעהויער גרויס ― דאס האט ער אויך געהערט. נאך דעם
טעם דערפון האט ער דערפילט ערשט אט דא אין דער מינוט. ער האט
דערפילט, אז דער יצר־הרע פון געלט האט אים אריינגענומען צו זיך אין
די לאפקעס אריין און האלט אים שטארק־שטארק! און לייבל ווייס, אז
ס׳איז אומזיסט זיין מי. ער וועט שוין פונעם יצר־הרעס הענט נישט ארויס.
און ער פרוווט זיך גאר אפילו נישט. אדרבא, ער בעט גאט, די עבירה זאל
אים געראטן. ווארעם טאמער חלילה ניין... טאמער חלילה פאקט מען אים
― וויי־וויי! ― די שעה זאל גאר נישט זיין!... דעמאלט איז ער דאך א
פארפאלענער, א פארפאלענער פון ביידע וועלטן! האצמאך פארט אוועק.
דאס טעאטער פארט אוועק. און ער?... און רייזל?... וואס וועט זיין מיט
אים?... אויס טעאטער!... אויס רייזל!... א סוף צו אלע גאלדענע חלומות!... א סוף!...
    
― טפרררו, מזל־טוב! געקומען צו פארן די „מחותנים״ אפרייניקן
די סטאדאלע פון דער יידישער „פאסקודסטווע״.
    
אזוי רופט זיך אן בעני אף זיין סגי־נהור־לשון און הייבט זיך אויף
פונעם ארט.
    
דער לעזער, וואס איז שוין באקאנט מיט אונדזער בעני ראפאלא־וויטשעס שפראך, דארף אליין פארשטיין, אז די „מחותנים״ מיינט ער
דאס די בעל־עגלות, און די „יידישע פאסקודסטווע״ מיינט מען עס ―
„דאס יידישע טעאטער״.
    
קאפיטל פיר און דרייסיק
  
ברוך הבא, שמעון־דוד בעל־עגלה
    
בעני זאל קאנען, וואלט ער זיך אליין אויסגעפאטשט. אזוי איז ער
אין כעס אף זיך דערפאר, וואס ער האט זיך „געקוואפעט״ אף די עטלעכע
„פארעס״ און אוועקגעגעבן אזא ריינע, אזא ציכטיקע סטאדאלע אף א
יידיש טעאטער. „ווען מע טרייבט צונויף א פולע שטאל מיט חזירים,
וואלטן זיי אים, נאך זיין מיינונג, נישט באדארפט אזוי פארפאסקודיקן
דעם הויף, ווי מע האט אים פארפאסקודיעט אין די עטלעכע וואכן. בעני
ווייס אליין נישט פארוואס, נאר ווי א כשרער ייד האט פיינט חזיר, אזוי
האט ער פיינט אט די הונגעריקע „לאפעטוטניקעס״ (דאס מיינט ער דאך
די אקטיארן). און מער פון אלעמען קאן ער נישט אנקוקן אט דעם „אויס־געסטראצלטן מונדערפערצער״ מיט דעם „אפגעשאסענעם לאקשנברעט״
(דאס מיינט ער דעם דירעקטאר אלבערט שטשופאק).
    
מען קאן זאגן, אז די צוויי, בעני ראפאלאוויטש און אלבערט שטשו־פאק, האבן זיך פיינט געקראגן פון דער ערשטער מינוט, וואס זיי האבן
זיך דערקענט. זיי האבן ביידע געקוקט איינס אף דאס אנדערע נישט אנדערש ווי פון אויבן אראפ. בא בענין האט שטשופאק קיין אנדערן נאמען
נישט געהאט, אויסער „שמארדאווידליק״. און בא שטשופאקן האט בעני
קיין אנדער נאמען נישט געהאט, אויסער „בעסאראבער פופיק״. דעריבער
איז גרינג צו פארשטיין, ווי בעני איז געווען צופרידן, אז ער איז ארויסגעקומען אין הויף און דערזען שמעון־דוד דעם בעל־עגלה צופארן צום
טויער מיט א גרויסער ביידארע, און נאך אים נאך א וואגן און נאך א
ביידארע, און פון הינטן גאר א גרויסן הויכן וואגן, וואס מע רופט אן
אין בעסאראביע „הארבא״. און בעני האט זיך גענומען אויסשמועסן מיט
שמעון־דוד בעל־עגלה אף זיין שפראך:
    
― ברוך־הבא, סקאצל קומט, א גאסט, שמעון־דוד! זאג מיר נאר,
סערדצע, וויפל נעמסטו, א שטייגער, בא אט די „האלעדראנצעס״ דערפאר, וואס דו פירסט זיי ארויס דעם „פגר״?
    
― אשרי האיש ― אז אך און וויי איז צום בעל־עגלה! ― ענטפערט אים אפ שמעון־דוד מיט א פסוק פון תהילים און באקלאגט זיך
פאר בענין, וואס פאר א וויסטע פרנסה דאס איז. און ער רעכנט אים אויס
אף די פינגער, א פינגער נאך א פינגער:
    
― אסקאטינע דארף עסן, און מענטשן דארף מען האלטן, און האבער איז טייער, און א וואגן דארף מען שמירן, און א גוי מוז מען האלטן,
און א גוי איז א גנב...
    
דערזען, אז אט־אט וועט נישט כאפן קיין פינגער, האט שמעון־דוד
א מאך געטאן מיט דער האנט און אויסגעלאזט מיט א פסוק פון תהילים:
    
― בימינך נצח ― מיטן קאפ אין דער ערד!
    
שמעון־דוד בעל־עגלה איז מער באלעבאס ווי בעל־עגלה. ער האט
אן אייגענע שטוב, דריי פאר פערד, די קינדער לערנען בא אים אין חדר,
און אליין איז ער אויך א שטיקל יודע־ספר, קלאר דעם גאנצן תהילים
אף אויסווייניק, און האקט מיט פסוקים, עקספלאאטירט דעם תהילים נעבעך אף יעדן טריט און שריט.
    
מיט שטשופאקן האט זיך שמעון־דוד באדינגען מעשה פאדריא־טשיק. דאס הייסט, אז ס׳איז נישט זיין עסק: ער דארף אים אריבער־פעקלען קיין פאטשעשטי צו דער באן שבת־צונאכטס, תיכף נאך הבדלה,
דאס גאנצע יידישע טעאטער מיט די ארטיסטן, מיט די דעקאראציעס,
מיט „הכל בכל מכל פלעקל״, און אז גאנץ פרי כלחוך השור ברענגט ער
אים אף דער באן קיין פאלעשטי גאר אן א שום תירוץ, עס מעגן פאלן
שטיינער פונעם הימל, און פון דארט איז ― „ברכי נפשי הללויה ― קאן
ער שוין פארן אפילו מיט א שליטן קיין ארץ־ישראל״...
    
אזוי האט געזאגט שמעון־דוד אליין. און שמעון־דוד, אז ער זאגט
איז געזאגט.
    
געקומען שבת צונאכטס ― נישטא שמעון־דוד. עס האבן זיך שוין
לאנג באוויזן שטערן אפן הימל און פייערלעך אין די פענצטער, און קיין
פור זעט מען נאך אלץ נישט. האט שטשופאק געשיקט צו אים האצמאכן
אף א זאקוציע. האט האצמאך געטראפן שמעון־דודן איבער א גרויסן
סידור זאגן „ויתן לך״ אף א קול.
    
― רב שמעון־דוד, נו?
    
האט אים שמעון־דוד אנגעוויזן מיט איין האנט אפן מויל און מיט
דער אנדערער האנט אפן סידור און א זאג געטאן:
    
― נו־נו.
    
דאס האט באדארפט באדייטן, אז ביז שמעון־דוד וועט נישט פארטיק ווערן מיטן „ויתן לך״, איז גאר נישטא וואס צו רעדן. האט זיך דערווייל האצמאך אוועקגעזעצט רייכערן א פאפיראס, און שטשופאק איז
דארטן פון דער הויט געשפרונגען. קיינמאל איז אלבערט שטשופאק נישט
געווען אזוי נערוועז, ווי אט דעם שבת צונאכטס. ער האט זיך געסודעט
און געשושקעט מיט שלום־מאירן. זיך געשמיצט און געווארפן, איבער־געקריגט זיך מיט אלע אקטיארן און אקטריסעס און מער פון אלעמען
האט געלייזט, געוויינלעך, דאס כפרה־הינדל ― האצמאך. ער האט אים
אנגעזאגט, און גוט אנגעשאלטן בעת־מעשה, ער זאל אים די רגע ברענגען
די בעל־עגלות מיט די פורן, אנישט זאל זיין נאמען נישט הייסן „אל־ברעט״!
    
― וואס איז דא מיט אונדזער „דרעקטאר״? ― האבן די ארטיסטן
זיך איבערגעשמועסט צווישן זיך אין דער סטאדאלע, הינטער די קוליסן.
    
― טשעפעט אים נישט, ער איז משוגע. די „דרעקטריסע״ קומט צו
פארן מארגן אינדערפרי.
    
― פון וואנען ווייסטו?
    
― געווען א דעפעש.
    
― וואס הערט שטשופאק א ווייב?
    
― שטשופאק האט דען א ווייב?
    
― מזל־טוב! ביסט א היגער?
    
― א סברא, אז אזא ייד ווי שטשופאק איז נישט קראנק האבן
דריי ווייבער.
    
― און איך האב געהערט, אז די האט ער געגט.
    
― עם הייבט זיך גאר נישט אן.
    
― וואס זשע טאנצט ער ארום דער פרימאדאנע?
    
― די פרימאדאנע לאזט צורו. די פרימאדאנע האט אייך אלעמען
אין דער ערד!
    
― בריינדעלע קאזאק! וואס זענט איר פאר א מליץ־יושר?
    
― טאמער וואלט איר איינגענומען א לעפל שטומעניש?
    
― אדער גאר א מיתה־משונה?
    
― ווו? דא אין בעסאראביע? צי דארט, אין רומעניע?
    
― געב א קוק אף זיך אין שפיגל, מאלפע!
    
― טאמער וואלט געווען גענוג שלייפן די צינגלעך?
    
― הכלל, ווי זשע האלטן מיר מיט שטשופאקס ווייבער?
    
― שאט, קינדער, מיר דאכט, אז מע פארט.
    
― מע פארט! מע פארט!
    
― ראם־טארעראם! טעראראראם!
    
― חערצאם־פערצאם־פערל־ווירל־ווערצאם...
    
― רייב־זשי! פוץ זשי!
    
פוץ זשי, פוץ זשי, פוץ זשי,
    
פוץ געטריי!...
    
און די גאנצע חברה אקטיארן און אקטריסעס, דערהערט, אז מע
פארט, האבן זיי זיך אויפגעכאפט ווי איין מענטש און, זינגענדיק, ארויס־געמארשירט איינס נאך דאס אנדערע פון דער סטאדאלע אין הויף ארויס
― „מקבל פנים זיין דעם חתן״.
    
קאפיטל פינף און דרייסיק
  
שמעון־דוד בעל־עגלה קאמאנדעוועט
    
לכבוד דעם יידישן טעאטער האט שמעון־דוד בעל־עגלה אראפגעבראכט א גאנץ בינטל בעל־עגלות און שמייסערס, יונגע און אלטע, אלע
מיט גרויסע גוט־אנגעשמירטע שטיוול און אלע מיט לאנגע בייטשן אין
די הענט ― כמעט די גאנצע האלענעשטער בערזע. דא זיינען געווען: נח
ברימזע ― א בעל־עגלה מיט א צעריסענער נאקידקע און מיט א פליושענעם קארטוז. נחמן קאקאש ― א בייזער ייד, וואס זעט אויס ווי א
האן. יענקל מאמעטליווע ― א פארשלאפענער בחור מיט רויטע ליפן.
געצי גאלאגאן ― א הויכער יונגאטש, נאר מיט איין אויג. הענעך קוסטיי
― א קליין בעל־עגלהכל, נאר א קרעפטיקס. און קארפע מונדזיוק ― א
גוי, א מאלדאוואן מיט א שמויסן היטל איז אויך געווען בתוכם. קארפע
מאלדאוואן האט אנגערוקט דאס היטל, אונטערגעשטעקט די פאלעס פון
דער סוויטקע און אוועקגעשטעלט זיך שמירן די רעדער, און חברה בעל־עגלות האבן זיך א נעם געטאן צו דער ארבעט געשמאק, אף אלע כלים:
פאקן דעקאראציעס, טראגן פון דער סטאדאלע קאסטנס מיט קעסטלעך,
פעק מיט פעקלעך, ארויפלייגן אף די פורן, גאר נישט געהערט די אקטיארן מיט אקטריסעס, וואס זיינען נאכגעגאנגען פון הינטן און געבעטן
מען זאל טראגן „פאוואליענקע״, „פאמעלעכן״.
    
ווי א גענעראל איז געשטאנען איבער די בעל־עגלות שמעון־דוד
און געקאמאנדעוועט, געבייזערט זיך און געהאקט מיט שטיקער תהילים,
אויסגעמישט מיט מאלדעוואניש לשון:
    
― הער נאר, דו „קאלבון״, די „בלאסטאמאס״ איינער, על־כן יאבדו
דרך ― האלט איין דעם וואגן, ווארעם אט כאפסטו א פריקע אין פיסק
אריין, כי יבער כמעט אפו ― וועט דיר אראפ די נאז!...
    
חברה בעל־עגלות און שמייסערס שרעקן זיך, אפנים, ווינציק וואס
איבער פאר שמעון־דודס קאמאנדע און פאר שמעון־דודס תהילים זאגן.
ווארעם די שמייסערס, אין דער אייגענער צייט, וואס מע ארבעט און מע
טראגט די פעקלעך, ווארפט מען זיך דורך צווישן זיך מיט ווערטער און
מיט ווערטלעך, און מע רעדט און מע לאכט, און מע שמועסט זיך אויס
וועגן אכילה אף בעל־עגלה־שפראך:
    
― זאג נאר, דו מאמעטליווע בחור, ביסט עפעס א בעלן איצט אף
א מאלאיע מיט גענדזנשמאלץ אף א פולער וואך?
    
― אוועק, די בלינדער מיאך, מיט דיין מאלאיע! איך בין „ליובא־פיטנע״ בעסער אף א צימעסל מיט א „נאכיט״.
    
― און פארטרינקען מסתמא מיט א קווערטל „פאמניאק״, כא־כא?
    
― אדער גאר מיט א פרישער „בראהע״?
    
דערהערט דאס שמעון־דוד, צעשרייט ער זיך אף א קול:
    
― למה רגשו גויים ― וואס האט איר זיך צערעדט פון עסעניש,
ממזרים? אט וועל איך אייך געבן א פאמניאק, וועט אייך זיין בצנה רצון
תעטרנו ― מיט א דישעל אין האלדז אריין!
    
די געוואלדן און די געלעכטערס פון די שמייסערס און דאס קאמאנדעווען מיט די קללות פון שמעון־דוד בעל־עגלה גיסן זיך צונויף און
מישן זיך אויס מיטן רעש און מיטן טומל פון די אקטיארן מיט די אקטריסעס, וואס לויפן ארום ווי די משוגעים, שרייען און פילדערן איינס
אף דאס אנדערע און אלע אף האצמאכן:
    
― האצמאך! דער רוח זאל דיך נעמען!
    
― האצמאך, גיי! האצמאך, שטיי! האצמאך, האלט! האצמאך, אהער!
חאצמאך, אהין!
    
און דער ארעמער האצמאך נעבעך טראגט אף זיינע דארע שפיציקע
פלייצעס דעם גאנצן טעאטער־גלות, שטייט אויס אלעמענס קללות, ווארפט
זיך אף אלע זייטן, טראגט און שלעפט און הוסט, און עס פאלט אים
פון די הענט, ווארעם איבער זיין קאפ שטייט, איינגעטונקען אין בריליאנטן,
דער דירעקטאר פונעם יידיש־דייטשן טעאטער, אלבערט שטשופאק, און
טרייבט אים האלדז און נאקן און שעלט אים און מאכט אים מיט דער
בלאטע גלייך.
    
וואס הערט אבער איצט האצמאך דעם דירעקטאר? „ער האט אים
אין דער ערד מיט די ביינער!״ לאז נאר אפלויפן בלאט אט דאס שטיקל
ארבעט, וואס ער האט פארטראכט. לאז נאר אט דער „יאט״ ארויסבאקומען היינט באנאכט די „פותיקא״, וועט שוין זיין גימל!...
    
דער „יאט״ ― דאס מיינט ער לייבלען, וואס ער זוכט אים מיט די
אויגן און קאן אים נישט געפינען. אלע זיינען דא אין הויף. אלע קינדער
ראפאלאוויטשעס. די זין מיט די טעכטער, און די שנירס מיט די איידעמס,
און די אם, און דער קאסיר, וואס לייבל האט אים א נאמען געגעבן „ששון־ושמחה״, און אפילו די „אלטע״ מאמע איז ארויס כאפן א קוק מיטן
שארפן אויג, ווי דאס טעאטער פאקט זיך, און מניה־וביה טאקע אכטונג
געבן, מע זאל חלילה צווישן יא און ניין עפעס נישט אריינהאקן על־פי־טעות אין וואגן אריין... נאר איין לייבל איז דא נישטא. און האצמאך
איז אויס מענטש, וואס ער זעט נישט דעם „יאט״. „א קשיא אף א מעשה,
― טראכט ער זיך, ― אפשר האט דער קליינער וועווריק שוין חרטה
געקריגן אף דעם גאנצן פלאן?... א שיין פנים וועט ער, האצמאך, דעמאלט
האבן בא זיך אליין. „א יאלד צווישן יאלדן״ וועט ער דעמאלט זיין. בא
שטשופאקן א שטיוול־פוצער וועט ער בלייבן. און אפשר נאך כאסלערע
האבן פאר אט דער כאליערע עטל־דבורה, קומען זאל אף זיי אלעמען א
פאהיבעל, רבונו־של־עולם, היינטיקע נאכט! זיי זאלן גאר נישט דערלעבן
ארויספארן פון דאנען! און אז זיי וועלן ארויספארן, זאלן זיי ברעכן רוק
און לענד אפן גלייכן וועג און נישט דערלעבן קומען אהין, ווו זיי פארן!״...
    
― האצמאך, וואס בורטשעסטו דארטן, וועלכעס שווארץ יאר?
    
― איך בורטשע נישט, איך לערן מיין ראלע.
    
― געפונען א צייט אף צו לערנען א ראלע, פארברענט זאלסטו ווערן,
אידיאט! אהערצו גיי!
    
― אמן, גם אתם. איך גיי! איך גיי! ― זאגט האצמאך און קוקט
זיך ארום אף אלע זייטן, זוכט לייבלען.
    
קאפיטל זעקס און דרייסיק
  
שלום־מאיר מוראווטשיק האלט א רעדע
    
אומזיסט האט זיך יענעם שבת־צונאכט האלענעשטי צונויפגעקליבן
ארום נגידס הויף ארויסצובאגלייטן דאס יידישע טעאטער מיט כבוד, ווי
עס געהער צו זיין. שלום־מאיר האט זיי עטלעכע מאל געזאגט מיטן הארבן
ווארט, און אפילו אין טאטן אריין שוין אויך געשאלטן, אז ס׳איז אומזיסט זייער ווארטן ― זיי וועלן זיך נישט דערווארטן, ווארעם מע דארף
זיך נאך פאקן און פאקן. די האלענעשטער ליבהאבערס פון טעאטער האבן
אבער נישט געוואלט נישט הערן, נישט זען. זיי ווייסן על־פי־שכל, אז ס׳איז
דברים בטלים. אלצדינג נעמט א סוף. דאס פאקן מוז זיך אמאל ענדיקן.
דאס טעאטער מוז ארויספארן פון הויף גאר אן א שום תירוץ. נארישקייטן!
ווי פארט דאס אפ א יידיש טעאטער פון האלענעשטי גלאט אזוי, מיר נישט,
דיר נישט, און א האלבע שטאט זאל דאס נישט ארויסבאגלייטן?
    
דאס האט אונדזער דירעקטאר פון יידיש־דייטשן טעאטער און זיין
פליגל־אדיוטאנט שלום־מאיר מוראווטשיק גראד נישט געשמעקט. צו דעם
גרויסן פלאן, וואס זיי האבן אויסגעפלאנעוועט, האט מען באדארפט האבן
גראד פארקערט, אז קיין זייטיקער עולם זאל בא זייער ארויספארן דווקא
נישט זיין. וואס זשע טוט מען? וואס זאגט מען זיי? שלום־מאיר האט זיי
שוין גענוג געזאגט. איינרייסן זיך מיט א שטאט קאן מען נישט. עס קאן
נאך ארויס דערפון א סקאנדאל. און זיי דארפן האבן, אדרבא, ס׳זאל זיין
שטיל... עס שטייט פאר זיי אן איידעלע ארבעט אף „גאטס גאס״, א פיין
שטיקל ארבעט!...
    
פאלט שלום־מאיר אף א המצאה (פארט א דיפלאמאט!). ער קלעטערט ארויף אף א הויכן וואגן און טרעט ארויס פארן עולם גאר מיט א
רעדע, אבער טאקע מיט א גאנצן ספיטש:
    
― געערטעס פובליקום! מיינע הערן און דאמען! אינעם נאמען פונעם
דירעקטאר פונעם יידיש־דייטשן טעאטער און אינעם נאמען פון דער גאנצער טרופע האב איך די ערע איבערצוגעבן אייך, געערטעס פובליקום,
אונדזער טיפסטן דאנק פאר אייער סימפאטיע, וואס איר האט ארויסגעוויזן
צו אונדזער טעאטער. די גאנצע צייט, וואס מיר האבן זיך געפונען אין
אייער שטאט, איז דאס טעאטער ― איך מעג עס זאגן מיט שטאלץ ―
קיינמאל נישט געווען ליידיק. און נישט נאר פון אינעווייניק, נאר אפילו
פון דרויסן איז דאס תמיד געווען באלאגערט. דאס באווייזט, אז איר פארשטייט ווי צו שעצן קונסט, און יידיש טעאטער האט בא אייך א ווערט.
עס איז מיין חוב בעטן בא אייך אום אנטשולדיקונג פאר מיין נישט העפלעכער באנעמונג קעגן אייך, דאס הייסט, אויף יידיש געזאגט, בעט איך בא
אייך הונדערט מאל מחילה דערפאר, וואס טאמער האב איך עמעצן פון
אייך אמאל גראב באהאנדלט, אויסגעשאלטן אין טאטן אריין, ארויסגעווארפן פון טעאטער אדער אפגעשפריצט מיט קאלט וואסער. א מענטש
איז נישט קיין מלאך... איך ווייס נישט, ווי אזוי איר ― נאר איך פארזיכער אייך, אז אונדזער טעאטער וועט אייער האלענעשטי קיינמאל נישט
פארגעסן. געערטעס פובליקום! אונדזער טעאטער האלט בא אפפארן פון
דאנען, און אפשר אויך אויף א גאנץ לאנגער צייט. עס וואלט בא אונדז
געווען זייער אנגעלייגט, ווען איר זאלט אונדז קענען באערן מיט אייער
ארויסבאגלייטן פון שטאט ארויס. עס טוט מיר אבער זייער לייד אייך צו
זאגן, אז נישט אלע וועלן דאס קאנען טאן, ווארעם ביז עס וועט נישט אנהייבן צו שאריען אויף טאג, וועלן מיר נישט רירן פונעם ארט. אויב איר
ווילט אונדז ווירקלעך אנטאן א פארגעניגן, זאלט איר איצטער גיין אהיים
שלאפן און אם־ירצה־השם מארגן כאור וועט איר קומען אהער, וועט איר
זיין ווילקאמען.
    
דער עפעקט פון שלום־מאירס רעדע און פון זיין דייטשישן „ווילקא־מען״ איז געווען איבער אלע מאסן. „דאס געערטע פובליקום״ האט דעם
רעדנער געמאכט אן אומגעהייערע אוואציע. אן אן עק „בראווא״ האט מען
אים געשריגן. „בראווא״ אליין איז אבער געווען ווינציק, האט מען גענומען שרייען „הוררא״. מיט „הוררא״ אליין האט זיך דאס פובליקום אויך
נישט באגנוגנט, האט מען אנגעהויבן שרייען און ארויסרופן האצמאכן:
„האצמאך! א חסידל! האצמאך! האצמאך!״
    
איז שלום־מאיר מוראווטשיק ארויף נאכאמאל אפן וואגן און אנטשולדיקט זיך פארן „געערטן פובליקום״, אז ס׳איז אומזיסט זייער שרייען
מיט זייער ליארמען: האצמאך וועט איצט נישט אויפטרעטן מער און קיין
„חסידל״ נישט זינגען. דאס טעאטער איז געשלאסן.
    
דער געפילדער איז פון דער דערקלערונג נישט געווארן קלענער.
אדרבא, די געשרייען „האצמאך״ און „חסידל״ זיינען געווארן מיט פופציק פראצענט גרעסער און שטארקער.
    
שלום־מאיר מוראווטשיק האט ארויסגעזען, אז מיט גוטן וועט מען
מיט זיי גארנישט מאכן. האט ער געמוזט אנווענדן זיין אלטן מיטל, וואס
איז אים געשטאנען אין אלע זיינע נויטן, די סגולה פון „וזרקתי״. דאס
הייסט, מע האט געמוזט זיך מטריח זיין, אויפדעקן די דעקאראציעס און
ארויסציען פון דארטן דעם שפריצער און לאזן א קאלטן שטראם אויפן
„געערטן פובליקום״. א טייערע סגולה! אין איינע צוויי מינוט איז דער
פלאץ אפגערייניקט געווארן און ס׳איז פונעם „געערטן פובליקום״ נישט
געבליבן, איר זאלט זאגן, א נפש.
    
ערשט דעמאלט האט שלום־מאיר מוראווטשיק אפגעווארט א קעגן א
פאר שעה, און אז אין שטאט איז געווארן רעכט שטיל, האט דער דירעקטאר שטשופאק צונויפגענומען די גאנצע טרופע און האט איינגעלאדן אויך
יחיאל דעם קלעזמער מיט דער גאנצער קאמפאניע און איז אוועק מיט זיי
אין א קעלער אריין נעמען צו גלעזלעך וויין און פארבייסן מיט נאהיט,
געבן א לעב, ווי גאט האט געבאטן.
    
די טרופע האט זיך גארנישט געקאנט אפווונדערן, וואס איז דאס
זייער דירעקטאר פלוצעם געווארן אזוי מילד? „עפעס טאקע נאר א בער
אין וואלד געפגרט״!... אלעמאל האט ער געהייסן געבן נאך, אליין געטרונקען און געבעטן דעם עולם טרינקען מיט זיין נישט־קלעפנדיקער
שפראך:
    
― וואס זאל איך אייך זאגן איז דאס א וויין הערט זשע קינדער
טרינקט און גיסט!...
    
סאמע אין רעכטן טרינקען האט זיך אונדזער שלום־מאיר מוראוו־טשיק ארויסגעגליטשט פון דער קאמפאניע, איבערגעלאזט די גאנצע חברה
אין קעלער, און אליין איז ער, ווי א שטילער שאטן, אוועק אויף „גאטס
גאס״.
    
קאפיטל זיבן און דרייסיק
  
אומזיסטע פחדים
    
יצחק, בעת אברהם אבינו האט אים געפירט צו דער עקדה, האט געוויס נישט באדארפט אזוי ציטערן, ווי עס האט געציטערט אונדזער יונגער
העלד נעבעך, זיצנדיק יענעם שבת־צונאכטס אין וואגן מיט זיין פריינט
האצמאך און פארנדיק מיט אים צו דער באן קיין פאטשעשטי און פון
דארט קיין אונגעני, צו דער רומענישער גרענעץ. און געציטערט האט ער
פשוט דערפאר, וואס טאמער, א קשיא אויף א מעשה, יאגט מען אים נאך
און מע פאקט אים און מע ברענגט אים צוריק קיין האלענעשטי און מע
טרייסלט אויס בא אים... אך! לייבל האט גאר מורא דערפון צו טראכטן.
בעסער א לעבעדיקער אין טייך אריין...
    
און לייבל הערט זיך איין אינעם לויפן פון די פערד, אינעם קאטשען
זיך פון די רעדער און אינעם טרייסלען פונעם וואגן און עס דאכט זיך
אים, אז עמעצער לויפט אים נאך. און ער פילט, ווי עס טרייסלען זיך אים
אלע גלידער פאר שרעק. פאר שרעק? אפשר איז דאס גאר פון דער שיינער
„יאזדע״? אז אך און וויי איז צו זיי ביידן, צו אים און צו האצמאכן! ―
זיי זיצן אין א שיינעם וואגן, עס קאן די נשמה אויך ארויסטרייסלען. דאס
איז שלום־מאירס קאפ געווען, מע זאל באזעצן האצמאכן גאנץ אויבנאן
אויף דער „הארבא״ מיטן באגאזש ― ס׳זאל חלילה נישט זיין קיין שאדן
אין די דעקאראציעס.
    
איצטיקס מאל האט שוין אבער האצמאך געהערט שלום־מאירן מיטן
דירעקטאר מיט זייערע דעקאראציעס און מיט זייער גאנצן טעאטער ווי
דעם פאראיאריקן שניי. האצמאך איז שוין, זיצנדיק דא אין וואגן, אליין
געווען א דירעקטאר, אליין געהאט זיין אייגן טעאטער מיט זיין אייגענער
טרופע, מיט זיינע אייגענע דעקאראציעס. בא האצמאכן, פארשטייט איר
מיך, געפינט זיך אין בוזעם א פעקל אזעלכעס, וואס ווארעמט אים און
בריט אים, צעטראגט א באלזאם אין אלע זיינע גלידער און פילט אן זיין
הארץ מיט דער גרעסטער פרייד...
    
דאס דאזיקע גוטע פעקל האט אים איבערגעגעבן שטילערהייט, טאקע
דא אפן וואגן זיצנדיק, זיין יונגער פריינט לייבל, און די הענט זיינע בעת
מעשה געווען בא לייבלען קאלט און האבן געציטערט, און די ציין אין
מויל האבן אים געקלאפט, און אליין האט דאס אים געווארפן ווי אין קדחת.
    
― וויפל איז דא, ליובעניו? ― פרעגט אים האצמאך שטילערהייט,
אנגעבויגן זיך צו אים אפן אויער, עס זאל נישט דערהערן דער בעל־עגלה, וואס פארט מיט זיי אפן וואגן. נאר ער איז זיך משער נאכן פעקל,
אז דאס דארף זיין א היפשע „פותיקא״...
    
― איך ווייס אליין נישט, ― ענטפערט אים לייבל אויך אפן אויער,
און האצמאך דערפילט, ווי פון לייבלס מויל זעצט ארויס א היץ.
    
― וואס ציטערסטו, קאטיקל? ― ס׳איז דיר קאלט? ― פרעגט אים
האצמאך מיט געטריישאפט פון אן עלטערן ברודער.
    
― ס׳איז מיר ווא־ווא־ווארעם! ― ענטפערט אים לייבל, קלאפנדיק א צאן אין א צאן.
    
― אזוי? ס׳איז דיר ווא־ווא־רעם? ― קרימט אים איבער האצמאך. ― א בייזע היץ אף דיר. אט וועל איך דיר אנטאן, ליובעניו, מיין
טענדעווערענדע, וועסטו זיך מחיה זיין. מיין טענדעווערענדע ווארעמט ווי
א מאמע.
    
און האצמאך טוט זיך א ווארף און בינדט אויף א פאק מלבושים און
שלעפט ארויס פון דארטן אן אלטן בגד, שמאטע שבשמאטע.
    
וואס איז אים עפעס געפעלן אנצורופן אט די שמאטע מיט אזא געהויבענעם נאמען? עס קאן זיין, אז אמאל, בעת עס האט נאך געהערט צו
שטשופאקן, איז דאס טאקע געווען אזא מין מלבוש, וואס מע דארף עס
רופן „טענדעווערענדע״. האב איך אבער מורא, אז דאס האט געמוזט זיין
שוין לאנג, זייער לאנג. אוודאי אין יענע צייטן, ווען אונדזער דירעקטאר,
אלבערט שטשופאק, איז נאך גאר קיין דירעקטאר נישט געווען, נאר אזוי
אן אקטיאר. און אפשר איז דאס געווען נאך דעמאלט, ווען אונדזער שטשו־פאק איז, נישט היינט געדאכט, ארומגעגאנגען אויף חתונות, אויף בריתן
און אויף פדיון־הבנס און געזונגען „כל־מקדש״... יעדנפאלס, בעת שטשו־פאק האט אוועקגעגעבן דעם דאזיקן אלטן בגד דעם קאמיקער האצמאך,
האט ער עטלעכע מאל איבערגעחזרט, אז דאס שענקט ער אים אוועק אויף
תמיד, א מתנה הייסט עס. און ער האט זיך דווקא נישט געפוילט צונויפצורופן אלע ארטיסטן, באווייזן זיי, „וואס פאר א מתנה ער, שטשופאק,
איז, כע־כע, א בעלן אוועקשענקען״. און ער האט גענומען דרייען דעם
ארעמען האצמאכן אויף אלע זייטן, זיך געשפיגלט און געקוועלט און בארימט זיך אין איין אטעם:
    
― געווען אמאל הערט זשע אן אנטיקל פון אן אייבערמאנטל מיט
א טייערן קאלנער פון עכטן סאמעט און א פעלערינע פון אויבן איז געווען הערט זשע, געקויפט הייסט עס א פארטיקע מציאה פון א גנב, א מחיה
געווען צו קוקן אן ארבל, כע־כע, זאל מיין נאמען נישט הייסן אלברעט!...
    
אף שטשופאקס רויטע אנברעמענדיקע אויגן האט זיך אזש באוויזן
א טרער. און האצמאך האט אנגעטאן דאס דאזיקע טייערע מלבוש און
האט טאקע דא אפן ארט, הינטער שטשופאקס פלייצעס, גענומען נאכמאכן
שטשופאקן מיט זיין מגושמעדיקן געקנייטשט רחמנות־פנים, מיט זיין צונויפגעשנורעוועטן פיסקל און מיט זיינע קליינע טרערנדיקע אייגעלעך, ―
אבער אזוי קונציק, אז ס׳איז געווען נישט צו דערקענען, ווער פון די צוויי
איז שטשופאק, און ווער איז האצמאך?
    
פונדעסטוועגן האט די דאזיקע טענדעווערנדע געדינט האצמאכן טאקע
ווי א געטרייע מאמע. זי איז אים געווען א רעגנמאנטל און אן אונטער־בעט, און אן אייבערבעט, און א קאלדרע, און א כאלאט, און וואס איר
ווילט. און אויך איצט איז זי אים צונוץ געקומען אף איינצוהילן דעם
דאזיקן קליינעם „יאט״, וואס ציטערט ווי א כשר לעמעלע. און האצמאך
בייגט זיך אן צום קליינעם „יאט״ און שעפטשעט אים אפן אויער און
טרייסט אים ווי מע טרייסט א קליין קינד:
    
― וואס האסטו מורא, נארעלע, אקארשט ווי מע זעט נישט, זיינען מיר
דאך אין פאטשעשטי. דארט זעצן מיר זיך אוועק אף דער באן און מיטן
טאג זיינען מיר שוין אף דער גרענעץ, אין אונגעני. און פון אונגעני ביז
יאס איז נישט מער ווי א האלבע שעה פארעכץ, אזוי אז ביז מע וועט
זיך אין דער היים כאפן, וועלן מיר שוין זיין ― טיו־טיו!...
    
פון דעם דאזיקן פריילעכן געדאנק צעלאכט זיך האצמאך מיט א
שטילן געלעכטער און פארהוסט זיך און שעלט דעם הוסט מיט טויטע
קללות.
    
לייבל הערט אבער נישט, וואס האצמאך רעדט צו אים. לייבל ציטערט. ער וואלט געמעגט שווערן ,אז ער הערט עמעצן לויפן נאכן וואגן
און סאפען: „הא־ע! הא־ע! הא־ע!״... און וויפל די שרעק איז נישט גרויס,
שטעקט ער ארויס דעם קאפ פון דער טענדעווערענדע, טוט א קוק צוריק
און דערזעט ― זייער אלטן הונט טערקוש!... ווי קומט אהער טערקוש?
עס פארט אוודאי עמעצער פונעם הויף און טערקוש לויפט אף צופריער״...
אזוי טראכט זיך לייבל און עס באשלאגט אים א קאלטער שווייס. און
איידער ער האט נאך צייט נאכאמאל א קוק טאן צוריק, דערהערט ער
― עמעצן פון הינטן יאגט מיט א הוק און מיט א פייף און מיט א קנאק
פון דער בייטש. „פארפאלן!״ ― טראכט זיך אונדזער יונגער העלד און
איז שוין גרייט אף אלצדינג. נאר עס לאזט זיך אויס א נעכטיקער טאג
דאס איז אנגעלאפן פון הינטן שמעון־דוד דער בעל־עגלה מיט זיין בויד
און איז ארויס צו זייער שמייסער מיט זיין שפראך, האלב אף מאלדא־וואניש, האלב אף יידיש, און לשון־קודש אויך אינמיטן:
    
― והלקלקות ― נאך שלעפסטו זיך, דו מאגאר איינער, דו שלעפעריקער מלאך? און איך האב געמיינט, אז דו ביסט שוין העכער האלב אין
פאטשעשטי. ברע! געב אט דעם טורבאטן סוס אנצוהערעניש אין זייט
אריין, אדער מיט דער פוזשעלע איבער די רגלים, ווארעם ער גייט שלא
כרדאקי.
    
און שמעון־דוד ווארט נישט, ביז יענער וועט עס טאן און דערלאנגט
בעסער אליין מיט דער בייטש דעם טורבאטן סוס איבער די רגלים און
זאגט צום שמייסער:
    
― ברע! אז דו וועסט קומען קיין פאטשעשטי, זאלסטו זאגן דער
איבעריקער חבריא, אז איך האב געהייסן פאסן פערד און פארן צוריק
אהיים, נישט ווארטן אף מיר. דו הערסט, וואס מע דברט, צי דו שלאפסט?
וויא, קינדער, וויא־וויא!
    
אזוי לאזט אויס שמעון־דוד מיט א טשמאק צו זיינע פערדעלעך און
נעמט זיך פארקערעווען דעם וואגן רעכטס, און אונדזער יונגער העלד
ווישט זיך דעם שווייס און דאנקט גאט, וואס דער שרעק איז אריבער
בשלום, און ער שטעקט ארויס פאוואליענקע דעם קאפ פון דער טענדע־ווערענדע און טוט א קוק מיט איין אויג צוריק, און עס טוט אים א בליאסק
פון שמעון־דודס בויך ארויס א פאר גוט־באקאנטע שווארצע גליענדע
ציגיינער־אויגן. לייבל טוט זיך א הייב אויף פונעם ארט, א רייס ארויס
פון דער טענדעווערענדע און קעגן זיין אייגענעם ווילן כאפט זיך ארויס
בא אים א געשריי: „רייזל!״... נאר איידער דאס ווארט דערגרייכט צו
שמעון־דודס בויד, האט יענער זיך שוין אויסגעקערעוועט און מיט א הוק
און מיט א פייף און מיט א קנאק פון דער בייטש נעמט ער זיך גאר אף
אן אנדער וועג, עפעס ווי ער וואלט פארן צוריק. גיך ווערט די בויד פארשווונדן, לאזט איבער נאך זיך א געדיכטן שטויב מיט א גערוך פון פערד,
אויסגעמישט מיט א ריח פון סמאלע.
    
קאפיטל אכט און דרייסיק
  
קשיות מיט קשיות מיט קשיות
    
„א מענטש, אז ער איז אין שרעק, קאנען זיך אים אויסווייזן אזעלכע
זאכן, וואס נישט געשטויגן ,נישט געפלויגן״...
    
אזוי טראכט זיך אונדזער יונגער העלד, זיצנדיק היט האצמאכן אפן
וואגן, אויבן, אף די דעקאראציעס. „פון וואנען האט זיך צו אים גענומען
אזא געדאנק, אז בא שמעון־דוד דעם בעל־עגלה אין בויד זיצט רייזל?
ווען דאס זאל זיין רייזל, פרעגט זיך א קשיא: וואס האט מען פארקערעוועט מיט איר אהין, גאר אף אן אנדער וועג? פארן דען נישט ביידע אין
איין ארט אריין?״...
    
אזעלכע קשיות פרעגט לייבל בא זיך אליין און ער דרייט אויס דעם
קאפ צוריק און טוט נאכאמאל א קוק אהין, ווו שמעון־דודס בויד איז
נעלם געווארן, און ער באגעגנט זיך מיט די אויגן פון זיין פריינט טער־קוש, וואס לויפט אים אלץ נאך נאכן וואגן מיט אן ארויסגעשטעלטער
צונג. „אט א נארישער הונט!״ ― קלערט זיך לייבל, און עס פארקלעמט
אים באם הארצן, און ער האט רחמנות אף זיין אלטן געטרייען הונט טער־קוש, וואס בלייבט נעבעך עלנט, איינער אליין. „און דער לאשעק נעבעך,
― טראכט ער זיך, ― בלייבט דען נישט עלנט, איינער אליין?״...
    
― א כאליערע זאל קומען אף זיי ביידן! ― רופט זיך אן האצמאך.
    
― אף וועמען זאל קומען א כאליערע? ― פרעגט אים לייבל פארווונדערט.
    
― אף וועמען? טאקע אף מיין שטשופאקן מיט אט דעם ממזר
שלום־מאיר, ווי זיי האבן זיך דאס א ביסל צעלייגט בא שמעון־דודן אין
בויד, טאקע נאר ווי בא זייער טאטן אין וויינגארטן!
    
לייבל קוקט אף האצמאכן נאך מער פארווונדערט: ער האט נישט
געזען בא שמעון־דודן אין בויד, דאכט זיך, קיינעם, אחוץ רייזלען. וואס
טוט זיך דא?
    
און האצמאך האט זיך זיינס אין זינען. אים אינטערעסירט שטשו־פאק און זיין פליגל־אדיוטאנט שלום־מאיר. ער רעדט ווי צו זיך אליין:
    
― איין זאך פארשטיי איך נישט, כאטש האק מיר אראפ דעם קאפ:
וועלכעס שווארץ־יאר האבן זיי פארקערעוועט צוריק? מען דארף א פרעג
טאן אט דעם שלעפערדיקן האץ. הע, פעטער! שטייט אף צו סליחות! ―
זאגט האצמאך צום שמייסער. ― האט קיין פאראיבל נישט, וואס מע
האט אייך איבערגעשלאגן סאמע אין רעכטן שלאף. קאנט איר מיר נישט
זאגן, למשל, וווהין גייט אפ איענער וועג, וואס אייער שמעון־דוד האט
זיך אהין נאר־וואס א נעם געטאן?
    
― הע? אט איענער שליאך? ― ענטפערט אים דער שמייסער און
דרייט אויס צו אים א פארשלאפן פנים. ― מיט אט איענעם שליאך פארט
מען, אז מע וויל פארן קיין נאוואסעליץ.
    
― קיין נאוואסעליץ גאר?
    
― הע? קיין נאוואסעליץ.
    
― ווי קומט אהער נאוואסעליץ? מיר פארן דען קיין נאוואסעליץ?
מיר פארן דאך קיין אונגעני.
    
― הע? מיר פארן קיין פאטשעשטי פארן מיר.
    
― איך ווייס, ― זאגט האצמאך, ― אז קיין פאטשעשטי. פאטשעשטי
איז די סטאנציע, וואס מע פארט פון דארט מיט דער באן קיין אונגעני.
אונגעני איז די רומענישע גרענעץ, און נאוואסעליץ איז דאך גאר אן
אנדער גרענעץ.
    
דער שמייסער כאפט זיך אויף ווידער ווי פונעם שלאף.
    
― הע? אן אנדער גרענעץ ― זאגט איר? יא, אן אנדער גרענעץ.
    
― וואס זשע זאגט איר, נאוואסעליץ? ― פרעגט אים האצמאך שוין
אין כעס.
    
― הע? דער שליאך, זאג איך, איז קיין נאוואסעליץ. מיט איענעם
שליאך, זאג איך, פארט מען, אז מע וויל פארן, זאג איך, קיין נאוואסעליץ.
    
― קיין נאוואסעליץ? ווי קומט אהער נאוואסעליץ? מיר פארן דען
קיין נאוואסעליץ? מיר פארן דאך קיין אונגעני! ― שרייט צו אים האצמאך מיט אלע כוחות.
    
― הע? מיר פארן קיין פאטשעשטי פארן מיר.
    
― א געהרגעט זאלסטו ווערן פון א שטיין! איך זאג אים אונגעני,
זאגט ער מיר פאטשעשטי! היינט גיי שמועס זיך אויס מיט א בעל־עגלה!
    
האצמאך טוט א שפיי אפן שמייסער און רופט זיך אן צו לייבלען
שטיל:
    
― אט א יאלד!
    
לייבל הערט אים אבער נישט. לייבלס קאפ ארבעט און פרעגט קשיות
מיט קשיות, און דער הויפט פון אלע קשיות: „וואס איז מיט רייזלען?״...
    
― ווייסטו, וואס איך וועל דיר זאגן, מיין טייערער שפילפויגל? ―
מאכט צו אים האצמאך. ― איך האב מורא, אז מיין שטשופאק מיט אט
דעם ממזר שלום־מאירן האבן עפעס פארגעסן אף דער סטאנציע און האבן
זיך אומגעקערט צוריק קיין האלענעשטי. פרעגט זיך אבער א קשיא (דא
פאררוקט האצמאך דאס קאפעליושל ארויף און רעדט ווי צו זיך אליין):
וואס האט שמעון־דוד אנגעזאגט די איבעריקע בעל־עגלות, אז מע זאל
אף אים נישט ווארטן? עפעס נישט גלאט דער פסוק. (האצמאך גלעט זיך
מיט דער האנט, גלייך ווי עס וואלט בא אים זיין א בארד). על־כן דארפן
מיר לערנען פשט, אז אט דער ייד איז גערעכט (ער ווייזט אפן שמייסער),
דאס הייסט, אז זיי זיינען טאקע אוועקגעפארן צו אלדי שווארצע־יאר
ערגעץ מיטן שליאך, וואס מע פארט קיין נאוואסעליץ. איי, די קשיא, (דאס
זאגט האצמאך מיט א ניגון פון דער גמרא און טוט א קוועטש מיטן גראבן
פינגער) ― איי, די קשיא, וואס? למאי האבן זיי אפגעשיקט די גאנצע
טרופע מיט די דעקאראציעס צו דער רומענישער גרענעץ, און אליין זיינען
זיי משוגע געווארן, בא זיי בלייבט עס, און האבן זיך אוועקגעלאזט דער
רוח ווייס וווהין?
    
האצמאך בלייבט זיצן מיטן גראבן פינגער א וויילע אן לשון, און
נאכדעם ענטפערט ער זיך אליין מיטן זעלבן ניגון פון דער גמרא:
    
― תיקו ― בלייבט א קשיא!
    
קאפיטל ניין און דרייסיק
  
האלענעשטי שלאפט נישט
    
פון אלע האלענעשטער יידן, וואס האבן זיך אזוי געקאכט און פארלארן די קעפ איבער דער אויסערגעוויינלעכער געשיכטע פון די צוויי
אנטרונענע, דעם נגידס זונדל און דעם חזנס מיידל, איז געווען נאר איין
מענטשן, וואס איז געבליבן רויק, נישט געוויינט, נישט געקרעכצט, נישט
געזיפצט און גענומען טאן וואס מע דארף.
    
דאס איז געווען דער נגיד אליין ― בעני ראפאלאוויטש.
    
בעני ראפאלאוויטש, אז ער איז פונעם גאנצן טומל און פון דער בהלה
קוים געוואר געווארן, וואס דא טוט זיך, האט ער קודם א זאג געטאן, ס׳זאל
זיין שטיל. איז געווארן שטיל. נאכדעם האט ער ארויסגעגעבן א באפעל,
מע זאל שפאנען פערד און אראפברענגען דאס „קנעפל״. אף בעניס סגי־נהור־לשון האט דאס געהייסן ― דעם פריסטאוו, מיט וועלכן בעני איז
געווען אף „דו״.
    
― נעם וויפל דו ווילסט, ― האט אים בעני געזאגט, ― טו מיר
אויס ביזן העמד און ברענג מיר אראפ מיין קינד...
    
עס איז כמעט נישט צו גלייבן, ווי א מענטש זאל זיך אין איין טאג
אזוי פארענדערן, ווי אט דער בעני ראפאלאוויטש האט זיך פארענדערט.
די שטענדיק רויטע באקן זיינען געווארן בלוילעך און מיטאמאל ווי אפגעצויגן, איינגעפאלן. די אויגן האבן געבלאנדזשעט אף אלע זייטן, גלייך
ווי זיי וואלטן עמעצן זוכן. אפילו דער בויך, תמיד דיק און קיילעכדיק ווי
א פויק, איז מיטאמאל געווארן ווי אראפגעהאנגען אראפ.. ס׳איז גארנישט
דער בעני, וואס אלעמאל. ער שרייט נישט. ער ווארפט זיך נישט. ער
ברעכט נישט קיין בענקלעך. מיט שטילע טריט שפאנט ער ארום הין און
צוריק איבער דער שטוב, פינצטער ווי א שאטן, וויל אפילו אין הויף נישט
ארויסגיין, וויל די ליכטיקע וועלט נישט זען. און דא ליגט ביילקע, דאס
ווייב, געפערלעך קראנק. בא איר איז א הארץ־פעלער, זאגט דער דאקטער,
מע דארף זי בארויקן... בארויקן? וואס קאן זי בעני בארויקן, נאכדעם
ווי מע האט אים דערהרגעט זיין קאפ מיט א שייט האלץ, צוגענומען בא
אים סאמע דאס שענסטע און דאס בעסטע און דאס ליבסטע און דאס
טייערסטע?
    
― נעם וויפל דו ווילסט, ― זאגט ער נאכאמאל צום „קנעפל״, ―
טו מיך אויס ביזן העמד, אבי ברענג מיר אראפ מייז קינד...
    
דאס „קנעפל״ קוקט אף בענין. ער האט אים נאך קיינמאל נישט
געזען אזוי אויפגערעגט, ווי איצט. ער האט אף אים רחמנות און ער לייגט
ארויף די האנט אף זיינע פלייצעס און בארויקט אים:
    
― בודיעט כאראשא ― ס׳וועט זיין, הייסט עס, רעכט. פריקאזשי,
בעני, קידוש ― הייס געבן עפעס טרינקען.
    
מיט גרויס ענערגיע האט זיך נאטשאלסטווא א נעם געטאן צו דער
ארבעט, חוקר ודורש זיין, אויסטאפן, אויספארשן די זאך אקוראט, דערגרונטעווען זיך ביזן שורש, ביז דעם ערשטן קוואל. זיי זיינען זיך געגאנגען מיט זייער גאנג, אז שולדיק איז דא אינגאנצן אט דער „שעלמא״, דער
חזן. ער ווייס געוויס, ווי דאס פארל איז אהינגעקומען, נאר ער מאכט זיך
תמעוואטע. לאז ער נאר פריער אפזיצן עטלעכע שעה אין „קאמערע מיע־שאק״, זיך באקענען א ביסל מיט די מייז, מיט די וואנצן און מיט די
איבעריקע חיות, וועט ער אויפהערן זיך מאכן געפגרט, אז ער ווייס נישט
פון וואס צו זאגן... און עס איז אפגעגאנגען א האר, אז מע זאל צונעמען
ישראלי דעם חזן און אפפירן אין גוטן ארט אריין, ווען נישט די חזנטע
לאה מיט איר מאנצבילישן קאפ.
    
לאה די חזנטע, וויבאלד די ערשטע כוואליע איז אריבער איבער איר
קאפ, האבן זיך איר אויפגעעפנט די אויגן און זי האט מיט איר אייגענעם
שכל געכאפט, אז דאס דארף זיין פארבינדן מיטן יידישן טעאטער. זי האט
דערצו טויזנטער, טויזנטער סימנים מיט ראיות. ווער קאן נאך אזוי וויסן,
ווי א מאמע? א מאמע ווייס, פארוויסט און פארפינצטערט איז זי געווארן!
א מאמעס הארץ פילט. זי האט דערפילט, א דונער האט איר דערשלאגן,
פון דער ערשטער מינוט, ווען יענע צוויי שלימזלען (שטשופאק און שלום־מאיר) זיינען אריבערגעטראטן איר שוועל, אז זיי גייען אף איר בלוט.
געוואלד, געוואלד! ווו זיינען געווען אירע אויגן? עפעס טאקע נאר א
פארבלענדעניש, א גוט אויג, א גאטס שטראף פאר אירע גרויסע, גרויסע
זינד!... איצט איז איר שוין אלץ קלאר. קלאר ווי דער טאג. אין איר אומגליק האבן א חלק א סך ― א סך מענטשן. די ערשטע איז אט די
„וצדקתך״, נעכע, די באלעבאסטע פון דער אכסניא, מיט אירע צוויי
אויסגעלאזענע שוועסטערלעך, וואס מיט איטלעכן באזונדער איז כא־כא־כא
און כא־כא־כא... די שלימזלען האבן דארטן געהאלטן סטאנציע, געווען
מיט זיי קוצעניו־מוצעניו. ― זיי מוזן וויסן אלצדינג, אלצדינג... היינט
יחיאל דער קלעזמער? וואס האט דער שארלאטאן געשיכורט מיט זיי א
גאנצע נאכט בא הענעך וויינשענקער אין קעלער? און הענעך וויינשענקער אליין ― אויך א צדיק אין פעלץ! בא אים איז נישט אנטלאפן נאך
פאר דריי יארן די עלטערע טאכטער מיט א סטאנאוואי שרייבערל? זי וועט
גיין שווערן בא א רייניקייט, אז די אלע האבן א חלק אין איר אומגליק!
פארוואס זאל מען זיך נישט א נעם טאן צו זיי בעסער, נישט טשעפען זיך
אומזיסט־אומנישט צו איר מאן, וואס איז גאט די נשמה שולדיק, האסטו
געזען א ביסל?!...
    
דערמיט האט די חזנטע נישט נאר אויסגעלייזט זיך און איר מאן
פון א נייעם אומגליק; זי האט, מע קאן זאגן, געעפנט נאטשאלסטווא דעם
מוח, געגעבן געווער גלייך אין די הענט אריין, געגעבן ליכט אף צו זוכן
דעם אמת.
    
פארשטייט זיך, אז די אלע אויסגערעכנטע פארשוינען האט מען באלד
אויפגעכאפט, ווי דער רוח דעם מלמד. און מע האט זיי א נעם געטאן אפן
צימבל. דערשראקן האבן זיי זיך אפילו זייער שטארק, מורא געהאט,
חלילה, פאר א בלבול. זיי זיינען אבער אפגעקומען, דאנקען גאט, נאר
מיט דער שרעק אליין. נאטשאלסטווא האט מער נישט געפאדערט פון זיי,
נאר אויסהערן, וואס זיי האבן צו דערציילן וועגן די אקטיארן פון יידישן
טעאטער און וועגן דער אנטלאפענער פאר. און צום גליק האבן זיי טאקע
געהאט צו דערציילן און צו דערציילן.
    
קאפיטל פערציק
  
עדות מיט עדות
    
דער ערשטער האט זיך באוויזן אף דער סצענע הענעך וויינשענקער,
א ייד שוין אין די יארן, ווייס ווי א טויב, נאר בעקלעך רויטע, פעכקע,
ווי בא א יונגנמאנטשיק, און א בייכל אויך א היפש, א בעסאראבער
בייכל. הענעך איז א מענטש נישט קיין איבערגעשפיצטער, האט ער אבער
א מעלה: ער איז אן איש אמת, ער וועט אייך קיינמאל נישט דערציילן דאס,
וואס ער ווייס נישט, און קיין פזמונות פונעם קאפ נישט אויסטראכטן.
האט ער גענומען דערציילן דעם ריינעם אמת, ווי פאר גאט אליין. ס׳איז
אזוי געווען די מעשה:
    
„שבת־צונאכטס ― אזוי איז זיך הענער נוהג פון כמה וכמה יארן,
פון זינט ער איז א וויינשענקער ― נעמט ער א ליכט און לאזט זיך אראפ
אין קעלער אריין צום וויין, א קוק טאן, וואס טוט דער וויין? וועלכער
וויין עס דארף נאך שפילן און וועלכן וויין מע דארף לאזן אפן פילטער?
וועלכן וויין מע דארף צוגעבן א מתיקות און וועלכן מע דארף צוזעצן,
פארקערט, א שטארקייט, ווארעם ער איז שוין גענוג מתוק? היינט איז
פאראן וויין, וואס מע דארף צעגיסן אין פלעשער און אויסקארקעווען,
ער זאל נישט כאפן קיין שימל, און פאראן ווידער וויין, וואס מע דארף
אים לאזן, ער זאל זיך אויסשטיין, בכדי ער זאל באקומען זיין אייגענעם
טעם מיט זיין מתיקות, מיט זיין שטארקייט, ווארעם וואס איז דען אינגאנצן דער שכל פון וויין?״...
    
אט דא האט מען געמוזט איבעררייסן דעם וויינשענקער, אז נישט
דעם שכל פון וויין וויל מען פון אים הערן, נאר עפעס אנדערש. דער עולם
שמועסט, אז בא אים האבן א גאנצע נאכט געשיכורט די אקטיארן פונעם
יידישן טעאטער...
    
דערהערט דאס ווארט „געשיכורט״, האט זיך הענעך אזש צעלאכט:
כא־כא־כא, געשיכורט אלץ הייסט געשיכורט! גוט געשיכורט! א ייד
שיכורט! ס׳איז אזוי געווען די מעשה: ער שטייט אין קעלער בא דער
ארבעט, באם וויין הייסט עס, קומט מען צוגיין און מע זאגט אים אז די
אקטיארן פונעם יידישן טעאטער זיינען געקומען טרינקען וויין. האט ער
אוועקגעווארפן אלע ארבעטן. ער האט געמיינט, אז דא וועט מען דאס
געבן א שיינעם טרונק וויין, עס וועט זיך גיסן וויין. צום סוף לאזט זיך
אויס, אז פונעם גאנצן וויין האבן זיי אויסגעטרינקען בסך־הכל דריטהאלבן אקעס וויין פונעם רויטן וויין און אן אקע וויין פונעם ווייסן וויין.
מע האט נאר גערעדט פון וויין. און הענעך האט א כלל, אז דער, וואס
רעדט פון וויין, דער טרינקט נישט קיין וויין, און דער, וואס טרינקט
וויין, דער רעדט נישט פון וויין״...
    
― דאס איז אלצדינג אמת, ― האט מען אפגעשטעלט דעם וויינשענקער און געבעטן, ער זאל בעסער דערציילן, וואס ווייס ער פונעם
אנטלאפענעם פארל?
    
לאזט זיך אויס א מעשה, אז פונעם אנטלאפענעם פארל ווייס הענעך
גלייך מיט זיי, דאס הייסט, ס׳איז געווען אזוי די מעשה: „אז ער איז
אויפגעשטאנען אינדערפרי, איז ער קודם אראפגעגאנגען אין קעלער
צום וויין״...
    
― גענוג וויין ― האט מען א זאג געטאן צו הענעך וויינשענקער
און מע האט זיך א נעם געטאן צו יחיאל דעם קלעזמער.
    
יחיאל דער קלעזמער איז א ייד מיט א שיינער פאטלע האר, מיט א
זילבערנעם סיגנעט אפן פינגער, טראגט א הויכן קאפעליוש מיט א טענדע־ווערענדע, נאר ער איז א ביסל נישט קיין געזונטער; דאס הייסט, אזוי
איז ער אפילו נישקשה, נאר ער גייט שטענדיק פארבונדן דעם האלדז און
רעדט הייזעריק מיט סכנת־נפשות. יחיאל וויל האבן, אז דאס דאזיקע
איז אים געקומען פון דעם פידל. נאר זיינע קאלעגן זאגן, אז סע הייבט
זיך גאר נישט אן. ס׳איז פון דעם, וואס ער האט נישט פיינט אט דאס,
וואס מע טאר נישט. ער האט „סאטשיניעניעס״ מיט אלע יונגע ווייבלעך
פון שטאט ― א שארלאטאן, זאגן זיי, זאל גאט היטן! זיין ווייב, מאלט
אייך, חנה־פערל, קען אים מיט אלע זיינע גענג און מיט אלע זיינע אפשניצלעך און שמד־שטיקלעך. נאר חנה־פערל איז נישט אזא. זי האט פיינט
סקאנדאלן. פארשטייט זיך, אז נאר ביז א צייט. א מענטש איז נישט קיין
אייזן און יעדער האט א גאל. דעריבער מאכט זיך (און גאנץ אפט), אז זי
רעכנט זיך מיט אים אפ, געוויינלעך, אז קיינער זעט נישט. חנה־פערל איז
נישט אזא. זי האט פיינט סקאנדאלן...
    
איצט איז שוין קיין חידוש נישט, וואס יחיאל האט זיך אזוי דערשראקן, אז מע האט אים א נעם געטאן אפן צימבל, ער זאל דערציילן דעם
גאנצן אמת, וואס ער ווייס פונעם יידישן טעאטער. יחיאל האט זיך אויסגעהוסט, צעקעמט די פאטלע און אוועקגעשטעלט זיך רעדן.
    
יחיאל, אז ער וויל רעדן, קאן ער. דער רוח האט אים נישט גענומען. נאר איצטיקס מאל איז אים נישט געגאנגען. אפשר דערפאר, וואס
חנה־פערל איז געשטאנען בא דער זייט? ער האט געפלאנטעט מיט דער
צונג: „פראבעס מיט רעפעטיציעס, רעפעטיציעס מיט פראבעס, ארקעס־טראווקעס מיט פארטיטורעס, פארטיטורעס מיט ארקעסטראווקעס ― און
ווייטער האט ער זיך מיט קיינעם קיינמאל נישט אנגעקערט, אחוץ נאטן, רעפעטיציעס, ארקעסטראווקעס, ארקעסטראווקעס, רעפעטיציעס, נאטן. און
טאמער זאגן אף אים זיינע חברים די קלעזמערס, אז ער איז געווען א
נאענטער מחותן מיט דער פרימאדאנע, זאל מען זיי אנשפייען א פולן
פנים, ס׳איז שקר־וכזב, כזב ושקר, קיין וואר ווארט, גאלע ליגן, נישט
געשטויגן נישט געפלויגן״...
    
― כאראשא, ― האט מען אים איבערגעריסן אינמיטן ― אטשען
כאראשא! וועגן זיין מחותנענשאפט מיט דער פרימאדאנע וועט מען מיט
אים נאכדעם שמועסן. ס׳איז דא צייט. אפשר וואלט ער געווען אזוי
פריינטלעך און דערציילן, וואס ווייס ער פון דעם פארל, וואס זיינען, ווי
מע רעכנט, היינטיקע נאכט אנטלאפן געווארן מיט די אקטיארן פון יידישן
טעאטער?
    
דערויף האט יחיאל דער קלעזמער געענטפערט און געשוווירן, אז
מע מעג גלייבן א משומד, אז ער ווייס נישט פון וואס צו זאגן. „קיין זאך
נישט?״ ― קיין זאך נישט. „לחלוטין נישט?״ ― לחלוטין נישט... „אפילו
אף אט אזוי־פיל?״ ― אפילו אף אט אזויפיל. „אפשר לייגסטו?״ ― זאל
איך אייננעמען א מיתה משונה! זאל פון מיר ווערן א בארג! זאל מיר
ארויסשפרינגען א... „שא, גענוג! גענוג״...
    
יחיאל דער קלעזמער האט געמיינט, אז ער איז שוין פטור. צום
סוף האט מען געהייסן אים אריינפירן אין א באזונדערן חדר, פארשליסן
איינעם אליין און בעטן, ער זאל דארטן זיצן, ביז מע וועט אים רופן
נאכאמאל, אז מע וועט אים דארפן. און דערווייל האט מען זיך געגעבן
א נעם צו נעכע בעל־אכסניאטע מיט אירע צוויי שוועסטערלעך, און דא
איז ארויס א מוראדיקער סקאנדאל.
    
ווי אונדזערע לייענער געדענקען נאך, גאר אין אנהייב פון אונדזער
ראמאן, איז נעכע, לויט שלום־מאיר מוראווטשיקס אטעסטאציע, „א באלעבאסטע א מזוזהלע״... עס איז שווער צו זאגן, פארוואס נעכע איז
געווען אזוי אויפגעטראגן, אז מע האט זי א נעם געטאן אפן „דאפראס״?
צי ווייל זי איז נעבעך אזא ריינע כשרע נשמה, וואס קאן נישט דערלאזן,
ס׳זאל אף איר פאלן, חלילה־וחס, א שפרענקעלע? צי איבער אן אנדער
זאך? ― נאר, אז מע האט זי א פרעג געטאן, וואס ווייס זי פונעם אנטלאפענעם פארל, האט זיך אויפגעעפנט בא איר א קוואל פון קללות און
זי האט אויפגעהויבן אזא געוואלד, אז ס׳איז אוממעגלעך געווען זי איינצושטילן. פעך און שוועבל האט זי געגאסן אף אירע שונאים, וואס פארגינען איר נישט דאס שטיקל ברויט, און אף אלע די, וואס ווילן אין איר
זען שלעכטס! „דאס מויל זאל זיך זיי, רבונו־של־עולם, שטעלן אף א זייט!
די צונג זאל זיי אפפאלן! די אויגן זאלן זיי ארויס! הענט און פיס זאלן
זיי אפנעמען! אף קוליעס זאלן זיי גיין! טאטע־מאמע זאלן זיי פארלירן!
צו קבר־אבות זאלן זיי נישט קומען! איבער די הייזער זאלן זיי זיך שלעפן
מיט קינדס־קינדער אף דור־דורות, טאטעניו, זיסער פאטער, ליבער, הארציקער, געטרייער!״...
    
קאפיטל איין און פערציק
  
ווי בוימל אפן וואסער
    
נעכעס קללות האבן אבער נעכען גארנישט געהאלפן. מע האט איר
געגעבן צו וויסן מיטן הארבן ווארט איינמאל פאר אלעמאל: וועט זי זאגן,
וואס זי ווייס, איז גוט. אלא נישט ― וועט זי גיין אהין, ווו דער קלעזמער
זיצט... האט זיך נעכע דערשראקן און האט דערציילט, ווי ווייט זי האט
געקאנט ― אף רוסיש, דאס איבעריקע אף יידיש, א גאנצע געשיכטע:
    
„זי אליין, נעכע הייסט עס, איז סך־הכל א יידענע אן אלמנה און
האלט אן אכסניא. כא־כא, משטיינס־געזאגט, אויך מיר אן אכסניא! א
סטאדאלע, א שטאל, א נעכטיקער טאג. זי וואלט שוין לאנג צוגעמאכט
די דאזיקע אכסניא, נאר וואס זאל זי טאן, אז איר מאן, עליו־השלום, האט
איר איבערגעלאזט א באמבע״...
    
נאטשאלסטווא האט זיך ווי דערשראקן:
    
― וואסער באמבע?
    
„זי מיינט ― א דירה מיינט זי א שטוב ― א חורבה, וואס קיינער
וויל זי נישט קויפן, סיידן אפשר אומזיסט. יעדער, ווער עס קומט אנקוקן
די דירה, טענהט ער, אז די דירה וואלט געווען נישקשה פון א דירה, ווען
די דירה זאל כאטש שטיין אין מארק. זאל איך נעמען, הייסט עס, די דירה
אפן קאפ און אריבערטראגן אין מארק אריין די דירה?״...
    
― ניין, נישט דאס, די דירה לאז איבער אף אן אנדערש מאל. דו
דערצייל אונדז, טייערע, וואס ווייסטו פון די יידישע אקטיארן, וואס האבן
געהאלטן בא דיר סטאנציע?
    
נעכע האט זיך נישט געפונען שטארק באליידיקט, וואס מע האט
איר איבערגעריסן סאמע אין אנהייב, און האט גענומען דערציילן פון
די אקטיארן.
    
„היינטיקן שבת צונאכטס, זי האט נאר וואס אפגעזאגט „גאט פון
אברהם״ און גענומען שטעלן דעם סאמאוואר פאר די שלימזלס וועגן,
טאקע פאר די אקטיארן, הייסט עס, קומט צו צו איר די „פארשלעפטע
קרענק״, אט איענער, וואס מע רופט אים שלום־מאיר, און מאכט צו איר,
צו נעכען הייסט עס: „וואס ווילט איר פאר אייער אלטן קעצענעם בורנעס
און פאר אייער ווינטערדיקער שאל? קוקט זי אים אן ווי א משוגענעם:
„שלימזל זאגט זי, וואס דארפט איר א ווייבערשע שאל מיט א קעצענעם
בורנעס אף זומער?״ מאכט ער צו איר: „וואס איז אייער באבעס דאגה?
אז מע פרעגט, מסתמא דארף מען״. וואס טויג אייך, ער איז צוגעשטאנען
צו איר ווי א קלעק ― וואס ס׳האט זיך איר געחלומט יענע נאכט און
היינטיקע נאכט ― צו אירע שונאימס קעפ! און זי גייט און טראגט אים
ארויס איר אלטן קעצענעם בורנעס מיט די ווינטערדיקע שאל. זאגט ער
צו איר: „וואס וויל זי פאר די שמאטעס?״ מאכט זי צו אים: „ממה־נפשך,
וויבאלד שמאטעס, היינט צו וואס קויפט איר זיי?״ זאגט ער: „וואס איז
אייער באבעס דאגה?״ גייט זי מסתמא און זאגט אים א פרייז, ווערט ער
אין כעס: „איר זענט משוגע צי חסר־דעה?״ זאגט זי צו אים: „ווערט איר
משוגע און מעטייר פאר אלע יידן!״ הייבט מען זיך אן דינגען און קריגן
זיך. ער איר ― „אלטע שמאטעס״, זי אים ― „קויפט מען נישט״. ער
איר ― „מזוזהלע״, זי אים ― „פארשלעפטע קרענק״. אזוי לאנג, אזוי
ברייט, מע האט זיך פארן מקח אויסגעגלייכט און ארויס מיט געלט. אפגענומען דאס געלט, טראכט זי זיך: „רבונו־של־עולם! אף וואס קאן אט
דער מענטש באדארפן אן אלטן ווייבערישן בורנעס מיט א ווינטערדיקער
שאל? און פלוצעם, גאר אין מיטן דרינען, סאמע פארן אוועקפארן?״ און
זי האט גענומען מסתמא נאכקוקן, וואס וועט דא זיין. דערווייל זיינען די
איבעריקע שלימזלען אויך געקומען פון טעאטער, אפגעטרונקען טיי און
גענומען צעצאלן זיך מיט איר פאר דער סטאנציע, אזויפיל מכות זיי,
וויפל האלבע קערבלעך זיי האבן איר אפגעריסן, און זיינען אוועק צו
הענעכן אין קעלער אריין טרינקען וויין״.
    
„וואס עפעס פלוצעם, אין מיטן דרינען, פארן אוועקפארן וויין? זאל
זי אזוי וויסן א בייזע וועטשערע. ס׳איז איר עסק? לאזן זיי טרינקען געזונטערהייט.. ס׳איז נישט פאר איר געלט. זי איז פארנומען גאר מיט אן
אנדער זאך. איר ברעכט דער קאפ אויפן בורנעס מיט די שאל ― צו וואס
האט דער שלימזל געקויפט בא איר פלוצעם אום זומער א ווינטערדיקע
שאל מיט א ווארעמען בורנעס און נאך א ווייבערישן דערצו? נאך שענער. וואלט ער כאטש נעמען דעם שאל מיטן בורנעס און איינגעפאקעוועט
מיט די איבעריקע זאכן אין וועג אריין, וואלט זי גערעכנט, ווייס אים
דער רוח, אפשר וויל ער ברענגען עמעצן א מתנה פון האלענעשטי? וויבאלד אזוי, טוט איר שוין באנג, וואס זי האט גענומען אזוי וואלוול, א
מכה אים! צום סוף, וואס לאזט זיך אויס? נעמט ער די שאל מיטן בורנעס און מאכט צו איר: „לאזן זיי הענגען דא בא אייך אויף דער וואנט
ביז דער לעצטער מינוט״. איר הערט ווערטער? ערשט ווייס איך ווען,
ארום האלבער נאכט, קומט ער צו גיין, דער שלימזל, נעמט די שאל מיטן
בורנעס און לאזט זיך גיין. פרעגט זי אים: „וווהין איז?״ זאגט ער:
„וואס איז אייער באבעס דאגה?״ זאגט זי: „מיטן קאפ אין דער ערד!״
און וויל זיך לייגן שלאפן קאן זי נישט. ווי קאן זי זיך לייגן שלאפן, אז
די שלימזלען זיינען ערגעץ אין אלדי שווארצע־יאר בא הענעכן אין קעלער,
און דארפן נאך קומען זיך געזעגענען. אורחים, אפגעשטאנען אזא צייט...
ווי פארט מען דאס אוועק אן א זיי־געזונט? כך־הוה, עס איז שוין געווען
העט־העט נאך האלבער נאכט, זי טוט א קוק ― אהא! איין בויד, די אנדערע, די דריטע, ווער איז? טאקע זיי, די שלימזלען. די גאנצע קאמפאניע! מע פארט, הייסט עס. „זייט־געזונט״. ― „פארט געזונט״. זי קוקט
זיך איין אין דער דריטער בויד, סאמע הינטן, בא שמעון־דוד דעם בעל־עגלה, אינעווייניק אויבנאן, זיצט די אבעזיאנע, דער דירעקטאר זייערער,
און הארט נעבן אים ― עפעס איינע א נקבה, איינגעהילט אין איר אלטן
קעצענעם בורנעס מיט איר ווינטערדיקער שאל. קיין פנים זעט מען נישט.
נאר אויגן... קענטלעכע אויגן! רבונו־של־עולם! ווער זאל דאס זיין?
זייערע אלע נקבות קען זי אין די פנימער. פאציארן, מיאוסקייטן, טפו!
איינע ערגער פון דער אנדערער. און די דאזיקע ווייזט אויס א שיינענקע.
דאס הייסט, קיין פנים זעט מען נישט, נאר אויגן ― שווארצע ציגיינערישע אייגעלעך, קענטלעכע, קענטלעכע אייגעלעך. ווער זאל דאס זיין?...
וואלטן די שלימזלען כאטש אפגעשטעלט זיך אויף א מינוטקעלע, וואלט
זי שוין דערגאנגען, ווער דאס איז. עס האט אבער נישט געדויערט קיין
רגע אפילו. אט זיינען זיי צוגעפארן. אט האבן זיי אפגעזאגט דעם זיי־געזונט. און אט זיינען זיי שוין נישטא. א גאנצע נאכט האט זי זיך געקאטשעט פון איין זייט אויף דער אנדערער, נישט געקאנט שלאפן: „געוואלד! געוואלד! ווער איז דאס מיידל מיט די קענטלעכע ציגיינערישע
אייגעלעך?״ ערשט אינדערפרי, אז זי האט דערהערט די מעשה, וואס
אין שטאט טוט זיך, האט זי זיך אנגעכאפט באם קאפ, צוגערופן אירע
ביידע שוועסטערלעך: „גיט מיר קייען שטרוי און רופט מיר טעלעצע!״...
    
„הכלל, הימל און ערד האבן, אפנים, געשוווירן, אז קיין פארבארגענע זאך זאל נישט זיין, און  ד ע ר  א מ ת  מ ו ז  א ר ו י ף
וו י  ב ו י מ ל  א ו י פ ן וו א ס ע ר. גאט זאל אזוי געבן הצלחה, זי האט געוווסט פריער, אז ס׳וועט אזוי זיין. ווארעם פארוואס האט
זיך עס נישט געטראפן מיט אירע שוועסטערלעך? פלעגן דען אירע שוועסטערלעך נישט גיין אלע נאכט אין טעאטער אריין? פארוואס האבן אירע
שוועסטערלעך נישט געמאכט קיין אייגעלעך צו די שלימזלען, אזוי ווי
דער חזנטעס טעכטערל?״...
    
― ווער אנטשטומט, הולטייקע!!! ― האט זיך פלוצעם געלאזט
הערן א ווילד געשריי, און ווי א ווילדע צערייצטע חיה האט זיך לאה די
חזנטע א לאז געטאן צו נעכע דער בעל־אכסניאטע. די ארעמע מוטער איז
גרייט געווען דורס צו זיין אט דער דאזיקער יידענע פאר אירע לעצטע
עטלעכע ווערטער... א גליק, וואס מע האט באצייטנס צענומען די דאזיקע
צוויי ווייבער, אנישט וואלט געקאנט זיין א מיאוסע קאטאסטראפע.
    
קאפיטל צוויי און פערציק
  
די עקספעדיציע נאך די אנטלאפענע
    
פון די אלע עדות מיטן חוקר־ודורש זיין איז נאר איין זאך פעסטגעשטעלט געווארן, און א פראטאקאל איז אונטערגעשריבן געווארן ― אז
„דער זון פון בעני ראפאלאוויטש, לייב, פערצן יאר אלט, און די טאכטער
פונעם חזן, רייזל ספיוואק פופצן יאר אלט, זיינען שבת־צונאכטס אקעגן
זונטיק אנטלאפן מיט א קאמפאניע יידישע אקטיארן צו דער גרענעץ קיין
רומעניע, און אז דער אויבן דערמאנטער זון פון בעני ראפאלאוויטש, לייב,
האט פארנומען בא זיין אויבן דערמאנטן פאטער בעני ראפאלאוויטש פון
דער קאסע א סומע פון אזויפיל און אזויפיל״...
    
וויבאלד אזוי, דארף מען זיי אויף דער הייסער שעה נאכלויפן, נאכיאגן, טאמער וועט מען זיי נאך כאפן.
און ס׳איז געבליבן, אז מע זאל ארויסשיקן נאך זיי מענטשן, און
וואס פריער ― און מע האט טאקע אזוי געטאן.
    
די דאזיקע עקספעדיציע איז באשטאנען פון צוויי פארשוינען: איינער ― ראפאלאוויטשעס קאסיר, ששון־ושמחה, און דער אנדערער ― טאקע ראפאלאוויטשעס א זון, אנשל.
    
אנשל איז א טשעקאווער בחור פון א יאר צוויי און צוואנציק. אן
אויסגעהאדעוועטער, א ווייסער, א גלאטער, מיט רויטע וויינשל־ליפן, מיט
א שיין קיילעכיק ארומגעשוירן בערדל און מיט שווארצע גלאנצנדיקע געקרייזלטע האר.
    
מע קאן נישט זאגן, אז אנשל זאל האבן אזא שלעכטן קאפ, נאר ער
האט נישט געוואלט נישט לערנען, נישט שרייבן, כאטש שניידט אים,
כאטש בראקט אים.
    
― איוואן! וואס וועט זיין פון דיר? ― האט זיך מיט אים דער
פאטער אויסגעטענהט. ― א הינטשלעגער? צי א בערנטרייבער? זאלסט
כאטש קאנען זאגן קדיש נאך דיין טאטע־מאמע. אנו, פאר מיר נאך. נו,
פאשאל: יתגדל ויתקדש...
    
דא האט זיך שוין די קליינטשיקע ביילקע נישט געקאנט איינהאלטן
מער און האט זיך געמוזט אריינמישן:
    
― משוגע מיינע שונאים! וואס פאר א קדיש אין מיטן דערינען?
מיר לעבן נאך, דאכט זיך?...
    
― א נאר דו ביסט! ― האט איר אפגעענטפערט בעני, ― דעמאלט
מעגסטו שוין שטארבן, ווען דער בורדיוק וועט קאנען קדיש זאגן.
    
דער היוצא לני מזה איז געווען, אז בעני האט אים אפגענומען פון
חדר.
    
― לערנען ווילסטו נישט, קדיש זאגן קאנסטו נישט, קאן כאטש
פאשען חזירים.
    
דאס האט געהייסן, אז ער וויל אים מאכן פאר א באלעבאס. און
אנשל האט זיך געשניטן אף א באלעבאס. געקאנט גוט פארן רייטנדיק,
אויסגעלערנט זיך וואלעכש רעדן ווי אן אמתער מאלדאוואן, געזאגט
מבינות אויף פאפעשויעס און מיטן קוק געכאפט יעדן בוים, וויפל ער
קאן געבן מאטעריאל און וויפל ברענהאלץ. מיט איין ווארט ― אנשל
האט ארויסבאוויזן אלע סימנים פון א באלעבאס א סוחר.
    
אט דא נישט לאנג האט בעני מיט אים א שידוך געטאן, צוגעזאגט נדן און געגעבן אים א כלה, א גרינע, נישט קיין שיינע, זייער
נישט קיין שיינע, נאר פון א געהויבענער משפחה פון בעלץ. דער חתן,
אנשל, אז ער האט דערזען די כלה, איז אים געווארן צען לעכער אין
הארצן. נאר זאגן דעם פאטער ― האט ער מורא געהאט. בענין האט
זיך זייער געוואלט איינקויפן אין יחוס, און אז בעני וויל עפעס א זאך ―
ווער וועט אים זאגן ניין?
    
מיט א געבראכן געמיט איז אנשל געקומען אהיים פון בעלץ. ער
האט זיך אבער בארויקט, געפונען א טרייסט אין דער אם, וואס בא זיי
אין שטוב, א געזונטע שטיק און א שיינע... אמת, די אם האט שטארק
פראטעסטירט, געשוווירן זיך, אז זי וועט מאכן דעם גרעסטן סקאנדאל
איבער דער גאנצער שטאט. נאר וואס הערט א נגידס א זון די שטאט?
ובפרט נאך אזא בחור ווי אנשל, וואס ס׳איז כמעט נישטא איין מיידל
אין שטאט, וואס זאל נישט האבן אים געפאטשט. בעני זאל וויסן דערפון, וואלט זיך געטאן חושך. נאר ווער וועט אים גיין דערציילן אזעלכע
מעשיות? מאכט זיך עפעס א סקאנדאל, פארשטיקט ער אים באצייטנס,
אזוי אז צום פאטער זאל עס נישט אנקומען.
    
נאר איין מענטש איז פאראן בא די ראפאלאוויטשעס אין שטוב,
וואס ווייס פון אלע שלעק און פון אלע אומגליקן און שווייגט, טראגט
דעם ווייטיק אין זיך. דאס איז די מוטער נעבעך, די קליינינקע, די
שטילינקע, די שוואכינקע ביילקע.
    
ד קליינינקע ביילקע טראגט אויף אירע שוואכע פלייצעס דעם גאנצן
גלות פון דער דאזיקער שטוב. עס ברענט איר דאס פנים פאר איר אנש־לען. זי באגראבט זיך אין דער ערד, נאר וואס קאן זי טאן? בעט זי
גאט פאר איר קינד, גאט זאל אים צושיקן עפעס א רעכטן זיווג, ער זאל
חתונה האבן ווארעם צו פופצן־זעכצן יאר האט זיך אים שוין אנגעהויבן
שיטן א בערדל. און פון אכצן יאר אן איז צרות מיט צרות מיט צרות...
    
אט אזא מין בחור איז בעני ראפאלאוויטשעס זון אנשל, וועלכן
דער פאטער האט ארויסגעשיקט נאכיאגן, כאפן און ברענגען דעם אנטלאפענעם זון. ער האט אים מיטגעגעבן דעם קאסיר מיט א היפשע מטבע
געלט און אנגעזאגט:
    
― היידא! פארט און ברענגט אים צו פירן, דעם פידסוויניק!...
    
און דעם קאסיר האט בעני עקסטרע אנגעזאגט, ער זאל נישט זשאלעווען קיין „שערבלעך״ (קערבלעך) און געבן וויפל מע דארף, און אז מע
וועט דארפן נאך, זאל ער שרייבן, וועט מען שיקן נאך...
    
און פאפירן האט ער זיי מיטגעגעבן, „געחתמעטע דאקומענטן״, וואס
מען קאן דורך זיי דעם אנטלאפענעם אויב מע דארף צו פירן א געקאוועטן
אין קייטן.
    
― נאר בעסער איז מיט גוטן, ― האט בעני אנגעזאגט אנשלען עטלעכע מאל. און אז די עקספעדיציע איז געווען גאר אינגאנצן פארטיק,
דאס הייסט, אז אנשל מיט דעם קאסיר זיינען שוין געזעסן אויף דער נא־טעטשאנקע און די פערד האבן גערירט פונעם ארט, האט זיי בעני נאכגעשריגן:
    
― געדענקט זשע, מיט גוטן, מיט גוטן!...
    
קאפיטל דריי און פערציק
  
די עקספעדיציע ארבעט אויף אלע כלים
    
אנשל ראפאלאוויטש מיטן קאסיר שושן־ושמחה, אז זיי זיינען געקומען קיין יאסי, ביז זיי האבן זיך ארומגעקוקט, האבן זיי שוין דארט פון
דער קאמפאניע אקטיארן קיינעם נישט געטראפן. געזאגט האט מען זיי,
דא האבן זיך יא ארומגעבלאנקעט עפעס עטלעכע יונגעלייט מיט אויסגעדרייטע שטיוול און מיט געגאלטע פנימער, די משמעות ― יידישע אקטיארן; נאר ווו זיינען זיי אהינגעקומען ― ווייס מען נישט. דערפון
האט די עקספעדיציע ארויסגעזען, אז מע דארף פארן ווייטער. און מע
האט נישט געמאכט קיין לאנגע שהיות און מע האט זיך גענומען פארן
ווייטער און ווייטער, ביז מען איז געקומען קיין בוקארעשט.
    
געקומען צו פארן קיין בוקארעשט, האט אנשל געדרונגען דעם קאסיר און געגעבן צו פארשטיין מיט א שכל, אז מע דארף זיך אפשטעלן
אין אן אנשטענדיקן האטעל.
    
― ממה נפשך, ― האט ער געזאגט, ― עס קאסט אזויפיל געלט,
וועט קאסטן נאך. ובפרט, אז דער טאטע האט אנגעזאגט אפשר הונדערט
מאל, „מע זאל נישט זשאלעווען קיין געלט, און אז מע וועט דארפן נאך,
וועט ער שיקן נאך״.
    
אויסערדעם דארף מען וויסן, אז בא אנשלען איז דאס געווען דער
ערשטער ארויספאר פון דער היים און דער ערשטער אריינפאר אין אזא
גרויסער שטאט, ווי בוקארעשט. אך, אנשל האט שוין לאנג געפילט א
מאדנע בענקעניש נאך דער גרויסער פרייער וועלט און געחלומט פון א
שיינער גרויסער שטאט. נאך פון זינט ער איז א חתן געווארן פאר אט
דעם גרינעם מיידל, די מיוחסת פון בעלץ, האט ער זיך דאס ווארט געגעבן, אז נאך דער חתונה, ער וועט ווערן א ביסל פרייער, וועט ער זיך
אראפכאפן אמאל אינעם שיינעם בוקארעשט, אנקוקן א וועלט און געבן
א לעב אונטער, אזוי ווי גאט האט געבאטן...
    
איצטער, אז עס האט זיך אזוי געמאכט, אז ער איז אין דעם שיינעם
בוקארעשט נאך פאר דער חתונה, און געלט איז דא, און פריי איז מען
אויך, איז דאך דאס טאקע, ווי מען זאגט, א כשרער טאפ מיט א כשרן
לעפל.
    
איין שטיקל שעטנז איז דא יא פאראן: דער קאסיר. איז ערשטנס,
ווער הערט אים? און צווייטנס, איז דאך ששון־ושמחה אויך נישט מער
ווי א בשר ודם, און א בחור, און נאך א „מענטש״ דערצו. אז דעם באלעבאס זון איז ניחא, איז אים ליב...
    
אפגעשטעלט האבן זיי זיך אויף איינעם פון די שענסטע גאסן אין
בוקארעשט מיטן נאמען, „סטראדע פאדעמאגאשאי״, אינעם בארימטן
האטעל „דאטשיא״.
    
בארימט איז דער האטעל דערמיט, וואס דארט האט בעת דער רו־סיש־טערקישער קריג געוווינט, זאגט מען, דער בארימטער „אסמאן פא־שא״. און ווידער איז דער האטעל בארימט מיט זיין בארימטער קאפע
שאנטאן־וואריעטע „פאראדיזא״, וואס דארט זינגט די בארימטע רומענישע זינגערן מארינעסקא־מילאנעסקא אירע בארימטע רוסישע לידער:
„דויוט וויעטרי בויניע״ און „יא כאטשו וואם ראסקאזאט ראסקאזאט״...
    
שטיין אין אזא האטעל, ווו עס געפינט זיך אזא בארימטע קאפע
שאנטאן־וואריעטע מיטן נאמען „פאראדיזא״, איז דען נישט א גן־עדן?... אמת, ווו א גן־עדן, דארט בייסט זיך, קאסט געלט. און דער קאסיר ששון־ושמחה, אז ער האט דערהערט, וואס מע הייסט זיך געבן פאר
א צימער, האט ער זיך אנגעכאפט באם קאפ. האט אים אבער אנשל
בארויקט:
    
― נארעלע, אז מע פארט מיט אזא געשעפט, קאן מען נישט לעבן
ווי חזירים...
    
האט זיך דער קאסיר מיישב געווען: „אז דעם באלעבאס זון איז
ליב, איז אים ניחא. ער איז דאך נישט מער ווי א „מענטש״. און חברה
האבן געגעבן א לעב, טאקע ווי גאט אין אדעס. באטראכט די צוויי יונגע
„רוסן״, ווי זיי בייטן א הונדערטער נאך א הונדערטער, האט מען געקוקט אויף זיי אין האטעל ווי אויף צוויי יונגע מאגנאטן, וואס האבן
נאר וואס אפגענומען א שיינע ירושה, און זיינען געקומען אהער לעבן
א גוטן טאג, האט מען זיי די ערשטע וואך מכבד געווען מיט אזא חשבון,
אז דער קאסיר ששון־ושמחה האט שיר באקומען די אפאפלעקסיע. האט
אים אבער אנשל ווידער אמאל בארויקט מיט ווערטער:
    
― שוטה בן פיקהאלץ! ― האט ער אים געזאגט, ― ווער רעדט
היינט פון געלט? דא גייט נישט אין קיין געלט, דא גייט אינעם נפש.
הלוואי וואלט אונדז נאר געראטן, מיר זאלן געפינען דעם, וואס מיר זוכן...
    
און זיי האבן זיך גענומען צו דער ארבעט גאנץ געשמאק: געדונגען
אן עקיפאזש אויף דער שעה. אויסגעפארן אלע גאסן, אלע גערטנער, מוזעומס, גאלעריעס, טעאטערס, צירקן, קאפע־שאנטאנען־וואריעטעס און
קאבארעטן. אנשל איז געגאנגען מיט דעם גאנג, אז ארטיסטן מוזן זיך געפינען נאר אין אזעלכע ערטער. „קאפע־שאנטאן מיט טעאטער זיינען ווי
א שוועסטער מיט א ברודער״. אנשל איז געווען נישט אזוי אלט, ווי געניט, און ששון־ושמחה האט זיך גארנישט געקאנט פארחידושן, ווי זיין
יונגער פרינציפאל, קיין עין־הרע ווייס אלצדינג, „ווי אן אלטער״, און
אומעטום, וווהין ער זאל נישט קומען, איז ער היימיש, ווי בא זיך אין
דער היים אין האלענעשטי...
    
מער פון די אלע מקומות איז אונדזער אנשלען געפעלן צו פארברענגען אינעם קאפע־שאנטאן „פאראדיזא״. אנשל האט געזאגט צום קאסיר:
    
― זאל מיין נאמען נישט הייסן אנשל, אויב מיר וועלן זיי נישט
פאקן אט א דא, אין דעם דאזיקן ארט... לאמיר זיך נאר אוועקזעצן אט
דארט אין א ווינקעלע בא אט איענעם טישל. דארט איז אויסגעצייכנט.
פון דארטן קאן מען זען אלצדינג.
    
אנשל איז געווען גערעכט: ד א ר ט  א י ז  א ו י ס ג ע צ יי ־
כ נ ט, פון דארטן האט מען געקאנט זען א ל צ ד י נ ג : די מוזיק, און די סצענע, און די „ארפיאנקעס״, וואס גייען אנגעטאן אלע אויף
איין פאסאן: קורצע רויטע קליידלעך, אונטערגעברעמט מיט גאלדענע
פראנזן; הויכע שווארצע באטקעלעך, פארשנירעוועט ביז ארויף; קליינע
רויטע היטעלעך, מיט גאלד באלייגט און אלע אף א זייט. אנשל הייסט
געבן עפעס עסן און טרינקען. ביידע פארבייסן זיי גאנץ געשמאק. אפן
הארצן איז אויפגעלייגט. יום־טובדיק. לוסטיק. לעבעדיק. מענטשן ―
אויף און אפ. אלץ בלישטשעט. אלץ פרייט זיך. און א געזאנג טראגט זיך
איבערן גאנצן זאל און צעגיסט זיך איבער אלע אברים. א זיס געזאנג ווי
פון א סך ― א סך פרויען־העלדזער. עס איז שווער צו דערקענען, אז
דאס זינגען נישט קיין מענטשן, אז דאס שפילן גאר הארפעס; אז די זיסע קולות גייען נישט פון לעבעדיקע העלדזער, נאר פון מעשענע סטרונעס, פון הילצערנע כלים, הארפעס. אנשל קוקט זיך איין אין די דאזיקע
כלים, אין די זינגענדיקע הארפעס, און ער קלייבט נחת פון די ארפיאנקעס, וואס זיי ארבעטן אויף זייערע כלים. ברימלען מיט די דינע פינגערלעך איבער די מעשענע סטרונעס, שאקלען צו מיט די קעפלעך און שמייכלען מיט די אייגעלעך. צו וועמען שמייכלען זיי? ― שוין זשע צו אים,
צו אנשלען הייסט עס.
    
― טו נאר א קוק, ווי זיי שמייכלען, זע נאר, זע! ― זאגט אנשל
צום קאסיר און טארעט אים באם ארבל.
    
דעם קאסיר קריכט דאס אבער נישט אין קאפ אריין. ששון־ושמחה,
קוים וואס ער זיצט. ער וואלט בעסער א בעלן געווען איצטער כאפן א
שלאף, און ער דולט אים גאר א ספאדיק מיט ארפיאנקעס... נאר אט באווייזט זיך אויף דער סצענע די בארימטע מארינעסקא־מילאנעסקא, איינגעטונקען אין בריליאנטן, און הייבט אן זינגען: „יא כאטשו וואם ראס־קאזאט, ראסקאזאט״... און דער עולם, וואס אין זאל, כאפט אונטער:
„קאק מי סנים פאשלי גוליאט, פאשלי גוליאט״... און אין זאל ווערט נאך
ליכטיקער, און דאס פובליקום ווערט נאך פריילעכער. א חיות! א גן־עדן!
    
קאפיטל פיר און פערציק
  
זיי זיינען שוין אויף א דרך
    
אט אזוי האט די עקספעדיציע געטאן איר זאך געטריי, נאכט און
נאכט, ביז עס האט זיך געטראפן א מעשה.
    
דאס איז געווען אין א שיינעם אפדערנאכט אינעם קאפע־שאנטאן
„פאראדיזא״. אונדזערע צוויי רייזנדע, אנשל ראפאלאוויטש און ששון־ושמחה דער קאסיר, זיינען זיך געזעסן בא זייער טישל, געטרונקען „דול־טשאצא״ ― וואסער מיט אזא מין איינגעמאכטס ― און געהערט מוזיק.
    
אנשל איז געווען איצטיקס מאל זייער אויפגעלייגט און יום־טובדיק.
און ששון־ושמחה איז, פארקערט, געווען ווי אלעמאל, שטארק פארזארגט. עס האט אים פשוט געריסן דאס הארץ, אויפן געלט, וואס גייט
אוועק אומזיסט־אומנישט. ער ווייס נישט צוליב וואס, ער ווייס נישט צוליב ווען. „מע זיצט אין בוקארעשט און מע זוכט דעם נעכטיקן טאג, און
קערבלעך פליען, אזוי ווי מיסט, ― וויי־וויי, וואס וועט זיין פון דעם?״...
    
ששון־ושמחה איז, ווי מיר ווייסן שוין טאקע נאר ווי אויף צולה־כעיס זיין ששון־ושמחהדיקן נאמען, א מרה־שחורהדיקע בריאה. אלצדינג
איז בא אים פינצטער, טרויעריק און איינגעהילט אין שווארצן שלייער.
און דא „רימפלט די מוזיק און דער עולם קוועלט, א גדולה אין באד! מע
פרעסט, מע זויפט, מע פלעכט קערבלעך. בא זיי איז, אפנים געלט־שמעלט!
― וואס פעלט זיי? קאפ־ווייטיק!״...
    
אט אין אזעלכע מרה־שחורהדיקע געדאנקען זיצט אונדזער מרה־שחורהדיקער קאסיר און כאפט דערווייל א קוק מיט די פארשלאפענע
באנקעוואטע אויגן אף דער סצענע, ווו עס באווייזן זיך פריער די אר־פיאנקעס, דערנאך אנדערע מינים שלעק, נקבות אלערליי: נקבות אזעלכע,
וואס זיינען מאדנע אנגעטאן. און נקבות אזעלכע, וואס זיינען נאר האלב
אנגעטאן. און נקבות אזעלכע, וואס זיינען „כמעט גאר נישט אנגעטאן״...
און אפן סוף, א שטייגער, ווי א מין קאמפאט, דערשיינט די בארימטע
מארינעסקא־מילאנעסקא. זי בלישטשעט מיט אירע אויגן און מיט אירע
בריליאנטן און זינגט: „יא כאטשו וואם ראסקאזאט, ראסקאזאט״... ווערט
נאך לעבעדיקער אין זאל. און אנשל כאפט איר אונטער: „קאק מי סנים
פאשלי גוליאט, פאשלי גוליאט״... קוקט זי אף אנשלען פון דער סצענע
און ווינקט צו אים. ווערט אנשל מלא שמחה און ווינקט צו איר צוריק.
און תיכף, ווי נאר זי האט געענדיקט איר נומער, גייט זי פארביי זייער
טישל, הייבט זיך אנשל אויף. גייט זי צו. מאכט ער איר אן ארט צווישן
זיך און צווישן קאסיר (דאס ערשטע מאל אזוי נאענט). עס לאזט זיך
הערן א שארשעריי פון אירע זיידענע קליידער און א ריח־ניהוח פון
שארפע פערפומען, וואס דערגרייכן אזש ביז ששון־ושמחהס שטענדיק
פארלייגטע נאז. און מחמת זי (די נאז) איז צו אזעלכע ריחות נישט געוווינט, קאן זי זיך נישט איינהאלטן און הייבט אן צו ניסן. רופט זיך אן
אנשל: „וואקסן זאלסטו״. ווייסט ששון־ושמחה נישט, ווו ער זאל זיך
אהינטאן מיט זיין נאז, וואס האט זיך פלוצעם אין מיטן דרינען צעניסט.
    
― דאמנולו! ― מאכט דערווייל מארינעסקא־מילאנעסקא און דערלאנגט אנשלען מיטן פעכער איבער דער האנט און בלישטשעט מיט אלע
בריליאנטן. ― אזא „פארמאזא דאמנולו״, ווי דו ביסט, זאלסטו טרינקען
,, ד ו ל ט ש א צ א ״?
    
אויף אונדזער לשון וועט דאס הייסן: „אזא שיינער בחור, ווי דו
ביסט, זאלסטו טרינקען זיסע וואסער?״
    
פרעגט זיך: ווי אזוי שטייט מען אויס אזא נסיון? ווי אזוי זאל אנשלס הארץ נישט צעגאנגען ווערן ווי שניי פון אזא קאמפלימענט? און
אנשל רופט צו דעם קעלנער און קוקט אויף מארינעסקא־מילאנעסקא.
ווי איינער רעדט: „וואס איז דיין באגער, שיינע פרינצעסין?״... די שיינע
פרינצעסין באגערט שאמפאניער־וויין. אנשל הייסט דערלאנגען שאמפא־ניער־וויין און קוקט אויף איר, ווי איינער רעדט: „וואס נאך איז דיין באגער, שיינע פרינצעסין?״, די שיינע פרינצעסין באגערט פאזאנען געבראטענע אויף צו פארבייסן. אנשל הייסט דערלאנגען פאזאנען און קוקט
איר אין די אויגן אריין: „וואס נאך איז דיין באגער?״, איר באגער איז
ליקער, און זי הייסט שוין אליין, מע זאל ברענגען ליקער, פון דעם בעסטן,
„שארטעז״ אדער „פעפערמען״. זאגט איר נאך אנשל מיטן אייגענעם
לשון: „שארטעז און פעפערמען״... און אנאנאסן הייסט זי זיך דערלאנגען. זאגט דער קעלנער, אז קיין אנאנאסן איז נישטא, אויסגעגאנגען.
ווערט אנשל אנגעצונדן: „וואס פאר א תירוץ ― אויסגעגאנגען? אז מע
זאגט אנאנאסן איז אנאנאסן ― אלא דראקא!״... ציט אים ששון־ושמחה
פארן ארבל און קוקט אויף אים מיט די באנקעוואטע אויגן: „געוואלד,
עס וועט אפקאסטן אן אוצר!״... צעלאכט זיך אנשל: „בהמה! דו זעסט
די בריליאנטן, וואס זי טראגט? דו ווייסט וויפל ווערט האבן אט די
בריליאנטן?״...
    
ניין. ששון־ושמחה ווייס נישט, וויפל ווערט האבן אט די בריליאנטן.
ער ווייס אבער אן אנדער זאך. ער ווייס, אז עס טאגט שוין בא זיי אין
דער קאסע... ער האט שוין היינט אינדערפרי א זאג געטאן וועגן דעם
אנשלען. האט זיך אנשל צעשריגן אויף אים: „בהמה! וואס זשע שווייגסטו? שרייב אוועק אהיים, אז מע דארף נאך, וועט מען שיקן נאך״...
    
ששון־ושמחה איז אזא מענטש, אז מע הייסט אים שרייבן, שרייבט
ער.
    
― וואס זשע זאל איך שרייבן? ― פרעגט ער זיך בא אנשלען.
    
― שרייב, אז מיר זיינען שוין אויף א דרך. מיר הארעווען. מיר
טוען אלצדינג, מיר שלאפן נישט קיין נעכט. מיר פארן ארום אומעטום
און מיר זוכן. און גוטע מענטשן העלפן אונדז. נאר עס קאסט געלט. מאסן געלט! ווארעם קיינער וויל נישט אומזיסט... על־כן זאל מען שיקן נאך
געלט. און למען השם וואס גיכער. און זייט געזונט און לאזט גריסן. און
אזוי ווייטער...
    
אוועקגעשיקט דעם דאזיקן בריוו, האט אנשל זיך געפילט נאך בעסער, ווי פריער. ער האט אראפגעווארפן א בארג פון קאפ. און דער מרה־שחורהדיקער קאסיר, פארקערט, איז געווארן נאך מער מרה־שחורהדיקער: „וויי־וויי, וואס וועט זיין דער תכלית״?... און אנשל הייסט דערווייל געבן נאך וויין. ער גיסט אן אלע דריי באקאלן, טרינקט צו מארי־נעסקא־מילאנעסקאן לחיים און זעט, אז דער קאסיר זאל אויך טרינקען
חיים. „ס׳איז נישט שיין זיצן ווי א ליימענער גולם״... ביז דער מרה־שחורהדיקער קאסיר ווערט פארט א ביסעלע לעבעדיקער. וואס ווייטער
הייבט אים אן דער שטערן גלאנצן. די גראבע באוואקסענע ליפ הייבט זיך
אויף און עס באווייזט זיך אויף איר כמו ווי א מין שמייכל. די פארשלאפענע באנקעוואטע אויגן קלעפן זיך אים און ער באלעקט זיך. דאס איז
סימן, אז ער איז שוין גאר בגילופין.
    
כמעט קאן מען זאגן, אז דאס איז דאס ערשטע מאל, וואס ששון־שמחה זאל זיין אזוי „ששון־ושמחהדיק״. עס איז אף זיי ביידן, אף
אנשלען מיטן קאסיר, מיטאמאל געקומען א פרייד, א נחת, א גדולה. עס
איז זיי ביידן געווארן גוט ― און א סוף. פאר גרויס גוטסקייט האט זיך
אנשל אזש ארומגענומען מיט מארינעסקא־מילאנעסקאן, ווי מיט אן אייגענער שוועסטער, און אויף ששון־ושמחהן איז אנגעפאלן א שמחה. ער
האט געהאלטן דעם אפגעטרונקענעם באקאל אין די הענט און געקאטשעט
זיך אף אלע זייטן, שיער נישט דערשטיקט געווארן פאר געלעכטער. און
פלוצעם האט ער אויפגעהערט צו לאכן. די פארשלאפענע באנקעוואטע
אויגן זיינען אים געווארן מיטאמאל וואכנדיק און זיינען ווי צוגעזאטן
צו דער טיר און פארגליווערט געווארן. און אליין איז ער מיטן באקאל
אין די הענט אויך געבליבן א פארגליווערטער.
    
וואס איז די מעשה? ― ער האט אין דער מינוט דערזען בא דער
טיר נאר וואס אריינקומען צוויי פארשוינען. איינער א גרעסערער, דער
אנדערער א קלענערער. עס האט זיך אים אויסגעדאכט, אז די אריינגעקומענע קוקן אויף אים און אויף אנשלען און רוקן זיך צוריק צו דער
טיר. נאר ביז ששון־ושמחה האט אויסגעדרייט דעם קאפ צו אנשלען און
א געשריי געטאן: „ער איז דא, ווי איך בין א ייד!״ ― איז שוין פון
יענע צוויי פארשוינען נישט געבליבן קיין זכר אפילו.
― ― ― ― ― ― ― ― ― ― ― ― ― ― ― ― ― ― ―
    
אומזיסט האט זיך ששון־ושמחה געלאזט לויפן נאך זיי, ווי א משוגענער, אין דרויסן ארויס. אומזיסט האט ער זיך געשוווירן מיט כל הש־בועות אין דער וועלט. ער זאל אזוי דערלעבן זען וועמען אים איז ליב,
ער זאל זען בא זיך אלדאס גוטס, ווי ער האט אליין מיט זיינע אייגענע
אויגן געזען זייער לייבלען נאר וואס אט א דא בא דער טיר! אנשל האט
אים נישט געגלויבט. אנשל האט געטענהט, אז ס׳האט זיך אים געחלומט
א חלום. שולדיק אין דעם איז דער וויין. שאמפאניער וויין. כא־כא!
    
קאפיטל פינף און פערציק
  
די פייגל ווארפן אראפ די פעדערן
    
ניין ששון־ושמחה האט קיין טעות נישט געהאט: די צוויי פארשוינען, וואס זיינען אריינגעקומען אין קאפע־שאנטאן „פאראדיזא״ און צוריק ארויסגעלאפן זיינען געווען טאקע די, וועלכע די עקספעדיציע איז
ארויסגעשיקט געווארן זיי אויפצוזוכן. דאס איז געווען דער אנטלאפענער לייבל ראפאלאוויטש און אונדזער אלטער גוטער באקאנטער האצמאך (אט אזוי וועלן מיר זיי רופן די גאנצע צייט, כל־זמן זיי האבן נאך
לעת־עתה נישט געביטן זייערע נעמען).
    
די דאזיקע צוויי העלדן אונדזערע האבן די ערשטע צייט אויך מער
נישט געטאן נאר ארומגעגאנגען און באטראכט דאס גרויסע שיינע בוקארעשט. זיי זיינען דאך אויך מער נישט ווי לעבעדיקע מענטשן, און
בוקארעשט איז א שטאט, וואס ס׳איז דא וואס צו זען. ובפרט, פאר דעם,
וואס האט אן ארטיסטישע נשמה מיט אן ארטיסטיש אויג און קלייבט
זיך ווערן א דירעקטאר פון א טעאטער, איז אין בוקארעשט פאראן וואס
צו לערנען, וואס צו שטודירן.
    
― מע דארף שטודירן בינע, מיין טייערער שפילפויגל, ― אזוי
האט געטענהט האצמאך צו זיין יונגן פריינט ― מע דארף אויסקוקן ווי
ערגעץ א טעאטער און נעמען זיך צו א געשעפט, אליין עפענען א שטיקל
טעאטער. ס׳איז נישט קיין פלאן, נשמה מיינע, לעבן פון גרייטן. ס׳איז
נישט קיין תכלית טרענצלען קערבלעך ― מע דארף אין זינען האבן
עפעס פרנסה...
    
צו פראסט, צו פראזאיש פראסט האבן געקלונגען האצמאכס ווערטער אונדזער יינגסטן העלד לייבלען. לייבלס נשמה האט זיך אויך געריסן
צו דער בינע, נאר נישט צוליב פרנסה. צוליב עטוואס העכערס האט דאס
אים געצויגן, וואס ער אליין האט דאס גאר נישט רעכט פארשטאנען. אים
איז געווען טייער יעדער טאג, יעדע מינוט. ער וואלט שוין א בעלן געווען
אליין זיין אויף דער בינע, פארגרימירן זיך און שפילן... שפילן... שפילן...
נאר אז האצמאך זאגט, אז מע דארף די בינע שטודירן, ווייס ער, וואס
ער זאגט. און ביידע האבן זיי זיך גענומען שטודירן די בינע פון אלף
ביז תיו.
    
אנגעהויבן האבן זיי דווקא זייער פראקטיש: פון די ארעמסטע געגנטן און קווארטאלן, זיך צוגעקוקט צו די ביליקסטע קאפע־הייזער און
באלאגאנעס. נאך דעם איז מען געגאנגען אלעמאל העכער און העכער,
אויסגעווען אלע גרויסע גרויסארטיקע טעאטערס, ברעטלעך, וואריעטעס
קאפע־שאנטאנען. אין יעדן ארט האט האצמאך עפעס געפונען, עפעס גענאשט, און פון יעדן באזונדער עפעס אפגעלערנט.
    
― נו, שפילפייגעלע, קוק זיך צו ווי אזוי מע שטעלט אויס בא זיי
א בינע! זעסט קאסטיומען? זעסט קליידער? זעסט שיכעלעך? זעסט זעקעלעך? א רוח אין געלטס טאטן אריין! נישט אומזיסט שטייט אין פסוק:
כסף וזהב זיינען טייערע ממזרים.
    
― מטהר חזירים, ― פארריכט אים לייבל.
    
― לאז זיין אזוי, ― גיט אים נאך האצמאך און טוט זיך א טאפ
בא דער זייט־קעשענע, ― יאק ריידעלע, טא ריידעלע, אבי דאברע מיינע־לע. גוט וואס מיר האבן זיך אריינגעכאפט אין אזא שטאט. עס וועט צו־נוצקומען. אט וועסטו זען, וואס פאר א „חדר״ איך וועל, אם־ירצה־השם
צונויפשטעלן, גאט און לייט וועלן מיך מקנא זיין. עס וועט א רוח אין
שטשופאקס טאטן אריין!
    
גאנץ אנדערש האט געלערנט דעם פשט לייבל. יעדן ארטיסט, וואס
ער האט געזען אף דער סצענע, האט אים לייבל געגעסן מיט די אויגן
געשלונגען איטלעכס ווארט און געפילט זיך, אז ער איז אליין אויך דארט
  
אף דער סצענע. עס האט אים געטראגן אין די לופטן, געצויגן ווי מיט
צוואנגען, דאס פנים האט אים געפלאמט, די אויגן האבן אים געברענט,
אין האלדז האט אים געקיצלט, און ער האט מער נישט געטאן נאר געזיפצט.
    
― וואס איז דיר, ליובעניו? ― פרעגט אים האצמאך. ― האסט נאך
אלץ מורא, מע זאל דיך נישט דערקענען? זאל איך קרענקען, אויב עמעצער וועט איצט זאגן אויף דיר, אז דאס ביסטו!
    
אזוי האט האצמאך געטרייסט זיין יונגן פריינט און ער האט געהאט
רעכט. עס איז שווער געווען לייבלען צו דערקענען. עס איז כמעט אוממעגלעך געווען צו דערקענען זיי ביידן. אזוי ווייט האבן זיך די צוויי
פארענדערט. די פייגל האבן אראפגעווארפן פון זיך די אלטע פעדערן און
האבן זיך באנייט פון קאפ ביז פיס.
    
וויבאלד זיי זיינען נאר געקומען קיין בוקארעשט, אזוי האט זיך
האצמאך באלד געלאזט אפראזירן, אפגאלן דאס גאנצע פנים, איבערגעלאזט נאר צוויי קליינע, קליינע באקן־קאטלעטלעך, וואס האבן אים צוגעגעבן, לויט דער שפיגל האט אים געזאגט, זייער פיל חן. נאך דעם איז ער
אריין אין א גרויס געשעפט פון קליידער און האט זיך אויסגעקליידט
בגדי־מלכות נאך דעם לעצטן זשורנאל: זיך געקויפט א הויכן צילינדער,
א שיין שטעקעלע מיט א גאלקע פון עלפנביין, לאקירטע שיך מיט געלע
הענטשקעלעך.
    
― הא? וואס זאגסטו איצט, מיין טייערער שפילפויגל? וועט עמעצער זאגן אויף מיר, אז דאס איז האצמאך?
    
― קיינער נישט אין דער וועלט! ― האט אים לייבל געזאגט און
געקליבן נחת פון זיין באנייטן פריינט.
    
לייבל האט באמת אנגעקוואלן, וואס האצמאך האט זיך אזוי איבערגעביטן. נישט ווינציקער האט האצמאך אנגעקוואלן פון לייבלען, אז ער
האט אים אויסגעטאן דאס האלענעשטער קאפאטקעלע מיט האלענעשטער
היטעלע און אריינגעזעצט אים אין א קורץ „ווייטיקל״ מיט א קליין קאפעליושל און געקויפט אים אויך א שטעקעלע און אויך געלע הענטשקעלעך.
    
אזוי לאנג קרענקט שטשופאק, אויב דו ביסט דו! ― האט אים
האצמאך געזאגט, באטראכטנדיק זיין יונגן פריינט פון פראנט און פון
הינטן און פון אלע זייטן. ― און אזא יאר אויף מיר, וואס פאר א שיינער „יאטל״ דו ביסט. און נישט קיין „יאטל״, נאר א גאנצער „יאט״,
ווי איך בין א ייד!...
    
און ביידע האבן זיך יענעם טאג געפילט אזוי גרינג, גלייך ווי זיי
וואלטן גארנישט געגאנגען אויף דער ערד, נאר געטראגן זיך אין דער
לופטן.
קאפיטל זעקס און פערציק
  
האלצמאן ― ראפאלעסקא
    
איינמאל, זיי זיינען נאך געלעגן אין די בעטן, געצויגן זיך און אויסגעגלייכט די ביינער, נישט געקוקט דערויף, וואס ס׳איז שוין געווען נישט
פרי, ארום האלבן טאג, רופט זיך אן האצמאך צו לייבלען:
    
― טאמער וואלט געווען גענוג, נשמה מיינע, צו וואלגערן זיך אט
א דא? מע דארף אויפשטיין עפעס קייען; טרינקען א שמעקעדיק טערקיש
גלעזל קאווע מיט פרישע ווארעמע בולקעלעך, א רוח אין געלטס טאטן
אריין!
    
און ביידע שטייען אויף, וואשן זיך איין, טוען אן די נייע בגדים
און מאכן זיך פארטיק צו דער ארבעט, דאס הייסט, גיין איבער בוקארעשט, באטראכטן אלע שיינע אנטיקלעך, וואס שטייען ארויסגעשטעלט
אין די פענצטער. מער נישט ווי באטראכטן, אנקוקן, נישט קויפן, חלילה.
אן עבירה געלט. „ס׳איז בא זיי נישט קיין גנביש געלט״, זאגט האצמאך.
דערנאך וועט מען זיך אריינכאפן אין א רעסטאראן אריין עפעס איבערבייסן. האצמאך זעט שוין אלע מאכלים, וואס מע וועט דערלאנגען, און
ער באלעקט זיך שוין באצייטנס (האצמאך האט זיך אויף זיין לעבן אזוי
אנגעהונגערט, אז וויפל ער זאל נישט עסן, מאלט זיך אים אויס, אז ס׳איז
נישט געגעסן...). נאכן עסן וועלן זיי זיך א ביסל אויסרוען (האצמאך
האט זיך אויף זיין לעבן אזוי אנגעהארעוועט, אז וויפל ער זאל נישט
רוען, מאלט זיך אים אויס, אז ס׳איז נישט גערוט...). און ערשט אז
ס׳וועט ווערן נאכט, וועט מען זיך דורכגיין אין א טעאטער אריין, און
פון דארטן ערגעץ אין א קאפע־שאנטאן ― „שטודירן מוזיק, קונסט און
טעאטער״.
    
פאר מענטשן, וואס שטודירן מוזיק, קונסט און טעאטער, איז דאך
די רעכטע צייט טאקע נאר באנאכט. און אגב איז פאר אזעלכע מענטשלעך, ווי האצמאך און לייבל גלאט געזונטער, אז מע דרייט זיך ארום וואס
ווינציקער באטאג אף דער גאס. לייבל זאגט, אז ער וואלט געמעגט
שווערן, אז ער האט ערשט נעכטן געזען דורכלויפן א קארעטע, איז דארטן געזעסן זיין עלטערער ברודער אנשל מיט זייער קאסיר ששון־ושמחה.
    
― גיי שוין גיי, פיפערנאטער! ― האט אים האצמאך אויסגעלאכט.
― עס חלומט זיך דיר ברידער מיט קאסירס. נארישקייטן! אפילו ווען זיי
זאלן שוין טאקע קומען אהער, נארעלע, דארפן זיי דאך זיין מיט אכצן
קעפ, זיי זאלן דיך דערקענען, און מיך אוודאי! איצט ווייסטו, מיין טייערער יאט, וואס אונדז פעלט נאך?
    
― וואס?
    
― אנדערע נעמען.
    
― דהיינו?
    
― דהיינו, איך ליג און טראכט א גאנצע נאכט, וואס וועט זיין,
למשל? מיר וועלן דאך אייביק אזוי נישט ארומגיין פוסט און פאס, אן
א שטאך ארבעט, און עסן פון גרייטן? סוף כל סוף וועלן מיר דאך זיך
צושלאגן צו עפעס, צונויפשטעלן א „חדר״, אריינפארן ערגעץ אין א
יידיש שטעטל אריין און שפילן טעאטער. נו, שטעל דיר פאר, וואס פאר
א נאמען זאלן מיר זיך דעמאלט געבן, אז מע זאל א מכה וויסן, ווער מיר
זיינען? מילא, איך שטעל אוועק אויפן טאוול מיין אמתן נאמען: „האלצמאן״. בערנארד האלצמאן. א קרענק וועט עמעצער וויסן, ווער דער
בערנארד האלצמאן איז, אז אלע האבן ביז אהער געוווסט נאר האצמאך
און האצמאך.
    
― טאקע גערעכט! ― גיט אים צו לייבל. ― האלצמאן איז טאקע
שענער, ווי האצמאך.
    
― זעסטו? וואס זשע טו איך אבער מיט דיר, נשמה מיינע? שטעל
דיר פאר, אז מיר הייבן אן ארויספארן אויף דער וועלט און מיר קומען
אין אזא שטאט, ווו מען קען דעם באטיקא דיינעם. דו פארשטייסט, צי
ניין? וואס טויג מיר, דו זאלסט הייסן ראפאלאוויטש?
    
― ווי אזוי זשע דען זאל איך הייסן?
    
― ווי אזוי זשע דען זאלסטו הייסן? אט דאס איז דאך טאקע
מעשה, וואס לאזט מיך נישט שלאפן. א גאנצע נאכט ליג איך און טראכט
און טראכט. פאלט מיר איין אזא מחשבה: פארוואס זאלסטו נישט הייסן
מיט א רומענישן נאמען, מיט אן „עסקא״, אזוי ווי אלע הייסן דא, אין
רומעניע? למשל: מרגוליס ― מרגולעסקא, חאזאנאוויטש ― חאזאנעס־קא. ראפאלאוויטש ― ראפאלעסקא. פארשטייסטו, ליובעניו? מיר קומען
צו פארן אין א שטאט אריין, לאז איך אפדרוקן גרויסע פלאקאטן:
„ ד א ס  ע ר ש ט ע  יי ד י ש ־ ר ו מ ע נ י ש ע  ט ע א ט ע ר  פ ו ן
ב ע ר נ א ר ד ה א ל צ מ א ן  א ו ן  ד ע ר  ע ר ש ט ע ר  יי ד י ש ־
ר ו מ ע נ י ש ע ר  א ר ט י ס ט  ר א פ א ל ע ס ק א פ ו ן ב ו ־
ק א ר ע ש ט״. ווי געפעלט דיר, מייז טייערער שפילפויגל, אזא מין
איינפאל? איא, האצמאך האט אין זיך גוטע געדאנקען? וואס?
    
פארשטייט זיך, אז לייבלען איז דער איינפאל זייער געפעלן, ווי
אלצדינג, וואס זיין פריינט האצמאך טראכט צו. און האצמאך אליין איז
אויך צופרידן מיט זיין המצאה, אז ער כאפט זיין יונגן פריינט פאר א
האנט און גייט מיט אים א טענצל, זינגט אונטער מיטן ניגון פון „קאלדוניע״ ― „האצמאך איז א בלינדער״:
    
 האצמאך איז א בלינדער!
    
 וואס איז פאר א ווונדער?
    
 זאגט זשע, מיט מיר, קינדער:
    
 „האצמאך איז א בלינדער!״...
    
פון זינט לייבן קען זיך מיט האצמאכן, געדענקט ער אים תמיד פאר
א לעבעדיקן נפש, וואס איז קיינמאל נישט אומעטיק, שטענדיק פריילעך,
חי־געלעבט, אפילו אין די ערגסטע, סאמע שווערע, ביטערע צייטן פון
זייער לעבן. נאר אזוי אויפגעלייגט, ווי ער איז אצינד, האט ער אים נאך
קיינמאל נישט געזען. ממש עס שפריצט פון אים לעבן. ער האט אזש כמעט
אויפגעהערט הוסטן און שעלטן זיך. זעלטן־זעלטן ווען ער לאזט ארויס
א קללה פונעם מויל. סיידן אז ער דערמאנט דעם נאמען שטשופאק אדער
שלום־מאיר מוראווטשיק. דעמאלט מוז ער שוין צוזעצן אדער א „כאליע־רע״ אדער א „מיתה־מהומה״, אדער גלאט א „קרענק״...
    
― געדענק זשע, מיין טייערער שפילפויגל, איך הייס שוין מער נישט
האצמאך. איך הייס שוין האלצמאן. און דיך רופט מען ווי אזוי?
    
― ראפאלעסקא, ― זאגט אים לייבל.
    
― אט אזוי האב איך דיך ליב, קאטיקל מיינס.
    
קאפיטל זיבן און פערציק
  
משנה מקום ― משנה מזל
    
דעם זעלבן טאג אפדערנאכט זיינען אונדזערע העלדן, האצמאך און
לייבל ראפאלאוויטש, אדער, ווי זיי האבן זיך שוין א נאמען געגעבן, האלצמאן און ראפאלעסקא, געגאנגען איבער בוקארעשט שוין נישט „שטודירן
קונסט, מוזיק או טעאטער״, נאר גלאט אזוי א ביסל אויפן שפאציר. זיי
האבן שוין גענוג אויסגעשטודירט די דאזיקע שטאט. זיי האבן שוין אויסגעווען, ווי זיי האט זיך געדאכט, אומעטום, אין אלע ערטער, ווו עס „בליט
מוזיק, קונסט און טעאטער״. שפאצירנדיק, האבן זיי פארבלאנדזשעט אף
דער שיינער גאס „סטראדא פארעמאנאשאי״ און דערזען פאר זיך א מוראדיק גרויסע לאמטערנע מיט גרויסע עלעקטרישע אותיות:
    
,, פ א ר א ד י ז א ״.
    
― פאראדיזא? ― פאראדיז איז, דאכט מיר, דער טייטש: גן־עדן?
אפשר וואלטן מיר זיך אריינגעכאפט, ליובעניו אויף א מינוט אין דעם
דאזיקן גן־עדן אריין הא?
    
אזוי האט האלצמאן א זאג געטאן צו זיין יונגן פריינט און גארנישט
אין זינען געהאט אפילו צו ווארטן אויף אן ענטפער, ווארעם בא אים האט
ער תמיד אלצדינג געפועלט. בא לייבל ראפאלעסקאן איז האצמאך, אדער
האלצמאן א גאט, און האלצמאנס ווארט ― א תורה. און ביידע האבן זיך
אראפגעלאזט אין גן־עדן אריין...
    
מיר זאגן „אראפגעלאזט״, ווייל אריינטרעטן אין גן־עדן אריין איז
נישט אזוי גרינג. איידער מע קומט צו צום גן־עדן, מוז מען פריער דורכגיין
שבעה מדורי גיהנום. קודם דארף מען זיך באווארענען מיט איינטריטס־קארטן ― אזוי פירט זיך עס אין אלע גן־עדנס, וואס אף דער וועלט. נאכדעם
האבן זיי זיך באדארפט נעמען לינקס, א פאר טרעפלעך ארויף, ווו מע
גיט אפ דעם שומר דעם אייבערראק מיטן שטעקל, און ער הייסט זיך דערפאר באצאלן. דערנאך ערשט האבן זיי זיך ווידער אראפגעלאזט עטלעכע
טרעפ אראפ און אריינגעטראטן אין א ברייטן גוט באלויכטענעם קארידאר
און דארטן, אז זיי האבן באוויזן די איינטריטס־קארטן, האבן זיך דעמאלט
ערשט געעפנט פאר זיי די טויערן פונעם רעכטן גן־עדן.
    
אריינגעקומען, האט זיי א זעץ געטאן אין פנים א העלישע ליכטיקייט
פון א סך עלעקטרישע פילפארביקע פייערלעך, און זיי האבן דערזען פאר זיך
א הויך עלעגאנטעס פובליקום, הערן און דאמען, זיצן ארום ווייסע מאר־מאר־שטיינערנע טישלעך, עסן און טרינקען און לאכן און פרייען זיך, ―
ווי עס דארף צו זיין אין א גן־עדן.
    
צו דער דאזיקער פייערלעכער קאפע־שאנטאנער אטמאספערע זיינען
אונדזערע העלדן שוין, אייגנטלעך, א ביסל געוווינט געווארן. דאך נישט
אויף אזויפיל, אז זיי זאלן צוגיין גלייך צו א טישל און פארנעמען א פלאץ
און געבן א גלונג און אויסרופן מיט א ניגון: „קעל־נעער?!״ ווי עס טוט
אן אמתער דזשענטעלמען, א שטענדיקער באזוכער פון די מקומות...
נישט די נייע בגדים זייערע, נישט די איבערגעביטענע נעמען האבן זיי געקאנט אזוי גיך מאכן פאר אויס פראווינציאלן. דאס קליינע שטעטל איז זיי
נאך געלעגן אויסגעגאסן אויף זייערע פנימער גאנץ נישקשהדיק און עס
האט זיך געלאזט הערן בא זיי אויף יעדן טריט און שריט. וויבאלד אזוי,
איז שוין קיין חידוש נישט וואס זיי זיינען געבליבן שטיין א וויילע אין
דער טיר פון גן־עדן, נישט אהין, נישט אהער, באטראכט די העל־באלויכטענע ווענט, די שיין־געמאלטע סטעליע, די מיט רויטן סאמעט באשלאגענע לאזשעס, די ווייסע מארמאר־שטיינערנע טישלעך און ועל־כולם ― דאס
פריילעכע לעבעדיקע העכסט עלעגאנטע פובליקום.
    
― א רוח אין געלטס טאטן אריין! ― האט זיך אנגערופן האלצמאן
צו זיין יונגן פריינט און האט שוין חשק געהאט צוגיין צו איינס פון די
טישלעך פארכאפן א פלאץ, האט לייבל פלוצעם א כאפ געגעבן זיין פריינט
בא דער האנט און קוים ארויסגערעדט מיט שרעק:
    
אט א זיינען זיי!...
    
― ווער?
    
― מייז ברודער אנשל מיט אונדזער...
    
― גיי שוין גיי. פי...
    
האלצמאן האט, אפנים, געוואלט זאגן „פיפערנאטער״, ווי זיין שטייגער איז. נאר אז ער האט אויפגעהויבן די אויגן אהין, ווו זיין יונגער
פריינט האט אים אנגעוויזן, האט ער דערזען גאנץ באזונדער אין א ווינקעלע ,בא א טישל, וואס איז אנגעשטעלט מיט כל־טוב, די צוויי חברהלייט
וואס מיר ווייסן. דאס איז געווען סאמע אין דעם העכסט אינטערעסאנטן
מאמענט, ווען אנשל (ער האט אים דערקענט) האט זיך אזוי ברודערלעך
ארומגענומען מיט דער בארימטער זינגערין מארינעסקא־מילאנעסקא. און
נאך איינעם האט ער באמערקט, עפעס א בחור מיט א גראבע ליפ, וואס
האט זיך געהאלטן בא די זייטן און געקאטשעט זיך פאר געלעכטער.
    
גיך, נאך גיכער ווי מע קאן זיך פארשטעלן אין דער פאנטאזיע, האבן
אונדזערע העלדן גענומען דעם וועג. א מינוט צוויי אדער דריי לערך האבן
גאר קיין איינציק ווארט נישט געקאנט אויסרעדן. עס האט זיי כמעט אפגענומען דאס לשון. דער גאנצער כוח איז זיי אריין אין די פיס און עס האט
זיי געטראגן, ווי אויף גומענע רעדלעך. ערשט אויף דער דריטער גאס, אז
זיי האבן זיך אויסגעמישט מיטן געדיכטן גאס־פובליקום און האבן דערזען, אז זיי זיינען שוין אויסער יעדער געפאר, האט זיך אונדזער האלצמאן
צערעדט גאנץ ברייטלעך, ווי זיין שטייגער איז:
    
― דיין בראטיש איז, אפנים, א רעכטער קונה? עס מעג שוין א רות
אין דיין עלטערן ברודערס טאטן אריין! און ווער איז אט איענער בחור
מיט די גראבע ליפן?
    
― האסט אים נישט דערקענט? ― מאכט צו אים לייבל ראפאלעסקא,
און עס קלאפט אים א צאן אויף א צאן. ― דאס איז אונדזער קאסיר
ששון־ושמחה...
    
דא האט זיך האלצמאן אינסטינקטיוו א טאפ געטאן בא דער קעשענע און גענומען ערשט מאכן פיס.
    
― א, געהרגעט זאל ער דיר ווערן פון א דונער! ווייסט, וואס איך
וועל דיר זאגן, מיין טייערער שפילפויגל? איך בין גאר קיין בעלן נישט מיט
זיי זיך אט דא צו באגעגענען... און דו מסתמא אויך? וויבאלד אזוי, טא
לאמיר זיי איבערלאזן דא אין דעם בוקארעשט, לאזן זיי זיך רוען אין „גן־עדן״, און מיר וועלן זיך פארן ווייטער.
    
― וווהין?
    
― וווהין די אויגן וועלן טראגן. ווי אין פסוק שטייט געשריבן: משנה
מקום ― משנה פלעצל.
    
― סע שטייט: משנה מקום ― משנה מזל, ― פארריכט אים לייבל
ראפאלעסקא.
    
― לאז זיין אזוי, ווי דו זאגסט. דער עיקר איז, וואס מיר דארפן אוועק
פון דאנען וואס פריער. איך הער זיי אפילו, ווי דעם רב אום חול־המועד
פורים, און דו מסתמא אויך. נאר גלאט אזוי, איך וויל מיך מיט זיי נישט
באגעגענען. איך האב נישט ליב דיינע האלענעשטער לייט, גאט זאל מיך
נישט שטראפן פאר די רייד. פאלג מיך, ליובעניו, לאמיר גיין א ביסל גיכער. אדער ― שא! ווייסטו גאר וואס? אט פארט א פיאקער. לאמיר זיך
געבן א זעץ אריין און אים הייסן געבן א שמייס דאס פערדל, ס׳זאל גיין
א גאנג ― א רוח אין געלטס טאטן אריין!
    
נישט שפעטער ווי אין א פאר שעה ארום זיינען אונדזערע בראווע
העלדן שוין געזעסן אין וואגאן פון א שנעלצוג, וואס לויפט דירעקט פון
בוקארעשט קיין בודאפעשט. און מחמת יענע נאכט איז געווען א קילע
נאכט און אנגעטאן זיינען זיי געווען א ביסל צו זומערדיק, ― האט האלצמאן ארויסבאקומען זיין באקאנטן מלבוש, וואס ער רופט זי „טענדעווע־רענדע״, און האט איינגעהילט אין איר זיין יונגן פריינט ראפאלעסקא:
    
― נעם דיך ארום, פייגעלע, אט אזוי גוט־גוט, א נישט וועסטו כאפן
א ציטער. ווי אזוי, זאגסטו, שטייט געשריבן: משנה מקום...?
    
― משנה מקום ― משנה מזל.
    
― א קלוג ווארט. ווי איך בין א ייד! ― זאגט האלצמאן, כאפט זיך
צו צו דער בוזעם־קעשענע, פארהוסט זיך און שעלט שטשופאקן און שלום־מאירן מיט טויטע קללות.
    
קאפיטל אכט און פערציק
  
אין גאליציע
    
נישט קוקנדיק דערויף, וואס אונדזערע העלדן, האצמאך און לייבל
ראפאלאוויטש האבן איבערגעביטן זייערע נעמען און הייסן שוין איצט
בערנארד האלצמאן און לעאן ראפאלעסקא; נישט קוקנדיק דערויף, וואס
זיי האבן זיך בכלל איבערגעביטן, אזוי אז ס׳איז זיי כמעט נישט צו דערקענען, ― דאך האבן זיי מורא געהאט איינשטעלן, זיין נאענט פון הא־לענעשטי, און זיינען אוועק פון רומעניע קיין בוקאווינע און פון בוקאווינע קיין גאליציע, ארומגעשלעפט זיך מיט א טרופע אקטיארן, וואס
האלצמאן האט צונויפגעשטעלט, פון שטאט צו שטאט, אף גאסטראלן,
דאס הייסט, געבן פארשטעלונגען. אף די אפישן איז געשטאנען מיט
גרויסע אותיות: „די בארימטע וואנדער־טרופע בערנארד האלצמאן עט
קאמפ.״ און מיט נאך גרעסערע אותיות איז געשטאנען דער נאמען פונעם
בארימטן יונגן ארטיסט: „לעא ראפאלעסקא פון בוקארעשט״.
    
ווער איז דאס דער ראפאלעסקא? פון וואנען האט ער זיך גענומען?
― דאס האבן ניט פיל געוווסט. אלע אבער האט געהערט, אז עס פארט
ארום עפעס א יידישע טרופע מיט עפעס איינעם א ראפאלעסקא, וואס מע
דערציילט פון אים חידושים אין די בלעטער, און ס׳איז דעריבער כדאי
אים צו זען. ווארעם וועדליק די בלעטער שרייבן אף אים, דארף עס זיין
עפעס א כישופמאכער, „וואס מאכט פון שניי גאמעלקעס״. נישט נאר
יידן, אפילו קריסטן האבן נישט געקאנט פון אים אפלויבן זיך. (און וויבאלד קריסטן לויבן, איז דאך שוין נישטא וואס צו ריידן!). זיי האבן
געזאגט אף אים און געשריבן אין די צייטונגען, אז דאס וואקסט א צווייטער זאנענטאל, א בארנאי, א פאססארט, אן אירווינג, א ראסי און נאך
כדומה אזעלכע גרויסע נעמען האט מען אויסגענוצט, און מען איז געגאנגען אנקוקן דעם יונגן בארימטן כישופמאכער און מע האט באווונדערט
דעם גלענצנדן שטערן, וואס האט זיך באוויזן אפן הימל פון דער יידישער
סצענע.
    
מיט וואס־זשע, אייגנטלעך, האט דער דאזיקער יונגער ארטיסט גענומען דעם עולם? לויט די רעצענזענטן פון יענער צייט האבן געשריבן,
נאר מיט איין זאך: מיט דעם, וואס „ער איז אומעטום און אלעמאל איינפאך ערנסט, פראסט, נאיוו, אמתדיק, ווי דער אמת אליין, נאטירלעך, ווי
די נאטור״.
    
„די גאנצע יידישע וואנדער־טרופע, ― שרייבט איינער א רעצענזענט, ― איז נישט ווערט א שאס פולווער. דאס יידישע טעאטער אן רא־פאלעסקאן איז, ווי אלע יידישע טעאטערס, א באלאגאן, א פורים־שפיל,
פינצטער־חושך, טויט, ווי א בית־הקברות. און פון דער מינוט, וואס אף
דער בינע טרעט אויף ראפאלעסקא, אזוי ווערט ליכטיק אין אלע ווינקעלעך. ליכטיק און ווארעם און היימלעך, און אלץ לעבט, אלץ באוועגט
זיך. דאס איז נישט מער קיין בינע, קיין טעאטער, דאס איז שוין דאס לעבן
אליין״.
    
אט אזוי האבן געשריבן אף אים די קריטיקער ,די רעצענזענטן. און
דאס פובליקום? וואס האט געזאגט דאס פובליקום? דאס יידישע פובליקום, וואס איז נאך ביזן היינטיקן טאג נישט אזוי שטארק צעבאלעוועט,
נישט מיט טעאטער, נישט מיט גוטע פיעסעס, נישט מיט בארימטע ארטיסטן, איז געלאפן אף חידושים אנקוקן דעם דאזיקן אויפגייענדיקן שטערן,
אט דעם כישופמאכער ראפאלעסקא. מע האט באלאגערט דאס טעאטער,
זיך געשלאגן פאר בילעטן און געלאפן נישט אזוי פאר גרויס מבינות, ווי
איבער דעם, וואס „א וועלט איז נישט משוגע״, פונדעסטוועגן
האט כמעט יעדער, זיצנדיק אין טעאטער, געפילט, אז ער זעט פאר זיך
עפעס נייעס, עפעס אן אומגעהויערן כוח, אן אויסערגעוויינלעכע פארבארגענע קראפט. עס טרעט אויף פאר אייך א מענטש, וואס רעדט מיט
פשוטע ווערטער, דאכט זיך, אזוי פראסט, אזוי נאטירלעך, אן קונצן,
רירט ער אן אלע אייערע סטרונעס, וועקט אויף אין אייך פארבארגענע
געדאנקען, פארשלאפענע געפילן, און א גרינג פרעסטל לויפט דורך איבער אייער לייב, און איר פילט מיט אים, און איר לעבט מיט אים, און
איר קאנט נישט אפרייסן פון אים אייער אויג. און אז ער פארלאזט די
בינע, רייסט זיך ארויס נישט ווילנדיק בא אייך א געשריי: „בראווא!״.
    
עס איז קיין חידוש נישט, וויבאלד אזוי, וואס דאס פובליקום איז
נייגעריק געווען צו וויסן, ווער איז ער, אט דער דאזיקער כישופמאכער,
אט דער יונגער ארטיסט? פון וואנען שטאמט ער? ווו האט ער געשטו־דירט? פון וואנען האט זיך צו אים גענומען אזא ריזן־קראפט? ווי זעט
ער אויס אין לעבן, נישט אף דער סצענע? ווי איז זיין אמתער נאמען?
און מאלע וואס דאס יידישע פובליקום איז א בעלן צו וויסן! נאר וויפל
אט די נייגעריקע בעלנים האבן זיך נישט געבראכן די מוחות, וויפל זיי
האבן זיך נישט געגריבלט און געגרונטעוועט, האבן זיי נישט געקאנט מער
ארויסבאקומען אויסער דעם, אז אט דער ווונדערלעכער ארטיסט הייסט לעא
ראפאלעסקא, אז שטאמען שטאמט ער פון רומעניע, פון בוקארעשט, און
אז ער איז נאך גאר א יונגערמאן, אלט ערשט א יאר אכצן־ניינצן ―
און מער האבן זיי נישט געקאנט דערגרונטעווען קיין זאך.
    
מער ווי אומעטום האט אט דער יונגער ארטיסט, דער אויפגייענדיקער שטערן ראפאלעסקא, אויסגענומען אין דער הויפטשטאט פון גאליציע, אין לעמבערג.
    
אין לעמבערג איז פאראן שוין פון לאנג א יידיש טעאטער. דער
באלעבאס פונעם דאזיקן טעאטער, דער אנטרעפרעניער הייסט עס, איז א
געוויסע פערזענלעכקייט, מיט וועלכער מיר דארפן זיך באקענען. ער טראגט
א מאדנעם נאמען: „געצל בן געצל״.
    
געצל בן געצל, דער דירעקטאר פון לעמבערגער יידישן טעאטער, איז
א דירעקטאר ווי אלע דירעקטארן פון יידישע טעאטערס, וואס האדעווען
דעם עולם צום מיינסטן מיט יענעם מין הארצרייסנדע דראמעס און רירנדע
טראגעדיעס, וואס רופן זיך אן מיט משונה־מאדנע נעמען, ווי למשל:
„שמינדער בגץ אפן אויטא דא פע״, „די בלוטיקע אינקוויזיציע אין סא־ביעסקיס צייטן״, „איזאבעלא צערייס מיר דעם סטאן״, וכדומה אזעלכע
דראמאטישע פערלען, פארפאסט צווישן טאג און נאכט פון אזעלכע מזיקים, ווי שטשופאק מיט זיין פליגל־אדיוטאנט שלום־מאיר מוראווטשיק.
    
געצל בן געצל האלט נישט פון דעם נייעם רעפערטואר און פון מאדערנע דראמאטן. ערשט גאר אין דער לעצטער צייט האט ער אנגעהויבן
געבן אמאל א ליטערארישע פיעסע, ווי למשל: „כינקע פינקע״, „שלמה
גארגל״, „שפרינג אין בעט״, „וועלוועלע עסט קאמפאט״. נישט אלעמאל
אבער קאן מען שטעלן ליטערארישע פיעסעס. מע טאר א יידן נישט באלעווען. וואס מע זאל אים נישט געבן, וועט ער לעקן די פינגער ווי פון
עפעס רעכטס, פאטשן בראווא און איינלייגן די וועלט.
    
באלד נאך דער ערשטער אוידיענץ, וואס איז פארגעקומען צווישן
אונדזערע ביידע דירעקטארן, האט זיך האלצמאן אויסגעדריקט, אז דער
יאקל בן פלעקל ― אזוי האט ער אים א נאמען געגעבן ― מעג זיין די
כפרה פאר שטשופאקס מינדסטן נאגל. ער האט זיך מודה געווען, אז זינט
ער לעבט, האט ער נאך אזא דעמב נישט באגעגנט. איבערטראגן לעמבערג
אויף אן אנדער ארט איז א סך גרינגער, ווי עפעס פועלן בא אט דעם
פיפערנאטער.
    
האלצמאן אליין איז אבער אויך א גוטער עקשן. עס איז אים שוין
געגאנגען נישט אזוי אין פרנסה, ווי אין דער אמביציע. ער האט זיך געלאזט פרעסן פון אט דעם דאזיקן דעמב, דעם עקספלאאטאטאר, איינגעגאנגען מיט אים אויף אזעלכע קאנדיציעס, וואס מיט אן אנדערן וואלט
ער דאס נישט געטאן, אין קיין פאל, סיידן ער זאל פריער אראפ פון זינען.
    
אז דער קאנטראקט אויף די ערשטע דריי ספעקטאקלען איז שוין
געווען אונטערגעשריבן פון ביידע צדדים, און מען איז געגאנגען אין א
„רעסטאווראציע״ עפעס נעמען אין מויל אריין, האט האלצמאן א פרעג
געגעבן בא געצל בן געצל גאנץ ערנסט.
    
― זאגט מיר, מיין טייערער יאקל בן פלעקל, טרעפט זיך נישט
מאל, בא אייך אין לעמבערג זאל פארבלאנדזשען צו אייך צו גאסט די
כאליערע?
    
― ביז אהער האט גאט אויסגעהיט. וואס איז דען?
    
― שאדע. עס וואלט געקאנט זיין כאטש א שטיקל האפענונג, מע
זאל אמאל אייער פטור ווערן...
    
פונדעסטוועגן מאכט נישט אויס. מען איז געקומען אין א יידישער
„רעסטאווראציע״, אויסגעטרונקען צו גלעזלעך גוטן וויין און גאנץ פיין
פארביסן מיט גענדזענע לעבערלעך און מיט עפעס נאך און פאררייכערט
צו ביליקע ציגארלעך „טראפיק״, און ביידע דירעקטארן האבן זיך אונטערגעהאלטן גאנץ פריינטלעך. נאר אז ס׳איז געקומען צו באצאלן פארן
פרישטיק, האט זיך געצל בן געצל א כאפ געגעבן כלומרשט, אז ער האט
נישט בא זיך קיין איינציקן העלער אפילו, און האט זיך פאוואליענקע געוואלט ארויסגליטשן פון דער רעסטאווראציע. האט אים האלצמאן אפגעהאלטן:
    
― פאני דרעקטער! למאי זאלט איר זיך מטריח זיין? א דרעקטער,
וואס האט א יידישן טעאטער אין א דייטשישער שטאט, פאסט נישט, ער
זאל גיין דורך דער הינטערטיר.
    
נישט נאר מיט ווערטער אליין איז אים האלצמאן דערגאנגען די יארן.
האלצמאן האט געוווסט, אז נאך זיין ערשטן גאסטראל, וועט ער מיט זיין
ראפאלעסקא דערלאנגען אט דעם דירעקטאר א טויט־קלאפ, אז ער וועט
אים האבן צו געדענקען. און האלצמאן האט קיין טעות נישט געהאט.
    
אזוי ווי אומעטום, אזוי אויך אין לעמבערג האט זיין ראפאלעסקא
מיטן ערשטן ארויסטריט גענומען דעם עולם, אויף זיכער. די לעמבערגער
טעאטער־באזוכער, וואס זיינען נישט אזוי שטארק ווייט אוועק פונעם הא־לענעשטער פובליקום, האבן זיך נישט געקאנט אפגעבן קיין דין־וחשבון,
מיט וואס אייגנטלעך, האט דא אויסגענומען דער ראפאלעסקא? דאכט זיך,
אזוי פראסט, אזוי איינפאך, א גאנץ געוויינלעכער אקטיאר, אן געזאנג,
אן טענץ, נאר מיט ריינע ווערטער, און אזוי רויק, בנעימותדיק־שטיל ―
און דאך נישט ווי געוויינלעך! יעדער טראט, יעדער ריר, יעדעס ווארט
זיינס איז אזוי נאטירלעך פראסט, און ריידן רעדט ער גארנישט ווי אויף
דער סצענע גארנישט ווי אן אקטיאר, נאר ווי יעדער איינציקער, ווי איך
מיט אייך, און דאך ― א מאדנע זאך דאס איז! ― ווילט זיך זען נאר
אים און הערן נאר אים, ווארעם די אלע איבעריקע זעען אויס קעגן אים,
ווי ליאלקעס, מאנעקענס, לעבעדיקע שטעקנס.
    
― ווער איז ער, אט א דער שלאק? ― האט דער עולם זיך נאכגעפרעגט.
    
― ווייס אים דאס גוטע יאר! עפעס א ראפאלעסקא פון בוקארעשט.
    
דאס איז געווען דעם ערשטן אפדערנאכט. דעם צווייטן איז דאס
טעאטער געווען פול געפאקט. און צום דריטן ספעקטאקל איז שוין נישט
געווען צו קריגן קיין בילעטן, און מען איז געשטאנען קאפ אף קאפ,
אזוי, אז געצל בן געצל איז שוין נאכגעגאנגען האצמאכן פיס־טריט און
קוים איינגעבעטן אים, ער זאל איבערבלייבן מיט זיין טרופע כאטש נאך
אף דריי גאסטראלן.
    
עס איז מער ווי זיכער, אז ביידע דירעקטארן האבן געוואלט וואס
גיכער פטור ווערן איינער פונעם אנדערן. האבן זיי אבער ווי צוויי עכטע
דיפלאמאטן געהאט יעדער באזונדער אן אנדער מיין אף אפצונארן, באשווינדלען און אנטאן איינער דעם אנדערן א „ספאדיק״.
קאפיטל ניין און פערציק
  
הענריעטא שוואלב
    
צוזעענדיק, וואס דאס נארישע פובליקום ציט איינס נאך דאס אנדערע ווי די שאף, צו אים, אין טעאטער אריין, און צאלט די בלוטיקע
העלערס פאר איינמאל זען און הערן דעם „פוסטן בחור״, האט געצל בן
געצל באדארפט זיין שטארקער פון אייזן! אים האט געקרענקט יעדער גולדן,
וואס די קאסע האט געלייזט, כאטש דריי פערטל פדיון האט געהערט צו
אים, צו געצל בן געצל. ווי א גזלן איז ער געזעסן בא דער קאסע און צוגעקוקט ווי דער עולם איז משוגע געווארן און שלאגט זיך פאר איינטריטס־קארטן ― „טאמער ווייסט איר וואס?״... און אז ס׳איז שוין אויספארקויפט געווארן אלע פלעצער מיט אלע רעזערוו־שטולן, און דאס טעאטערל
איז שוין איבערפולט, ווי עופות אין א שטייג, אויף דערשטיקט צו ווערן
― דעמאלט איז אונדזער געצל בן געצל אויך א בעלן אף א טשעקאוועס
זען, מיט וואס „נארישע יידן קוויקן זיך״.
    
און ער כאפט א קוק אריין פון הינטער די קוליסן און ער זעט פאר
ווידער אמאל נאר די „נארישע יידן״, וואס לעקן די פינגער, וואס
קוועלן אן און פאטשן בראווא. ער ווייס נישט פון וואס און עס דרייט
זיך אים דער קאפ. נישט פון דעם שפילן, דאס שפילן זעט ער גארנישט,
נאר פונעם געפאקטן זאל. און עס פארכאפט אים דער אטעם. זינט ער
איז דירעקטאר, געדענקט ער נישט בא זיך אזא פול הויז... און אויב דאס
איז טאקע נאר צוליב אט דעם בחורל פון בוקארעשט, דארף מען זען אים
אוועקנעמען צו זיך גאר אן א שום תירוץ?... נאר ווי אזוי מאכט מען דאס?
צוטרעטן צו אים גלייך און אנזאלצן אים א מקח, אז דער רוח זאל אים
נעמען ― איז טאמער נעמט אזא שמויגער און דערציילט עס פאר זיין
דירעקטאר, קאן ארויס דערפון נאר א סקאנדאל. א רעכטע קליפע אט דער
האלצמאן. אריינפאלן צו אים אין מויל אריין, איז ער קיין בעלן נישט...
ניין, געצל בן געצל האט א פלאן: ער וועט שיסן דורך אן אנדערן, דורך
זיין נייער פרימאדאנע ― הענריעטא שוואלב.
    
ווער איז געווען אט די הענריעטא שוואלב און די געשיכטע, ווי אזוי
זי איז געווארן א פרימאדאנע, קאן דערציילט ווערן אין גאנץ קורצע
ווערטער:
    
איינמאל האט דער דירעקטאר געצל בן געצל באמערקט בא זיך אין
טעאטער אן איינפאך געקליידט מיידל מיט א ,,פרעכטיקער טאליע און
מיט א מאיעסטעטישער פיגור״. אזוי האט זיך אויסגעדריקט דער דירעקטאר אליין, און האט גענומען נאכקוקן נאכן מיידל: א נייטארן ― נישט
קיין נייטארן, א פאקאיאווע ― נישט קיין פאקאיאווע, נאר שיין איז זי
ווי די וועלט.
    
― ווען איך באקום אט דאס מיידל צו זיך אין טעאטער אריין, מאך
איך זי פאר א פרימאדאנע, ― האט געצל א זאג געטאן צו איינעם פון
זיינע פאטריאטן. ― אפשר וואלסטו געווויר געווארן, ווו דינט זי?
    
― אט די יפיפיה? ― האט אים יענער געענטפערט ― ווו זי דינט,
ווייס איך נישט. נאר דעם ברודער אירן קען איך. שוואלב הייסט ער.
חיים־איציק שוואלב. ער איז א ציגארניק, טראגט ארום ציגארן צו פארקויפן.
    
― אט א יענער יאלד מיט רויטן פרצוף? סטייטש, איך האב דאך
אים ערשט יענע וואך אויסגעפאטשט און ארויסגעווארפן פון טעאטער,
ער זאל נישט האבן די טבע קריכן הינטער די קוליסן און מכבד זיין די
אקטריסעס מיט סיגארעטלעך, בעת מע דארף אין זינען האבן דאס שפילן.
    
― וואס זשע מאכט דאס אויס? אדרבא. קומט דאס אויס, אז איר
זייט שוין אלטע באקאנטע. אויב איר ווילט, קאן איך מיט אים א רעד טאן.
    
― מהיכא־תיתי, רעד, נאר אזוי, אז ער זאל זיך נישט הייסן אנמעסטן.
דו פארשטייסט, וואס מע ריידט צו דיר?
    
― וואס דען, איך פארשטיי נישט? וואס בין איך עפעס א דראנג?
    
נאך דעם דאזיקן שמועס איז הענריעטא שוואלב (דעמאלט האט זי
נאך געהייסן פשוט יענטל) געבראכט געווארן צום דירעקטאר אהיים.
איר ברודער, חיים־איציק שוואלב, האט נאך די פעטש, וואס ער האט געכאפט פונעם דירעקטאר, מורא געהאט איינצושטעלן, האט אף צופריער
געשיקט זיין שוועסטער, און אליין איז ער געבליבן אין דרויסן.
    
דאס איז געווען באטאג נאכן שלאף, האט זי דער דירעקטאר אויפגענומען א בארוועסער און געבעטן זיצן, האט זי נישט געוואלט. זי קאן
באשטיין. האט ער זי געפרעגט: „ווו דינט זי?״ האט זי זיך בארימט,
אז זי האט זייער א גוטע שטעלע, „א גוטע און א גרינגע״. „וויפל נעמט
זי?״ נעמען נעמט זי סך־הכל פופצן גילדן א מאנאט אחוץ וועש. פארן
וועש האט זי אחוץ צען גילדן. היינט פאלט איר צו פון דער זייט אמאל
פיר און אמאל זעקס און אמאל אלע זיבן.
    
― וויפל זשע מאכט דאס אינאיינעם?
    
― בארעכנט.
    
דער דירעקטאר מיט די בארוועסע פיס האט זיך אויפגעהויבן זוכן
א בליישטיפט מיט א שטיקל פאפיר. ער האט זי א פרעג געגעבן, וואס
וואלט געווען, למשל, ווען מע לייגט איר פאר לכתחילה א פופציקער א
מאנאט? האט זי אים דערויף געזאגט, אז א פופציקער איז א שיינער געהאלט. עס ווענדט זיך אבער ― וואס פאר אן ארבעט?
    
― קיין שום ארבעט, נאר שפילן טעאטער. ווי אזוי רופט מען אייך?
    
― וועמען אונדז? מיך מיט מיין ברודער?
    
― ניין, אייך, אייך אליין.
    
― מיך אליין? מיך רופט מען יענטל און מיין פאמיליען נאמען
איז שוואלב.
    
― יענטל? פע! וואס פאר א נאמען יענטל? ― ענטל?... הענריע־טא איז פיל שענער. הענריעטא שוואלב. איר האט, זאגט איר א ברודער?
ווו איז אייער ברודער?
    
― ער איז אין דרויסן, אט דא בא דער טיר.
    
― א?... שיקט אים אריין אהער צו מיר. זאגט אים, אז איך בעט
אים, ער זאל אריינקומען. מיר וועלן שוין דא מיט אים דורכקומען.
    
קאפיטל פופציק
  
חיים־איציק שוואלב
    
דער דירעקטאר געצל בן געצל האט געהאט א גרויסן טעות, געמיינט,
אז ער וועט מיט יענטלס ברודער אזוי גיך דורכקומען. חיים־איציק שוואלב
האט זיך ארויסגעוויזן פאר א נפש, וואס נישט אזוי גרינג קאן מען אים
איינבייסן. און דערצו איז געווען נאך א צרה: עס האט דעם ציגארעטן־טרעגער פון תמיד אן געצויגן צום טעאטער. גייט זייט א נביא, אז אין
אט דעם דאזיקן גראבבייכיקן און קורצפיסיקן חיים־איציק שוואלב זיצט
פארבארגן אן ארטיסט! גייט טרעפט, אז אין אט דעם רויטן פנים לייכט
זיך אפ אן איידעלע נשמה, וואס גייט אויס נאך טעאטער, נאך מוזיק,
און נאך אלץ, וואס איז שיין!... נישט אומזיסט האט אט דער ציגארעטן־טרעגער שטענדיק זיך געווייקט הינטער די קוליסן, אוועקגעשענקט די
אקטיארן דעם לעצטן צענדליק ציגארעטלעך, מע זאל אים לאזן שטיין
כאטש כאפן א קוק פונדערווייטן, ווי מע שפילט טעאטער. מע קאן גאר
קיין מענטשנס נשמה נישט וויסן, און נישט אלעמאל טאר מען אפשאצן
א מענטשן נאכן פנים.
    
אז חיים־איציק שוואלב האט דערהערט פונעם דירעקטאר געצל בן
געצל, וואס מע פארלאנגט פון זיין שוועסטער, האט ער זיך געזאגט:
„אצינד איז געקומען די צייט״... און ער האט זיך אנגענומען מיט א הארץ
און האט אים אוועקגעשטעלט א הארבן פונקט: „מיט דעם תנאי גיט
ער אים אפ די שוועסטער פאר אן אקטריסע, אויב ער נעמט אים צו פאר
אן אקטיאר״.
    
― וואס פאר אן אקטיאר זענט איר מיט אזא פנים?
    
חיים־איציקן האט זיך אפגעריסן אין הארצן. אים האט נישט איינער געזאגט, אז ער האט א פנים פון א „וואגאבונד״ און אויגן ווי בא
א פערד־גזלן. האט ער אראפגעלאזט די אויגן אראפ און א פרעג געטאן
שטיל.
    
― וואס פאר א פנים האב איך דען?
    
― א פנים פון א... איך ווייס אליין נישט וואס.
    
היים־איציק שוואלב האט אפגעזיפצט:
    
― גיי איך דען אזוי ארויס אויף דער בינע? מע וועט דאך מיך
גרימירן (דער ציגארעטן־טרעגער האט אויפגעהויבן די אויגן אויפן די־רעקטאר) ― איר מיינט, איך בין נישט קלאר אין די זאכן? איך האב
שוין אמאל געשפילט אויך.
    
― ווו האט איר געשפילט?
    
― ווו האב איך געשפילט? מיט די פורים־שפילער האב איך געשפילט. דאס הייסט, איך שפיל היינט אויך, אז עס קומט פורים. אנו לאז
עמעצער פרווון געבן אזא המן, ווי איך!
    
חיים־איציקס גזלנישע אויגן האבן זיך אנגעצונדן. נאר דער דירעקטאר געצל שלאגט אים איבער אויף דער גיך:
    
― סע קאן זיין. עס קאן זייער זיין. נו, און מיטן טרעמבאך וואס
וועט זיין?
    
חיים־איציק כאפט א קוק אויף זיין אייגענעם גראבן בויך מיט די
קורצע פיס.
    
― וועל איך מיך אונטערבינדן, איינציען, איר מיינט, איך ווייס
שוין גארנישט? איך האב געזען בא אייך הינטער די קוליסן דאס אייגענע,
וואס בא אונדז פורים־שפילער...
    
דער דירעקטאר געצל בן געצל שטייט נישט אן די מעשה, וואס מע
פארגלייכט די קוליסן פון זיין טעאטער צו פורים־שפילער, שלאגט ער
אים איבער:
    
― און מיט דער שפראך וואס וועט איר טאן?
    
― דאכט זיך, בא מיר איז א שפראך, ווי בא אלע מענטשן.
    
― עס דאכט זיך אייך אזוי. איר זאלט כאטש נישט פייפן.
    
― ווער פייפט? איך פייף דען?
    
― ווער דען פייפט? איך?
    
― גלאט איר טשעפעט זיך (דער ציגארעטן־טרעגער האט זיך אויפגעהויבן מיט א מוראדיק רויט פנים). זייט זשע מיר געזונט און שטארק.
וויבאלד איך טויג אייך נישט פאר אן אקטיאר, איז אייך מיין שוועסטער
נישט קיין אקטריסע.
    
עס האט נישט געהאלפן קיין זאך. דער דירעקטאר געצל בן געצל
האט זייער געוואלט זיין שוועסטער פאר אן אקטריסע, און ער האט געמוזט ארייננעמען זי מיט איר ברודער דעם ציגארעטן־טרעגער, און ער
האט זיך געקויפט מיט זיי, ווי מע זאגט, ליכע נא מפטיר. מילא הענריע־טא, אז זי האט נישט ארויסבאוויזן אזוי גיך קיין באזונדערע פעיקייטן צו
דער בינע, און קיין אויסגעשפילטע שטימע האט זי נאך אויך נישט געהאט, ― האט זי כאטש „א פרעכטיקע טאליע מיט א מאיעסטעטישער
פיגור״. אבער וואס טוט מען מיט אזא שטיק האלץ, ווי אט דער ציגארניק?
וואלט ער כאטש וועלן זיין א גולם, א סטאטיסט אין טעאטער, איז נעמט
אים דער קאדעק. וועט ער קאסטן דארטן די צען גילדן א וואך צוליב
דער שוועסטער. ציט עס אים אבער דווקא צום עמוד, דווקא אויף דער
בינע און דווקא אין די בעסטע, סאמע טראגישע ראלעס. נאר וואס טוט
מען נישט צוליב פרנסה? געצל בן געצלס געשעפטן זיינען די לעצטע צייט
אין דער ערד. דער עולם גייט נישט אין טעאטער, כאטש שלעפ אים מיט
געוואלד. און וויבאלד אזא אקטריסע, ווי הענריעטא שוואלב, מיט אזא
„פרעכטיקע טאליע און אזא מאיעסטעטישער פיגור״ וועט נישט פארריכטן
דאס געשעפט, איז א סימן, אז ס׳איז נישטא קיין גאט אויף דער וועלט...
    
אזוי האט געזאגט געצל בן געצל און האט געלאזט אפדרוקן אנאנסן,
„אז אינגיכן קומט צו פארן צו אים א בארימטע זינגערין פון בוענאס
איירעס, וואס האט מיט איר פיגור באצויבערט די גאנצע וועלט״... דער
נאמען הענריעטא שוואלב האט אים נאך נישט געפאסט ארויסצושטעלן
איבערן ברודער שוואלב וואס איז ערשט נעכטן ארומגעגאנגען מיט א
קעסטל ציגארן. און די שטאט „בוענאס־איירעס״ האט געצל צוגעטראכט
נאר דערפאר, ווייל קיין ווייטערס דערפון איז שוין נישטא.
    
אין דער זעלבער צייט האט מען גענומען מאכן הענריעטען פאר אן
אקטריסע און פאר א זינגערין, איינשטודירן ראלעס, איבערזינגען א פאר
סקארבאווע לידער, אויסגעלערנט עטלעכע צוויידייטיקע קופלעטן, ― און
דער עיקר האט מען זי אויסגעלערנט דעם שכל אנטאן זיך אזוי, ס׳זאל
זיין יא אנגעטאן און נישט אנגעטאן, יא נאקעט און נישט נאקעט... און
אז מע האט זי ארויסגעלאזט אויף דער סצענע, האט זי געמאכט אזא פו־ראר, אז מע האט צו איר פון דער גאליארקע געשריגן: „שוועלבעלע!״ און
„פייגעלע!״ און „קעצעלע!״ און „קאטיקל!״ און נאך אזעלכע לאסקאווע
נעמען... דער דירעקטאר געצל האט געקליבן נחת, געווען ברייטער ווי
לענגער.
    
דערפאר אבער האט ער פון איר ברודער חיים־איציק שוואלב געהאט
אפגעשניטענע יארן. „א חילול־השם אזעלכעס ארויפצולאזן אף דער בינע״ ― האט ער געזאגט צו דער טרופע, און אלע זיינען געווען מיט אים
איינפארשטאנען.
    
מיר מוזן אבער באמערקן, אז זיי זיינען געווען נישט אינגאנצן גערעכט. חיים־איציק האט געהארעוועט מיטן בלוטיקן שווייס און האט
זיין ראלע געקענט אויסווייניק, ווי א וואסער. איי, זי איז ארויסגעקומען
בא אים, ווי די אקטיארן זאגן, „צעקנייטשט ווי בא א קאלב פונעם מויל״,
― איז בא אים אזא אן אויסשפראך, וואס איז ער שולדיק? היינט טשעפען זיי זיך צו אים, ווי אזוי ער שטייט און ווי אזוי ער גייט. וואס איז
ער שולדיק, איך בעט אייך זייער, אז ס׳איז בא אים אזא גאנג פון געבוירן? דערפאר אבער פילט ער זיך שטארק אין די סאמע שטארקע טראגישע ראלעס. אז עס קומט אים אויס צו שפילן א רשע, א טיראן, אדער
אזוי א באנדיט, איז ער געפערלעך. די גזלנישע אויגן גיסן זיך אים אן
מיט בלוט, ווי בא אן אמתן פעלד־גזלן, און דאס רויטע פנים, וואס זעט
אויס בא אים תמיד, ווי בא א „וואגאבונד״, ווערט שרעקלעך. נישט אומזיסט פלעגט ער האבן אזא דערפאלג אין דער ראלע פון המנען, בעת
ער האט נאך געשפילט, נישט היינט געדאכט, מיט די פורים־שפילערס.
    
קאפיטל איין און פופציק
  
א סך בעלנים אויף דער פרימאדאנע
    
צו אלצדינג דארף מען האבן גליק. חיים־איציק שוואלב איז, כ׳לעבן,
גאר נישט אזא שלעכטער טראגיק. פאראן אויף דער וועלט א סך ― א סך
ערגערע פון אים. פאראן קאמיקער אזעלכע, וואס מיינען, אז זיי זיינען
גאנץ גוטע טראגיקער, און טראגיקער, וואס מיינען, אז זיי זיינען אויסגעצייכנטע קאמיקער ― און פונדעסטוועגן גארנישט, עס גייט א גאנג.
„הערט איר, אן מזל זאל מען גארנישט געבוירן ווערן״. אזוי זאגט חיים־איציק אליין. ער ווייס, אז זיינע קאלעגן די אקטיארן זיינען אים דם־שונאים. זיי זאלן אים קאנען דערטרינקען אין א לעפל וואסער. זיי לאכן
פון אים, רופן אים „יאלד״, און „דראנג״, און „הלאמידניק״, און „קלעצל״ און נאך אזעלכע גלעצנדיקע צונעמענישן. נישטא איינער, וואס זאל
אים ליב האבן. נאר מער פון אלע האט אים פיינט דער דירעקטאר פון
לעמבערגער יידישן טעאטער.
    
איינמאל האט זיך דער דירעקטאר געצל בן געצל ארויסגעכאפט מיט
א ווארט פאר חיים־איציקן אין די אויגן:
    
― מערקווירדיק! דאכט זיך וואס? אייגענע שוועסטער און ברודער.
איין מאמע האט זיי געהאט. און פונדעסטוועגן הענריעטען האב איך ליב
דאס חיות, און אים, אט דעם וואגאבונד, קאן איך נישט אנקוקן!...
    
חיים־איציק שוואלב האט מער נישט באדארפט. ער ווייס שוין
לאנג, אז דער דירעקטאר, ווי די אלע איבעריקע אקטיארן, האלטן פון
זיין שוועסטער א סך מער ווי פון אים, און טאקע מהאי טעמא קוקט ער
מיט זיבן אויגן, גיט אכטונג, אז הענריעטא זאל זיך אויפפירן אנשטענדיק,
ווי א לייטיש קינד. דאס האט געהייסן, אז פארן פובליקום מעג זי ארויסטרעטן אפילו א נאקעטע. אויף דער בינע מעג זי טאנצן און שפרינגען און
ברעכן זיך משוגענערווייז, און ווייטער ― אזאס! דערויף איז ער א ברודער. און א געטרייער ברודער, „שוין צו א געטרייער״... דאס האבן געוווסט אלע. און ווער עס האט נישט געוווסט, האט ער אים געגעבן צו
וויסן אזוי, אז יענער זאל פארזאגן א צענטן. ,,א יד בא אט דעם דאזיקן
ביינברעכער, זי מעג אים אפדארן היינטיקן טאג!״...
    
אט אזוי האבן געשמועסט חברה אקטיארן, און עס האט זיי נישט
אפגעהאלטן פונדעסטוועגן, אז אלע, פונעם לעצטן אקטיאר ביזן דירעקטאר געצל בן געצל, זאלן זיך צושמייכלען צו דעך פרימאדאנע הענריע־טא שוואלב.
    
יא. הענריעטא שוואלב איז שוין פרימאדאנע. די פריערדיקע פרי־מאדאנע האט איר נעבעך געמוזט מיט בזיון און מיט הארצווייטיק אפטרעטן איר פלאץ נאר דערפאר, ווייל הענריעטא שוואלב איז שענער פון
איר, כאטש זינגען זינגט יענע פיל בעסער און שפילן שפילט זי אויך בעסער, גאר אן אן ערך. נאר וואס זאל מען טאן? א שיין פנים שפילט היינט
אומעטום, אפילו אין פאריז, זאגט מען, די גרעסטע ראלע. אזא וועלט
געווארן. נישט צו מאכן.
    
נאר ווי די מעשה איז, אונדזער יענטל, אדער הענריעטא שוואלב
איז שוין פרימאדאנע פון יידישן טעאטער אין לעמבערג. און ס׳איז גאר
נישט צו דערקענען די אמאליקע יענטל. איר מעגט זיך, נישקשה, פארגינען אנקוקן, וואס פאר א הוט זי טראגט. אן עכטע פאנאמע מיט שטרויס־פעדערן. נישט קיין אימיטירטע, חלילה, נאר טאקע אמתע. און האלטן
האלט זי זיך ווי אן עכטע פרינצעסין. אף אירע בענעפיסן באקומט זי
שוין נישט קיין מאראנצן, ווי אין די ערשטע צייטן, ― ניין. נאר טאקע
מתנות ממש, געשאנקען, וואס האבן דעם ווערט צוואנציק גילדן, און
פינף און צוואנציק גילדן, און פארוואס נישט אלע דרייסיק? א סברה, אז
הענריעטא האלט שוין נאך א דינסטמיידל, וואס באדינט זי און טראגט
איר נאך די גארדעראב אין טעאטער אריין.
    
אמת, אז קיינער זעט נישט, שטעלט זיך הענריעטא אוועק אינאיינעם
מיטן דינסטמיידל און וואשט איבער און פרעסט אויס דאס גאנצע גרעט.
    
אמת, עס האט זיך געמאכט א מעשה, בא הענריעטען איז פארפאלן
געווארן א קעלנערל מיט א שעמיזעטקע, וואס האבן געהאט ביידע דעם
ווערט נישט מער ווי אנדערהאלבן קרוין. האט אונדזער פרימאדאנע געמאכט א געוואלד אויפן דינסטמיידל, אז זי באגנבעט זי, און ס׳איז ארויס
דערפון א סקאנדאל. די ביידע האבן נישט געלייגט קיין כבוד איינס אויף
דאס אנדערע: הענריעטא האט אויסגעווארפן דעם דינסטמיידל, אז זי איז
א צו נאענטע מחותנתטע מיט איר ברודער שוואלב. האט דאס דעם דינסטמיידל שטארק פארדראסן און זי האט אויסגעווארפן הענריעטען נאך ערגערע זאכן ― עס איז שיער נישט דערגאנגען צו פעטש. א גליק, וואס
ס׳איז אנגעקומען דער ברודער און עס האט זיך אויסגעלאזט, אז דאס
פארפאלענע קעלנערל מיטן שעמיזעטל זיינען גאר בא אים, בא שוואלבן,
צווישן איבערגעשריבענע ראלעס און צווישן די נאטן. ווי קומען זיי אהין?
ווייסט זיי דער שווארצער יאר!
    
האט זיך דאס דינסטמיידל צעוויינט. האט זיך שוואלב גענומען נאכפרעגן, וואס האט זי זיך פלוצעם, אין מיטן דרינען צעיאכמערט? האט
אים דאס דינסטמיידל דערציילט, וואס די שוועסטער זיינע זאגט אויף
אים... האט זיך אין אונדזער שוואלבן אויפגעכאפט דער אמאליקער חיים־איציק און ער האט...
    
ניין! מיר גייען פארביי די דאזיקע סצענע מיט א שטילשווייגעניש.
וועמען גייט דאס אן, ווי אזוי ארטיסטן לעבן צווישן זיך?
    
קאפיטל צוויי און פופציק
  
הינטער־די־קוליסן־פאליטיק
    
„אז מע דארף דעם גנב, נעמט מען אים פון דער תליה״.
    
דאס דאזיקע שפריכווארט האט אויסגענוצט דער בארימטער דירעקטאר פונעם לעמבערגער טעאטער, געצל בן געצל. ער האט ארויסגערופן
צו זיך דעם „וואגאבונד״, דער פרימאדאנעס ברודער איזאק שוואלב (ער
הייסט שוין מער נישט חיים־איציק), און האט זיך מיט אים פארשלאסן
בא זיך אין צימער און געהאט מיט אים א לאנגן אינטימען געשפרעך
אונטער פיר אויגן.
    
שוואלב האט יענעם טאג עפעס זייער שטארק אפגעלויבט פאר דער
שוועסטער דעם יונגן ארטיסט פון בוקארעשט. ער האט איר גענומען
איינרעדן, אז זי זאל זען זיך האלטן וואס נענטער און וואס פריינטלעכער
צו אט דעם ראפאלעסקא, כאטש אפילו ער איז נאך גאר א יונגער שנעק.
    
― דו פארשטייסט, הענריעטא? מע דארף אים פארדרייען דעם קאפ,
אט דעם שנעק, ער זאל קאנען מכות פון דאנען אוועקפארן ― וועט דאס
זיין גוט פאר אונדז אלעמען... וואס איז די גוטסקייט ― זאלסטו מיך נישט
פרעגן. שפעטער וועסטו ארויסזען... און דאס איבעריקע דארפסטו אליין
פארשטיין, אויב דו האסט א קלעפקע אין קאפ...
    
שוואלבס תורה איז אבער געווען אומזיסט: אונדזער פרימאדאנע
האט נאך פריער גענומען זיך צו אט דעם דאזיקן בחור מיט די אומשולדיקע פארטראכטע אויגן און מיט די שיינע בלאנדע האר, נישט ווייל זי
איז געווען אנטציקט פון זיין שפילן, נאר פשוט, אויס פארדראס. הענריעטען, וואס איז געוווינט, אז אלע זאלן זיין נאך איר די כפרה, האט
פארדראסן, וואס דער בחור האלט זיך פון איר פונדערווייטן, גלייך ווי
ער באמערקט גארנישט. האט זי אנגעווענדט אלע מיטלען, וועלכע עס
פארמאגט יעדע שיינהייט אויף צו פארכישופן דעם, וואס זי וויל פארכישופן... זי האט זיך געדרייט ארום אים, געהאלטן אין איין זינגען און
אין איין טאנצן. זי האט אים געמאכט אייגעלעך און חנדלעך און פיסקלעך. צי מע דארף, צי מע דארף נישט ― זי האט געהאלטן אין איין
לאכן, בכדי צו באווייזן אים, וואסערע קליינע ווייסע ציינדלעך זי האט.
ווי א בין ארום האניק, ווי א פליג ארום ליכט, ווי א פלעדערמויז אין א
ווארעמען זומער־אוונט, האט זי געזשומעט און געשעמערירט אים אין די
אויגן. ס׳איז אבער אלצדינג געווען ארויסגעווארפן. אומזיסט, אומזיסט!
עס האט זיך ווי איבערגעחזרט די אלטע־אלטע געשיכטע פון פוטיפרע מיט
יוספן, נאר נישט אזוי איינפאך, ווי עס ווערט דערציילט אין חומש, ווייל
הענריעטא שוואלב איז דאך נישט געווען פוטיפרע, און ראפאלעסקא איז
נישט געווען יוסף הצדיק...
    
אלע אויסער איין ראפאלעסקא, זיינען געווען פאראינטערעסירט, אז
צווישן אט דעם פארל זאל זיך פארבונדן א שטיקל ראמאן, און יעדער
האט דערביי געהאט א באזונדער מיין:
    
דער דירעקטאר געצל בן געצל, ווי מיר ווייסן דאס שוין פאר קלאר,
האט געהאט דערביי נאר איין מיין: ער האט געוואלט דורך דער פרימא־דאנע אריבערנארן צו זיך אין טעאטער „דעם בחור פון בוקארעשט״,
ווייל דאס איז א סגולה צו דער קאסע...
    
די פרימאדאנע הענריעטא אליין האט זיך צו דער ארבעט גענומען,
מע קאן זאגן, מער צוליב ספארט, באווייזן, וואס א שיינע פרימאדאנע
קאן. „סטייטש־סטייטש! נאך איר נעמען איין א מיתה־משונה אזויפיל
יאלדן, זאל זי נישט קענען בייקומען אזא שנעק!? עס קומט אויס, הייסט
עס, אז נישט זי, נישט אירע שיינע אויגן, נישט אירע זיידענע ברעמען,
נישט אירע זעלטענע האר, נישט איר טאליע, נישט איר פיגור, נישט איר
הוט, נישט אירע פעדערן, גארנישט, גארנישט האבן קיין ווערט אויף אזויפיל? ― וויבאלד אזוי, איז דאך שוין עק וועלט!״... האט זי זיך גענומען
צו איר ארבעט מיט נאך מער פרישקייט.
    
איר ברודער שוואלב האט געהאט דערביי זיין ארויסקוק: אים איז
גלאט געפעלן אט דער שידוך. שוין צייט, אז ארום זיין שוועסטער זאלן
אויפהערן ארומטאנצן אט די אלע יאלדן און ער זאל אויפהערן זיין א
שטענדיקער שומר־חינם און א ביינברעכער... שוין צייט, אז הענריעטא
זאל מאכן אן אנשטענדיקע פארטיע, ווארעם אזא ,, ד ו ר ב א ט ש״
מיט א שיין פנימל, ווי זיין שוועסטער איז, קאן אקוראט אריינפאלן דער
רוח ווייס אין וואסערע הענט. דעריבער האט זיך שוואלב שטארק צוגעקלעפט קודם צום דירעקטאר האלצמאן, זיך איינגעקויפט צו אים א ביסל
דורך חניפה און א ביסל דורך אן אומזיסטן ווארעמעס ― און מען איז
געווארן נפש אחת.
    
האלצמאן, וואס איז אזוי קלוג, ווי זיי אלע אינאיינעם גענומען, און
אפשר נאך קליגער, האט גאנץ גוט געזען, וואס דא טוט זיך, און האט
געלאכט פון דער גאנצער אינטריגע. א סברה, אז דער האט געהאט א
ווייטערן קוק פון זיי אלעמען. ער האט געוואלט „אריבערכמאליען״ צו
זיך די דאזיקע שיינע פרימאדאנע מיט איר ברודער שוואלב מיט נאך
א פאר „משוררים״ פון געצל בן געצלס טעאטער. פארוואס נישט? פארוואס זאל ער נישט בלייבן, אט דער „יאקל בן פלעקל״, בא זיינע באהעלפערס?... און אגב האט אונדזער האלצמאן ― לאמיר שוין אויסזאגן דעם
גאנצן אמת ― געהאט א שטיקל ארויסקוק אויף הענריעטען אליין ―
טאמער וועט זי זיך צוגעוווינען צו אים צו האלצמאן הייסט עס, און מיט
דער צייט ― א קשיא אויף א מעשה?... ער וועט דאך אייביק קיין בחור
נישט פארבלייבן... איי, טאמער איז זי איצט א ביסל קילבלעך, איז דא
אן עצה: „א בענעפיסל, א מתנהלע, און נאכאמאל א בענעפיסל, און ווידעראמאל א מתנהלע, דער עיקר, ס׳זאל נאר זיין פארוואס ― א רוח אין
געלטס טאטן אריין!״...
    
אזוי האט זיך געטראכט אונדזער דירעקטאר האלצמאן און איז געווען העכסט צופרידן, וואס די דאזיקע יפהפיה מאכט חנדלעך צו זיין רא־פאלעסקא. ער האט נאר גארנישט געקאנט פארשטיין איין זאך: פארוואס
אנטלויפט ער, אט דער נארישער „יאט״, פון דער פרימאדאנע הענריעטא
שוואלב?... און וואס איז דאס בכלל מיט אים געווארן אט דא, אין דעם
לעמבערג, וואס ער איז אזוי פארטיפט אין זיך און זעט אויס עפעס ווי
פארזארגט מער ווי אלעמאל?...
קאפיטל דריי און פופציק
  
בריינדעלע קאזאק
    
דעם ערשטן אפדערנאכט, אז האלצמאן איז געקומען מיט זיין טרופע שפילן די ערשטע גאסטראלן אין לעמבערג בא געצל בן געצל אין טעאטער, האט ער דערזען הינטער די קוליסן א קענטלעכע פיגור פון נידעריקן
וווקס. און אזוי ווי די קוליסן פון לעמבערגער יידישן טעאטער זיינען נאך
עד היום, זאגט מען, נישט באלייכט מיט עלעקטרע (אחוץ איין רויכיק
לעמפל, וואס טשאדעט מיט סכנת־נפשות), האט ער נישט אזוי גיך געקאנט טרעפן, ווער דאס איז. א מינוט האט זיך אים געדאכט, אז ער קען
זי. א מינוט האט ער געמיינט, אז עס ווייזט זיך אים אויס. נאר די קענטלעכע פיגור איז צוגעגאנגען צו אים א ביסל נענטער, האט געעפנט א
גרויס מויל אויף צו לאכן. א סימן, אז זי האט אים אויך דערקענט. איז
ער צוגעגאנגען צו איר נאך נענטער, זיך גוט איינגעקוקט און אפגעשפרונגען צוריק:
    
בריינדעלע קאזאק?!...
    
האצמאך?!...
    
― ש־ש־ש... לאז קיינער נישט וויסן, אז מיר זיינען באקאנט... וויי
איז מיר, וואס איז מיט אייך? איר זענט דאך מיר געווארן ברייטער ווי
לענגער! איר דינט אט דא, בא אט דעם יאקל בן פלעקל? שוין לאנג? און
ווו איז ערגעץ אונדזער שטשופאק? און דער ממזר שלום־מאיר מוראוו־טשיק? א כאליערע זאל קומען אויף זיי ביידע אין איין טאג!...
    
― אמן! ― האט אים די פיגור, וואס הייסט בריינדעלע קאזאק, א
זאג געטאן מיט א געלעכטער. און ווייל דאס גלעקל האט געקלונגען, און
חברה ארטיסטן האבן זיך געקליבן און דער רעזשיסער האט געטריבן
האלדז און נאקן, אז ס׳איז שוין צייט אויפהייבן די פארהאנג, ווארעם
דאס פובליקום וועט צעטראגן דאס טעאטער, האבן די דאזיקע צוויי זיך
געמוזט צעשיידן ביז נאכן ערשטן אקט, און אפגערעדט האט מען צווישן
זיך, אז קיין פויגל טאר נישט וויסן, אויב זיי האבן זיך ווען עס איז געקענט...
    
און האלצמאן איז אוועק צו זיין יונגן פריינט ראפאלעסקא אין דער
גארדעראבע אריין און האט אים איינגערוימט א סוד אויפן אויער, אז
ער האט זיך נאר וואס באגעגנט אט דא מיט שטשופאקס אן אקטריסע,
מאדאם טשערניאק, אדער בריינדעלע קאזאק, וואס האט געשפילט אמאל
מיט אים אינאיינעם. ער דארף זי געדענקען פון האלענעשטי. א נידעריטשקע און א גראבינקע... און ער האט אנגעזאגט ראפאלעסלאן עטלעכע
מאל, אז ער וועט זיך באגעגענען מיט איר דא הינטער די קוליסן, זאל
ער זיך מאכן, גלייך ווי ער זעט זי דאס ערשטע מאל.
    
אין דער גארדעראבע, ווו דער יונגער גאסטראלער האט זיך איבערגעטאן, איז אויך געווען נישט ליכטיקער, ווי הינטער די קוליסן. און דערצו האט ראפאלעסקא געהאלטן אין מיטן גרימירן זיך קעגן א פאררויכערטן
אנגעשפאלטענעם שפיגל. דעריבער איז גאר קיין ווונדער נישט, וואס
האלצמאנס אויג האט נישט געקאנט באמערקן, ווי זיין יונגער פריינט
האט זיך אינגאנצן איבערגעביטן. א מינוט האט ער גאר נישט געקאנט
ריידן. עס האט אים פארכאפט דער אטעם. דערנאך האט ער כלומרשט
קאלט א פרעג געגעבן בא האלצמאנען און נישט אויפגעהערט זיך צו
גרימירן אקעגן דעם אנגעשפאלטענעם שפיגל:
    
― ווי אזוי, זאגסטו, האט מען זי גערופן?
    
― בריינדעלע קאזאק.
    
― בריינדעלע קאזאק? המ... איך געדענק נישט אזעלכע... וועסט
מיר מסתמא מיט איר באקאנט מאכן... ווי געפעלט דיר מיין היינטיקער
גרים?
    
― דער גרים איז אויסגעצייכנט גוט... באלד נאכן ערשטן אקט וועט
מען דיר באקענען מיט אלע ארטיסטן און מסתמא מיט איר אויך. זאלסטו
זיך מאכן, גלייך ווי דו זעסט זי צום ערשטן מאל. דו פארשטייסט? ווארעם צו וואס טויג עס אונדז, מע זאל דא וויסן, ווער און וואס און ווען?...
דו פארשטייסט, צי ניין?
    
ער פארשטייט. פארוואס זאל ער נישט פארשטיין? ווי האלט דער
זייגער? שוין צייט? וועמענס אויפטריט? זיינער? איינס־צוויי־דריי!
    
― מיטן רעכטן פוס! ― זאגט אים האלצמאן און מאכט אים צורעכט דעם פארוק.
    
ראפאלעסקא האט יענעם אפדערנאכט געשפילט שלעכט. ערגער ווי
ווען עס איז פריער. דאס הייסט, פארן עולם האט ער געשפילט גוט, אויסגעצייכנט, פראכטפול. דערויף האבן עדות געזאגט די רוישנדיקע אפלאדיסמענטן מיט די בראוואס פונעם פובליקום, מיט די אומגעהייערע
אוואציעס, וואס מע האט געמאכט דעם גאסט פון בוקארעשט. ראפאלעס־קא אליין אבער האט געוווסט בעסער פון אלעמען, אז ער האט היינט געשפילט, ווי א שוסטער. מע דארף אים אפהאקן הענט און פיס און אפגעבן
פאר א סאלדאט. א סך ווערטער האט ער דורכגעלאזט. א סך ווערטער האט
ער צוגעזעצט. דעם סופלער האט ער נישט געהערט. שטארק, שטארק געפאלשעוועט. קוים, מיט גרויסע צרות, אפגעקלאפט דעם ערשטן אקט.
קוים־קוים ארויסגעריסן זיך פונעם פובליקום, וואס איז טאקע נאר ווי
אויף צולהכעיס משוגע געווארן און וויל גארנישט אויפהערן צו שרייען:
  
„רא―פא―לעס―קא! רא―פא―לעס―קא!״... ער טוט זיך א ווארף צום
אנגעשפאלטענעם שפיגל. די אויגן ברענען אים. און דאס גאנצע לייב,
פילט ער, גליט אים. אין דער גארדעראב איז מוראדיק ענג, א שפילקע
נישט דורכצוווארפן. די גאנצע טרופע פון געצל בן געצלס טעאטער האט
זיך אהער צונויפגעקליבן. זיי גראטולירן דעם גאסט. ווער מיט פארבארגענער קנאה, און ווער מיט אן אמת. מע שטעלט אים זיי פאר איינס נאך
דאס אנדערע. און עס דאכט זיך אים אויס נאך זייערע פנימער, אז ער
זעט פאר זיך נישט קיין מענטשן, נאר חיות און עופות. איינער כאפט
שטארק דעם אנבליק פון א ציג. דער אנדערער זעט אויס ווי א האן. אויף
איינער וואלט ער שווערן, אז ס׳איז א קאץ. גרינע קאצענע אויגן און
באלעקט זיך, ווי א קאץ...
    
ראפאלעסקא האט באלד דערקענט בריינדעלע קאזאק. און בריינדע־לע קאזאק האט אים אויך דערקענט, כאטש ער איז אויסגעוואקסן און
כאטש ער איז גרימירט. זי האט אים געזען וויפל מאל מיט האצמאכן
דעמאלט אין דער סטאדאלע, אז זיי האבן געשפילט מיט שטשופאקן אין
האלענעשטי. „זאל דאס טאקע זיין ער?... א־א־א!??״ ווי א בליץ פליט
איר דורך א געדאנק אין קאפ און ווי א בליץ ווערט באלייכט פאר איר
אין איין רגע א גאנצע ריי פון קאמבינאציעס, וואס זיינען דא נאר וואס
בא איר געבוירן געווארן. אינעם טומל רופט זי אפ האלצמאנען אויף א
זייט:
    
― אט דאס איז דיין ראפאלעסקא פון בוקארעשט, כא־כא? דאס איז
דאך גאר דעם באלעבאס „יאט״ פון האלענעשטי...
    
― ש־ש־ש... ― מאכט צו איר האלצמאן און טרעט איר אן אויפן
פוס, קיין ווארט נישט מער!... לאמיר בעסער ריידן פון עפעס אנדערש.
    
― פון וואס, למשל? ― מאכט זי צו אים און קוקט אים אין די
שארפע שפיציקע אויגן אריין און טראכט זיך: „וואס פון א מענטשן קאן
ווערן! גיי טרעף, אז דאס איז דער האצמאך, וואס האט אמאל געפוצט
די שטיוול בא שטשופאקן און געכאפט פעטש, ווי א יאטקע־הונט״...
    
― ווו זשע איז צו אלדי שווארצע יאר שטשופאק? און שלום־מאיר
מוראווטשיק? און די איבעריקע קלאפערס? ― פרעגט ער זיך נאך בא
איר אין איין אטעם. און זי ווייס נישט, אף וואס פריער צו ענטפערן,
ווארעם איידער זי ענטפערט אפ אים אויף איינעם, פארלויף ער מיט זיבעצן אנדערע נאכפרעגענישן. און אלצדינג אויף איין פוס. אים קריכט
אין קאפ שטשופאק און שטשופאק, און זי וואלט וועלן וויסן, וואס איז
מיט דעם „יאט״?... און ביידנס אויגן זיינען אנגעווענדט אין איין ארט,
אהין, צו ראפאלעסקאן... צופיל עולם ארום יאט, ― טראכט זיך האלצמאן. ― אפלאזן אים אליין צווישן אזויפיל וועלף־אקטיארן איז געפערלעך״...
    
און רעדנדיק מיט בריינדעלע קאזאק, לאזט ער נישט אראפ קיין אויג
פון ראפאלעסקאן. און כאטש ס׳איז גענוג פינצטער, דאך קוקט ער זיך
צו און זעט, ווי אלע שטופן זיך צום גאסט, צו דעם „יונגן ארטיסט פון
בוקארעשט״. יעדן ווילט זיך זען אים פון דער נאענט, אים גרייכן די
האנט, הערן פון אים א ווארט. נאר דער גאסט איז עפעס נישט אויפגעלייגט צו ריידן. ער זוכט עמעצן מיט די אויגן. וועמען? דאס זוכט ער די
קליינטשיקע, די גראבינקע, וואס רופט זיך טשערניאק, אדער „בריינדעלע
קאזאק״. און ער דערזעט זי שטיין מיט האלצמאנען אין א ווינקעלע און
ריידן, און ער וויל צוגיין צו איר, נאר ער האלט זיך איין. א מינוט דאכט
זיך אים אויס ― אט ווארפט ער אראפ פון זיך דעם גרים און לויפט
צו צו איר: „צי האט איר נישט געהערט, צי האט איר נישט געזען איינע
מיטן נאמען רייזל? איר דארפט וויסן, וועמען איך מיין; זי איז דעם חזנס
מיידל פון האלענעשטי...״ און נישט נאר שטילערהייט פאר איר אליין וועט
ער דאס איר זאגן, נאר אויסשרייען הויך, אויף א קול, אז אלע זאלן
הערן. ער פילט, ווי די ווערטער שטייען אים אין האלדז. זיי קיצלען אים,
זיי שטיקן אים. און דא ווימלען אום פאר זיינע אויגן פנימער פון חיות
און פון עופות, וואס ער וויל זיי נישט זען, און הערט ווערטער, קאמפלימענטן, וואס ער וויל זיי נישט הערן. און צווישן די אלע שטופט זיך צו
איינער, עפעס א קליינטשיקער מיט גאלדענע ברילן, מיט א דרייעקעכיקן
שארבן און מיט מאדנע גרויסע ווייסע ציין, וואס וואקסן איינער אויפן
אנדערן. דאס פנים לייכט אים. די אויגן דורך די ברילן גלאנצן. ער שטופט
זיך מיט אלע כוחות דורכן גאנצן עולם. די אקטיארן מיט די אקטריסעס
דערזען אים פונדערווייטן: „קינדער דער דאקטאר לויתן גייט!״... און אז
ער קומט צו נענטער טרעטן זיי אפ, מאכן אים א וועג און רופן אויס
אויף א קול:
    
― יאלדן! לאזט דורך דעם דאקטאר לעוויוס!...
    
קאפיטל פיר און פופציק
  
דאקטאר לעוויוס ― לויתן
    
האלצמאן, וואס האט קיינמאל אין ערגעץ נישט אראפגעלאזט קיין אויג
פונעם „יאט״, פון ראפאלעסקאן, האט די גאנצע צייט, וואס ער האט גערעדט מיט בריינדעלע קאזאק, געקוקט אהין, ווו דער „יאט״ געפינט זיך.
און וויבאלד ער האט נאר באמערקט פונדעדווייטן, ווי עפעס איינער א
זייטיקער פארשוין האט זיך זייער ענערגיש געשטופט און דורכגעשטופט
גלייך צו ראפאלעסקאן, ווארפט ער אוועק בריינדעלע קאזאק און וואקסט
שוין אויס צווישן זיי ביידן און קוקט מיט די שארפע שפיציקע אויגן
אויפן זייטיקן פארשוין: „וועמען דארפט איר? וואס דארפט איר?״...
    
דער זייטיקער פארשוין, דערזען דעם עלעגאנטן דירעקטאר מיט די
באקן־קאטלעטלעך, נעמט ער ארויס א וויזיט־קארטל: „דאקטאר לעוויוס״.
    
האלצמאן ווארפט א קוק אויפן קארטל און באטראכט דעם דאקטאר
יוליוס לעוויוס מיטן דרייעקעכיקן שארבן, מיט די גרויסע ווייסע ציין,
וואס וואקסן בא אים איינער אויפן אנדערן, און טראכט זיך: „וואס איז
דאס פאר א מין בן־אדם?״ רופט אים אפ איינער פון די ארטיסטן אף
א זייט און רוימט אים איין א סוד אפן אויער, אז דאס איז דער דאקטאר לעוויוס, וואס זיי, די אקטיארן, האבן אים א נאמען געגעבן „דאקטאר
לויתן״. ער איז א בארימטער דאקטאר, א גרויסער געלערנטער, א געוויסער מעצענאט און א מוראדיקער ליבהאבער פון יידישן טעאטער, און
דערצו נאך א גרויסער עושר פון אפשר א האלבן מיליאן...
    
נישט דער טיטל „דאקטאר״, און נישט דאס צונעמעניש „לויתן״,
און נישט דאס, וואס ער איז א געלערנטער און א מעצענאט און א ליבהאבער פון יידישן טעאטער, האבן אזוי גענומען אונדזער האלצמאנען,
ווי עס האט אים גענומען די לעצטע מעלה, אז דער דאקטאר איז דערצו
א גרויסער עושר פון אפשר א האלבן מיליאן. תיכף ומיד, ווי ער האט
נאר דערהערט די ווערטער „אן עושר פון כמעט א האלבן מיליאן״, אזוי
האט ער זיך געגעבן א ווארף צום דאקטאר דעם געלערנטן, דעם מעצענאט מיטן ליבהאבער, און האט אים געמאכט אזא פריינטלעכן „בואי
בשלום״ מיט אזא ברייטן ברוך־הבא, אז דער דאקטאר אליין און אויך
אלעמען, וואס זיינען געשטאנען דערביי, איז דאס אויסגעקומען שוין
א ביסל צו פריקרע.
    
דער דאקטאר לעוויוס, אדער „לויתן״, האט זיך גאנץ העפלעך געוואנדן צו האלצמאנען אויף דייטש, באוויזן בעת־מעשה די מאדנע ציין,
וואס וואקסן בא אים איינער אויפן אנדערן, און א פרעג געגעבן בא אים,
אויב ער איז דאס טאקע דער אימפרעסאריא פון דעם בארימטן גאסט־ראליער?
    
עס איז מעגלעך, אז דאס ווארט „אימפרעסאריא״ האט אונדזער
אימפרעסאריא האלצמאן (עס זאל אים צו קיין חרפה נישט זיין) דערהערט ערשט היינט אט דא צום ערשטן מאל אויף זיין לעבן. האט ער עס,
אפנים, נישט רעכט צעקייט, מחמת ער האט דערויף געענטפערט דעם
דאקטאר לעוויוס עפעס בויבעריק. און גערעדט האט צו אים אונדזער
האלצמאן אויך מער אויף דייטש, ווי אויף יידיש, דאס הייסט מיט מער
פתחן, ווי מיט קונצן. ער האט אים געזאגט, אז ער אליין, האלצמאן
הייסט עס, איז א רוסישער, פון „ראסייע״ הייסט עס, נאר דער „יאט״,
דער בחור הייסט עס, שטאמט פון בוקארעשט, דאס הייסט, נישט פון
בוקארעשט גופא, נאר אנדערהאלבן שעה נעבן בוקארעשט...
    
ארויסגעזען, אז אויף דייטש איז אט דער אימפרעסאריא א ביסל
געכאפט אין דער עברי, האט דער דאקטאר לעוויוס גענומען רעדן מיט
אים אויף יידיש. און וואס נאך פאר א יידיש. א סך יידישע יידן וואלטן
זיך ווינטשן רעדן אזא יידיש, ווי דער דאקטאר לעוויוס רעדט... איז אבער
דער חסרון פון די דייטשישע יידן ― באלד טרעטן זיי אייך ארויס מיט
זייער דייטש און דערהרגענען אייך דעם קאפ...
    
דערהערט, אז דער דאקטאר „לויתן״ רעדט יידיש, ווי „אלע מענטשן״, איז דאך שוין, הייסט עס, די צונג נישט מער אין גלות, האט זיך
אונדזער האלצטאן מחיה געווען און האט זיך צערעדט פאר פייער און פאר
וואסער און דערציילט גרויסקייט, זיך בארימט פארן דאקטאר, אז דאס
האט ער, האלצמאן, געמאכט אט דעם „יאט״ פאר א לייט. ווי אזוי איז
דאס געווען? דאס איז געווען אין בוקארעשט... געשפילט טעאטער.... זיך
באקאנט מיט אן ארעמען בעל־מלאכה... דערזען בא אים א זונדל, אויך
א בעל־מלאכה... איז ער אים פונעם ערשטן קוק געפעלן געווארן און האט
געזאגט צום פאטער, צום בעל־מלאכה: „אט דעם יאט אייערן מוז איך
מאכן פאר אן ארטיסט״... קוקט ער אים אן דער בעל־מלאכה: „וואס
הייסט דאס ― אן ארטיסט? וואס פאר א מלאכה איז דאס״? כא־כא!...
    
און האלצמאן צעלאכט זיך אזוי אמתדיק און אזוי געשמאק, אז דער
דאקטאר לעוויוס מיינט ,אז דאס איז תורת לאקש (א דייטש בלייבט א
דייטש). ער קוקט אים אין מויל אריין און שלינגט איטלעכס ווארט.
    
אונדזער האלצמאן נעבעך האט זיך אזוי פארהאקט, אז ער האט
שוין אנגעשפארט אזש באם קעניג קארל פון רומעניע... ווי אזוי ער
וואלט דא ארויס פונעם קעניג קארל ― ווייס נאר איין גאט אין הימל. א
גליק, וואס אין דער מינוט לויפט אן דער רעזשיסער, א פארשוויצטער, א
פארפינעטער:
    
― אלע בייזע וויסטע חלומות! דארט צעטראגט מען דאס טעאטער
אויף שטיקלעך, און זיי ― גארנישט באלעקן זיך דא, ווי שבת נאכן
טיש!...
    
אין האלצמאנען האט מען פשוט פארדינט א מצווה. ער האט פריי
אפגעעטעמט. אן עק. פטור געווארן פון אן אומגליק. נאט אייך גאר פלוצעם א קעניג קארל פון רומעניע! פון וואנען האט ער זיך גענומען אויף
זיין קאפ?...
קאפיטל פינף און פופציק
  
ווער עס פארט און ווער עס גייט צופוס
    
די ערשטע גאסטראל פון דער בלאנדזשענדער טרופע „האלצמאן,
שוואלב עט קאמפ.״ האט זיך געענדיקט אין לעמבערגער יידישן טעאטער
מיטן זעלביקן בייפאל, ווי אומעטום. די פארהאנג האט מען שוין וויפל
מאל ארונטערגעלאזט און ארויפגעצויגן און ווידער אמאל אראפגעלאזט,
און עס הערן נאך אלץ נישט אויף די קולות פון פובליקום: „רא―פא―
לעס―קא!״ ― די אקטיארן האבן שוין אראפגעווארפן די אנגעקלעפטע
פלאקסענע בערד, טוען זיך שוין איבער, זוכן ווער א קאלנער, ווער א
צווייטן קאמאש. און בעת מעשה אדער מע זינגט, אדער מע ווארפט זיך
דורך מיט שארפע ווערטלעך. און דארטן, אין זאל, הערט זיך אלץ:
„רא―פא―לעס―קא! רא―פא―לעס―קא!״
    
― אויף די ציינ―דע―לעך זאלט איר שרייען! ― ציט אויס איינער אן אקטיאר מיט א ראבעטינע פנים, וואס מוטשעט זיך, קאן נישט
אנטאן דעם פידזשאק, כאטש גיב אים א קרענק. דער אונטערשלאק פונעם צעריסענעם ארבל דערלאזט נישט.
    
― זאל איך? ― פרעגט דער רעזשיסער מיט א רויט פארשוויצט
פנים בא האלצמאנען און האלט זיך מיט ביידע הענט באם בלאק פון
פארהאנג.
    
― גענוג זיי צו קרענקען פאר זייער כשרע העלערס! ― זאגט האלצמאן, וואס האט פיינט צערעמאניעס. עס העלפט אבער נישט קיין חכמות.
דער גאסט פון בוקארעשט מוז נאכאמאל כאטש באווייזן זיך פארן פובליקום. און עס ציט זיך אויף די פארהאנג צום לעצטן מאל, און ראפא־לעסקא באווייזט זיך און פארנייגט זיך, און דאס פובליקום פונדעסטוועגן
ליארעמט ווידער: „רא―פא―לעס―קא! רא―פא―לעס―קא!״.
    
― א סוף. מער גיי איך נישט ארויס! ― זאגט ראפאלעסקא, ווי
א קאפריזנע קינד, און ווארפט אראפ פון זיך דעם פארוק, קלעפט אפ די
וואנצעלעך און רייבט איין דאס פנים, וואס איז באברעמט מיט שיינע
בלאנדע צעווארפענע האר איבערן מארמאר־ווייסן האלדז. די ארטיסטן
באטראכטן אים פון דער נאענט מיט נייגעריקע זשעדנע אויגן און זיינען
אים מקנא אויף אלץ: אויף זיין אויסערגעוויינלעכן דערפאלג, וואס ער
האט, און אויף זיין רויק האלטן זיך, און אויף די רוישנדיקע און איבערראשנדיקע אפלאדיסמענטן פונעם פובליקום, וואס איז משוגע געווארן.
און אויף זיין יונג שיין פריש גלאט פנים זיינען זיי אים מקנא, און אויף
זיינע שיינע בלאנדע צעווארפענע האר, און אויף זיין מארמאר־ווייסן
האלדז... זיי זיינען אים מקנא און פארשטייען נישט מיט וואס, אייגנטלעך,
האט זיך דא אזוי אויסגעצייכנט אט דער דאזיקער יונגער אקטיאר? און
וואס איז דא אזוי דער געוואלד ― „ראפאלעסקא!״ „ראפאלעסקא!״?
פריער, איידער דער גאסט פון בוקארעשט איז אויפגעטראטן אויף דער
בינע, האבן זיי דערווארט פון אים ― זיי ווייסן אליין נישט וואס. זיי
האבן געמיינט, זיי וועלן דא דערהערן גאט ווייס וואס פאר א לייבנשטי־מע. זיי האבן געמיינט, זיי וועלן דערזען א שפילן, אז די ווענט וועלן
ציטערן. און א לשון, און ווערטער, נישט קיין געוויינלעכע ווערטער וועלן
זיי פון אים דערהערן. צום סוף ― ווער? וואס? וועמען? עס הייבט זיך
גארנישט אן! ער טרעט אויף ווי א מענטש, שטייט ווי א מענטש, און
זיצט און גייט און האלט זיך אויף דער בינע רויק, געלאסן און פראסט,
פראסט, ווי א פראסטער געוויינלעכער מענטש. כא־כא ― אט דאס הייסט
געשפילט? ער רעדט דאך גאר אפילו נישט ווי אן אקטיאר, נאר ווי א
פראסטער געוויינלעכער מענטש! וואס קוועלט דא אזוי דער עולם, צו
אלדי שווארצע יאר? וואס לייגן זיי איין די וועלט, אט די יאלדן? שאף!
בהמות! אייזלען!...
    
אלצדינג אף דער וועלט מוז האבן א סוף. אפילו דאס ארויסרופן
אן ארטיסט אף דער סצענע פון יידישן טעאטער מוז אויך אמאל נעמען אן עק. דערזען, אז די פארהאנג ציט זיך מער נישט אויף, האט דער
עולם סוף־כל־סוף גענומען אפרייניקן דאס טעאטער. די לאמפן האבן אנגעהויבן אויסגעלאשן צו ווערן. עטלעכע מינוט ― און דאס טעאטער
איז פוסט.
    
נאר איין פארשוין איז געבליבן ווארטן אף די ארטיסטן ― דער
דאקטאר לעוויוס, אדער ווי די אקטיארן האבן אים א נאמען געגעבן,
„דאקטאר לויתן״. ער האט איינגעלאדן ביידע טרופעס, באלד נאך דער
פארשטעלונג זאל מען גיין אלע אינאיינעם אין א קאפע־הויז געבן א
לעב אויף זיין רעכענונג.
    
די לעמבערגער ארטיסטן קענען אבער דעם דאזיקן מעצענאט. זיי
ווייסן, אז דער „דאקטאר לויתן״ איז עפעס נישט אזא ברייטע האנט, וואס
זאל זיך צעווארפן צוליב יידישע אקטיארן. דער דאקטאר לעוויוס איז א
וותרן אויף גוטע ווערטער, אויף קאמפלימענטן, אף אלצדינג, אבער נאר
ביז דער קעשענע, ביזן בייטעלע. ווייטער ― נישט א טריט.
    
נאר אויב דער דאקטאר לעוויוס איז געווען א וותרן אויף גוטע
ווערטער בכלל, האט ער אונדזער יונגן העלד פשוט אפגעשאטן מיט קאמפלימענטן פון אויבן ביז אראפ. דער דאקטאר לעוויוס איז, ווי אן אמתער
מעצענאט, נאך יעדן אקט אריינגעלאפן צו ראפאלעסקאן אין גארדעראבע
אריין. ער האט געריבן די הענט, געשוויצט, באוויזן אלע ציין, וואס האבן
זיך בא אים מאדנע צעוואקסן איינער אויפן אנדערן, און געדאנקט דעם
יונגן גאסט און זיין אימפרעסאריא האלצמאן כמעט מיט טרערן אין די
אויגן. נאכן דריטן אקט איז אונדזער מעצענאט אריין אין אזא התפעלות,
אז ער האט ארומגעכאפט דעם יונגן ארטיסט און האט זיך מיט אים צעקושט. נאכדעם האט ער אפגערופן דעם דירעקטאר האלצמאן אויף א זייט
און האט מיט אים איינגעטענהט מיט היץ און אלץ באוויזן מיט דער
האנט צו זיך אויפן הארצן, ווי איינער רעדט: „עלי ועל צוארי ― אויף
מיינע אחריות״...
    
דערזען, אז דער „דייטש״ איז גאר די „כפרה״ פארן „יאט״, האט
זיך האלצמאן א קלער געטאן: „קירע דייטש זאל כאטש וועלן אונטער.
טראגן א רעכטע מתנה... ארויסנעמען עטלעכע טויזנט קראן... אדער ―
שא! ― ער זאל נאר וועלן צוטרעטן צו האלצמאנען פאר א קאמפאניאן,
אינאיינעם אפדינגען א טעאטער, טאקע וואס א טעאטער הייסט, מיט א
פרימאדאנע און מיט אלע זיבעצן זאכן... אדער זאגן: נא, האלצמאן,
דיר האט גאט געגעבן אן אוצר ― ראפאלעסקא, מיר האט גאט געגעבן
געלט, לאמיר מאכן שותפות... פארוואס נישט? א קשיא אויף א דאקטאר
א מעצענאט, א ליבהאבער פון יידיש טעאטער און וואס פארמאגט אפשר
א האלבן מיליאן?!״...
    
נישט אזוי אבער איז עס געווען מיט ראפאלעסקאן. די הילכיקע
אפלאדיסמענטן פונעם פובליקום מיט די קאמפלימענטן פונעם דאקטאר
לעוויוס האבן נאך נישט אף אזויפיל פארדרייט דעם קאפ אונדזער יונגן
העלד, אז ער זאל פארגעסן אויף א מינוט אן דער בריינדעלע קאזאק,
וואס איז די איינציקע אט דא, וועלכע קאן אים אפגעבן א גרוס פון דעם
חזנס טאכטער, פון רייזלען.
    
רייזל! רייזל! ווו ער זאל נישט זיין, וואס ער זאל נישט טאן ―
שטייט אים פאר די אויגן רייזל. און היינט ― העלער ווי אלעמאל און
ער הערט זיך צו, ווי דאס הארץ קלאפט אים שוין, נאך איידער ער וועט
עפעס וואס הערן וועגן איר... און ער קוקט זיך ארום און ער זוכט די
קליינטשיקע, די גראבינקע, וואס מע רופט זי „בריינדעלע קאזאק״. אט
איז זי דא צווישן אלע. קוקט אויף אים מאדנע און נעמט אים דורך מיט
די אויגן, גלייך ווי זי ווייס עפעס... מאדנע גייט זי אנגעטאן. א רויטע
ראטאנדע, א רויטע און א ברייטע. און אליין זעט זי אויך אויס עפעס
מאדנע, גלייך ווי אט־אט כאפט זי א טענצל. א געשטאלט איז בא איר
פון א פעסל. פיס קיילעכיקע, גראבינקע, קורצינקע. הענט ― פאמפעשקעס, אייגעלעך נישט קיין גרויסע, יאפאנישע, נאר מיט שטארק געדיכטע
ברעמען. און א פנים דווקא א ווייס און א קיילעכיקס, ווי א טעלער, ווי
א לבנה, און שטענדיק שמייכלט זי. באווייזט א גרויס מויל מיט געזונטע
ווייסע ציין. טוט איר א קוק אויף איר, איז ווי ביטער עס זאל אייך נישט
זיין אויפן הארצן, מוזט איר א שמייכל טאן. א מאדנע לעכערלעכע פיגור אט די בריינדעלע קאזאק!״
    
און דאך האט זי אויסגעזען אין דער מינוט בא ראפאלעסקאן אין
די אויגן גאנץ היפש און חנעוודיק. מיט וואס פאר א חשק וואלט אין
דער מינוט אונדזער העלד וועלן, אז אלע ארטיסטן פון ביידע טרופעס
זאלן כאטש אויף א קורצער צייט אריין אין דער ערד, אדער אוועק צו
אלדי רוחות, בכדי ער זאל בלייבן מיט אט דער חנעוודיק־לעכערלעכער
פיגור אינצווייען און ריידן מיט איר פון רייזלען, פון רייזלען, פון רייז־לען... איז אבער טאקע נאר מעשה־שטן גלייך ווי מע האט זיי געדונגען
זיי זאלן אלע שטיין אט דא ארום און קוקן אלע אף אים, און ווארטן
אלע אף אים. אף אים איינעם, ביז ער וועט פארטיק ווערן אויף צו
גיין אלע אינאיינעם מיטן דאקטאר לעוויוס אין א קאפע. און דערווייל
שמועסט מען און מע באלאגורעט און מע לאכט. א פריילעך געזינדל.
    
― וואס דויערט דאס בא דיר היינט אזוי לאנג? ― זאגט האלצמאן
צו ראפאלעסקאן און העלפט אים זיך אנטאן און נעמט אים ארום דעם
האלדז מיט א קאשנע, ער זאל זיך נישט צוקילן, און זיי לאזן זיך גיין,
און דער גאנצער עולם נאך זיי אין דרויסן ארויס מיט א רעש, מיט א
הו־הא און מיט א געלעכטער, אזוי ווי די חדר־יינגלעך, וואס מע האט
נאר וואס אפגעלאזט פון לערנען.
    
אין דרויסן איז א שטילע שטערנדיקע נאכט. בא דער טיר פון טעאטער שטייט א קארעטע מיט פערד ― נישט קיין געוויינלעכע זאך פארן
לעמבערגער יידישן טעאטער. די חברה אקטיארן בלייבן שטיין: „וועמענס
איז קארעטע? וועמענס איז פערד?״ ― דאס האט דער דאקטאר לעוויוס
באשטעלט זיין עקיפאזש פאר זיך און פארן גאסטראליער ראפאלעסקא און
זעלבפארשטענדלעך, פאר זיין אימפרעסאריא האלצמאן. און אלע דריי
זעצן זיך אריין אין דער קארעטע. האלצמאן קאן זיך נישט איינהאלטן
און מוז א זאג טאן: „א רוח אין געלטס טאטן אריין״... דער דאקטאר
לעוויוס טוט א זאג צום גאנצן עולם: „אלזא מיינע הערן, אין קאפע
מאנאפאל?״
    
דער עולם קוקט און איז מקנא דעם גליקלעכן ראפאלעסקא. זיי זאגן
זיך איינער דעם אנדערן מיט א געלעכטערל און מיט א פסוק:
    
― מי באש ומי במים...
    
― מאכט רש″י: ווער עס פארט און ווער עס גייט צופוס...
קאפיטל זעקס און פופציק
  
ער טרינקט פאר די בלאנדזשענדיקע שטערן
    
אז די אקטיארן פון ביידע טרופעס זיינען אריינגעקומען אין קאפע
„מאנאפאל״, זיינען זיי אריין מיט אזא רעש און אויסגעזעצט זיך ארום
די טישן מיט אזא ברייטקייט, גלייך ווי זיי וואלטן זיך געקליבן אויסטרינקען און אויפעסן אלצדינג, וואס אין דעם הויז געפינט זיך. באלד
זיינען אויסגעוואקסן ווי פון אונטער דער ערד צוויי קעלנערס אין קורצע
פראקן מיט לאנגע עכט סעמיטישע נעזער און האבן זיך אוועקגעשטעלט
פון ביידע זייטן בא די אריינגעקומענע געסט אן ווערטער, ווי איינער
רעדט: „וואס פארלאנגען די הערן?״ ― האט זיך אויסגעלאזט אז די
„הערן״ פארלאנגען דערווייל נאך קיין זאך נישט. זיי ווארטן אויף א
פאר פארשוינען, און דערווייל האט מען זיך גענומען אפלצעווען טאקע
פון די „פאר פארשוינען״, וואס מע ווארט אויף זיי, און מער פון אלעמען
האט מען איינגעטיילט דעם דאקטאר „לויתן״. איינער האט אים קונציק
נאכגעמאכט, ווי אזוי ער האלט די הענט אין די קעשענעס, קוקט אריבער
די ברילן און רעדט און שפריצט מיט די ציין. דער אנדערער האט אים
איבערגעקרומט ווי אזוי ער האט אפלאדירט ראפאלעסקאן מיט הענט
און מיט פיס און מיט אלע אברים. א דריטער האט באוויזן, ווי אזוי ער
האט ארומגעכאפט דעם „יאט״ קושן, און ווי אזוי דער „יאט״ האט זיך
נעבעך דערשראקן. און די גאנצע חברה ווערט צעגאנגען פאר געלעכטער.
    
אקטיארן זיינען בכלל א פריילעכע אומה. נישט אומזיסט רופט מען
זיי בא אונדז „פארשלעפטע קרענק״. צי ס׳איז דא וואס, צי ס׳איז נישטא
פון וואס ― מע לאכט. זאגט איינער א חכמה, לאכט מען. זאגט ער א
נארישקייט ― דארף מען דאך אוודאי לאכן.
    
― אונדזער „לויתן״ קער זיי דארט לייענען א לעקציע אין פאעטאן
וועגן „קונסט״...
    
און גלייך ווי זיי זיינען געווען דערביי. דער דאקטאר לעוויוס האט
לכתחילה אנגעזאגט דעם קוטשער, ער זאל זיי נישט פירן גלייך צום קאפע „מאנאפאל״, נאר מאכן פריער א קליינעם טור ארום דער שטאט שעפן
פרישע לופט. א מעצענאט, וואס האט געלט, צערעמאניעט זיך נישט
שטארק מיט ארעמע אקטיארן און נאך יידישע דערצו. דער דאקטאר לע־וויוס איז געוווינט געווארן, אז אן אקטיאר זאל האבן פאר אים דאס נייגעריקע. דער כוח פון געלט. ער איז נאר אריינגעקומען אין קאפע, איז דער
גאנצער עולם, ווי איין מענטש, אויפגעשטאנען און מיט רעספעקט אפגעטראטן אים דעם אויבנאן, וועלכן ער האט פארנומען מיט דעם געפיל
פון א מענטש, וואס ווייס זיין ארט. דערפאר האט ער אבער אוועקגעזעצט נעבן זיך דעם גאסטראליער ראפאלעסקאן פון דער רעכטער האנט
און דעם אימפרעסאריא האלצמאן פון דער לינקער האנט, און די זיצונג האט באלד באקומען א פייערלעך פנים, און די שטימונג איז געווארן
א געהויבענע. דער דאקטאר לעוויוס האט געגעבן א קלונג, און ביידע
קעלנערס מיט די קורצע פראקן און מיט די לאנגע סעמיטישע נעזער
זיינען ווידער אמאל אויסגעוואקסן ווי פון אונטער דער ערד, צוגעלאפן
גלייך צום דאקטאר לעוויוס און געקוקט אים אין די אויגן אריין מיט
אזויפיל רעספעקט און נייגעריקייט, גלייך ווי דאס, וואס דער דאקטאר
לעוויוס וועט זיי באלד זאגן, וועט האבן פאר זיי און פארן קאפעהויז און
פאר דער גאנצער וועלט מי יודע וואס פאר א ווערט. ביידע קעלנערס
האבן זיך אזש צוגעבויגן, די הענט ארונטער, און פארהאלטן דעם אטעם
אף אזויפיל, וויפל ס׳איז נאר מעגלעך פאר א לעבעדיקן נפש, וואס
מוז אטעמען. דער דאקטאר לעוויוס האט אבער נישט אזוי גיך ארויסגעזאגט דאס, וואס ער האט געהאט צו זאגן. ער האט זיך פריער גאנץ פיין
אויסגעגלעט דעם דרייעקיקן שארבן, דעם שטערן פארקנייטשט, די אויגן
האלב צוגעמאכט און געקוקט פארטראכט אריבער די ברילן אין איין
פינטל אריין ווי א מענטש, וואס האלט באם לייזן א וועלט־פראבלעם.
דאס ווארט איז געזאגט געווארן. דער דאקטאר לעוויוס וואלט בעטן בא
די קעלנערס, זיי זאלן אזוי גוט זיין ברענגען ביר, אלעמען צו קופל ביר,
און כשרע ווורשט אויף פארבייסן.
    
די קעלנערס האבן זיך אויסגעגלייכט, האבן ביידע מיטאמאל זיך
א לאז געגעבן מיט אזא אימפעט און מיט אזעלכע שיינענדיקע פנימער,
גלייך ווי זיי וואלטן וועלן אנזאגן דער וועלט א בשורה, אז עמעצער, א
נאענטער באקאנטער, האט אנטדעקט דעם נארדפאל, אדער, ווייניקסטנס,
אז מע האט עמעצן באפרייט פון געפענקעניש.
    
דאס ביר איז סערווירט געווארן, די כשרע ווורשט האט מען מיט
כבוד אויפגענומען, אפגערייניקט פאר איר א ריינעם ארט, און דער דאקטאר לעוויוס האט זיך אויפגעהויבן, ווי א פרעזידענט, און מיט זייער א
זיס שמייכעלע, וואס האט זיך צעגאסן אויף זיינע גראבע ליפן און גרויסע
ווייסע ציין, וועלכע האבן זיך בא אים מאדנע צעוואקסן איינער אויפן
אנדערן, האט ער אפגעהאלטן א טאסט, א לאנגע, א גלענצנדיקע רעדע.
    
געשפראכן האט דער דאקטאר לעוויוס, נאטירלעך, הויך־דייטש,
ווארעם וויבאלד אפיציעל, מוז מען שפרעכן דייטש. אין דריי ווערטער
גיבן מיר איבער דעם גאנצן אינהאלט.
    
דער דאקטאר לעוויוס האט קודם־כל געגעבן א קורצן איבערבליק
איבער דער געשיכטע פון טעאטער בכלל, ווי אזוי די קונסט האט זיך
אנטוויקלט בא אלע פעלקער אין פארשיידענע לענדער, פון דעם גרויסן
שעקספירס צייטן ביז צו היינטיקן טאג. פארשטייט זיך, אז דערביי איז
ארויסבאוויזן געווארן א מוראדיקע ערודיציע, און נעמען פון ביכער און
פון פארפאסערס האבן זיך געשאטן, ווי א האגל אף די קעפ פון די אויסגעהונגערטע אקטיארן, וואס האבן שעלמיש געווונקען צום אנגעשוימטן
שפילנדיקן ביר און פריינטלעך געשמייכלט צו דעם כשרן ווורשט, וואס
האט געלאזט הערן פון זיך ריח־ניחוח פון גוט גערייכערט פלייש מיט א
זייער פיינעם אראמאט מיט דייטשן קנאבל. חברה האט שוין אנגעהויבן
ביסלעכווייז צו שדכנען זיך צו די קופלעס מיט ביר, ווארעם לויט דעם
דאזיקן „קורצן איבערבליק״ האבן זיי אויסגערעכנט, אז ביז דער דאקטאר
„לויתן״ וועט פארטיק ווערן מיט שעקספירן, קאנען זיי דריי מאל פארטיק
ווערן מיטן ביר און מיט דעם כשרן ווורשט.
    
דער דאקטאר לעוויוס האט אבער אליין ארויסגעזען, אפנים, אז
ער איז מיט זיין „קורצן איבערבליק״ א ביסל צו ווייט אוועק, האט ער
קונציק געגעבן א שפרונג איבער פון שעקספירן גלייך צום „פאטער פון
דער יידישער בינע״ צו גאלדפאדענען, און צו זיינע נאכפאלגערס, ביז ער
איז בשלום אריבער צו די ארטיסטן פון יידישן טעאטער דא אין לעמבערג און צו די ארטיסטן פון אלע אנדערע טעאטערס, וואס בלאנדזשען
ארום פון שטאט צו שטאט און הייבן אויף די פאן פון דער יידישער
קונסט. איינער פון די דאזיקע באדייטנסטע בלאנדזשענדע ארטיסטן, האט
דער רעדנער געזאגט, איז דער יונגער גאסט פון בוקארעשט, דער שוין
בארימטער מאעסטרא, דער טאלאנטפולער קינסטלער ראפאלעסקא, וועלכן
זיי האבן די ערע דא אינעם ענגן קרייז פון לויטער ארטיסטן צו באגריסן.
    
„דיזער יונגער ארטיסט, מיינע דאמען און הערן, ― האט דער דאקטאר לעוויוס זיך געווענדט צו די ארטיסטן, באווייזנדיק אויף ראפא־לעסקאן, ― דיזער יונגער ארטיסט איז ערשינען פאר אונדזערע אויגן
גאנץ אונדערווארט, ווי עס ערשיינט אמאל אויפן הימל אן אונדערווארטע־טער פאר דער אסטראנאמיע א לויכטנדער, א בלאנדזשענדער גלענצנדער
שטערן. גאנץ אונדערווארטעט האט פארבלאנדזשעט צו אונדז דער דאזיקער בלאנדזשענדער שטערן ראפאלעסקא און האט באלייכט דעם גאנצן
הימל פון אונדזער יידישער בינע. אבער נישט אויף לאנג, מיינע דאמען
און הערן, ליידער נאר אויף א קורצער צייט, ווי אלע גרויסע בלאנדזשענדע שטערן, וואס אט באווייזן זיי זיך, און אט ווערן זיי פארשווונדן... איך
הייב אויף מיין טאסט, מיינע דאמען און הערן, ― האט דער דאקטאר
לעוויוס אויסגעלאזט זיין דרשה, ― איך טרינק פאר אונדזערע יידישע
בלאנדזשענדע שטערן. „האך!״
    
א דרייפאכיקער „האך״ האבן אונטערגעכאפט די ארטיסטן פון ביידע
טרופעס און באדאנקט דעם רעדנער מיט א היפשע פארציע אפלאדיסמענטן, און מע האט זיך געגעבן א נעם צום ביר און צו דעם כשרן ווורשט.
    
― פאר אונדזערע בלאנדזשענדע שטערן! ― זאגט צו אים נאכאמאל דער דאקטאר לעוויוס מיטן לעצטן טרונק ביר, טוט א קלונג צו די
קעלנערס, צעצאלט זיך און געזעגנט זיך אפ מיטן גאנצן עולם ביז דער
צווייטער פארשטעלונג, ביז מארגן.
    
― אויף ווידערזען.
    
― ברוך שפטרני! ― רופט זיך אן איינער פון דער חבריא, בעת
דער דאקטאר לעוויוס איז שוין אויף יענער זייט טיר.
    
― אלצדינג איז ביז א צייט, ― כאפט אים אונטער נאך איינער.
    
― נישטא קיין אייביקע זאך אונטער דער לבנה, ווי דאן פעדרא
זאגט.
    
― יאלד! וואסער דאן פעדרא? דאס האט גאר געזאגט משה רבינו.
    
― קערסט מיינען ― שלמה המלך?
    
― לאז זיין שלמה המלך. קינדער, צו דער ארבעט! די נאכט שטייט
נישט. און דער עולם הייבט זיך אויף פון די טישן און מע שפאצירט
אריין אהין, אינעם אפגעשלאסענעם זייטיקן צימער, ווו מע קאן כאפן
א קערטל.
    
קאפיטל זיבן און פופציק
  
בא די קארטן
    
חברה אקטיארן, אז זיי פארקלייבן זיך אהין, אינעם קליינעם קארטנצימערל פון קאפע „מאנאפאל״, ווייס מען דען, ווו די צייט קומט אהין?
    
זעצט מען זיך אוועק שפילן, מוז זיין עמעצער א כפרה־הינדל, וואס
דאס רוב ווערטלעך און דער גרעסטער חלק קללות פאלן אף זיין קאפ.
    
צום מיינסטן איז דאס כפרה־הינדל שוואלב, אונדזער באקאנטער
טראגיקער איזאק שוואלב.
    
איצטיקס מאל האט זיך שוואלב געהיצט בא די קארטן מער ווי
אלעמאל. „א נאקעטער איז אים איבערגעגאנגען דעם וועג״. עס איז אים
נישט געגאנגען דאס בלאט, כאטש טו זיך אן א מעשה. ביידע, אי ער,
אי די שוועסטער, די פרימאדאנע, הענריעטא שוואלב האבן געהאלטן אין
איין בייטן געלט און האבן ביידע געפלאמט ווי א העליש פייער...
    
אף דער שוועסטער האט אים נאך מער געארט, ווי אויף זיך. האט
ער גענומען איר אויסרעדן פאר אלעמען, אז זי „ברענט געלט״. האט זי
אים געזאגט, אז זי ברענט איר געלט, נישט זיינס. האט ער איר געזאגט:
„וואש גרעט״. האט זי אים געזאגט: „דריי סיגארעטלעך״... האט ער
א י ר... האט זי א י ם... א ווארט פאר א ווארט, עס הייבט אן
ווערן הויך־אינטערעסאנט. דער עולם מישט זיך אריין. א סך נעמען זיך
אן פאר דער פרימאדאנע. פאראן אבער אויך אזעלכע, וואס האלטן מיטן
ברודער. נעמען זיי זיך אן זיין קריוודע. ווערט ער נאך מער אויפגערעגט
און זאגט, אז ער דארף נישט קיין מליץ־יושר און בעט נישט קיינעמס
לאסקע. עס ווערט פריילעך און די געלעכטערן וואקסן.
    
ביסלעכווייז ווערן אין קארטן אריינגעצויגן אויך ביידע דירעקטארן:
געצל בן געצל און בערנארד האלצמאן.
    
אלס דירעקטארן, זיצן די צוויי פארשוינען פריער גלאט אזוי זיך.
זיי קוקן צו, ווי דער עולם שפילט. ס׳איז אינטערעסאנט צו זען, ווער
וועט דא געווינען און ווער וועט פארשפילן. דערנאך שטעלן זיי אליין
אויך אריין אין קאן. חלילה נישט אויף צו געווינען. ניין. נאר אזוי זיך,
אויף קאטאוועס. מען איז טשעקאווע זען, וועמענס קארט וועט שלאגן?
און ווי עס פירט זיך בא א בלינדער קארט, פארשפילן זיי דאך מסתמא.
ווילן זיי זיך אפשפילן, ווערן זיי ווידער באגראבן, הייבן זיי זיך אן צו
היצן ― און אט אזוי ווערן אלע פארטיפט אין דער ארבעט, און מע
זעט שוין נישט מער פאר זיך די וועלט, אויסער דריי זאכן: ד ע ם
ב א נ ק י ר ,  ד א ס  ג ע ל ט  א ו ן  ד י ק א ר ט ן.
    
קארטן פליען, פנימער פלאמען. אויגן ברענען. געלט קלינגט. די
געשרייען וואקסן. מע רייסט פון די הענט. מע שלאגט זיך פאר א קארט.
ווער עס לאכט, און ווער נישט. ווער ס׳איז צופרידן, און ווער נישט.
אויפגערעגט זיינען אלע. מען איז גרייט איינס דאס אנדערע דורס־זיין,
איינשלינגען לעבעדיקערהייט.
    
נאר צוויי פארשוינען האבן נישט גענומען קיין אנטייל אין דער
וואקכאנאליע פון די קארטן. דאס זיינען געווען אונדזער יונגער העלד
ראפאלעסקא און בריינדל טשערניאק, אדער, ווי מע רופט זי, „בריינדע־לע קאזאק״.
    
נישט מחמת די צוויי זיינען חלילה ווייט פון קארטן. אדרבא, אויף
בריינדעלע קאזאק זאגן חברה, אז „זי וועט פארשטעקן דריי מאנצבילן
בא די קארטן״. „בריינדעלע קאזאק, אז זי געווינט, כאפט זי אויס, זאגן
זיי די יארמלקע מיט ניס און ― ניו־ניו״ אזוי זאגן אף איר חברה
אקטיארן. און בריינדעלע טוט זיך אירס: געווינט זי ― באהאלט זי דאס
געווינס אין קעשענע; זעט זי, אז עס גייט איר נישט די קארט, הערט זי
אויף צו שפילן. אט אזא מענטש איז בריינדעלע קאזאק.
    
אויך ראפאלעסקא האט נישט פיינט קיין קערטל. פארקערט, מע קאן
זאגן, אז ער האט דאס זייער־זייער ליב. נאר וואס דען? זיין שפילן איז
גאר אויף אן אנדער מין ארט. אים אינטערעסירט נישט אזוי דאס גע־ויינען אדער דאס פארשפילן, ווי דאס שפילן גופא. דער פראצעס פון
קארטנשפיל איז פאר אים אליין, א זאך פון הויכן אינטערעס.
    
„כא־כא! שוין דאס זעקסטע מאל, אז איך שטעל אוועק אפן קעניג
פיק, און איר זאלט זאגן, ער זאל דאס איין מאל אויסנעמען״...
    
אדער „כא־כא! וואס זאגט איר דערויף? איך האב דאך שוין
ווידער אמאל פארשפילט!״.
    
די צוויי, בריינדעלע קאזאק און ראפאלעסקא, האבן נאר אפגעווארט די צייט, ביז דער טומל איז געווארן גענוג גרויס און דער גאנצער
עולם פארהיפנאטיזירט, דעמאלט האבן זיי זיך אפגעקערעוועט אין א
זייט, און ס׳איז גיך פארבונדן געווארן צווישן די צוויי אן אינטימער געשפרעך: „עס דאכט זיך אים, אויב ער האט קיין טעות נישט, אז ער האט
זי געזען אין האלענעשטי?״... „ניין, ער האט קיין טעות נישט״. דער
מאדאם טשערניאקס קיילעכיק פנים ווערט רויט, און די אייבערשטע ליפ
הייבט אן בא איר צו שוויצן. „זי האט אים באלד דערקענט, כאטש ער
איז אויסגעוואקסן... געווארן א גרויסער. אפשר וואלטן זיי זיך צוזעצן
אף א וויילע?״...
    
און זיי זעצן זיך אוועק באזונדער בא א טישל, און דער שמועס
וויקלט זיך און וויקלט זיך: „האלענעשטי... טעאטער... טרופע... שטשו־פאק...״. ער טוט זי א פרעג פארבייגייענדיק:
    
― ווו זשע איז ער איצט, אט דער שטשופאק?
    
― שטשופאק ווו ער איז? עהע־הע! (זי טוט א מאך מיט ביידע
הענט) עליו האשאלעכץ...
    
ראפאלעסקא טוט זיך א כאפ אויף:
    
― געשטארבן?...
    
די מאדאם טשערניאק צעלאכט זיך געשמאק, באווייזט אלע ציין:
    
― כא־כא־כא, שטשופאק געשטארבן? נישט אזא מענטש איז שטשו־פאק, ער זאל טאן אזא נארישקייט. ער איז דווקא געזונט און שטארק אף
אלע אברים, נאר דער קאפ איז אים אין דער ערד. אוי, אין דער ערד!
אחוץ וואס ער האט צו טאן שטענדיק מיט ווייבער ― דער כל־בוניק
שטשופאק פארגינט זיך האבן דריי ווייבער, דריי מכות אים אין האלדז
― האט ער געכאפט א זייטיקן קלאפ, וואס ער וועט אים האבן צו געדענקען, און צו גאט א האפענונג, אז ער וועט שוין אזוי גיך נישט אויפשטיין קיין תחית־המתים.
    
די מאדאם טשערניאק רוקט זיך צו צו אים נענטער און דערציילט
אים מיט הארץ, מיט היץ און מיט הענט פון שטשופאקן. ווי אזוי ער איז
נעבעך אף צרות, אף גרויסע צרות. א קלייניקייט, א מענטש האט זיך
אויסגעבראכט, אויסגעפארזעצט און אויסגעפארקויפט דאס גאנצע ביסל
בריליאנטן, וואס ער האט פארמאגט! און ווער עס קען שטשופאקן מיט
זיינע בריליאנטן, דער וועט דאס פארשטיין... און צוליב וואס? ― צוליב
א מיידל, וואס אים האט זיך געחלומט, אז זי וועט זיין מיט דער צייט
זיין גאנץ אנשפארעניש, זיין צירונג און זיין אלץ. א פרימאדאנע האט זי
בא אים געזאלט זיין. א פרימאדאנע, וואס ער וועט נאכדעם מאכן ―
מאכן זאל זיך אים א מכה ― דורך איר א פארמעגן... צום סוף איז דאך
פאראן א גאט אף דער וועלט. וואס טוט גאט? טרעפט זיך א מעשה, אז
דאס מיידל דארף זיך באקענען ערגעץ אף א קאנצערט מיט דער וועלטבארימטער זינגערין מארטשעלא עמבריך, און די מארטשעלא עמבריך
הערט זי זינגען, ווערט זי נאך איר די כפרה, און נעמט זי אוועק צו זיך
און גיט זי אפ אין ווין אין קאנסערוואטאריום. נו, זאל ער נישט אייננעמען קיין מיתה־משונה, שטשופאק, אז מע פארלירט אזא פרימאדאנעכן,
וואס ער וואלט געקאנט דורך איר אויפקומען? איי, א פרימאדאנעכן!
שטשופאק זוכט אויס א מיידל א גאלד... נאך גאר א קינד... בלוט און
מילך... שיין, ווי דער טאג, און זינגען זינגט דאס ― אז עס לאזט זיך
אויס די וועלט... ראזע הייסט זי, ראזע ספיוואק.
    
― רייזל?!...
    
קאפיטל אכט און פופציק
  
ווער ס׳איז שיין ― זי איז קלוג
    
בריינדל טשערניאק, אדער „בריינדעלע קאזאק״, אז זי האט דערהערט פון ראפאלעסקאן דעם אויסגעשריי „רייזל״, האט זי זיך שוין מער
נישט געקאנט איינהאלטן. זי האט געגעבן א פליעסק מיט די הענט און
געמאכט זיך אן אלטן קאמפלימענט:
    
― אוי! אוי! נו?... ווער ס׳איז שיין ― איך בין קלוג!...
    
יא. זי מעג זיך טאקע בארימען, אז זי האט אן אויג. אוי אן אויג!
אן אויג! באלד, אין דער ערשטער מינוט, ווי זי האט נאר דערזען הינטער
די קוליסן אט דעם „לעא ראפאלעסקא פון בוקארעשט״, אזוי איז איר
געקומען אף די געדאנקען, אז ס׳איז „ער״... אט דער, וואס זי האט אים
געזען אינאיינעם מיט דער ספיוואק. און נישט איינמאל האט זי אים
געזען, נאר עטלעכע מאל, א סך מאל. און זי האט באלד א נעם געטאן
גריבלען בא זיך אין זכרון: „רבונו של עולם! ווו האט זי אים געזען אינאיינעם מיט ראזע ספיוואק? ― נו, פארשטייט זיך, אז אין האלענעשטי,
אין טעאטער! ערשט היינט איז דאס איר קלאר געווארן, קלאר ווי דער
טאג. וויבאלד אזוי, איז איר שוין פארענטפערט א סך זאכן. ערשטנס,
איז איר שוין רעכט, וואס אט די ראזע ספיוואק האט אזוי איינגעלייגט
די וועלט... א! נאך אזא בחור, כ׳לעבן, מעג מען זיך פארבענקען... אך,
ווען ער זאל וויסן, ווי ראזע האט נאך אים געבענקט!...״.
    
― געבענקט?...
    
ראפאלעסקא פילט, אז עס פארכאפט אים דער אטעם. און די מאדאם טשערניאק טוט אים א זעץ איבער די הענט: „זע נאר, ווי ער מאכט
זיך תמעוואטע!... נעבעך! נעבעך! אזא יונגיטשקער און קאן שוין אפנארן, אי, אי, אי! געבענקט ― פרעגט ער! בענקען צו בענקען איז דען
גלייך! אויסגעגאנגען! אויסגעגאנגען, ווי א ליכט. דאס מיידל האט זיך
קיין ארט נישט געקאנט געפינען... פון וואנען זי ווייס דאס? ― כא־כא,
א שיינע מעשה! זי און ראזע זיינען דאך געווען ווי אנדערע צוויי. ווי
שוועסטער. ווי אייגענע שוועסטער... עס איז דען געווען א זאך, וואס ראזע
זאל פאר איר נישט פארטרויען? איינמאל האט זיך געטראפן א מעשה...
שא! ווו האט זיך עס געטראפן? זי געדענקט שוין ניט אקוראט. ווו זיינען זיי דען נישט אויסגעווען? אזוי ווי די ציגיינערס האבן זיי זיך ארומגעשלעפט מיט דעם שטשופאקן, פארשלעפן זאל מען אים, רבונו־של־עולם.
פון לאנד צו לאנד. פון שטאט צו שטאט. ווו מען האט געטאגט, האט מען
נישט גענעכטיקט. בלייבן לאנג אף איין ארט ― האט אים נישט געטויגט
איבער זיינע ווייבער, וואס האבן אים געיאגט און גערודפט. אלעמאל, אלעמאל קומט צו אים א פריש ווייב, קומען זאל אף אים פרעהס שלעק. און
א טרופע איז בא אים דעמאלט געווען ― אזא יאר אף אים. איין דראנג
גרעסער פונעם אנדערן. ווען נישט זי, בריינדל טשערניאק, מיט איר שפילן,
און ראזא ספיוואק מיט איר זינגען, וואלט ער געמעגט נעמען א טארבע
און גיין אין די הייזער, אדער גלאט אנלייגן מיטן קאפ. אף זיי אינצווייען,
קאן מען זאגן, האט זיך געהאלטן דאס גאנצע שטיקל טעאטער. און איבערהויפט, אף ראזאס זינגען לידלעך. דאס איז געווען א זינגען! דאס
איז געווען לידלעך!״... די מאדאם טשערניאק איז געווען די ערשטע, וואס
האט נביאות געזאגט נאך דעמאלט, אז דאס מיידל וועט אמאל זיין גרויס
און בארימט, ווארעם זי, די מאדאם טשערניאק, איז אף די זאכן שוין
דווקא א מבין... „וואס זי האט זיך שוין אנגעזען אף איר לעבן ― אוי־אוי־אוי! זי האט ראזען אליין געזאגט וויפל מאל, אז נישט דא איז איר
ארט. קיינער וואלט זיך נישט איינגעשטעלט מיט איר אזוי אויפריכטיק
צי ריידן, ווי זי, און פאר קיינעם וואלט ראזא נישט פארטרויט איר הארץ,
ווי פאר איר, ווארעם קיינער קען נישט ― ניין, קיינער קען נישט אזוי
שטשופאקן, ימח שמו, ווי זי קען אים... האט זי געוווסט, מיט וואס דאס
שמעקט. אן עלנטע... נאך גאר א קינד... בלוט און מילך... געהייסן האט
דאס אפילו פאר דער וועלט, אז די ראזא ספיוואק איז שטשופאקס אן אייגענע, א פלעמעניטשקע, וואס ער האט זי אראפגעבראכט פון ווארשע. א
פלעמעניטשקע פון ווארשע? כא־כא! דאס וועט ער דערציילן דער באבען,
נישט איר! זי, בריינדל טשערניאק, האט באלד אנגעשמעקט, אז ראזא
איז אזוי א פלעמעניטשקע, ווי זי איז א קייסערינע. נאר ער וויל א פלע־מעניטשקע ― כאפט אים דער וואטנמאכער ― זאל זיין א פלעמעניטש־קע... און זי האט גענומען נאכקוקן, נאכשמעקן, אויסטאפן בא שטשו־פאקס פליגל־אדיוטאנט. שלום־מאיר הייסט ער. ראפאלעסקא דארף אים
געדענקען... ― „א! ער געדענקט אים זייער גוט, פארוואס זאל ער נישט
געדענקען? א נידעריקער, א פריילעכער, א פארשלעפטע קרענק״...
    
א פארשלעפטע קרענק? ― כאפט אים אונטער בריינדעלע קאזאק. ―
א וואגאבונד, א גנב, אן אויסווורף פון דער נאטור, נאך א גרעסערער כל־בוניק פון זיין באלעבאס. ווי א געטרייער הונט, איז ער איבערגעגעבן צו
אט דעם שטשופאקן, ווייסט דער רוח די ביינער זייערע, וואס האלט דאס
זיי שטענדיק אינאיינעם, אט די צוויי? ווו מע זייט זיי ניט, דארט וואקסן
זיי...
    
און זי הערט נישט אויף צו שיטן אויף זיי פעך און שוועבל, און
אונדזער יונגער העלד שלינגט איטלעכס ווארט. ער וואלט שוין וועלן הערן
פון איר עפעס אזעלכעס, וואס געהער זיך אן מיט רייזלען, און זי קלאפט
אים וועגן שטשופאקן און ווידער אמאל וועגן שטשופאקן. זי זעט אבער
אליין אויך, אז ס׳איז שוין צופיל שטשופאק, שלאגט זי זיך אליין איבער
די רייד: „יא, ווו זשע האלט זי, הייסט דאס? אלץ בא דער ראזא ספיוואק...
קומט זי צו גיין צו איר איינמאל, ראזא הייסט עס, און פרעגט בא איר,
אויב זי קאן ווארפן אויף קארטן? וואס עפעס פלוצעם? קאנען קאן זי.
נאר זי ווייסט, זאגט זי, איינע א טרעפערן, ווארפט זי אויף קארטן, אז
עס לאזט זיך אויס די וועלט... פאלט זי איר אויפן האלדז, ראזא הייסט
עס: נשמהניו, הארצעניו, ליובעניו, מע זאל זי פירן צו דער טרעפערן...
ניין, זי וויל באלד... וואס האט דיר אנגעשפארט, פייגעלע?... אט אזוי וויל
זי, א קאפריזנע מיידל געווארן אט די ספיוואק, א ברען פלאם־פייער...
פלוצעם זאל זי זיך אייך צעוויינען, באהאלטן דעם קאפ אין קישן. נישט
עסן, נישט טרינקען, נישט גארנישט. און אמאל זאל זי אייך ארומכאפן
טאנצן אין מיטן העלן טאג... „אין מיטן דרינען? משוגע, צי חסר־דעה?״...
און אמאל זאל זי זיך גאר צעזינגען און זינגען און זינגען. טאקע גאר ווי
א סאלאוויי. א קאפריזנע מיידל אט די ספיוואק״...
    
„הכלל, ווו זשע האלט זי? יא גייען זיי צו דער טרעפערן, הייסט
עס, גוט. געקומען צו דער טרעפערן ― א קלוגע מכשפה. א דורכגעטריבענע. קוקט זי איר אין די אויגן, לייגט אויס די קארטן, פאלט אויס אס
הערץ ― „א ליבע״ הייסט עס... און אויבער קארא ― א „בלאנדער קא־וואליער״... און א זעקסטל, אלע מאל אן אנדער זעקסטל ― „א וועג״
הייסט עס. „א ליבע״, „א בלאנדער קאוואליער״ און א „וועג״. גוט. און זי
לאזט נישט אראפ פון איר קיין אויג, די טרעפערן, און טייטשט איר אויס,
אז דער „בלאנדער קאוואליער״ טראכט פון איר כסדר... טאג ווי נאכט
טראכט ער נאר פון איר, דער בלאנדער. טאג ווי נאכט. ער שטרעבט צו
איר, צו ראזען הייסט עס, מיט אלע כוחות, מיטן גוף און מיט דער נשמה...
ער וויל זיך, זאגט זי, מיט דיר אויפטרעפן. ער גייט אויס, ער חלשט און
ווייסט נישט, ווי ארום... ווייל איר זייט, זאגט זי, ביידע אין „וועג״, תמיד
אין וועג. שטענדיק־שטענדיק אין וועג... ער ― אהער, דו ― אהין. ער ―
אהין, דו ― אהער... איר האט זיך ליב, זאגט זי, איר האט זיך ליב. ער ―
דיך, און דו ― אים. און איר טראגט זיך, זאגט זי, איינס צו דאס אנדערע,
איר שטרעבט, איר רייסט זיך, נאר איר בלאנדזשעט, איר בלאנדזשעט...
איר בלאנדזשעט אזוי ווי די שטערן, זאגט זי, אזוי ווי די שטערן אין הימל...
    
און נאך עפעס האט איר דארטן די מכשפה געזאגט און געזאגט
און געזאגט. זי געדענקט שוין אבער נישט ― וואס... זי געדענקט נאר,
אז זיי זיינען ארויסגעגאנגען פון דער טרעפערן, איז איר ראזא געפאלן
אויפן האלדז און גענומען זי קושן און וויינען אזש פאר פרייד... „א
קאפריזנע מיידל ― האט זי זיך דעמאלט געטראכט ― א קאפריזנע
מיידל״... איצט איז איר שוין פארענטפערט א סך זאכן״, ― לאזט אויס
בריינדעלע קאזאק מיט א ניגון, און דאס קיילעכיקע פנים ווערט איר
באגאסן מיט א פעט צופרידן שמייכל.
    
קאפיטל ניין און פופציק
  
אים ווילט זיך זינגען
    
ס׳איז שוין געווען ווייט נאך האלבע נאכט, אז די חברה אקטיארן
פון ביידע קאמפאניעס האבן סוף־כל־סוף געענדיקט דאס שפילן אין
קארטן און זיינען זיך צעגאנגען, דער אהער, דער אהין. ווער מיט חרטה,
און ווער מיט א פארדראס. ווער צופרידן ,און ווער פארזארגט, און ווער
טאקע רעכט אין כעס אויף זיך און אויף יענעם און אויף דער גאנצער
וועלט.
    
ווי אויף צולהכעיס, איז נישט געווען קיין איין דראזשקע אויף
דער גאס, און אונדזערע העלדן, האלצמאן און ראפאלעסקא, האבן געמוזט גלייך מיט אלע זיך שלעפן איבער די לעמבערגער גאסן פון קאפע
„מאנאפאל״ ביז צו זיך אויף דער סטאנציע מחילה צו פוס.
    
עס איז געווען אן אסיעניקע נאכט. איינע פון די נעכט, וואס מע
זאגט אויף זיי: „נישט ווינטער, נישט זומער, נישט ווארעם, נישט קאלט״.
וואס זשע, פרעגט זיך, איז אונדזער יונגן העלד אזוי גוט, אזוי ליב און
אזוי פריילעך? וואס זשע שמייכלט צו אים אזוי דער הימל? וואס זשע
ווינקען צו אים אזוי די שטערן? וואס זינגען די גאסן? מיט וואס שמעקט
אזוי די נאכט? וואס טראגט עס אים אזוי אין דער לופטן? למאי ווילט
זיך אים היינט זינגען? למאי ווילט זיך אים אזוי ארומנעמען זיין פריינט,
זיין טייערן ליבן פריינט און זיך מיט אים צעקושן דווקא אט דא, אין מיטן
גאס? „ניין, ער מוז אים ארומנעמען, האלצמאנען, ער האט אים ליב. נו,
ער האט אים ליב!!״...
    
יענער קוקט אים אן, ווי א משוגענעם:
    
האלצמאן קאן זיך נישט מוחל זיין. ער האט זיך היינטיקע נאכט
פארשפילט, ווי א רעכטער קארטיאזשניק. דער רוח האט אים געטראגן זיך
צושמידן צו דער באנק. א יצר־הרע, צו אלדי שווארצע יאר. דערזען א פול
שיסעלע, האט ער אים אנגענומען א חשק. א רוח אין געלטס טאטן אריין...
תחילת האט ער געהאט געווונען. כאפ זשע אויס דאס היטל מיט ניס און
גיי אהיים, דו פארך ― ניין, גלוסט זיך נאך. א מענטש האט גרויסע
אויגן. און דערצו נישט געקאנט אפזאגן דעם דירעקטאר געצל.
    
― א כאליערע זאל אויף אים קומען מיט מיין הוסט אינאיינעם.
    
א שלעכטער סימן. האלצמאן, אז ער הייבט אן הוסטן און שעלטן
דעם הוסט, איז א סימן, אז ער איז נישט אויפגעלייגט. איז אבער ראפא־לעסקא אויפגעלייגט. אויפגעלייגט? גליקלעך. גליקלעך אויך נישט. נישטא
דאס ריכטיקע ווארט געבענטשט זאל זיין די דאזיקע נאכט! געבענטשט
זאל זיין די דאזיקע וועלט. די דאזיקע שיינע ליבע זיסע וועלט! דעם
גאנצן וועג פון קאפע „מאנאפאל״ ביז צו דער סטאנציע איז נאר ער
רעדט און נאר ער לאכט און נאר ער זינגט. „וואס איז מיט דעם יאט?״...
דער דירעקטאר האלצמאן טוט אים א קוק אין פנים אריין ― דאס פנים
שיינט, די אויגן גלאנצן. „אפנים, דעם דאקטאר לויתנס קאמפלימענטן
האבן אים גוט דעם קאפ פארדרייט״...
    
געקומען אויף דער סטאנציע שוין מיטן טאג גלייך, זיך קוים דער־קלונגען, טוט מען זיך אויס אויף צו שלאפן גיין, און ראפאלעסקא הערט
נישט אויף צו ריידן און צו לאכן. און עס דאכט זיך האלצמאנען, אז
זיין יונגער פריינט רעדט עפעס היינט מאדנע דבורים. עס קלעפט זיך
נישט א ווארט צו א ווארט... ניין, עס געפעלט אים, זאגט ער, די שטאט
לעמבערג! לעמבערג! ― א מחיהדיקע שטאט. א מחיהדיקער נאמען.
לעמ―בע―רג. און די מענטש? גאלדענע מענטשן, זאגט ער, און דאס
טעאטער איז אים אויך, זאגט ער, געפעלן. און די ארטיסטן ―אויסגע־צייכנטע מענטשן אלע״.
    
― און דער דירעקטאר געצל? ― שלאגט אים איבער האלצמאן.
    
„פארוואס נישט? זייער א וווילער מענטש אט דער געצל.
    
― אזא יאר אויף אים, אחוץ שווארצקייט! ― כאפט אונטער
האלצמאן און וויל פארלעשן דאס ליכט ― שוין צייט שלאפן. לאזט אים
נישט ראפאלעסקא. ער וויל נאך א ביסל ריידן.
    
― משוגע מיינע שונאים? שוין באלד טאג.
    
― כאטש א ביסעלע ― בעט זיך בא אים ראפאלעסקא און צעלאכט זיך פון זיך אליין.
    
― פון וואס ווילט זיך דיר ריידן? ― פרעגט אים האלצמאן.
    
ער וויל ריידן, ערשטנס, פון דעם דאקטאר לעוויוס.
    
― וואס איז דא צו ריידן פונעם דאקטאר לעוויוס? א מעצענאט
א דייטש, וואס האט אין זיך ניין מאס רייך...
    
ניין, ער וויל הערן, וואס טראכט ער וועגן ווין? וועגן פארן קיין
ווין? אך, קיין ווין!...
    
וואס זאל האלצמאן טראכטן וועגן ווין? ווי קאנען זיי אוועקווארפן אלע געשעפטן און פלוצעם פארן קיין ווין? וואס איז בא זיי ―
גנביש געלט, צי וואס?... לאז דער דאקטאר לויתן געבן צושטייער אויף
הוצאות ― ער איז נישט קראנק. ער האט אפשר א האלבן מיליאן, איז
ער נישט קליין געבן צושטייער...
    
ראפאלעסקא פארטראכט זיך: „צושטייער? ער וועט זיכער געבן
צושטייער. פארוואס זאל ער נישט געבן? א גאלדענער מענטש אט דער
דאקטאר. א גאלד, נישט קיין דאקטאר. א דימענט פון א דאקטאר״...
    
― אלע זיינען בא דיר גאלדענע מענטשן. אלע ― דימענטן. דערווייל דארף מען שלאפן. שלאפן! שלאפן!
    
האלצמאן ציט אויס דעם לאנגן דינעם האלדז פון בעט ארויס, טוט
א בלאז, פארלעשט דאס ליכט, מאכט צו די אויגן, וויל אנהייבן שלאפן,
לאזט אים נישט ראפאלעסקא:
    
― אט די קליינטשיקע, די גראבינקע, אט די בריינדעלע קאזאק,
איא א וווילינקע?
    
האלצמאן כאפט זיך אויף, שפארט זיך צו אויפן שפיציקן עלנבויגן פון זיין דארער אויסגעטריקנטער האנט און קוקט מיט די שארפע
שפיציקע אויגן אין דער פינצטערניש אריין, וואס שניידט זיך דורך מיט
א שיטערן בלויען פאס פונעם פרימארגן.
    
ביז דער דאזיקער מינוט האט האלצמאן געהאט כמעט פארגעסן
אן דער בריינדעלע קאזאק. איצט האט ער זיך דערמאנט, אז זי איז געזעסן די גאנצע צייט אינעווייניק מיטן „יאט״ ― פון וואס האבן זיי
געקאנט ריידן?... „ווער ווייס?... פאראן גענוג שטיגוטערס, ממזרים אויף
דער וועלט... ניין, ער קאן זיך גאר נישט מוחל זיין וואס ער האט זיך
אזוי פארשפילט מיט חברה אין די קארטן, אז ער האט גאר כמעט פארגעסן אכטונג געבן אויפן „יאט״. דאס אנדערע מאל וועט ער שוין אזא
זאך נישט טאן״...
    
האלצמאן קאן שוין נישט שלאפן. ער פארהוסט זיך און פרעגט בא
ראפאלעסקאן מיט א האלב־וואכנדיקער שטימע, וועגן וואס, אייגנטלעך,
האט ער די גאנצע צייט גערעדט אט דארט מיט אט דער בריינדעלע
קאזאק?
    
ראפאלעסקאס קול בארויקט אים: „וועגן וואס זאל מען ריידן? וועגן גארנישט, גאלע גארנישט. גלאט געשמועסט. געפלוידערט. געפלאפלט
אין דער וועלט אריין״...
    
דאך?...
    
ראפאלעסקא גיט אים איבער, וועגן וואס זיי האבן געפלוידערט.
ער טראכט אים אויס פזמונות, נעכטיקע טעג, און לאכט פון זיך אליין,
וואס עס גיסן זיך בא אים אזעלכע שקרים און אזוי גרינג, אזוי גלאט,
ווי א בוימל. און וואס מער ער לייגט, מער קומט דאס אויס קיילעכיק.
    
ראפאלעסקא פילט, אז ער רעדט נישט דאס, וואס מע דארף, שלאגט
ער איבער זיך אליין:
    
― אט די בריינדעלע קאזאק, כ׳לעבן, א וווילינקע, א גוטע זעל.
א מענטש אן א גאל. און, ווייזט אויס, א וווילע אקטריסע. דארף שפילן
אויסגעצייכנט גוט. אלע ארטיסטן שפילן דא אויסגעצייכנט גוט. וואס?
נישט אזוי?
    
קיינער ענטפערט אים נישט. אפנים, אז האלצמאן שלאפט שוין?
יא, ער שלאפט שוין.
    
האלצמאן שלאפט שווער. עפעס רירט זיך דארט בא אים אינעווייניק אין הארצן אלע מאל, עס כארכלט און עס רייסט זיך עפעס בא
אים פון אינעווייניק ארויף, ארויף, דורכן האלדז, און עס קאן זיך נישט
ארויסכארכלען קיינמאל. דאס כארכלען לאזט נעבעך נישט שלאפן אונדזער האלצמאנען. פארהוסט ער זיך אלע מאל און ווערגט זיך מיטן
הוסט און שנעל פונעם שלאף: „א כאליערע״... קערט זיך איבער אויף
דער אנדערער זייט און ווערט אנטשלאפן און כארכלט ווייטער, ביז דער
הוסט וועקט אים אויף ווידער אמאל אויף א וויילע, שעלט ער אים ווידער אויס מיט דער כאליערע און ווערט ווידער אמאל אנטשלאפן.
    
 * * *
    
ווי קאן מען שלאפן אין אזא נאכט? ― דאס פארשטייט נישט
ראפאלעסקא. א מאדנע נאכט. א האלב־ווינטערדיקע, נאר א מחיהדיקע
נאכט. „געבענטשט זאל זיין די דאזיקע נאכט!״... און ער כאפט זיך
אויף פון געלעגער. ער עפנט אויף דאס פענצטער. בייגט זיך אריבער
העכער האלב אין דרויסן ארויס און ציט אריין אין זיך די פרישע לופט
וויפל ער קאן. נעמט ארום מיט איין קוק דעם גאנצן הימל. אויסגעלאשן
זיינען די שטערן, אין א זייט הענגט א בלאסע פארהויכטע לבנה, וואס
האלט שוין באם אונטערגיין. אט־אט ווערט זי פארשווונדן. די האלבנאכטיקע בלויקייט הייבט אן צו ווערן גרוי, פרימארגנדיק. אקארשט
ווי מע זעט נישט וועט זיך אויפכאפן דער טומלדיקער טאג. פאר אונדזער העלד איז דאס אלצאיינס: לאז זיין נאכט. לאז זיין טאג. אז גאט
האט אזא טייערע וועלט. אזא טייערע, אזא וווילע, אזא זיסע וועלט!
געבענטשט זאל זיין די דאזיקע וועלט! ווי קאן מען שלאפן, אז ס׳איז
אזוי גוט אויף דער נשמה? ווי קאן מען שלאפן, אז דאס הארץ איז
אזוי פול און עס גלוסט זיך זינגען?
    
אים ווילט זיך זינגען, זינגען...
    
קאפיטל זעכציק
  
דיפלאמאטן
    
האלצמאן האט אנגעשמעקט מיט זיין שארפער שפיציקער נאז, אז
דער דירעקטאר פון לעמבערגער טעאטער, אט דער „יאקל בן פלעקל״,
האט געווארפן אן אויג אויף זיין „יאט״. האלצמאן האט, ברוך השם,
א שארף אויג. ער האט געזען, אז אלע טאנצן ארום ראפאלעסקאן און
קוקן אויף אים, ווי א קאץ אויף שמאלץ. נאר ער האט זיך געמאכט
ווי ער זעט נישט. „טאנצט קינדערלעך, טאנצט, איר טאנצט אויף אייער
אייגענער חתונה״... אזוי האט זיך געטראכט אונדזער האלצמאן און
האט געמאכט איין „גאנג״ נאכן אנדערן.
    
ראשית חכמה, האט ער „געשלאגן בלאט״ מיט דער פרימאדאנעס
ברודער, וואס האט זיך אים עפעס זייער שטארק ארומגעדרייט ארום
„יאט״ און געשמייכלט צו אים, „ווי א פגר אומגעוואשן״. מאלט אייך,
אז אזעלכע, ווי אט דער „טרעלבויך שוואלב״, וואלט האלצמאן געקאנט
פארשטעקן אין גארטל צען, נישט איינעם.
    
איינמאל האט האלצמאן פארבעטן דעם טראגיקער איזאק שוואלב
אין א „רעסטאוראציע״ און האט אים בא א גלאז ביר מיט א קאלבאס
גענומען אפלויבן אין טאג אריין, זיך געווונטשן די מזלדיקע יאר, וואס
שוואלב איז מער אקטיאר פון זיינע אלע קאלעגן. „אזוי לאנג קרענקט
זיין דירעקטאר, „יאקל בן פלעקל״, ווי לאנג ער איז ווערט צו האבן
אזא טראגיקער, ווי שוואלב״.
    
מיט דעם האט אים האלצמאן באלד אוועקגעקויפט. ער האט אים
אפגעטראטן סאמע דארט, ווו אים טוט וויי. און שוואלב האט זיך מודה
געווען פאר אים, בסוד געוויינלעך, אז ער וואלט שוין לאנג וועלן שלאגן
כפרות מיט אט דעם עקספלאאטאטאר, איז ער, ערשטנס, געבונדן מיט
א קאנטראקט נאך אויף גוטע דריי יאר. און צווייטנס, איז „נישטא קיין
פאדעם״... ער זאל האבן מיט וואס ― עהע־הע ― ווי וואלט ער איצט
אנגעשפארט? „אזוי לאנג פוילט געצל בן געצל, ווי לאנג לעמבערג
וואלט אים אנגעקוקט אפילו. ער וואלט שוין געפונען וווהין צו פארן
מיט אזא פרימאדאנעכן, ווי זיין שוועסטערל. לאנדאן, זאגט מען, איז
א ביסל א גרעסערע שטאט, ווי לעמבערג, הא?״
    
― א ביסעלע, ― גיט אים צו האלצמאן און פארזופט מיט ביר.
    
„נו, און א טעאטער איז דארט פאראן, זאגט מען א ביסעלע א
שענערס, הא?״.
    
― איך מיין אזוי, ― גיט אים צו האלצמאן און טוט א זופ.
    
ניין. נאך שענער. שוואלב האט דארט א ברודער, אין לאנדאן.
אן אייגענעם ברודער. אויך א פאפיראסניק, היינט איז ער שוין א
„ביזנעסמאן״. צוגעשיקט נישט לאנג זיין פארטרעט: א יונגאטש מיט
אט אזא בויך, מיט א גאלדענע קייט, מיט א דימענטענעם רינג, ―
גארנישט צו דערקענען, אז דאס איז ער. ער שרייבט אים, דער ברודער
הייסט עס, למען השם, ער זאל קומען צו פארן מיט דער שוועסטער
קיין לאנדאן, וועלן זיי וויסן, וואס הייסט געלעבט אויף דער וועלט!
    
האלצמאן הערט אים אויס: „אזא יאר אויף אים, וואס פאר א
חכם דער ברודער איז.. ער אליין, האלצמאן טאקע, איז דען נישט א
בעלן זיך אראפכאפן מיט זיין „יאט״ קיין לאנדאן? עס ציט אים שוין
לאנג אהין, אין דעם לאנדאן. א ווויל שטעטל, זאגט מען, אט דאס לאנדאן. ער פילט, אז דארט קאן מען מאכן גימל. דער עיקר איז ― צונויפשטעלן א חדר, ווי עס געהער צו זיין. ער ווייס וואס אים פעלט.
צו זיין קאמפאניע פעלט אים נאר א רעכטער טראגיקער אויף די סאמע
שטארקע ראלעס און א שיינע פרימאדאנע ― אט די צוויי ווען ער
קריגט, איז א רוח אין דער וועלטס טאטן אריין״.
    
מיט א האלבע שעה שפעטער, אז די צוויי נפשות, האלצמאן און
שוואלב, זיינען זיך צעגאנגען פון דער „רעסטאוראציע״ מיט גראבע
שטארק־שמעקנדיקע „טראבוקוס־ציגארן״ אין די פיסקעס, האבן זיי זיך
מאדנע שטארק געדריקט די הענט און מאדנע פריינטלעך געשמייכלט
איינס צום אנדערן, ווי מענטשן, וואס האבן זיך פארשטאנען אויפן
ווארט און געשלאסן נאענטע גוטפריינדשאפט גארנישט אויף קאטאוועס.
    
 * * *
    
דערזען, ווי די „קליפה״ (האלצמאן) האט זיך עפעס זייער שטארק
„סקאמפאניעט״ מיטן „טרעלבויך״ (שוואלב), האבן חברה אפגעטראגן
צו זייער דירעקטאר גלייך אין אויער אריין: „כך וכך. אונדזער איציקל
איז עפעס א צו נאענטער שמעלקע געווארן מיט דעם קנאקער פון בוקארעשט...״
    
דער דירעקטאר געצל בן געצל האט אויסגעהערט די אלע מימרות,
ווי א תם, כלומרשט געווארן געל און גרין און שטארק אויפגעטראגן
אויף דעם „וואגאבונד״ און געהייסן זיך אריינרופן אט דעם ציגארניק
שוואלב.
    
אז שוואלב איז אריינגעקומען, האט דער דירעקטאר צוגעמאכט די
טיר מיט די פענצטער, ארומגעקוקט זיך פון אלע זייטן און געהאט מיט
אים א לאנגן געשפרעך. אינטים, אונטער פיר אויגן, און שטיל גאנץ
שטיל: „א קשיא? טאמער לייגט עמעצער צו אן אויער פון יענער זייט
טיר? א וועלט פון פאלשע מענטשן, אינטריגאנטן, ליידיקגייערס״...
    
נאך דעם דאזיקן שטילן געשפרעך, אז שוואלב איז ארויסגעגאנגען
פון זיין דירעקטארס קאבינעט, האט אים דאס רויטע פנים „געפלאמט
ווי א שרפה און געשוויצט ווי א ביבער״.
    
― אפנים, ער האט באקומען א היפשע פארציע! ― אזוי האבן
זיך געטראכט זיינע קאלעגן און האבן געהאט א גרויסן טעות.
    
קאפיטל איין און זעכציק
  
האלצטאן גייט א גאנג נאך א גאנג
    
די ארטיסטן פונעם לעמבערגער טעאטער האבן געהאט פאר זיך א
ניי שטיקל ארבעט. זיי האבן זיך געבראכן די מוחות: וואס איז דאס
דער בוקארעשטער דירעקטאר עפעס געווארן אזא נאענטער שמעלקע מיט
זייער בריינדעלע קאזאק? און, ווי זייער שטייגער איז, האבן זיי זיך גענומען אפלעצעווען פונעם דאזיקן פארל, שארפן די צינגלעך און איבערווארפן זיך מיט פליגלדיקע שטעכווערטלעך:
    
― א לעבן בא זיי, וויי אונטערן באד.
    
― זעט נאר, אויב עס האנדלט זיך דא נישט וועגן א סליוויג. (1
    
― מזל־טוב, אין א גוטער שטאט. (2
  
―――――
    
 1) א זיווג
    
 2) אין א גוטע שעה.
    
― לאז גאט געבן מיט בלוט. (3
    
― ס׳זאל גוט פארלויפן. (4
    
וועמען האט דאס געקאנט איינפאלן, אז האלצמאן גראבט זיך דורך
אט דער דאזיקער יפהפיה צו דער פרימאדאנע הענריעטא שוואלב?
מע האט באדארפט האבן האלצמאנס נאז מיט האלצמאנס חוש־הריח
אז מע זאל אין א גאנץ קורצער צייט אנשמעקן, אז בריינדעלע קאזאק
איז דערצו דער בעסטער שליח. און ער האט זיך גענומען צו דער ארבעט קלוג, קונציק און מיט ענערגיע, מיט חשק, ווי עס געהער צו זיין.
    
אנגעהויבן האט זיך עס, געוויינלעך, פון א שמועס, א שפאציר, א
וויזיט צו איר אהיים ― אלטע באקאנטע, וואס ווייטער ― אלץ מער
פריינטלעך. „עס טוט אים הנאה, וואס ער זעט זיך מיט איר. סע איז
נאר אן עבירה, וואס שטשופאק איז דא נישטא״.
    
― וואס זשע וואלט געווען? ― פרעגט זי אים און קוקט אויף אים
מיט אירע קליינע יאפאנישע אייגעלעך און וויל טרעפן, וואס ער מיינט.
    
― וואלט ער כאטש איינגענומען א מיתה־משונה.
    
― אמן הלוואי, רבונו־של־עולם, פון אייער מויל אין גאטס אויערן!...
    
שיר־שיר האט זי געוואלט זאגן: „פון דיין מויל״ ― און האט
זיך פארכאפט. עס איז איר אזוי פריקרע צו זאגן אים: „איר״! „רבונו־של־עולם, וואס פון א מענטש קאן ווערן! ווען שטשופאק זאל איצט
זיין דא געבן א קוק אויף זיין האצמאכן, וואלט ער טאקע איינגענומען
א מיתה־משונה״...
    
אזוי טראכט זיך בריינדעלע קאזאק און קוקט אויף האלצמאנען
און קאן זיך נישט זאט אנקוקן. זי הערט זיך צו צו זיינע רייד און קאן
זיך נישט גענוג אנהערן. ס׳איז גארנישט דער מענטש כ׳לעבן, ס׳איז
גארנישט דאס לשון. ער רעדט שוין גאר פון „תכלית״, פון „געשעפט״,
פון „קאפיטאל״. „האצמאך״ און „קאפיטאל״ ― כא־כא!... ער בארימט
זיך, אז ער פארמאגט, דאנקען גאט, א ביסל געלט... „ער איז נישט קיין
גרויסער קאפיטאליסט, זאגט ער, נאר מיט שטשופאקן וועט ער זיך אויסגלייכן. יענער האט בריליאנטן, ער האט מזומנים, א מזומנע מטבע,
זאגט ער, איז טייערער פון אלע בריליאנטן, א רוח אין געלטס טאטן אריין״.
    
― טשעפעט זיך אפ פון שטשופאקן! ― שלאגט אים איבער בריינדעלע קאזאק. ― ער האט שוין היינט עגמת־נפש, נישט קיין בריליאנטן.
    
― איך וועל דאס נישט גלייבן, ביז מיינע אויגן וועלן דאס נישט
זען, און איך וועל מיך נישט בארויקן, ביז שטשופאק וועט בא מיר נישט
  
―――――
    
 3)מיט גליק.
    
 4)גוט אפלויפן.
רייניקן די שטיוול. א כאליערע זאל קומען אויף אים מיט מיין הוסט
אינאיינעם!
    
רעדט ער פון שטשופאקן, ווערט ער אויפגערעגט, און אז ער ווערט
אויפגערעגט, פארהוסט ער זיך. אויסגעהוסט זיך, פארלייגט ער די פינגער אין דער וועסט, שפאנט ארום מיט די דינע לאנגע פיס הין און צוריק איבער דער מאדאם טשערניאקס צימערל, קוקט אראפ צו זיך אויף
די שפיץ פיס און הערט נישט אויף צו בארימען זיך פאר איר, וואס
ער האט און וואס ער פארמאגט. און מיטאמאל פארכאפט ער זיך און
שטעלט זיך אפ מיטן ארומשפאנען און הייבט אן צו פארענטפערן זיך
פאר איר, עס זאל איר נישט זיין קיין ווונדער, פון וואנען עס קומט צו
אים געלט. פשוט, פארדינט און צונויפגעזאמלט, אפגעשפארט און באהאלטן. „נישקשה, ער האט גענוג אנגעבורעוועט, ביז ער האט זיך דער־ראבערט צו א שטיקעלע תכלית, גאט מעג אים שוין העלפן״.
    
― אמן, הלוואי, פארוואס נישט? ― גיט אים צו די מאדאם
טשערניאק. זי פארשטייט נישט, וואס איז דא פאראן צו פארענטפערן
זיך? געלט האבן איז דען א בזיון? א בזיון איז, אז מען איז א כתריאליק,
א דלפון, א שלעפער, אזוי ווי אט די אלע איבעריקע יאלדן, וואס גייען
ארום, מיט רעספעקט צו מעלדן, אן אן אונטערשט העמד אויפן לייב
און ווייסן נאר שפילן אין קארטן, שארלאטאנעווען, כאפן א גמילות־חסד אויף צו פארפאלן!... אנקוקן קאן זי זיי נישט, אט די לייט, נאר
דערפאר, וואס געלט איז בא זיי שמעלט... שיטערע פינגער. פי־פו־פא...
וואס איז? מע קאן נישט זיין א גוטער אקטיאר און אפהיטן א גראשן?
וואס איז א מענטש אן געלט, משטיינס געזאגט? וואס?
    
― ווי א גוף אן א נשמה, ― כאפט ער אונטער און פאלט אריין
צו איר אין טאן אריין. ער געדענקט נאך פון שטשופאקס צייטן האט זי
תמיד געהאט א „ניפל״. חברה פלעגן שמועסן, אז אט די בריינדעלע קאזאק איז אנגעשטאפט מיט געלט, אזוי ווי מיט יארן. דער חסרון איז
נאר, האבן זיי געטענהט, פארוואס זאל גאט נישט טאן א נס, אז זי זאל
אריין אין דער ערד, ווי קורח, און זיי זאלן זי ירשענען?...
    
אט אזוי גייט בא זיי דאס געשפרעך פריינטלעך־אינטים, ביז מע
קומט ארויף פאוואלינקע און ביסלעכווייז אויף וויכטיקע זאכן, און ער
מאכט מיט איר א שמועס וועגן תכלית, געשעפט, פלאנען אויף ווייטער:
„ביז וואנען איז דער שיער צו זיין נע־ונד, פארקויפט צו אזא מין חיה,
ווי דער יאקל בן פלעקל? איז דען נישט גלייכער טויזנט מאל, ווען זי
גייט למשל, האנט בא האנט מיט אים, מיט האצמאכן? אזעלכע צוויי
מענטשן, ווי זיי, קאנען דאך טאקע יא מתקן זיין, עפעס אויפטאן אויף
דער וועלט הא? אזעלכע צוויי מענטשן, ווי זיי, כ׳לעבן, געשלאגענע
הינט... זיי ווייסן שוין ,„פאטשאמע ליכע״... און ווי אזוי מע מאכט געלט
― באדארף מען זיי נישט לערנען. געלט מאכן באדארף מען קאנען. און
דער עיקר דארף מען קאנען געלט קלייבן... פארדינען א גראשן איז נישט
אזוי שווער, ווי א גראשן היטן. א גראשן דארף מען היטן. צופיל בעלנים
אויפן גראשן. וואס?״...
    
― צופיל בעלנים, ― גיט אים נאך בריינדעלע קאזאק.
    
און אט אזוי קייטלט זיך בא זיי דער שמועס אינטים און געשעפטלעך, ביז ער קומט ארויף מיט איר אויפן סאמע רעכטן ענין, וואס אים
קוועטשט ― אויף דער פרימאדאנא.
    
― מע באדארף אריבערכמאליען ― זאגט ער איר ― בא אט דעם
יאקל בן פלעקל אט די שיינע טעלעצע.
    
― די שיינע טעלעצע, כא־כא? ― חזרט איבער נאך אים בריינדע־לע קאזאק און אויף איר פעט קיילעכיק לבנה־פנים צעגיסט זיך א פעט
שמייכעלע, און זי באווייזט אים אירע ווייסע ציין. עס ווייזט אויס, אז
זי איז צופרידן. ערשטנס וואס זי האט געטראפן ― וועמען ער מיינט.
צווייטנס, וואס ער האט אנגערופן די פרימאדאנע מיט איר אמתן נאמען. און דריטנס, איז זי היינט גלאט צופרידן מיטן גאנצן געשפרעך...
און האלצמאן נעמט זי דורך מיט זיינע שארפע שפיציקע אויגן און גיט
איר צו פארשטיין, האלב ערנסט, האלב קאמיש, דעם שכל, פארוואס מע
דארף אריבערכמאליען די שיינע טעלעצע.
    
― א שיינינקע פרימאדאנע, פארשטייט איר מיך, זי מעג זיך זיין
א קאלב, איז גוט צו פרנסה.
    
― גוט צו פרנסה, כא־כא! ― גיט אים צו בריינדעלע קאזאק.
    
― א סגולה פונעם רבין, ― זאגט ווייטער האלצמאן מיטן אייגענעם האלב־ערנסטן, האלב־קאמישן טאן.
    
― א סגולה פונעם רבין, ― כאפט אים אונטער בריינדעלע קאזאק
און דערלאנגט אים קאקעטיש א זעץ מיט איר קורץ גראב הענטל, און
דאס פעטע קיילעכיקע לבנה־פנים בא איר שוויצט אזש פון גרויס תענוג. און אירע קליינע יאפאנישע אייגעלעך ווערן נאך קלענער, אזוי
קליין, אז מע זעט זיי שוין כמעט גארנישט ארויס.
    
קאפיטל צוויי און זעכציק
  
בריינדעלע קאזאקס ראמאנען
    
וואס האבן געקאנט הייסן בא בריינדעלע קאזאק האלצמאנס אנצוהערעניש: „גיין מיט אים האנט בא האנט״? און ווי אזוי זאל זיך נישט
פרייען דערויף אן עלנטע, פארוואגלטע, בלאנדזשענדע נשמה, וואס איז
נע־ונד שוין אזויפיל יארן, פון שטאט צו שטאט, פון לאנד צו לאנד, פון
טעאטער צו טעאטער?... אז האלצמאן איז געווען בא שטשופאקן און
האט גאר געהייסן „האצמאך״, איז געווען עפעס אנדערש. און איצט,
אז האצמאך איז שוין „האלצמאן״ און איז שוין א דירעקטאר פון אן
אייגענעם טעאטער און האט דערטאפט אזא אן אתרוגל, ווי אט דער „יאט״
ראפאלעסקא, וואס אלע שלאגן זיך פאר אים, און פארמאגט נאך דערצו
א שטיקל קאפיטאל אויך, ― איז שוין טאקע ווידער עפעס אנדערש...
זיי ביידע, ווען זיי גייען, ווי זאגט ער, ה א נ ט ב א ה א נ ט, און
עס געראט איר טאקע אריבערכמאליען אט די „שיינע טעלעצע״ הענריעטא, און זיי טוען א פאר ארויס אלע פיר מיט דער פרימאדאנע און
מיט דעם „יאט״ איבער דער וועלט ― דעמאלט איז דאך טאקע „אויף
איר אזא יאר״.
    
אט מיט אזעלכע זיסע געדאנקען האט זיך אונדזער בריינדעלע קאזאק א נעם געטאן צו דער ארבעט שכלדיק און געשמאק, ווי אן עכטער
דיפלאמאט. און עס איז איר, דאנקען גאט, געראטן אויפן שענסטן ארט.
דער „דורבאטש״ הענריעטא מיטן שיינעם פנימל האט זיך געלאזט איבעררעדן און איז איינגעגאנגען אויף אלע גליקן און פריווילעגיעס, וואס
זי האט איר פארגעלייגט. איבערהויפט האט זי די מאדאם טשערניאק
גענומען מיט דעם, וואס זי וועט זיין אזוי נאענט צום „יאט״, צו רא־פאלעסקאן...
    
הענריעטא שטעלט אויף, אויף איר אירע שיינע בלויע אויגן און
ווערט רויט, ווי א צוויק. בריינדעלע קאזאק דערזעט און פארלויפט אויף
צופריער: „זי פארשטייט נישט, וואס איז דא זיך זשענירן? דאס איז אזא
זאך, וואס טרעפט זיך דען נישט מיט יעדן?... איך דארף מען קיין פינגער אין מויל נישט לייגן. זי וועט אים אפבייסן... זי זעט דען נישט, אז
הענריעטא איז נאך אים די כפרה און ער נאך איר?״...
    
הענריעטא שוואלב ברענט ווי א העליש פייער: „ער נאך איר? פון
וואנען ווייסט זי דאס?״...
    
א! זי ווייס שוין. די מאדאם טשערניאק ווייס אלץ. נישטא אזא
זאך, וואס די מאדאם טשערניאק זאל נישט וויסן. נישטא א זאך, וואס
די מאדאם טשערניאק זאל נישט קאנען. לאז מען זי נאר גוט א בעט
טאן, מאכט זי דאס אין איין קול פייער. 1) איינס־צוויי־דריי ― און מע
ברעכט טעלער.
    
― בריינדעלע! הארצעניו! ליובעניו! ― איז איר הענריעטא געפאלן
  
―――――
    
 1) כהרף עין.
אויפן האלדז און באהאלטן איר שיין ברענענדיק פנים אין דער מאדאם
טשערניאקס רויטע ראטאנדע.
    
נישט אומזיסט האט די פרימאדאנע אזעלכע שיינע צונעמענישן,
ווי „שיינע טעלעצע״ און „דורבאטש״ און „לעמעשקע״. הענריעטא
שוואלב האט זיך, אפנים, אונטערגענומען באווייזן דער וועלט, אז מע
קאן האבן א שיין פנימל און קיין שכל פון דאנען אהין. בריינדעלע קאזאק האט געקאנט פארשטעקן אין גארטל, קויפן און פארקויפן א גאנץ
טוץ אזעלכע שיינע נארישע מיידלעך, ווי אט די פרימאדאנע פונעם לעמבערגער טעאטער. און אך! ווער עס האט נישט געזען אין יענער צייט
בריינדעלע קאזאק, דער האט קיין מער גליקלעכן מענטשן אויף זיין לעבן
נישט געזען. איטלעכס באשעפעניש האט זיך זיין שטערן אין הימל און
אויף יעדער בריאה מוז קומען א צייט. געקומען די צייט אויך אויף
בריינדעלע טשערניאק, אדער בריינדעלע קאזאק, זי זאל שוין אויך אמאל
אויפגערעכט ווערן. געקומען די צייט, אז איר הארץ זאל אויך שוין
אמאל אויפוואכן פון שטענדיקן דרימל, אנהייבן קלאפן און צעקלאפן
מיט א ווארעם געפיל פון אמתדיקן גליק.
    
דער גאנצער חסרון איז אבער, וואס דאס איז געווען בא איר נישט
דאס ערשטע מאל, נישט דער ערשטער ראמאן און, דאכט זיך, נישט
דער לעצטער...
    
וויפל מאל האט זי זיך שוין אפגעבריט אין איר לעבן! וויפל קלעפ
האט זי שוין געכאפט פון „פאלשע, פארדארבענע, שאלקהאפטיקע מאנצבילן״ ― און נאך האט דאס זי נישט אנגעלערנט!
    
עס איז געווען א צייט, ווען שטשופאק האט באדארפט האבן איר
לאסקע, האט ער זיך צו איר געשדכנט, און זי האט אים געגלייבט, ―
האט זי נאכדעם אויף זיך די האר געריסן... עד היום נאך קאן זי זיין
נאמען נישט הערן און דערמאנט אים פונדעסטוועגן דריי מאל א טאג.
    
נאך שטשופאקן האט זיך צוגעשמייכלט צו איר שטשופאקס פליגל־אדיוטאנט, אונדזער גוטער באקאנטער שלום־מאיר מוראווטשיק, די פארשלעפטע קרענק.
    
דער דאזיקער נפש איז אריין צו איר, ווי מע זאגט, מיט די שטיוול
אין הארצן. ס׳איז א סברה, אז עס האט שוין געהאלטן אזוי ווייט, אז
ס׳איז אפגעגאנגען נאר א חופה. און דאס האט שלום־מאיר מוראווטשיק
נישט געוואלט הערן, נישט זען. בטבע איז אן אקטיאר א מענטש, וואס
האט פיינט חופות. א מיידל, א כלה, א שפאציר, א מתנה, א וועטשערע,
א שפאס, א טענצל ― אלצדינג, אבי נישט קיין חופה: „די בעסטע חופה
איז דער ערגסטער טויט״...
    
בריינדעלע קאזאקס ראמאן מיט שלום־מאיר מוראווטשיק האט זיך
אויסגעלאזט, ווו אלע אירע ראמאנען, וואס פאר אים און וואס נאך אים.
דאס הייסט, אנגעהויבן האט זיך עס מיט א גמילות חסד און מיט נאך
א גמילות חסד און מיט נאך און נאך, און אויסגעלאזט האט עס זיך
מיט א שטילן סקאנדאל, מיט א ווייטיק אין הארצן און מיט א שנאה
צו אלע „פאלשע, שאלקהאפטיקע מאנצבילן״.
    
נאר וואס פאר א ווונד ווערט מיט דער צייט נישט פארהיילט? די
גמילות חסדים, וואס שלום־מאיר מוראווטשיק האט בא איר גענומען,
זיינען געבליבן בא אים, און מאדאם טשערניאק איז געבליבן מאדאם
טשערניאק (דעם נאמען „מאדאם״ האט זי אליין זיך געגעבן איבער איר
אימפאזאנטער פיגור און איבער אירע יארן)...
    
זי האט איר האפענונג נאך נישט פארלוירן. פריער אדער שפעטער
― עס וועט דאך קומען אמאל דער, וואס וועט זי פארשטיין און אפשאצן נאך איר ווערט. ער מוז, ער מוז אמאל קומען. וועט זי אים אריינפירן
צו זיך. וועט זי אים עפענען איר קאסטן. וועט ער זען אירע אוצרות.
וועט ער זען גרעט, וועט ער זען מלבושים, וועט ער זען צירונג. דאס
אלץ איז אנגעגרייט פאר ז יי נ ע ט וו ע ג ן... פאר ז יי נ ע ט ־
וו ע ג ן... און ער ווייסט גארנישט!... און איר הארץ וועט זי פאר אים
עפענען. איר נשמה פאר אים אויפדעקן. אך, אפשר איז זי נישט אזוי
שיין ווי אנדערע. אפשר איז זי נישט אזוי יונג, ווי אנדערע. וויפל געטריישאפט אבער, וויפל ליבשאפט עס פארמאגט אזא הארץ! וויפל אמתדיקע ריינע איבערגעגעבנהייט און כשרע צוגעבונדנקייט ליגט באהאלטן
אין אזא נשמה...
    
האלצמאן איז איצט געווען דער, וואס אויף אים איז געפאלן דער
גרוסל פון מאדאם טשערניאק. האלצמאן איז איצט געווען דער, האט זיך
אריינגעקליבן צו איר אין הארץ אריין, האט דארט געוועלטיקט ווי א
מלך און געקאמאנדעוועט מיט איר אזוי לאנג, ביז ער האט זי געהאט
נייטיק. און נאכדעם, אז ס׳איז געקומען צו עפעס, האט זיך אויסגעלאזט,
אז זיי האבן זיך איינס דאס אנדערע נישט פארשטאנען. וואס הייסט
דאס אייגנטלעך,  ג יי ן  ה א נ ט ב א ה א נ ט?... בא אים האט
דאס געהייסן אזוי גוט, ווי האבן א חלק אין געשעפט, זיין א שותפטע
צו דער טרופע ― „מהיכא־תיתי, פארוואס נישט? לאז זי אריינלייגן געלט,
אך, מיטן גרעסטן כבוד!״...
    
געלט זאל זי אריינלייגן?... א חלק וועט זי האבן??... אט דאס האט
דען געמיינט די מאדאם טשערניאק??...
    
פאלשע, שאלקהאפטיקע מאנצבילן! ארעמע בריינדעלע קאזאק!
קאפיטל דריי און זעכציק
  
מען גייט מיט א וויזיט
  
איינמאל, אין מיטן א פארשטעלונג, צווישן די אנטראקטן, איז צוגעגאנגען דער לעמבערגער מעצענאט, דאקטאר לעוויוס־לויתן, צום דירעקטאר בערנארד האלצמאן און האט אים „העפלעכסט״ איינגעלאדן,
אינאיינעם מיטן יונגן מאעסטרא ראפאלעסקא, צו זיך אויף א מיטאג.
„ער פארהאפט ― אזוי האט זיך דער דאקטאר לעוויוס אויסגעדריקט
מיט א ליבלעך שמייכעלע און באוויזן בעת מעשה זיינע מאדנע צעוואקסענע ציין ― ער פארהאפט, אז זיי וועלן אים נישט ענטזאגן״.
    
― אפזאגן זיך פון אזא ווארעמעס? ― האט זיך האלצמאן ארויסגעכאפט, ווינקענדיק צו ראפאלעסקאן, וואס האט באדארפט באדייטן:
„וואס זאגסטו אויף אזא דייטש א טיפש?״ ― חס־ושלום! אדרבא, אך
מיטן גרעסטן בזיון, מיין איך, מיטן גרעסטן כבוד...
    
פאר אונדזער האלצמאנען איז דער וויזיט געווען א גרויסער, א
געהויבענער יום־טוב. א יום־טוב, וואס מע דארף זיך צו אים גרייטן:
„כאפט דאס דער רוח מיט די ביינער! ממה־נפשך, גייט מען צו אזא
מעצענאט אויף ווארעמס, דארף מען גיין ווי א מענטש״.
    
און ער איז אוועק צווישן די קלייטן און האט זיך געקויפט ספעציעל א שפאגל נייעם אנצוג, זיך געשאלטן מיט די לעמבערגער דייטשן,
געדונגען זיך ביזן ביין אריין און אויסגעדונגען אין גלייכן געלט. מע
קאן זאגן א מציאה.
    
― אזוי לאנג קרענקט דער דירעקטאר יאקל בן פלעקל, ווי לאנג
מע קריגט בא אונדז פאר אט דעם געלט אזא אנצוג. וואס זאגסטו, ליובעניו?
    
― א מציאה פון א גנב.
    
― אפשר ניין?
    
― פארוואס ניין?
    
― וואס זשע לאכסטו?
    
― וואס זשע? זאל איך וויינען?
    
― ווער זאגט דען וויינען? עך, שוטהלע בן פיקהאלצל! ― מאכט
האלצמאן, און ביידע צעלאכן זיך געשמאק, און ביידע נעמען זיך גרייטן
צום געהויבענעם וויזיט. האלצמאן זעצט זיך אוועק „כאפן א גאל אפ״
דאס אויסגעטריקנטע געל־גרין גלאנצנדיק פנים, איבערגעלאזט פון שיינקייט וועגן נאך צוויי שווארצע באקן־קאטלעטלעך. די באקן־קאטלעט־לעך האבן זיך טאקע זייער געפאסט צו זיינע מאגערע איינגעפאלענע
באקן און צו זיין אויסגעצויגענעם האלדז, וואס האט ארויסגעקוקט פון
א שניי־ווייסן שטייענדיקן קאלנער מיט א קונציק אונטערגעבונדענעם
שניפס. א פאר נייע לאקירטע שיך מיט ברייטע בענדלעך און דער אויסגעגלעטער גלאנצנדיקער צילינדערהוט, וואס אויפן שפיציקן קאפ, האבן
צוגעגעבן זיין שפיציקער פיגור נאך מער חן, אזוי, אז זיין יונגער פריינט
ראפאלעסקא האט זיך אזש נישט געקאנט איינהאלטן און האט אים געמאכט א קאמפלימענט, אז ער ווערט וואס א טאג שענער און יונגער.
„שענער קאן זיין, נאר יונגער ― גאט ווייס״. ― זאגט צו אים האלצמאן גאנץ ערנסט און בייגט אן צו אים דעם קאפ:
    
― זעסט, פייגעלע, גרויע האר? א כאליערע זאל קומען אויף שטשו־פאקן, דאס האב איך אים צו פארדאנקען.
    
אויך ראפאלעסקא האט זיך אנגעטאן צוליב דעם וויזיט נאך דעם
לעצטן זשורנאל. זיינע גרויסע ווייסע זעלטן־שיינע הענט האבן ארויסגעשיינט פונעם סמאקינג, וואס האט אויסגעזען אויף אים א ביסל
צו קורץ און צו ענג, מחמת ראפאלעסקא האט דעמאלט געהאלטן סאמע
אין רעכטן וואקסן. די ברייטע פולע שניי־ווייסע שיינע מאנישקע האט
ארויסגעשיינט פון דעם אויסגעשניטן וועסטל און געקאנקורירט מיטן
שיינעם ווייסן האלדז. די גאנצע פיגור זיינע האט ארויסבאוויזן אזויפיל
יינגשאפט און פרישקייט, אז ס׳איז געווען באמת א פרייד און א פארגעניגן אויף אים צו קוקן. נישט אומזיסט האט די פרימאדאנע הענריע־טא שוואלב אוועקגעווארפן אלע אירע קאוואליערן און חתנים און גענומען זיך גאנץ ערנסט צו „באקעמפן אט דעם יונגן שנעק״, וואס
„אדער ער האט א הארץ פון א טאטער, אדער די אויגן זיינען בא אים
נישט אויפן ארט, אדער ער איז גלאט נאך א גרינע אוגערקע״...
    
הענריעטא שוואלב, וואס איז געוווינט געווארן, אז אלע „זאלן זיין
נאך איר די כפרה״, האט נישט געקאנט פארשטיין, וואס טוט זיך מיטן
דאזיקן בחור? ס׳טייטש, זי, הענריעטא, איז אים שטענדיק פאר די אויגן,
טוט זיך דא אן צוליב אים. ערשט נישט לאנג זיך געמאכט א סאמעטן קלייד
„רעפארם״, באלייגט מיט „שמעלץ״. יענע טוט אלצדינג, וואס זי קאן,
לייגט איין די וועלט, און ער ― גארנישט! א מאדנער בחור דאס איז,
א ווילדע, א ווילדע זאך! אט איז ער אייך פריילעך, שפרינגט און טאנצט
און זינגט... אט ווערט ער אייך אומעטיק, גייט ארום ווי א פארחלומטער
מלאך... „מע דארף דאס בחורל נעמען אין די הענט אריין!״...
    
דאס „בחורל״ (ראפאלעסקא) האט אבער אפילו נישט אין זינען
געהאט די פרימאדאנע שוואלב. זיין קאפ און זיין הארץ און ער אינגאנצן
זיינען איצט געווען אין איין ארט ― אין ווין. באנאכט אין חלום און
באטאג אויף דער וואר האט ער געזען פאר זיך נאר ווין און נאר ווין.
ווין איז געווען פאר אים איצט דער גן־עדן, וווהין עס האט זיך געריסן
זיין נשמה. אין ווין זיינען איצט געווען פאר אים צוויי מענטשן, וואס
האבן אים געצויגן צו זיך, ווי א מאגנעט. „זען זיך מיט די צוויי און
דערנאך שטארבן״...
    
אז רייזל איז איצט אין ווין ― דאס ווייס ער פון בריינדעלע קאזאק. אז ער וועט זי אין ווין מסתמא געפינען ― אין דעם איז קיין
ספק נישט. די פראגע איז נאר: אויב זי וועט אים דערקענען? און זי
אליין ווי אזוי זעט אויס? און ווי אזוי וועט זיין זייער ערשטע באגעגעניש? און וואס וועט ער איר זאגן צום אלעם ערשטן? ער וועט זיך
פאר איר נישט מעלדן, אז דאס איז ער. ניין, לאז זי אליין אים דערקענען...
    
און זי האט אים דערקענט, באלד, די רגע דערקענט. און זיי פאלן
איינס דאס אנדערע אויפן האלדז. און קיין רייד איז נישטא. נישטא
קיין לשון. אויסער צוויי געציילטע ווערטער: „רייזל״ און „לייבל״...
    
צו די דאזיקע גאלדענע חלומות האט זיך צוגעלייגט נאך איין
חלום ― זאנענטאל... עס איז נאך שווער צו זאגן, וועלכער פון די
צוויי חלומות האט אים מער פארכישופט? ווער פון די צוויי האט פארנומען מער פלאץ בא אים אין הארצן? רייזל, זיין גאטהייט? אדער זא־נענטאל, דער גאט אליין?... אט איז ער געקומען קיין ווין. ווייסט איר,
וואס איז אזעלכעס ווין? מיט וואס צייכנט זיך אויס ווין? ווין ―
ד א ס  א י ז  ד י ש ט א ט , וו ו ע ס  ז י צ ט  ז א נ ע נ ־
ט א ל. און וואס איז ווין אן זאנענטאלן?...
    
מיט א קלאפנדיק הארץ טרעט ער אריבער די שוועל פון דעם זא־נענטאל.
    
מיט א פנים פון א מלאך און מיט א שמייכעלע פון דער זון אין
א שיינעם זומערדיקן פרימארגן קוקט אויף אים דער גאט פון די ארטיסטן און שוישפילערס, דער גרויסער זאנענטאל. נעמט אים פאר א
האנט און פירט אים אריין צו זיך אין די סאמע אינעווייניקסטע חדרים
פון דעם שיינעם גרויסארטיקן פאלאץ און זעצט אים אוועק אקעגן זיך
אויף א שטול. און ער פארהערט אים שפילן און לויבט אים אזוי
שטארק, אז עס דרייט זיך אים אזש דער קאפ: „ניין! נישט אין אזעלכע ראלעס באדארף ער ארויסטרעטן״, ― זאגט צו אים זאנענטאל אליין
מיט דעם זעלבן לשון און מיט דעם זעלבן טאן, וואס דער דאקטאר
לעוויוס האט צו אים געזאגט דעם ערשטן אוונט פון זייער באקאנטשאפט. „ניין, אזא פון גאט געבענטשטער טאלאנט דארף זיך ארויסבאווייזן אין מער ערנסטע, קלאסישע ראלעס״... אבער פונקט דאס אייגענע, וואס דער דאקטאר לעוויוס האט אים געזאגט, ווארט אין ווארט.
    
„ ד א ק ט א ר  י ו ל י ו ס  ל ע וו י ו ס ״  ― האבן ביידע
אונדזערע העלדן איבערגעלייענט א קליין שילדל אויף א גרויסן הויכן
טויער פון א גרויסארטיקן הויף מיט אייזערנע קראטעס, מיט הויכע
ביימער, טאפאליעס, פון וועלכע עס האט זיך ארויסגעזען א פעסטער
ווייסער מויער, א באלעבאטיש, א גביריש הויז, וואס קוקט אויף אייך
סטאטעטשנע און סאליד, און עס דאכט זיך אייך אויס, ווי עס רעדט
צו אייך: „דא איז גוט. דא איז באקוועם. דא איז רויק״...
    
― א רוח אין געלטס טאטן אריין! ― האט זיך האלצמאן נישט
געקאנט איינהאלטן, רעכט אויסגעשנייצט די נאז אין א נייער, נאך קנאקנדיקער פאטשיילע און האט א צי געטאן דאס גלעקל.
    
קאפיטל פיר און זעכציק
  
דער לעמבערגער מעצענאט
    
אז אונדזערע איינגעלאדענע געסט, האלצמאן און ראפאלעסקא, זיינען אריינגעקומען צום דאקטאר לעוויוס, האבן זיי אים כמעט נישט
דערקענט. ווו איז אהינגעקומען זיין ברייט געלעכטערל אויף זיין פריינטלעך פנים? ווו איז אהינגעקומען זיין רעדן אן אן אויפהער און אן אן
אפשטעל? עפעס איז ער דא בא זיך מער סאליד, געזעצט, שטרענג און
איינגעהאלטן. און קלענער איז ער עפעס געווארן. מיט א קאפ נידעריקער. גאר נישט דער מעצענאט, וואס אין טעאטער. גאר־גאר נישט דער
דאקטאר לעוויוס, וואס אויף דער גאס.
    
מע קאן נישט זאגן, אז דער דאקטאר לעוויוס זאל זיי האבן צוגענומען נישט פריינטלעך. אדרבא. ער האט אליין זיי געהאלפן אראפנעמען פון זיך די אייבערשטע מלבושים, אריינגעפירט זיי צו זיך אין א
גרויסארטיקן קאבינעט, פול מיט ביכער פון אונטן ביז ארויף צו דער
סטעליע. באזעצט האט ער זיי אין צוויי הויכע ווייכע פאטעלן און העפלעך מיט זיי א שמועס געגעבן וועגן זייער נישט קיין אינטערעסאנטע
זאכן: ווי געפעלט זיי די שטאט לעמבערג? וואס זאגן זיי אויף דעם וועטער? און נאך כדומה אזעלכע נישטיקע טרוקענע געשפרעכן, וואס מע
באנוצט זיי פון יוצא וועגן כמעט אין יעדן אריסטאקראטישן הויז, וווהין מע לאדט אייך איין אפיציעל אויף א מיטאג און דער טיש איז נאך
נישט פארטיק, און מע דארף זיצן און הונגערן, און ריידן איז נישטא
פון וואס. דער באלעבאס קוקט דעמאלט אויף אייך, ווי אויף דער עלפטער מכה פון מצרים, און טראכט זיך: ,, א סקוטשנער גאסט דאס איז.
מע באדארף זיך מיט אים ניאנטשען״... און דער גאסט קוקט אויפן באלעבאס און פרעגט זיך אליין: „וועלכער רוח האט מיך אהער געבראכט,
זיך זאל הונגערן? נישטא דען בא מיר אין דער היים קיין ווארעמעס,
צו וועלכע גוטע יאר?״... אייער שטימונג ווערט א ביסל ווייכער ערשט
דעמאלט, ווען דער באלעבאס טוט זיך א כאפ אויף, בעט אייך אריין צום
געדעקטן טיש און שטעלט אייך פאר פאר דער אויסגעפוצטער פריינטלעך שמייכלענדער ווירטין, און מע זעצט אייך אוועק אויבנאן בא דער
רעכטער האנט, נעבן דער אויסגעפוצטער פריינטלעך שמייכלענדער וויר־טין, און מע גיסט אייך אן דאס ערשטע גלעזל, און מע רוקט אייך צו
דאס פארבייסן, און מאכלים קוקן ארויס פון די טעלער און שמייכלען
צו אייך און שמעקן אייך, און איך הייבט אן סוף כל סוף אריין אין
אייער ראלע.
    
פארבראכט אין נישטיקע טרוקענע געשפרעכן אקעגן א האלבע שעה,
איז דער דאקטאר לעוויוס אויפגעשטאנען מיט זיינע איינגעלאדענע געסט,
דורכגעפירט זיי דורך א גאנצער ריי פון גרויסע ברייטע הויכע חדרים,
גרויסארטיק אויסגעפוצט מיט זייער רייך מעבל, שווערע פארטיערן, הויכע גלאנצנדיקע שפיגלען, און צוגעפירט זיי צום געדעקטן טיש. נאר
אנשטאט אן אויסגעפוצטע פריינטלעך שמייכלענדיקע ווירטין, האבן זיי
געטראפן אויבנאן באם טיש אן אלט גרייז־גרוי באשעפעניש מיט אן
איינגעקנייטשט געל פנים, וואס האט געכאפט דעם אנבליק פון א גוט
איינגעזויערטע קיסליצע.
    
― מיין מוטערכען, ― האט א זאג געגעבן דער דאקטאר לעוויוס,
נאכדעם ווי ער איז צוגעגאנגען צו איר און א קוש געגעבן איר אין
האנט אריין.
    
די „מוטערכען״, א יידענע מיט א פארוק, אין א זיידן קלייד, מיט
בריליאנטענע אוירינגען און מיט גרויסע פערל, האט זיי ביידן קוים־קוים
מזכה געווען מיט א קוק.. דאס איז געווען אזא קאלטער קוק, אז ס׳איז
אין זיי פארקילט געווארן אינעווייניק דער מאמעס מילך. „אן אלטע
מכשפה״ ― האבן א זאג געטאן האלצמאנס שארפע שפיציקע אויגן צו
זיין יונגן פריינט. און ביידע, רעכט אויסגעהונגערט, האבן זיך אוועקגעזעצט צום טיש, נישט געלאזט זיך לאנג בעטן און גענומען שטילן דעם
הונגער, באטראכט בעת מעשה דעם דאקטאר לעוויוס און נישט געקאנט
זיך גענוג אנקוקן אין זיין פיזיאנאמיע, וואס האט באקומען דא שוין
ווידער גאר אן אנדער אויסזען. עפעס איז יא געווען אויף זיין פנים א
שמייכל, נאר דער שמייכל האט אויסגעזען ווי א פארקרימעניש פון א
מענטשן, וואס דארף זיך אט־אט אוועקזעצן ארויסנעמען א צאן. אט
דאכט זיך, נעמט ער זיך אן מיט אלע כוחות, פארווארפט דעם קאפ,
מאכט צו די אויגן און עפנט דאס מויל: „נא, צי, שלעפ, רייס, טו וואס
דו ווילסט״...
    
אט אזוי האט אויסגעזען דער דאקטאר. און די „מוטערכען״? זיי
האט זיך געדאכט אז זי טראכט זיך: „צו וואס האט ער געבראכט אהער
אט די שלימזלען?״... ניין. עס איז נישט געווען קיין שום שטאף אויף
צי ריידן. און דאס, וואס מע האט גערעדט, האט זיך נישט געקלעפט.
ווען נישט דאס קלאפן פון די גאפלען און מעסערס איבער די טעלער,
וואלט מען געקאנט הערן יעדן שלונג, מיט וועלכן אונדזערע געסט האבן
זיך געווארגן. אזוי גרויסארטיק שטיל איז צוגעגאנגען דער מיטאג. עס
איז געווען באמת א חיות און א פרייד, ווען דעך דאקטאר איז אויפגעשטאנען פון טיש, א קוש געגעבן דער „מוטערכען״ אין האנט און
אריינגעגאנגען מיט זיי צוריק צו זיך אין קאבינעט אריין.
    
דא האט דער באלעבאס אויפגעשלאסן א שופלאד פונעם שיינעם
שרייבטיש און ארויסגענומען דריי פארשיידענע ציגארן פון דריי פארשיידענע שאכטלען. האלצמאנס שארפע אויגן האבן מיטן קוק אפגעשאצט, אז די דריי ציגארן זיינען פון דריי פארשיידענע סארטן: ב ע ־
ס ע ר ע,  ע ר ג ע ר ע  א ו ן  ג א ר פ א ס ק ו ד נ ע. די „בעסערע״ האט דער באלעבאס גענומען זיך. די „ערגערע״ האט ער געגעבן
ראפאלעסקאן. און „גאר די פאסקודנע״ האט ער אונטערגעטראגן האלצמאנען.
    
באם פאררייכערן האט זיך ארויסגעוויזן, אז האלצמאן איז א מבין
אויף ציגארן, ווארעם ער האט זיך שטארק פארקרימט און עס האט אים
אנגעהויבן שטיקן אויף צו הוסטן. וואלט האלצמאן נישט געהאט געקומען אהער מיט א געוויסן ציל און נישט האבן קיין באזונדערן אויסקוק,
עהע־הע, וואלט זיך דער דאזיקער מעצענאט פון אים נישט גענארט פאר
אזא כבוד. האלצמאן וואלט זיך נישט געפוילט און וואלט א פרעג געטאן, ווו ער האט דערטאפט אזא „שטינקאדארום־ציגאר״, פון יענע
סארט ציגארן, „וואס פארקויפן זיך אויפן וואגאן״ און וואס זיינען געמאכט געווארן אויף „סמען פליגן״. נאר אזוי ווי אט דער וויזיט האט
געהאט א געוויסן צוועק, האט האלצמאן זיך אנגענומען מיט כוח רייכערן דעם ציגאר פונעם דריטן סארט, הוסטן אויף דערשטיקט צו ווערן
און דערצו נאך אויסהערן פונעם דאזיקן מעצענאט א גאנצע לעקציע
איבער „קונסט״, וואס יענער האט זיך גענומען לייענען גאר איבעראנייס
פאר זיין יונגן פריינט ראפאלעסקא.
    
„ווידער אמאל דאס אייגענע לידל, סע שלאגט שוין צו דער גאל״,
― האט זיך געטראכט האלצמאן. ― אבער אמאל קונסט און ווידער
אמאל קונסט, און קלאסישע ראלעס, און ווין ― בא אונדז אין ווין...
און זאנענטאל ― אונדזער זאנענטאל... ער האט אים קוים דערטאפט,
אט דער דייטש. און דער דאזיקער נארישער „יאט״ קוקט אים אין מויל
אריין, מיינט ס׳איז תורת לאקשן. א מעשה ביז מארגן. מע דארף אים
געבן א פאר אריין מיטן דישל אין גאניק אריין, וועט דאס נעמען א סוף״.
    
― האט קיין פאריבל נישט, רב דייטש, איך בין א פראסטער חי־וקים און פארשטיי נישט קיין חכמות. איר זאגט, אז דער „יאט״ טאר
נישט שפילן אין די שטארקע ראלעס, וואס ביז אהער, אז ער דארף
שטודירן. ווין, זאגט איר, דארף ער זען. מהיכא־תיתי, איר זענט אפשר גערעכט. פרעגט זיך אבער: ווי קומט די קאץ איבערן וואסער? איר האט
דאך געהערט מסתמא דאס שפריכווארט: „אז ס׳איז נישטא קיין פינגער,
קאן מען קיין פייג נישט שטעלן?״...
    
― בא די ווערטער האט האלצמאן געגעבן א ווונק מיט אן אויג צו
זיין יונגן פריינט ― ער זאל אים קומען צו הילף.
    
ראפאלעסקא אבער ― צי ער האט אים נישט פארשטאנען, צי ער
האט זיך געמאכט, אז ער פארשטייט נישט ― איז אים צוהילף נישט געקומען. ארויסגעווארפן געווען האלצמאנס האפענונגען אויף דעם דאזיקן
מעצענאט... און דער מעצענאט האט זיך געגעבן א כאפ אויף פונעם
ארט, ווי אן אפגעבריטער:
    
― פארדאן! דעם בריוו מיינט איר, וואס איך האב אייך צוגעזאגט
צו מיין פריינט זאנענטאל? די רגע. איין מאמענט.
    
אומזיסט האט אים האלצמאן געוואלט בארויקן, אז דער בריוו
מעג זיין אויף שפעטער. אומזיסט האט זיך האלצמאן עטלעכע מאל אומגעקערט צו זיינס. אומזיסט האט ער אים געגעבן א קאפוליער אנצוהערעניש, אז „עס דארף קאסטן אומגעהייער די נסיעה״... אז „עס וועט
זיי נישט סטייען קיין פאדעם״... אז בא זיי איז „געציילטע גראשנס״...
דער דאקטאר לעוויוס איז געווען טויב צו די אלע אנצוהערענישן, טויב
ווי די וואנט.
    
דערזען, אז סע האלט שמאל, האט האלצמאן א פרווו געגעבן ארויס
מיט קלארע דבורים. אבער טאקע נישט מער ווי א פרווו געגעבן, ווארעם איידער האלצמאן האט נאך געעפנט דאס מויל צו געבן א רעד וועגן
געלט, האט דער דאקטאר לעוויוס שוין איבערגעגעבן אים דעם אנגעשריבענעם בריוו, געקוועטשט בא דער האנט, א קלונג געגעבן צום דינער
און באוויזן אויף די „הערן״, אז זיי ווילן גיין. און איז אויפגעשטאנען
און האט זיי גאנץ העפלעך באגלייט ביז דער טיר:
    
― היינט איז אייער לעצטער גאסטראל. היינט זעען מיר זיך אין
טעאטער. געוויס זעען מיר זיך. וועלן מיר שוין ריידן פון אלצדינג. פון
אלצדינג. אדיעו. אויף ווידערזען. איך דאנק אייך זייער און זייער
פארן וויזיט. אדיעו. אדיעו. אויף ווידערזען.
קאפיטל פינף און זעכציק
  
די לעצטע גאסטראל אין לעמבערג
    
די לעצטע פארשטעלונג פון דער בארימטער בוקארעשטער טרופע
פאר זייער אפפארן פון לעמבערג איז אפגעלאפן נאך מיט מער „קלאפ״,
מיט מער פראכט און גלאנץ, ווי די ערשטע פארשטעלונגען. עס האט
זיך איינגעגעבן א געראטענער, א זעלטענער ספעקטאקל. אלע שפילער
זיינען געווען אויף זייערע ערטער. דער רעזשיסער האט נישט באדארפט
צו שוויצן. דער דיריזשאר האט נישט באדארפט צו האקן האלץ. דער
סופלער האט נישט געהאט, וואס צו טאן. אלץ איז געגאנגען ווי אויף
פוטער. די אקטיארן פון ביידע טרופעס האבן זיך דעם אוונט ווי צו־נויפגעזונגען, און אויף זיי אלעמען האט מאיעסטעטיש געשוועבט און
געוועלטיקט דער גייסט פון דעם יונגן קינסטלער.
    
ראפאלעסקא האט אליין געפילט, אז היינטיקן אויפדערנאכט איז ער
בא זיך אין דער היים. ווי נישטיק און אומגעלומפערט נאריש שטיק איז
נישט געווען, האט זיך דאך געפילט אינעם שפילן א זעלטענער אנסאמבל.
אמתע עסטעטיקער האבן הנאה געהאט. קלענערע מבינים זיינען געווען
אויסער זיך. און דאס גרויסע פובליקום איז ארויס פון די כלים און צעטראגן דאס טעאטער: „רא―פא―לעס―קא! רא―פא―לעס―קא!״.
    
און ראפאלעסקא האט צוליב געטאן דעם עולם און האט זיך באוויזן פארן פובליקום נאכאמאל און נאכאמאל. און נישט אליין, נאר
מיט דער בארימטער לעמבערגער פרימאדאנע, וואס האט געטיילט מיט
אים דעם טריומף פון דעם דאזיקן אוונט. אלע מאל, ווען ראפאלעסקא
האט זי אנגענומען בא דער האנט, האט זי געפילט א ציטער איבערן
לייב: „דער בחור איז מיינער... ער וועט שוין גיין בא מיר אין חדר
אריין״... אזוי האט זיך געטראכט הענריעטא שוואלב און האט ברייט
געשמייכלט מיט אלע אירע ווייסע ציין און מיט אלע פאלשע שטיינער,
וואס זי האט זיך אנגעקויפט די לעצטע צייט.
    
אויף איר קוקנדיק, האט אויך אנגעקוואלן איר ברודער דער טרא־גיקער. פאר דעם דאזיקן נפש האט זיך געעפנט א גאלדענע גרוב, און אלע
גליקן זיינען געקומען מיטאמאל: ערשטנס ווערט ער פטור פון אט דעם
בלוטזויגער געצל בן געצל. צווייטנס, האט מיט אים דער דירעקטאר
האלצמאן צוגעשלאגן א „יד״, אז זיי ווערן שותפים און עפענען אינצווייען אן אייגענעם משא־ומתן, א טעאטער אונטער זייערע ביידנס
נעמען: „האלצמאן, שוואלב עט קאמפ.״ און וויפל איז ווערט אט דאס,
וואס ער פטרט א הארב פון די פלייצעס?... ער מיינט דאס זיין שוועסטער יענטל, אדער הענריעטא, וואס האט זיך אים אויסגעוויזן, אז זי
האט דעם „יאט״ פריטשמיעליט דעם קאפ, ווי עס געהער צו זיין. „נישקשה פון א שידוך, ― האט ער זיך געטראכט און מיט ביידע הענט זיך
געווישן דאס רויטע פנים. ― מיינע קאלעגעס די באהעלפערס וועלן צעזעצט און צעפיקט ווערן פאר קנאה, און מיין דירעקטאר, „יאקל בן
פלעקל״, ווי האלצמאן רופט אים, וועט אם־ירצה־השם באקומען א שיינע „פאפלעקציע״...
    
― וואס קוקט איר אלע מינוט אין שפעלטל אריין און וועמען זוכט
איר? ― האט שוואלב א זאג געטאן צו זיין נייעם שותף האלצמאן,
וואס האט זיך ארומגעדרייט הינטער די קוליסן א צעטראגענער און
פארקוקט אלע מינוט אין טעאטער אריין געזוכט עמעצן מיט די אויגן.
    
― דעם נעכטיקן טאג, ― האט אים האלצמאן געענטפערט און
נישט אויפגעהערט צו פארקוקן אין פארטער אריין.
    
דאס האט ער געזוכט דעם דאקטאר יוליוס לעוויוס, וואס האט
זיי צוגעזאגט קומען אין טעאטער צו דער לעצטער פארשטעלונג, און איז
נישט געקומען. אונדזער האלצמאנען האט די דאזיקע מעשה אזוי אויפגערעגט, אז ער האט דעם גאנצן אויפדערנאכט נישט אויפגעהערט צו
שעלטן מיט דער כאליערע און מי כף־הקלע און מיט אנדערע קללות אלע
דאקטוירים מיט אלע דייטשן מיט אלע מעצענאטן פון דער גאנצער וועלט.
    
― וועמען בענטשט איר דאס אזוי געשמאק? ― זיינען חברה אקטיארן נייגעריק געווען צו וויסן.
    
― דאס האב איך מיך דערמאנט אין מיינעם א פעטער, א שניידער, וואס איז כל־ימיו געווען א קבצן, כאטש ער פלעגט נעמען יתור...
ער איז שוין אויף דער אמתער וועלט, דער זכות פון זיינע געלאטעטע
הויזן זאל אים ביישטיין.
    
פאר חברה אקטיארן איז אבער דער תירוץ געווען נישט קיין תירוץ.
האבן זיי אפגעטראגן צו זייער דירעקטאר אין די אויערן אריין, אז דא
איז עפעס נישט גלאטיק. אז דער „קנאקער״ פון בוקארעשט (האלצמאן)
איז עפעס זייער „פארכאלעפירעמט״, צעטראגן הייסט עס. וואס קאן
עס זיין?...
    
געצל בן געצל האט זיי אויסגעהערט מיט אראפגעלאזטע אויגן און
זיך קוים איינגעהאלטן פון א שמייכל טאן:
    
― פארכאלעפירעמט? ― האט ער זיך געטראכט. ― איר זייט
גרויסע בהמות. פארכאלעפירעמט וועט ער ערשט זיין מארגן, אז ער
וועט דארפן אוועקפארן פון דאנען... אט וועט איר מארגן עפעס זען א
שיינס...
― ― ― ― ― ― ― ― ― ― ― ― ― ― ― ― ― ― ―
אויף מארגן איז געווען א שיינס. אזעלכעס, וואס אין לעמבערג
האט זיך נאך נישט געטראפן, זינט לעמבערג איז א שטאט, זינט עס
עקזיסטירט דארט א יידיש טעאטער און זינט געצל בן געצל איז דארט
א דירעקטאר. מע האט אים צוגענומען דאס גאנצע חדר, אומגליקלעך
געמאכט. מע האט אויסגענארט בא אים, ערשטנס, די פרימאדאנע ―
אזא פרימאדאנע! ― און אין איין גאנג האט מען צוגענומען אויך איר
ברודער, דעם וואגאבונד, מיט נאך איין אקטיאר, בעני גארגל, א זעלטענער סופלער! און אפילו די מאדאם טשערניאק, בריינדעלע קאזאק,
איז אויך מיט זיי נעלם געווארן צו אלדי שווארצע יאר.
    
― וואס טוט מען איצט? ― האט זיך נעבעך געצל בן געצל געקלאגט און געוויינט פארן איבעריקן ביסל אקטיארן. ― כאטש נעם און
שליס צו דאס טעאטער, אדער לייג זיך אוועק און נעם איין א מיתה־משונה!
    
― נישט אנדערש! ― האבן אים געטרייסט די איבערגעבליבענע
אקטיארן און האבן זיך דערווייל אוועקגעלאזט אין קאפע „מאנאפאל״
פאר גרויס הארצווייטיק כאפן א קערטל. און דער דירעקטאר פון לעמבערגער טעאטער האט גענומען די פיס אויף די פלייצעס און האט זיך
אוועקגעלאזט נאך די אנטלאפענע קיין ווין און קיין בוקארעשט, און
פון דארט, אז מע וועט דארפן פארן ווייטער, וועט ער פארן. „זאל זיין
נאמען נישט הייסן געצל, אויב ער וועט זיי נישט פאקן! סיידן ס׳איז
נישטא קיין גאט אויף דער וועלט״...
    
קאפיטל זעקס און זעכציק
  
די ביאגראפיע פון די שוואלבן
    
דאס שותפות פון אונדזערע בארימטע קאמפאניאנען, האלצמאן
עט שוואלב, איז למזל געשלאסן געווארן אין דער שיינער לוסטיקער
שטאט ווין גאנץ יום־טובדיק.
    
דאס איז געווען אין איינעם פון יענע ווינער קאפע־רעסטאראנען,
וואס זיינען אפילו ווייט פון דעם נאמען „ערשטקלאסיקע״, נאר מע קאן
דארטן פונדעסטוועגן אין א זייטיקן צימער בא א גלאז פילזער ביר מיט
גוטע ווורשטלעך, זיך גאנץ פיין אונטערהאלטן.
    
פארקליבן האבן זיך אהין אונדזערע צוויי שותפים גאנץ אליין און
האבן אפגערעדט צווישן זיך אלע פרטים, אויסגעארבעט אלע תנאים, א
פונקט נאך א פונקט:
    
1) האלצמאן און שוואלב עפענען א טעאטער אונטערן נאמען:
„האלצמאן, שוואלב עט קאמפ.״.
    
2) די דירעקטארן פונעם טעאטער זיינען זיי ביידע: האלצמאן און
שוואלב.
    
3) ביידע דירעקטארן לייגן אריין אין שותפות אריין: שוואלב ―
זיין שוועסטער הענריעטא, אלס פרימאדאנע, און האלצמאן ― דעם בארימטן ארטיסט, לעא ראפאלעסקא, אלס ערשטער ליבהאבער.
    
4) אלע פארדינסטן, וויפל ס׳וועט זיין אחר נכיון הוצאות, ווערן
געטיילט צווישן ביידע דירעקטארן אויף דער העלפט, חצי שלי וחצי שלך.
    
5) שפילן טעאטער זיינען די דירעקטארן נישט מחיב, נאר די אקטיארן אליין. סיידן עס טרעפט, עמעצער פון די אקטיארן ווערט קראנק
אזוי שטארק, אז ער קאן נישט ארויסטרעטן אויף דער בינע. דעמאלט
געהערט דעם קראנקן אקטיארס פארדינסטן צו די דירעקטארן.
    
6) אלע אקטיארן ארבעטן בא זיי אויף מארקעס. דאס הייסט, וויפל
עס בלייבט ריי פארדינסט פונעם אוונט, נעמט אראפ די דירעקציע זיך
קודם די ערשטע העלפט, און די איבעריקע העלפט ווערט איינגעטיילט
צווישן די ארטיסטן חלק בחלק, יעדן נאך זיין ווערט, חוץ ראפאלעס־קאן און דער פרימאדאנע, וועלכע באקומען יעדער צו צוויי חלקים.
    
7) א מכה דארף עמעצער פון די אקטיארן וויסן, וויפל די דירעק־ציע פארדינט, אדער וויפל חלילה, זי דערלייגט.
    
8) דער קאסירער פונעם געשעפט דארף זיין...
    
דא איז ארויסגעקומען צווישן די דירעקטארן א שטיקל מחלוקת.
יעדער פון די צוויי האט, נאטירלעך, געוואלט זיין נענטער צו דער שיסל.
דער דאזיקער סיכסוך איז אבער גיך אויסגעגלייכט געווארן דורך א
המצאה פון האלצמאנען. אז בא דער קאסע אין טעאטער דארף זיצן
שוואלב, ווייל ער איז א מענטש, וואס איז שווערלעך אויפן געזעס; דערפאר אבער אלע הוצאות, געלטער, חשבונות און רעכענונגען דארפן גיין
דורך האלצמאנס האנט.
    
און נאך אייניקע נישט זייער וויכטיקע פונקטן זיינען אויסגעארבעט געווארן. און אלע פיינטשיק, מיט א שכל און מיט א גאנג. אויסארבעטן פונקטן מעג מען פרעגן בא האלצמאנען. ער האט געהאט אויף
זיך נישקשה, א גוטן רבין ― שטשופאק האט ער געהייסן, ימח שמו
זאל ער ווערן!
    
אפגעפארטיקט זיך מיט אלע פונקטן, האט האלצמאן א קלונג געגעבן, געהייסן דערלאנגען א טינט און פעדער מיט א בויגן פאפיר אויף
צעשרייבן זיך, מאכן א קאנטראקט, און א זאג געטאן צו זיין שותף
גאנץ פריינטלעך:
    
― נו, א „דונער זעצן״ זאל מען זיך און „געריבן״ זאל ווערן!
    
― איך? ― האט אים שוואלב אפגעענטפערט מיט תמימות און
אפגעשטופט פון זיך דאס טינט און פעדער. ― איך האב, ווי איר זעט
מיך א יידן, זינט איך לעב קיין פען נישט געהאלטן אין האנט אפילו.
    
― טאקע באמת? ― האט אים האלצמאן איבערגעפרעגט מיט כלומרשט זייער א פארווונדערט פנים. ― ווי קאן דאס א מענטש נישט
שרייבן עטלעכע ווערטער כאטשבי אויף אונדזער לשון, איך מיין, אויף
פראסט יידיש?
    
― פון וואנען? ― האט זיך שוואלב גאנץ ערנסט פארענטפערט
פאר זיין נייעם שותף. און מחמת ער האט געהאלטן שוין באם דריטן
גלאז ביר, האט זיך די צונג געפילט בא אים אויפגעבונדן, און ער האט
אנידערגעלייגט פאר האלצמאנען פון זיך א גאנץ שיינע ביאגראפיע,
וועלכע מיר גיבן דא איבער אין גאנץ קורצע ווערטער:
    
„אליין איז ער געבוירן געווארן ― ער ווייס נישט ווו, און געוואקסן א יתום ― ער ווייס נישט פון וועמען. דאס הייסט, אייגנטלעך, זיינען זיי געווען דריי יתומים: ער און זיינער אן עלטערער ברודער, ניסל
הייסט ער, דער, וואס איז איצט אין לאנדאן. און אחוץ דעם א קליין
שוועסטערל, יענטל, אט די פרימאדאנע טאקע, וואס מע רופט זי איצט
הענריעטא. האבן זיי זיך געוואלגערט, הייסט עס, אלע דריי, יעדער באזונדער אויף אן אנדער מיסט, ביז גוטע מענטשן האבן אויף זיי רחמנות געהאט און מע האט זיי יאקאש צעשטערכעט, דעם אהער, דעם
אהין. אים מיט זיין ברודער ניסל האט מען אפגעגעבן צו א בעקער, זיי
זאלן ארומטראגן אייעריקע בייגל. איז זיי נישט געווען צום הארצן די
מלאכה, האבן זיי זיך בעסער גענומען צו ציגארן. בא ציגארן פארדינט
מען מער. דאס הייסט, פון ציגארן האט מען אויך מכות מיט בכורות.
א שטיקל גליק כאטש, וואס ער איזאק שוואלב, האט פון תמיד אן געהאט א טאלאנט צום שפילן. אז ס׳איז געקומען פורים, פלעגט ער מאכן
גאלד... הקיצור, זיי אינצווייען האבן זיך ווי עס איז אויסגעשלאגן זייערע הוצאות. דאס הייסט, נאקעט און בארוועס, און הונגעריק אויך, נאר
דער וועלט האבן זיי ארויסגעשטעלט א פייג. שלעכט איז נאר געווען
אט דאס נאכווייעניש, דאס שוועסטערל. וואס טוט מען מיט א מיידל?
האבן זיי זי אפגעגעבן דינען, באשטעלט, הייסט עס, אויף אן ארט. פארן
שטיקל ברויט, אבי אראפגעפטרט א הארב. האבן זיי אבער געהאט מיט
איר צרות און צרות, אלע דריי וואכן האט זי געביטן די ערטער. ווארעם זי איז, צו זייער שלימזל, פון קינדווייז אויף געווען א געראטן מיידל. דאס הייסט, נישט אזוי געראטן אין שכל, ווי אין שיינקייט. און דאס
רוב באלעבאטים האבן א טבע, ס׳זאל אויף זיי קומען א מגפה, אז זיי
דערזעען א שיין מיידל, ווערן זיי די כפרה... וואלט כאטש זיין עלטערער ברודער ניסל געווען אין דער היים, וואלט ער זיך מיט זייער ארנטלעך אפגערעכנט. זיי וואלטן שוין פארזאגט קינדס־קינדער. „ווארעם
מיין ברודער ניסל ― זעט איר מיך? בין איך א הונט אקעגן אים!״ ―
האט זיך אים אבער פארגלוסט, זיין ברודער ניסל הייסט עס, אוועקלאזן
זיך אין אלדי שווארצע יאר קיין לאנדאן, און דווקא צופוס, צוגעזאגט
שרייבן בריוולעך, אלע וואך א בריוול. צום סוף ― ווער? וואס? ―
אוועקגעפארן און פארגעסן דעם זיי־געזונט. ערשט ווען האט ער זיך
דערמאנט שרייבן? העט־העט! אז ער, איזאק שוואלב, איז שוין געווען
אן אקטיאר פון שטארקע טראגישע ראלעס, און זיין שוועסטערל ― א
פרימאדאנע בא אט דעם יאקל בן פלעקל. נו, פרעגט זיך: ווען האט ער,
שוואלב, צייט געהאט אויסלערנען זיך שרייבן?״...
    
אויסגעהערט די דאזיקע אינטערעסאנטע ביאגראפיע פון זיין אפנהארציקן שותף, האט אונדזער האלצמאן אים געמוזט מודה זיין, אז ער
איז פולקאם גערעכט. ער אליין, האלצמאן הייסט עס, קאן אויך שרייבן,
אייגנטלעך, נאר דעמאלט, ווען קיינער זעט נישט. נאר אז מע וויל שמועסן דאס אייגענע צוריק, צו וואס דארף מען אינגאנצן דאס שרייבן? ―
בא די ווערטער האט האלצמאן צעריסן דעם ריינעם בויגן פאפיר אויף
דער האלב און האט זיך אנגערופן צו זיין שותף:
    
― אין דער ערד מיטן קאפ אלע פאפירן מיט אלע צושרייבעכצן!
„נישט דער וועקסל צאלט, דער מענטש צאלט״. לאמיר זיך געבן די
האנט תקיעת־כף, אז אלצדינג, וואס מיר האבן דא אפגערעדט, זאל זיין
קדוש וטהור. און לאמיר נעמען נאך צו גלעזער ביר און לאמיר זיך צעקושן אין די פיסקעס: לחיים! לאז גאט געבן, ס׳זאל מיט מזל און
מיט גליק!
    
― לחיים! לחיים! לאז גאט געבן, ס׳זאל זיין מיט הצלחה און מיט
אלדאס גוטס.
    
― אמן.
    
― אמן, אמן.
  
קאפיטל זיבן און זעכציק
  
דער ערשטער וויזיט באם גרויסן זאנענטאל
    
געקומען אהיים, א ביסל אונטערן גלעזל, האבן אונדזערע שותפים
נישט אויסגעזאגט קיינעם, אז זיי האבן געשלאסן צווישן זיך אזא אן
ערנסטן געשעפט. זיי האבן זיך נאר גענומען שטודירן די שטאט ווין
און נאכזוכן א לאקאל אויף א יידיש טעאטער. זיי האבן זיך אבער גיך
ארומגעקוקט, אז זייער טרחה איז אומזיסט. ווין איז נישט קיין שטאט
און די ווינער יידן זיינען קיין יידן נישט. „יידן, ― אזוי האט געזאגט
האלצמאן, ― וואס קאנען זיך באגיין אן א שום יידיש טעאטער, יידן,
וואס אדער זיי לויפן הערן זאנענטאלן, אדער זיי באגנוגענען זיך מיט
א קאבארעט אדער אזוי א שענקל, ווו מע קלייבט זיך צונויף בא א גלאז
ביר, מע רייכערט ציגארן און מע הארכט זינגען „חוה״ אדער „פרייטיק
אויף דער נאכט״, און מע פליעסקעט בראווא און מע לעקט די פינגער,
― אזעלכע יידן מעגן געהאנגען ווערן אויף א בוים אדער געשאסן ווערן
פון א ביקס״.
    
אזוי האט זיך אויסגעטענהט האלצמאן אויף זיין מענה־לשון און
האט אפגערעדט מיט זיין שותף שוואלב, מע זאל א שפיי טאן אויף
דעם אויסגעפוצטן ווין און בעסער אוועקלאזן זיך צוריק אויף דער פראווינץ, איבער די קליינע שטעטלעך אינעם געבענטשטן גאליציע, בוקאווינע, רומעניע, ווו יידן האבן נאך נישט גענאשט פונעם עץ־הדעת, ווו
דאס פובליקום לויפט זיך נאך צונויף אנקוקן יידישע אקטיארן, ווו מע
לויפט זיך צונויף א שטייגער, קוקן אויף א בער, א העלפאנט אדער
אויף א מאלפע...
    
דאס איינציקע, וואס האט אויפגעהאלטן האלצמאנען אין ווין, איז
געווען זאנענטאל. „אן ארטיסט, וואס פארמאגט זיין אייגענעם א מיליאן, פארדינט, אז מע זאל צוליב אים פארברענגען אין ווין אן איבעריקן טאג״. אזוי האט געזאגט האלצמאן. נישט מחמת ער ווערט אזוי
נתפעל פון מיליאנען. חס־וחלילה! וואס רעדט האלצמאן א מיליאנער?
ער האט שוין געזען אויף זיין לעבן מיליאנערן. ער האט שוין מיט זיי
גערעדט, געפארן אין איין קארעטע און, אויב איר ווילט, האט ער מיט
זיי געגעסן שוין בא איין טיש אויך״. (דאס איז א ווונק אויפן דאקטאר
לעוויוס־לויתן אין לעמבערג). האלצמאן, פארשטייט איר מיר, גייט מיט
דעם גאנג, אז אן אקטיאר, ווי זאנענטאל, וואס האט געקאנט זיך ארויפארבעטן אויף א מיליאן, נישט צעטרענצלען, נישט פארשיכורן און נישט
פארשפילן אין קארטן, איז גלאט ווערט, מע זאל אים גיין זען.
    
און האלצמאן האט אונטערגעפרישט די הלבשה, אויסגעגלעט דעם
צילינדערהוט, געקויפט זיך א פאר נייע הענטשקעס מיט א האלב־זיידע־נעם שירעם, מיטגענומען מיט זיך דעם בריוו, וואס דער דאקטאר לעוויוס
האט זיי געגעבן, און האט זיך אנגערופן צום „יאט״:
    
― נו, מיין טייערער שפילפויגל, מיטן רעכטן פוס...
    
דא האט זיך אפילו שוואלב דער שותף ארויסגעכאפט, אז ער וואלט
אויך א בעלן געווען מיטצוגיין צו זאנענטאלן. „וויבאלד אז מע שמועסט שותפות איז דאך נישט שייך״. האט אים אבער האלצמאן אפגעהאקט די פליגל: „אזאס! האנדלשאפט איז קיין ברודערשאפט. שותפות
איז טאקע שותפות, נאר מע דארף וויסן, ווער צו וואס עס פאסט״...
שוואלב האט נישט פארשטאנען דאס עקשנות: „וואס איז? עס וועט
דען קאסטן טייערער, אז זיי וועלן גיין זאלבעדריט? צי וועט ער אים
אפבייסן א שטיקל זאנענטאל?״ ― האט אים האלצמאן געגעבן צו פארשטיין מיט א שכל: „אז יעדער מענטש דארף וויסן זיין שטאט. לאז
אריין א דבר־אחר אין שטוב, קריכט ער אויפן טיש״... האט דאס שוואלבן שוין א ביסל פארדראסן און ער האט אים געגעבן אנצוהערעניש, ער
זאל נישט פארגעסן, אז קודם איז די פרימאדאנע הענריעטא שוואלב
אים א שוועסטער און ער, שוואלב, קער איר אן א ברודער... האט זיך
שוין האלצמאן, פון זיין זייט, אנגעצונדן, האט זיך פארהוסט און האט
גאר אנגעהויבן רעדן צו אים לשון־קודש: „לא מעוקצך ולא מדובשך ―
קריך מיר נישט אויפן בוידעם און דאס מיך נישט אויפן לייטער״...
    
נישט ראפאלעסקא, נישט האלצמאן האבן נישט געקאנט פארשטיין,
וואס איז די מעשה, וואס אזא גרויסער זאנענטאל וווינט נישט אין קיין
אייגענעם מויער, נאר אין א האטעל? „מילא, א נאש בראט, אז ער וואלגערט זיך אויס אין אלע מיסטן, באקענט זיך מיט אלע הינער, קאטשקעס, באלעבאסטעס און וואנצן ― זיינען מיר דערויף  ב י ד נ ע  י י ־
ד י ש ע  א ק ט י ע י א ו י ע ר ן. אבער זאנענטאל? אין ווין
סטייטש, נאכאמאל!״
    
דאס זיינען געווען האלצמאנס טענות, פארנדיק מיט ראפאלעסקאן
אין א גאנץ שיינעם עקיפאזש צו זאנענטאלן. וויבאלד אבער זיי זיינען
צוגעפארן צום גרויסארטיקן האטעל, ווו זאנענטאל האט געוווינט, און
עס איז זיי ארויסגעטראטן אקעגן עפעס א בן־אדם אין א ליוורע מיט
גאלדענע קנעפ, אזוי האט האלצמאן באלד געביטן זיין מיינונג און האט
א זאג געגעבן צו זיין יונגן פריינט ראפאלעסקא: „א רוח אין געלטס
טאטן אריין!!״ און צום בן־אדם מיט די גאלדענע קנעפ האט ער געגעבן
צו וויסן, אז זיי ווילן זיך זען מיט זאנענטאלן. די גאלדענע קנעפ האבן
באטראכט אונדזערע ביידע פארשוינען פון אויבן ביז אראפ און געגעבן
זיי צו וויסן, אז מיט זאנענטאלן קאן מען זיך נישט זען. „פארוואס,
למשל?״ ― „ווייל זאנענטאל נעמט נישט אויף״. ― „וואס הייסט, ער
נעמט נישט אויף?״ ― די דאזיקע שאלה האבן די גאלדענע קנעפ איבערגעלאזט גאר אן א שום תשובה און האבן זיך געהאט איבערגעדרייט
שוין אויף אוועקצוגיין. האט זיך האלצמאן אנגערופן מיט שטאלץ, אז
זיי האבן צו זאנענטאלן א בריוו פון זייער א געהויבענע פערזאן, וואס
פארמאגט אפשר נישט ווינציקער, ווי זיין באלעבאס. לאז ער נאר נישט
מיינען, אז זיי זיינען עפעס ווייס איך ווער; קודם זיינען זיי אליין אויך
ארטיסטן...
    
דא האט האלצמאן זיך א נעם געטאן באם צילינדערהוט און האט
אויסגעטאן א הענטשקע און באלד אנגעטאן צוריק און האט מכבד געווען דעם בן־אדם פון די גאלדענע קנעפ מיט א זעץ אין פלייצע. די
גאלדענע קנעפ זיינען פון אזא באנעמונג געווארן א ביסל צעמישט. צוגענומען בא זיי דעם בריוו, ארויפגעגאנגען ארויף, געלאזט ווארטן אונדזערע וויזיטערעס אויף די טרעפ היפשע עטלעכע מינוט און אראפגעקומען צוריק מיט א קלארער ידיעה, אז זאנענטאל אנטשולדיקט זיך
זייער. ער האלט איצט אין איינשטודירן א נייע ראלע. אויב זיי ווילן
דורכויס מיט אים שפרעכן, קאנען זיי ארויפקומען היינט אין טעאטער,
הינטער די קוליסן, צווישן די קאטן...
    
מער האט מען נישט געקאנט ארויסציען פונעם דאזיקן נפש קיין
איינציק ווארט, מחמת איידער זיי האבן געעפנט א מויל אויף צו ריידן,
האט דער בן־אדם פון די גאלדענע קנעפ באוויזן אונדזערע וויזיטערעס,
אז פון הינטן טראגט ער די זעלבע גאלדענע קנעפ, וואס פון פארנט.
― ― ― ― ― ― ― ― ― ― ― ―― ― ― ― ― ― ―
    
― וואס האט זיך מיר געחלומט די נאכט און יענע נאכט און אלע
נעכט פון א גאנץ יאר, זאל אויסגיין צו זאנענטאלן מיט דאקטאר לויתן
און מיט אלע מעצענאטן פון דער גאנצער וועלט! נאר וואס דען, מיין
טייערער שפילפויגל? פתח שין ― שא!
    
אזוי האט האלצמאן געזאגט צו ראפאלעסקאן, פארנדיק צוריק
אהיים, און ביידנס פנימער האבן געפלאמט אזוי ווי פייער.
    
קאפיטל אכט און זעכציק
  
אומזיסטע האפענונגען
    
געקומען צוריק פונעם געהויבענעם וויזיט ווי אפגעשמיסענע, האבן
אונדזערע וויזיטערעס געקריגן א שיינעם ברוך־הבא פון דער חברה אקטיארן, וואס האבן זיי באגעגנט מיט א ברייטן שלום־עליכם:
    
― נו?
    
― וואס נו?
    
― וואס הערט זיך עפעס באם גרויסן זאנענטאל?
    
― וואס זאל זיך הערן? ― האט האלצמאן אויסגעצויגן און געמאכט זיך א גלייכגילטיק תמעוואטע פנים. ― מאלט אייך, ס׳איז שוין
איינמאל א זאנענטאל!
    
און האלצמאן האט זיך אנגענומען מיט הארץ, און גענומען האקן א
טשייניק, דערציילן חידושים פון זאנענטאלן, ווי אזוי ער זיצט דאס
גרויסארטיק, און וואס פאר א גאלדענער מענטש דאס איז, און ווי אזוי
ער האט זיי אויפגענומען און מכבד געווען מיט טיי, מיט ביר און מיט
ציגארן, „יעדער ציגאר אט אזוי די גרויס!״.
    
און האלצמאן האט א ווייז געטאן מיט ביידע הענט, וואס פאר א
גרויסע ציגארן מע האט זיי דארט געגעבן און האט דערלאנגט א פאר
אריין מיט איין האנט גלייך צו שוואלבן אין רויטן פנים אריין. שוואלב,
וואס איז, ווי באוווסט, א ספעציאליסט אויף ציגארן, האט זיך נישט
געקאנט איינהאלטן פון צו באמערקן, אז אזעלכע גרויסע ציגארן, ווי
האלצמאן זאגט, איז סך־הכל גאר נישטא אויף דער וועלט, ווארעם ווער
ווייס נאך אזוי אויף דעם ארטיקל, ווי ער, וואס האט כל ימיו געהאנדלט
מיט דער דאזיקער סחורה?
    
― טאקע אן עבירה, כ׳לעבן, ― האט אים האלצמאן אפגעהאקט,
― וואס דו האסט זיך גענומען נישט צו דיין מלאכה. הלוואי וואלסטו
שוין בעסער געבליבן בא די ציגארן, וואלט די יידישע בינע פארמאגט
ווינציקער מיט א דראנג.
    
דער דאזיקער ענטפער איז געווען א ביסל צו שארף פאר אזא ארטיסט, ווי שוואלב, איז אים דאס רויטע פנים געווארן נאך רויטער און
ער האט אנגעהויבן צו שוויצן. שוואלב איז אבער נישט אזא מענטש,
וואס זאל זיך געפינען שטארק באליידיקט און וואס זאל טראגן לאנג א
שנאה אין הארצן. דעריבער איז קיין חידוש נישט, וואס מען איז באלד
געווארן צוריק שלום, און ס׳איז געבליבן טאקע דא אויפן ארט, אז דעם
זעלבן אויפדערנאכט זאל מען נעמען א לאזשע אין בורג־טעאטער און
אלע אינאיינעם זאל מען זיך דורכגיין הערן זאנענטאלן. דאס הייסט, עס
רעדט זיך נאר אזוי ― אלע אינאיינעם. גיין וועלן זיי נאר זאלבעפינפט:
ביידע דירעקטארן און ראפאלעסקא און הענריעטא און בריינדעלע קאזאק.
    
― און די איבעריקע חבריה?
    
― די איבעריקע חבריה, ― האט האלצמאן אפגעפסקנט, ― איז
נישט קליין צו זיצן אין דער היים און כלעפטשען תהלים. און פאר נויט,
אויב זיי ווילן זייער, קאנען זיי ארויפקלעטערן מחילה העט ארויף, אויף
דער אייבערשטער גאליעריע, וועט ערשטנס קאסטן א סך וועלוולער,
און אגב וועט מען זיין נענטער צו גאט.
    
מיט איין ווארט, אונדזער האלצמאן האט נישט ארויסבאוויזן קיין
סימן פון אומצופרידנקייט. אדרבא, ער איז יענעם פרימארגן געווען לעבעדיקער און באריידעוודיק, ווי תמיד, געמאכט אלערליי העוויות און אנשטעלן, אונטערגעזונגען און אונטערגעטאנצט, גלייך ווי דעם מענטשן האט
געטראפן א גליק.
    
גאנץ אנדערש האט זיך ארויסבאוויזן דער צווייטער וויזיטער, לעא
ראפאלעסקא. אויף וויפל האלצמאן איז געווען לעבעדיק און פריילעך,
אזויפיל איז ער געווען פארזארגט און אומעטיק און אומגעגאנגען, ווי
אן א קאפ. פון אלע זיינע זיסע געדאנקען האט זיך אויסגעלאזט א טייך,
און פון אלע גאלדענע חלומות ― א נעכטיקער טאג.
    
דער ערשטער חלום איז געווען ― זיין באגעגעניש אין ווין מיט
דעם חזנס מיידל רייזל, אדער ראזא ספיוואק, איבער וועלכער ער איז
נישט געשלאפן קיין נעכט... און דער צווייטער חלום איז געווען ― דער
אויפנאם, וואס ער וועט האבן באם גרויסן זאנענטאל.
    
אומזיסט האט ער זיך אזוי געריסן קיין ווין, צו דער בארימטער
זינגערן מארטשעלי עמבריך, בא וועלכער עס האט זיך אויפגעהאלטן
זיין רייזל, אדער ראזא ספיוואק. נאך אלע נאכפרעגענישן און אויספארשונגען איז ער געווויר געווארן נאר איין זאך: אז נישט מארטשעלי עמבריך און נישט ראזא ספיוואק זיינען אין ווין נישטא. די מאדאם טשער־ניאק, וועלכע האט אים פריער ערב געווען ,אז ראזא איז געוויס אין ווין,
און צוגעזאגט אים אויסזוכן און צונויפפירן מיט ראזען גאר אן א שום
תירוץ, האט זיך עפעס אין ווין ווי אומגעביטן און אנגעהויבן ריידן מיט
אים אן אנדער לשון. אלעמאל איז זי געקומען צו גיין מיט אן אנדער
נייעס: פריער האט מען איר געהאט געזאגט, אז ראזא ספיוואק איז זיך
צעגאנגען מיט מארטשעלי עמבריך און איז מיט עפעס אן ארטיסט פלוצעם אפגעפארן פון דאנען קיין בערלין... נאכדעם האט זי געבראכט צו
טראגן א ידיעה, אז ראזא איז אין פאריז אין קאנסערוואטאריום, שטודירט אויף דער רעכענונג פון איינעם א רייכן מאן א מעצענאט, זשאן
רעשקא, א קריסט, וואס האט זיך פארליבט אין דער יידישער זינגערין
אט אזוי ווייט... שפעטער איז זי געקומען צו גיין מיט דער רויטער ראטאנדע, האט אפגערופן ראפאלעסקאן אויף א זייט און איינגערוימט אים
א סוד אין אויער, אז זי ווייס פאר קלאר, אז ראזא ספיוואק איז איצט
אין לאנדאן, גיט אפ קאנצערט אינאיינעם מיט א בארימטן וויאלין־שפי־לער, א יידיש יינגל, גרישא סטעלמאך, וואס סע קלינגט מיט אים די וועלט.
און ס׳איז א סברה, אז דער גרישא זאל גאר זיין ראזעס א חתן, אדער
ער זאל שוין האבן מיט איר חתונה געהאט...
    
― שקר וכזב! ― האט זיך נישט ווילנדיק ארויסגעכאפט בא רא־פאלעסקאן.
    
― וואס איז שקר וכזב? ― האט אים די מאדאם טשערניאק איבערגעפרעגט און האט א ווארף געגעבן אויף אים מיט אירע קליינע
יאפאנישע אייגעלעך, און אויף איר קיילעכיק לבנה פנים האט זיך באוויזן א שמייכעלע און צעגאסן זיך ביזן גרויסן מויל מיט די געזונטע
ווייסע ציין.
    
אך! ווען ראפאלעסקא זאל זיך נישט שעמען, וואלט ער אויפגעהויבן די האנט אויף דער דאזיקער מכשפה. אזוי מיאוס האט זי אים
אין דער מינוט אויסגעזען מיט איר פעט קיילעכיק פנים, מיט אירע
קליינע יאפאנישע אייגעלעך און מיט איר טאנצנדיקער פיגור אין דער
רויטער ראטאנדע, ווען ערשט נישט לאנג האט זי געהאט אזוי פיל
חן אין זיינע אויגן!... ניין, ס׳איז נישט די בריינדעלע קאזאק, וואס געווען. לחלוטין נישט!
    
קאפיטל ניין און זעכציק
  
דער מענטש איז פונעם זינען
    
די לאזשע, וואס אונדזער קאמפאניע, האט פארנומען אינעם ווינער
בורג־טעאטער, איז באשטאנען פון פינף פארשיידענע פארשוינען, און
יעדער פון די פינף האט רעאגירט אויף דער פארשטעלונג און אויף
דעם אויפטריט פונעם גרויסן זאנענטאל אויף זיין שטייגער.
    
האלצמאנס קאפ איז געלעגן אינגאנצן אינעם פובליקום און אין
די דעקאראציעס „אט דאס הייסט א טעאטער!״ ווען גאט העלפט אים,
כדומה למשל, אזא טעאטער כאטש אין דריי יאר ארום, וואלט ער שוין
באוויזן דער וועלט ווער האלצמאן איז. עס וואלט שוין א רוח אין זייער טאטן אריין! ווארעם לאמיר זיך אקארשט נישט נארן: פארשטאנד
האט דאך האלצמאן נישט ווינציקער, ווי אט דער דייטש. געלט א ביסל
איז אויך פאראן. און קרעפטן ברוך השם, פעלט אויך נישט. איין זאך
נאר ― ווי נעמט בא אונדז אזא פובליקום?...
    
און האלצמאנס אויגן פאלן פון דער לאזשע אראפ אין פארטער,
אויפן ים מיט גלאנצנדיקע קעפ פונעם גלענצנדיקן עלעגאנטן פובליקום,
וואס האט אנגעפילט דאס גלענצנדע טעאטער. און עס רייסט זיך ארויס
בא אים פונעם מויל זיין געוויינלעכע קללה ― „א כאליעריע״, מע ווייס
נישט אקוראט אויף וועמען: צי אויף די דייטשן, וואס האבן אנגעפאקט
אזא טעאטער, צי אויף די יידן, וואס ווילן נישט גיין בעסער אין דעם
יידישן טעאטער, וואס ער, האלצמאן, האט געהאט בדעה אויפצושטעלן
דא, אין דער דאזיקער פארשאלטענער שטאט? ― „פע! ― האט האלצמאן געזאגט צו זיך אליין. ― ווין ― אויך מיר א שטאט! מע דארף
אנטלויפן פון דאנען וואס גיכער ערגעץ אין א שטעטל, אין א יידיש
שטעטל. די כפרה מעג זיין אט דאס גאנצע אויסגעפוצטע פובליקום
מיט זייערע נאקעטע הוילע גלאטע קעפ פאר איין ייד פון האלענעשטי״...
    
כמעט דאס זעלבע האט געטראכט אויך די מאדאם טשערניאק,
נאר אויף אן אנדער אויפן. בריינדעלע קאזאק האט אין דער קורצער
צייט קענען געלערנט האלצמאנען מיט זיין אידעאל, וועלכער איז געווען אויך איר אידעאל. זי האט נאר ארויסגעקוקט אויף דער גליקלעכער
מינוט, ווען האלצמאן וועט זיך איר דערקלערן, אז ער איז שוין גרייט
צו גיין מיט איר „האנט בא האנט״ אויף דעם רעכטן אמת, דאס הייסט,
טאקע שטעלן א חופה. דעמאלט ― „א, דעמאלט וואלטן זיי ביידע אוועקגעשטעלט אזא טעאטער, אזא טעאטער!״...
    
און אירע געדאנקען כאפן זי אונטער און טראגן זי אוועק אויף
א וויילע ווייט ווייט פון דאנען. ערגעץ אין א יידיש שטעטל אין גאליציע, אדער אין דער בוקאווינע. דארט זעט זי זיך שוין אלס „מאדאם
האלצמאן״, די פרוי פונעם דירעקטאר האלצמאן. זיי זיינען שוין מיט
גאטס הילף באלעבאטים פון אן אייגענעם טעאטער מיט אייגענע דעקאראציעס, מיט אן אייגענער טרופע פון סאמע בארימטע שפילערס. צווישן זיי איז דער בחור, דער יונגער ראפאלעסקא, מיט דער פרימאדאנע
הענריעטא, וואס הייסט שוין נישט הענריעטא שוואלב, נאר הענריעטא
ראפאלעסקא... „יא הענריעטא ראפאלעסקא! דאס וועט זי, מאדאם טשער־ניאק, שוין זען, אז דער שידוך זאל זיין א שידוך. און אז דער שידוך
וועט זיין א שידוך, וועט האלצמאן אויפהערן קוקן אויף דער פרימא־דאנע, ווי א קאץ אויף סמעטענע, און עס וועט זיך אויפהערן גלוסטן
פייגעלעך, א מכה אים!״...
    
בריינדעלע קאזאק האט מיט אירע קליינע יאפאנישע אייגעלעך נאכגעקוקט האלצמאנען אויף יעדן טריט און שריט און האט גוט געזען, ווי
ער טאנצט ארום דער פרימאדאנע שוואלב נישט ווי מע טאנצט ארום
א פרימאדאנע... „מע דארף זען אט די נארישע מויד מיטן שיינעם
פנים פארשלייערן פאר אט דעם טשעקאוון בחור וואס גיכער״... אזוי
האט זי זיך געזאגט און גענומען ארבעטן אויף אלע כלים. פריער פאר
אלעמען ארויסשלאגן דעם טשעקאוון בחור פונעם קאפ אט דאס מיידל
ראזא ספיוואק, ער זאל אין איר פארגעסן, און נאכדעם שוין נעמען זיך
צו דער פרימאדאנעס ברודער, דעם וואגאבונד, אים עפענען דעם מוח,
ער זאל זען, אז זיין נארישע שוועסטער מיטן שיינעם פנים זאל חתונה
האבן פאר איר גלייכן (וואס קאן זיין גלייכער, ווי אט דאס פארל?)
און אויפהערן דרייען א קאפ אזעלכע לייט, וואס פאסן זיך איר ווי א
קדחת...
    
און בריינדעלע קאזאק ווארפט א בליק אויפן „וואגאבונד״, וואס
קוקט אויף דער סצענע, און די נשמה איז אים גאר ווייס איך ווו: ,,א
רעכט גלעזל ביר מיט א ווורשטל וואלט איצט געווען וויווונטשן״,
טראכט זיך איציק שוואלב, און די געדאנקען טראגן אים אוועק אין בופעט אריין צו די ווייס־געדעקטע טישלעך, צו די פלעשלעך מיט די גלעזלעך, טעלערס און גאפלען, מיט אלע גוטע זאכן... און א פנים מאכט
ער בעת מעשה, גלייך ווי ער איז שטארק פארטיפט אינעם שפילן און
איז כלומרשט אזוי אנטציקט פונעם גרויסן זאנענטאלן, אז דער רוח
נעמט אים אוועק!
    
אויך די שוועסטער זיינע, הענריעטא, קוקט אויף דער סצענע און
איז פארנומען מיט זיך אליין. זי האט זיך דאס היינטיקן אוונט אויסגעפוצט, אז ס׳איז טאקע נאר א מחיה צו קוקן. פארקעמט האט זי זיך בא
א פאריקמאכער נאך דער לעצטער מאדע, אנגעטאן אירע שענסטע קליידער און אנגעהאנגען אויף זיך אירע אלע אמתע און פאלשע שטיינער.
נישט אזוי צוליב דעם גרויסן זאנענטאל האט זי זיך דאס אזוי אויסגעפוצט, ווי צוליב דעם יונגן ראפאלעסקא, וואס איז דערווייל נאך נישט
אינגאנצן אירער; עס איז אבער דא א האפענונג, אז... א! פארלאזט זיך
שוין אויף איר. הענריעטא ווייס, הענריעטא איז שוין געניט אין די זאכן. מע באדארף אט דעם בחור פריער א ביסל אנמוטשען... לאז עס אים
א ביסל שווער פארלויפן... און ערשט נאכדעם, אז ער וועט קומען צו
איר, ווי יענע אלע זיינען צו איר געקומען און געקייט בא איר די ערד,
― דעמאלט וועט זי שוין וויסן, וואס זי האט צו טאן...
    
נאר וואס טוט זיך עס מיט אים אצינד?... הענריעטא קוקט זיך איין
אין ראפאלעסקאן ― עס איז לחלוטין נישט צו דערקענען. אריבערגעבויגן זיך העכער האלב פון דער לאזשע ארויס, איז ער אינגאנצן דארטן,
אויף דער סצענע, און איז אזוי אריינגעטאן אינעם שפילן, אז ער הערט
קיינעם נישט און זעט קיינעם נישט. עס עקזיסטירט נישט פאר אים
איצט קיינס און קיינער, אחוץ זאנענטאל, דער גרויסער זאנענטאל. און
ער ציטערט מיטן גאנצן לייב, און עס פלאמט אים דאס פנים. און ער
ברענען אים די אויגן. און ער ברעכט די פינגער און עס רייסט זיך ארויס
בא אים אלעמאל א טיפער זיפץ פונעם הארצן. הענריעטא קוקט אויף
אים און קאן נישט פארשטיין, וואס טוט זיך עס מיט אים? ער זאל
דאס אפילו אפרייסן די אויגן פון דער סצענע אויף איין מינוט. א
מענטש זיצט מיט איר אין איין לאזשע ― ווי רעדט מען נישט אויס א
ווארט? ווי שענקט מען דאס נישט יענעם כאטש א האלבן קוק? לאז
זיך נאר ענדיקן דער אקט, וועט זי אים פארהאלטן, וועט זי אים שוין
זאגן, אז... שא! אט האט זיך געענדיקט דער ערשטער אקט, און ראפא־לעסקא איז גאר אינגאנצן אראפ פונעם זינען. מיט טרערן אין די אויגן
האט ער גענומען דריקן איטלעכן באזונדער די האנט, פון האלצמאנען
ביז בריינדעלע קאזאק. און אז ס׳איז געקומען צום טראגיק שוואלב,
האט ער אים ארומגעכאפט קושן:
    
― אט וואס הייסט געשפילט! אט ווי אזוי מען דארף שפילן!
    
הענריעטא שוואלב איז געשטאנען בא א זייט און האט אים באטראכט און געזאגט צו זיך אליין:
    
― ניין. דער בחור איז גערירט... דער מענטש איז פון זינען...
    
קאפיטל זיבעציק
  
דער זעלבער בעל־החלומות
    
וויבאלד עס האט זיך נאר געענדיקט דער ערשטער אקט, אזוי האט
האלצמאן גענומען אונטערהאנדלען מיט די קאפעלדינערס פונעם בורג־טעאטער מכוח אריינטרעטן הינטער די קוליסן צו זאנענטאלן. האט זיך
אבער אויסגעלאזט, אז זאנענטאל קאן אויפנעמען נאר איינעם פון זיי,
דעם יינגערן, וועגן וועלכן עס שרייבט צו אים דער דאקטאר לעוויוס
פון לעמבערג.
    
― א גוט מארגן, געלי, רעטעך טראג איך! וואס ס׳האט זיך מיר
געחלומט יענע נאכט און היינטיקע נאכט...
    
אזוי איז ארויסגעטראטן מיט זיין שפראך האלצמאן און האט זיך
אבער באלד געמוזט פארכאפן, ווארעם ער האט דערזען פאר זיך די גאנצע חברה אקטיארן מיט דער פרימאדאנע שוואלב און מיט בריינדעלע
קאזאק אין דער מיט. א גרוב ווען עס עפנט זיך, וואלט ער אריין א
לעבעדיקער. עס איז אים געווען בזיון פאר דער חברה, וואס האבן גענומען איבערקוקן זיך אן ווערטער. און איבערהויפט, ― פאר זיין שותף שוואלב, וואס האט געקוקט אויף אים מיט כיטרע אויגן, ווי איינער
רעדט: „סטייטש, ווו קומט דאס? נאך אזעלכע ציגארן?״... דערווייל
אבער די נאכט שטייט נישט, די מינוטן זיינען קורץ, און דער קאפעל־דינער ווארט. האט האלצמאן א נעם געגעבן ראפאלעסקאן אויף א זייט
און האט אים איינגערוימט א סוד אין אויער, וואס ער איז געוואר געווארן ערשט היינט, דא אין טעאטער, א נייעס: „אט דער זאנענטאל
סך־הכל פארמאגט זיין אייגנס א זונדל א תכשיט, וואס מעג האבן לאנגע צרות און קורצע יאר; א רעכטער כל־בוניק! אט דער קדיש האלט
אין איין חתמענען וועקסלען, און דער טאטע האלט אין איין צאלן״.
    
― לכן דארפסטו זען, ― האט מיט אים האלצמאן איינגעטענהט,
― מיט אלע זיינע שפיציקע אברים, ― אז ס׳זאל נישט זיין דאס אייגענע, וואס מיטן לעמבערגער מעצענאט, פארכאפט זאל ער דיר ווערן!
זאלסט מיט אים דברן קלארע דיבורים מכוח אכצן און דרייצן... און
זאלסט נישט לאזן זיך שפייען אין דער קאשע, ווארעם אז עסן חזיר,
זאל כאטש רינען איבער דער בארד. דו פארשטייסט?...
    
נאר דא האט זיך געטראפן מיט אונדזער יונגן העלד א זאך, וואס
האלצמאן האט נישט געגלייבט נישט זיינע אויערן, נישט זיינע אויגן.
עס איז שווער צו זאגן, וואס דא איז געשען אזעלכעס: צי דערפאר, וואס
האלצמאן האט אים אזויפיל דאקוטשעט מיט זיינע אנצוהערענישן וועגן
„אכצן און דרייצן״; צי דערפאר, ווייל ער איז געווען אנגעשטויסן נאך
פון אינדערפרי, וואס זאנענטאל האט זיי נישט געוואלט אויפנעמען בא
זיך אין דער היים; צי אפשר ווייל ער איז גלאט געווען א צעקאכטער,
― נאר דעמאלט, ווען ראפאלעסקא איז, דאכט זיך, געווען שוין גאר
גרייט אויף צו גיין מיטן קאפעלדינער ארויף, הינטער די קוליסן, האט
ער זיך פלוצעם געגעבן א דריי אויס צו האלצמאנען און אנגערופן זיך
צו אים קורץ און שארף:
    
― ניין, איך גיי נישט.
    
― הא? וואס?
    
― וואס הייסט, ― דו גייסט נישט?
    
― אט דאס הייסט.
    
האלצמאן האט דורכגעריבן די אויגן און גענומען זיך איינקוקן
בא דעם העלן שיין פון די עלעקטרישע ליכט אין זיין יונגן פריינטס פנים
― וואס איז דאס מיט אים געווארן? ווי איז דאס מעגלעך, אז דער
„יאט״ זאל אים, האלצמאנען, נישט וועלן פאלגן? דאס איז געווען דער
ערשטער „ניין״, וואס ער האט ווען פון אים געהערט. אינעם דאזיקן
„ניין״ און איבערהויפט אינעם טאן, מיט וועלכן דער „ניין״ איז ארויסגעזאגט געווארן, איז אבער געווען אזויפיל פעסטקייט און באשלאסנקייט, אז האלצמאן האט שוין מער נישט איבערגעפרעגט אפילו ―
פארוואס „ניין״? ער האט אים נאכאמאל א קוק געגעבן אין די אויגן
אריין מן הצד און איז ממש נשתומם געווארן. אין דער מינוט האט
האלצמאן באדארפט פילן כמעט דאס אייגענע, וואס בלעם האט אמאל
געפילט, בעת זיין אייזל האט אונטער אים מיטאמאל באקומען לשון
און אנגעהויבן ריידן ווערטער ווי א מענטש.
    
― ניין איז ניין, ― האט ער א זאג געגעבן צו ראפאלעסקא כלומרשט מיט א שמייכל, וואס האט זיך נישט געקלעפט מיט זיין איצטיקן
אויסזען.
    
מע קאן זאגן, אז אין דער מינוט האט זיך האלצמאן מיטאמאל א
רוק געגעבן, עלטער געווארן מיט עטלעכע יאר. די שפיציקע נאז האט
זיך אים מאדנע אויסגעצויגן, די שפיציקע פלייצעס האבן זיך אים מאדנע איינגעבויגן, און עס האט אים אזש אנגעהויבן צו שטיקן אויף צו
הוסטן. דערווייל האט זיך געלאזט הערן דאס גלעקל, אז די מינוטן פונעם אנטראקט האבן זיך געענדיקט, און דער עולם האט אנגעהויבן פארנעמען די ערטער אין טעאטער, און אויך אונדזערע צוויי העלדן האבן
אן לשון אוועקגעלאזט זיך צוריק אין דער לאזשע.
    
גייענדיק פון טעאטער, האבן אונדזערע ארטיסטן פון דער ניי־רעפארמירטער טרופע „האלצמאן, שוואלב עט קאמפ.״ זיך צונויפגעקומען אינאיינעם, די פינף וואס פון דער לאזשע, און אויך די איבעריקע, וואס זיינען געזעסן אויף דער גאלעריע, געמארשירט איבער די גאסן פון דער שטאט ווין און גערעדט אלע אינאיינעם און מיט די הענט,
ווי דער שטייגער איז. מע האט איבערגעגעבן איינער דעם אנדערן דעם
איינדרוק, וואס דאס ווינער טעאטער האט אויף זיי געמאכט, ארויסגעזאגט א מבינות געגעבן א קריטיק. דערביי האט איינער דעם אנדערן
געזען אריבערצורעדן, שטארק געמאכט מיט די הענט, געלאכט, געליארעמט און געפילדערט. גאנץ אפטלעך האבן זיך געלאזט הערן אזעלכע ווערטער, ווי: „דראנג״, „יאלד״, „שייטהאלץ״, „אקסנהארן״, „שמינדער בגץ״, „פלאקנשיסער״, „תהילים־רייבער״, „קארטאפליע־פרעסער״
וכדומה אזעלכע שארפע מאדנע ווערטער, וואס מע קאן הערן צווישן
יידישע אקטיארן. אויף וועמען זיינען די דאזיקע שארפע צונעמענישן
און שפיציקע עפיטעטן געווען געצילט ― איז שווער צו זאגן. נאר
פריילעך איז געווען. דער געשריי האט געגרייכט ווייט. די געלעכטערן
― נאך ווייטער. עס האט אויסגעזען, ווי א נייער שטראם פון נייע מענטשן מיט א נייעם לשון האט זיך אריינגעריסן אינעם אלטעגלעכן ווינער לעבן, און נישט איין דייטש, מיין איך, האט זיך אפגעשטעלט און
פארווונדערט איינגעקוקט זיך אין דעם דאזיקן אומגעוויינלעכן בינטל
מענטשן, וואס האבן מיט זייער אומגעוויינלעכער אויפפירונג אויפגערודערט נישט איין גאס אין דער דאזיקער שטילער געמיטלעכער גאסט־פריינטלעכער שטאט.
    
נאר צוויי פארשוינען האבן נישט גענומען קיין אנטייל אין דעם
דאזיקן הארמידער. דאס זיינען געווען דער דירעקטאר האלצמאן און
דער פרעמיער פון דער טרופע ― ראפאלעסקא. ביידע זיינען זיי געווען
פארנומען מיט זייערע אייגענע מחשבות און געפילן. האלצמאן, וואס
איז געגאנגען האנט בא האנט מיט בריינדעלע קאזאק, האט כלומרשט
איינגעהערט זיך אין איר פלאפלעריי, און געטראכט האט ער בעת־מע־שה וועגן „יאט״, וואס האט אים דעם ערשטן מאל אויף זיין לעבן געזאגט „ניין״. און דער „יאט״ איז געגאנגען אונטער די הענט מיט דער
פרימאדאנע שוואלב. זי האט גערעדט איבער אים און געלאכט, געפינקלט מיט די אויגן און געבלישטשעט מיט די ווייסע ציין, און ער האט
זיך געמאכט, ווי ער הערט, געענטפערט איין ווארט איבער צען, נאר זיין
נשמה איז אים געווען ווייט פון דאנען. ער האט זיך געזען אויף דער
בינע אין דער זעלבער ראלע, וואס זאנענטאל, און ער האט זיך דאס
ווארט געגעבן: „זאל זיין נאמען נישט הייסן ראפאלעסקא, אויב ער
וועט אמאל נישט שפילן, אזוי ווי זאנענטאל!״
    
און אונדזער יונגער בעל־החלומות האט שוין גענומען טרוימען
פון א נייעם גן־עדן, חלומען נייע חלומות: ווי אזוי ער, ראפאלעסקא,
האט זיך א נעם געטאן שטודירן נייע ראלעס, די זעלבע ראלעס, וואס
זאנענטאל שפילט. ווי אזוי די וועלט ווערט פון אים אנטציקט, און אלע
זאגן אין איין קול, אז אט באלד שטייגט ער אריבער זאנענטאלן. ווי
אזוי ער ווערט איינגעלאדן קיין ווין, אין בורג־טעאטער אויף גאסטראלן.
ווי אזוי זאנענטאל, דער גרויסער זאנענטאל, זיצט אין פארטער גלייך
מיט אלע און הערט אים שפילן. ווי אזוי זאנענטאל ווערט נתפעל, פליט
ארויף אויף דער סצענע, כאפט אים ארום קושן און איז זיך מודה הויך
אויף א קול פאר דער גאנצער וועלט, אז אים האט געשלאגן, מנצח געווען אט דער יונגער ארטיסט ― ראפאלעסקא...
    
קאפיטל איין און זיבעציק
  
ביידע האבן געלאכט
    
יענע נאכט איז געווען א שווערע נאכט פאר אונדזער האלצמאנען.
ער האט לאנג נישט געקאנט אנטשלאפן ווערן. דאס הארץ איז אים
געווען שווער, ווי א שטיין. געדאנקען האבן זיך אים געפלאנטערט,
שווערע, אומעטיקע געדאנקען: „וואס דאס איז געווארן מיט דעם
„יאט״?״ ― האט ער זיך געטראכט, געהוסט און געקאטשעט זיך פון
איין זייט אויף דער אנדערער. ― שולדיק איז אין דעם די דאזיקע
שטאט, פארברענט זאל זי ווערן. פון זינט מען איז געקומען קיין ווין,
איז דער „יאט״ געווארן אן אנדער מענטש. קאפריזנע געווארן ווי א
בן־יחיד. מע דארף אנטלויפן פון דאנען וואס גיכער״...
    
אזוי האט אפגעפסקנט האלצמאן, געווארפן אן אומחן אויף דער
שטאט ווין מיט אירע מענטשן. די שיינע פריילעכע שטאט האט אים
אויסגעוויזן טונקל, חושכדיק, אומעטיק, און די מענטשן ― מיאוס,
פאלש און שאלקהאפטיק. און אלץ, וואס ער האט זיך פארגעשטעלט
אין דער דאזיקער נאכט, האט זיך אים פארגעשטעלט פיל ערגער, ווי
עס איז געווען, און פיל ערגער, ווי עס האט געקאנט זיין. אלע זיינע
שיינע פלענער זיינען זיך מיטאמאל צעגאנגען ווי א רויך. די מענטשן,
אויף וועלכע ער האט זיך פארלאזט, האבן אים מיאוס געפירט אין באד
אריין און ארויסגעגעבן מיט הענט און מיט פיס. דאס ערגסטע, פאר
וועלכן ער האט שטענדיק מורא געהאט, איז געשען: מען האט אים
באלאגערט פון אלע זייטן. מע לאקערט אויף זיין נשמה. מע וויל צונעמען בא אים, אוועקרויבן זיין גאנץ פארמעגן. מע וויל ארויסרייסן
בא אים פון אונטער דער נאז זיין ראפאלעסקאן.
    
„מע דארף אכטונג געבן אויפן „יאט״, ― טראכט זיך האלצמאן,
― מע דארף אים היטן, ווי דאס שווארצאפל פונעם אויג... צופיל
שטיגוטערעס.. ווער ווייס, ווער אויף וואס עס קאן אים ארויפפירן? ווער
ווייס, וואס פאר געדאנקען עס האט אט דער שוואלב? און וואס פאר
מחשבות עס טראגט בא זיך אין הארצן די שוועסטער זיינע הענריע־טא? און וואס פאר א שלאנג עס ליגט אין בוזעם בא אט דער בריינדע־לע קאזאק?... איין מענטש אליין צווישן אזויפיל וועלף!״...
    
און האלצמאן זעצט זיך אויף אפן בעט, שפארט זיך אן אף
זיין שפיציקן עלנבויגן, הוסט זיך אויס און רופט זיך אן צו זיין יונגן
פריינט, וואס ליגט אפן בעט קעגן א בעט:
    
― ראפאלעסקא, דו שלאפסט?
    
― ניין, וואס איז דען?
    
― ס׳איז מיר איינגעפאלן א געדאנק.
    
― דהיינו?
    
― דו הערסט, ווי איך הוסט?
    
― נו?
    
― מיין איך, אז ס׳איז אן עק. מע דארף זיך גרייטן אין וועג אריין.
אפזאגן די עטלעכע גילדן און אוועקגיין אהין, ווו מיין טאטע עליו השלום...
    
ראפאלעסקא זעצט זיך אויך אויף אפן בעט, קוקט אף האלצמאנען
מיט גרויסע איבערגעשראקענע אויגן.
    
― ביסט משוגע? צי חסר־דעה? צי דו רעדסט פון היץ?
    
האלצמאן איז צופרידן, וואס ראפאלעסקא האט זיך אזוי דערשראקן,
צעלאכט ער זיך, הייבט אן הוסטן און שעלטן:
    
― נארעלע וואס דו ביסט! אזוי פיל יאר קרענקט שטשופאקס קאפ,
וויפל איך וועל נאך, אם־ירצה־השם, לעבן. איך שמועס דאס גלאט אקעגן
דערינען. איך רעכן ארויסשרייבן די מאמע מיינע פונעם וויסטן לאנד מיט
מיין שוועסטערל, טאמער וועל איך ווינציקער הוסטן.
    
און האלצמאן פארהוסט זיך אף לאנג, אטעמט אפ, דרייט זיך אויס
מיטן פנים צו דער וואנט און ווערט אנטשלאפן. און עס חלומט זיך אים,
אז ער איז נישט אין ווין, נאר אין לעמבערג. ער שפאצירט ארום אף
קארל־לודוויג־שטראסע און דערזעט פון דער ווייטן דעם דירעקטאר פון לעמבערגער טעאטער, געצל בן געצל, גיין מיטן „יאט״ האנט בא האנט, גלייך
פארביי אים, און זיי זאלן דאס אים אפילו מזכה זיין מיט א קוק. טוט
דאס אים א בראט און א ברען און א טראג אויף פונעם ארט, און ער טוט
א רוף דעם „יאט״, פריער שטיל: „ראפאלעסקא!״ ווער וואס? ער הערט
נישט! נאכאמאל: „ראפא―לעסקא!״... וואס ווייטער, אלץ העכער און
העכער: „ראפאלעסקא!... רא―פא―לעס―קא!!״... יענער וויל זיך אפילו
נישט ארומקוקן, גלייך ווי ער קען אים גארנישט!... מער איז שוין האלצמאן נישט אימשטאנד אויסצוהאלטן. פון אזא הארצווייטיק קאן פלאצן
די גאל באם בעסטן מענטשן. „ע! וואס ס׳וועט זיין, וועט זיין. ער וועט
צוגיין צו אט דעם ממזר, צו אט דעם יאקל בן פלעקל, וועט אים א נעם
טאן ראפטעם פון הינטן פאר זיין חזירישן קארק מיט איין האנט, און מיט
דער אנדערער האנט וועט ער אים דערלאנגען א כמאליע איבער די פיסקעס
איינס־צוויי־דריי, אט אזוי ― טראך־טארעראך!״.
    
א האלב־טויטער שפרינגט ראפאלעסקא אראפ פון זיין געלעגער און
לויפט צו צו האלצמאנס בעט און דערזעט פאר זיך אזא מין בילד: דאס
נאכטטישל, וואס בא האלצמאנען צוקאפנס, ליגט אף דער ערד מיט די
פיס ארויף, אינאיינעם מיט א צעבראכענע קאראפין וואסער, א צעפיצלט
גלאז, אן איבערגעקערטן, אן אויסגעבויגענעם לייכטער, און דער זייגער
― האלצמאנס גאלדענער זייגער, ― וואס ער האט ערשט נישט לאנג
געקויפט זיך אט דא אין ווין, ― ליגט אויך צווישן די הרוגים א סקא־לעטשעטער.
    
― וואס איז געשען? ― האט ראפאלעסקא א פרעג געטאן בא האלצמאנען.
    
א צעטומלטער קוקט האלצמאן מיט בלאנדזשענדיקע אויגן אף רא־פאלעסקאן, וואס קוים ער קאן זיך איינהאלטן פאר געלעכטער, און אפן
חורבן, וואס ער האט דא אנגעמאכט.
    
צופרידן, וואס דער חלום איז נישט מער ווי א חלום, האט ער זיך
אנגערופן צו זיין יונגן פריינט פריילעך, ווי זיין שטייגער איז:
    
― אפנים, אז גזלנים האבן זיך מיר געחלומט, צי וועלכע שווארצע
יאר? זע נאר, וויפל שאדן! א כאליערע זאל אף מיר קומען היינטיקע נאכט!
    
און ביידע האבן זיי זיך געכאפט בא די זייטן און האבן אויסגעשאסן
מיט א געלעכטער. לאנג־לאנג האבן זיי געלאכט. שטארק געלאכט. אזוי
שטארק האבן זיי געלאכט, ביז מע האט זיי אנגעקלאפט אין דער וואנט
פון צווייטן חדר, זיי זאלן אויפהערן לאכן.
    
ביידע האבן געלאכט. נאר נישט ביידנס געלעכטער איז געווען גלייך.
איינער האט געלאכט געשמאק, פונעם גאנצן הארצן. און דער אנדערער
האט געלאכט מער נישט פון יוצא וועגן. געטראכט זיך בעת־מעשה: „ניין,
ס׳איז נישט דער „יאט״, וואס געוועזן... אפילו דאס לאכן, וואס ער לאכט,
איז אויך נישט דאס, וואס געוועזן... מע דארף אכטונג געבן אף אים...
מע דארף אויסשרייבן די מאמע מיטן שוועסטערל... מע דארף אנטלויפן
פון ווין, ווו דער שווארצער פעפער וואקסט״...
    
קאפיטל צוויי און זיבעציק
  
„א מענטש מיט בילדונג״
    
דער איינציקער געבילדעטער ארטיסט פון דער טרופע „האלצמאן,
שוואלב עט קאמפ.״ איז געווען דער סופלער, בעני גארגל, דער, וואס
האלצמאן האט אים אריבערגענארט צו זיך פונעם לעמבערגער טעאטער.
דער דירעקטאר געצל בן געצל האט זיך נישט איינמאל בארימט, אז קיינער פארמאגט נישט אזא סופלער, ווי ער. ווארעם זיין סופלער איז, פארשטייט איר מיך, „א מענטש מיט בילדונג״. און טאקע מהאי טעמא, ווייל
ער איז „א מענטש מיט בילדונג״, האט דאס אים אונדזער האלצמאן אינאיינעם מיט דער פרימאדאנע „אריבערגעכמאליעט״ צו זיך. האלצמאן האט
זיך ווי פארענטפערט פאר זיך אליין: „איך ווייס אליין נישט, אף וועלכע
שווארצע יאר באדארף איך האבן אזא מין נפש, וואס אפן קוק איז ער
מער נישט ווערט, ווי א העלער. נאר גארנישט, כאפט אים דער וואטעמא־כער, „א מענטש מיט בילדונג״ וועט זיין שטיקל ברויט תמיד פארדינען״...
    
האלצמאן איז געווען גערעכט. אפן קוק וואלט איר פאר אט דעם
נפש קיין העלער אויך נישט געבן: א שווארצער בחור, א דארער, אן אויסגעטריקנטער, מיט „א נאז פון נאזנלאנד״, מיט א דינעם האלדז און מיט
א גרויסן קנאפ אין גארגל, וואס אז ער רעדט, גייט דער קנאפ אראפ און
ארויף, גלייך ווי ער שלינגט. אפגעריסן־אפגעשליסן, מיט אן אפגעבארעט
קאפעליושל, און האר אפן קאפ ― א וואגן מיט היי. וואלט ער די האר
געשמירט מיט עפעס, אדער כאטש אזוי פארקעמט יעדן טאג, וואלט נאך
געווען צו דערליידן. איז אבער אונדזער סופלער נישט אזא מענטש, וואס
זאל זיך אפגעבן מיט אזעלכע נארישקייטן. „א מענטש מיט בילדונג״ האט
עפעס אנדערש וואס צו טאן. וויבאלד אזוי, באדארף מען אים שוין מוחל
זיין, וואס ער טראגט א קויטיקן קאלנער מיט א מאדנעם שניפס, וואס
ס׳איז שווער צו טרעפן, ווי אזוי האט ער אויסגעזען, בעת ער איז באשאפן
געווארן אף דער וועלט. דאס אלצדינג, אז איר וועט נעמען אינאיינעם,
וועט איר זיך לייכט פארשטעלן דאס פארזעעניש, וואס האלצמאן האט
אף אים באלד געזאגט, ― פארשטייט זיך, אונטער די אויגן, ― אז ס׳איז
מיאוס פאר אט דעם שלימזל א שטיקל ברויט אויפצועסן. און נישט קוקנדיק דערויף, וואס ער איז „א מענטש מיט בילדונג״, האט אים האלצמאן
געקרוינט אלע מאל מיט א נייעם נאמען: פריער ― „שלימזל״, נאכדעם
― „באשעפעניש״, נאכדעם ― גאר „קוני־לעמל״...
    
דאס איז א כלל, אז וואס מער דער מענטש איז געבילדעט, מער
פראסט איז ער בא זיך. דערפאר, אפנים, האט זיך אונדזער סופלער נישט
געפונען באליידיקט און האט געלאזט זיך שאפן פון יעדן באזונדער און
געטאן האלצמאנען כל עבודת פרך. האלצמאן איז געגאנגען, פארשטייט
איר מיך, מיט דעם גאנג, אז א מענטש, ער מעג זיין געבילדעט ווי טויזנט
רוחות, נאר קוים איז ער בא יענעם און עסט ברויט, דארף ער דאס שטיקל
ברויט פארדינען. „למאי ער אליין, האצמאך טאקע, איז דען נישט א טאטנס א קינד? פונדעסטוועגן האט אים געמעגט אנשטיין אמאל, נישט היינט
געדאכט, ארבעטן פאר דריי, הארעווען ווי א רוח, עסן מכות און פוצן די
שטיוול בא שטשופאקן, ימח שמו וזכרו זאל ער דארט ווערן, ווו ער איז
ערגעץ!״...
    
אזוי האט זיך פארענטפערט האלצמאן בא זיך אין הארצן, און אונדזער ארעמער סופלער, דער „מענטש מיט בילדונג״, האט געטראגן דעם
יאך פון גלות שטילערהייט, קיינמאל נישט באקלאגט זיך, פאר קיינעם קיין
צונג נישט איבערגעקערט, גלייך ווי עס דארף אזוי צו זיין.
    
יעדער מענטש האט זיך אבער זיין צייט, זיין מזל, זיין שטערן אין
הימל. עס איז געקומען א צייט אויך אף אונדזער „מענטשן מיט בילדונג״,
אז זיין שטערן זאל פלוצעם אים אנהייבן שיינען, און ער זאל מיטאמאל
דערהויבן ווערן בא אלעמען אין די אויגן, און אפילו בא זיין פרינציפאל
האלצמאן.
    
דאס איז געווען אין יענער צייט, ווען די טרופע, האלצמאן, שוואלב
עט קאמפ.״ האט פארלאזט דאס „וויסטע ווין״ און האט זיך אוועקגעלאזט
איבער דער וועלט „שפילן טעאטער״ אפן אלטן שניט: אפערעטן, מעלא־דראמען, סקארבאווע אויסגעדראשענע שטיק, ― „אזוי ווי גאט האט געבאטן״.
    
ויהי היום, איינמאל אף א רעפעטיציע, ס׳איז געקומען צו ראפא־לעסקאן, ער זאל אויפטרעטן, ― והילד איננו, נישטא דער ערשטער ליבהאבער. ווו איז דער בחור? מע זוכט אים א שעה, מע זוכט אים צוויי.
נישטא נישט ראפאלעסקא, נישט דער סופלער, דער „מענטש מיט בילדונג״.
    
ווי אזוי האלצמאן האט דעמאלט נישט באקומען קיין אפאפלעקסיע
― איז טאקע א נס מן השמים. דער כוח הדם איז אים איבערגעגאנגען,
און ער האט שוין גענומען איבערטראכטן אלערליי מעגלעכקייטן, איינע
שרעקלעכער פון דער אנדערער. נאך דעם „ניין״, וואס ער האט געהערט
פונעם „יאט״ דעמאלט אינעם ווינער בורג־טעאטער, קאן אלצדינג מעגלעך
זיין... אזוי האט זיך געטראכט האלצמאן, און עס האט אים א כאפ געגעבן דער קראם, זיך אנגעהויבן ווארפן העכער ווי הייזער. די מאדאם
טשערניאק האט זיך דערשראקן פאר זיין שפיציקער נאז, וואס האט זיך
עפעס מאדנע אויסגעצויגן איבערן איינגעפאלענעם פנים, ווי בא א בר־מינן, און פאר זיינע שפיציקע אויגן, וואס זיינען מיטאמאל אויסגעלאשן
געווארן. האט זי גענומען פאדקעווען ארום, אויסריידן דאס הארץ, בעטן,
ער זאל זיך צולייגן אף א וויילעטשקע, וועט זי אים מאכן א קאמפרעס פון
עסיק מיט וואסער. האט זי געהאט פון אים א קאמפרעס, אז זי וועט פארזאגן קינדס־קינדער. וואס ס׳איז אים געקומען אפן מויל ― דאס האט ער
איר געזאגט. ער האט זי נאר געפרעגט, ווער בעט זי, זי זאל שטופן די
צונג אהינצו, ווו מע דארף נישט? און ער האט זי אנגערופן „בריינדעלע
קאזאק״, „ליכטיקער פנים״, „האלבע לבנה״, „מאזעפא״ און נאך אזעלכע
שיינע נעמען, צו וועלכע די מאדאם טשערניאק איז די לעצטע צייט שוין
געוווינט געווארן פון אים צו הערן און שווייגן. ווארעם וואס האט זי געקאנט טאן מער ווי אלע אנדערע ארעמע פרויען, וואס זיינען נעבעך פארליבט אן א נשמה? מע ווישט אויס די אויגן ― און לאז זיין שטיל... דערווייל איז מען געקומען צו לויפן מיט א בשורה: „מזל טוב, דער שאדן האט
זיך אפגעזוכט!״ ― „ווו? ווו?״ ― „אף דער אכסניא האבן זיך ביידע,
ראפאלעסקא מיטן סופלער, פארקליבן אין א באזונדער חדר און מע לייענט
א ביכל״.
    
האלצמאן האט געכאפט דעם צילינדער מיטן שטעקל און איז קוים
א לעבעדיקער געקומען צו לויפן בלאס, פארסאפעט: „וואס איז די מעשה?״ ― „געפונען, געפונען אן אוצר!״...
    
און ראפאלעסקא כאפט ארום האלצמאנען, האלדזט אים און קושט
אים: „אן אוצר! אן אוצר!״ האלצמאן קוקט אים אן ווי א משוגענעם:
„וואסער אוצר? וואסערע לאקשן?״ ― „אוריאל אקאסטא״, דאס זעלבע
שטיק, וואס זיי האבן געזען שפילן דעם גרויסן זאנענטאלן אין ווין, געפינט זיך באם סופלער איבערגעזעצט ווארט אין ווארט אין אונדזער לשון,
אין יידיש! אן עק. מער שפילט שוין נישט ראפאלעסקא קיין אנדערע
ראלע, א חוץ „אוריאל אקאסטא״. אן עק. אויס אפערעטן. אויס מעלא־דראמעס. אויס פורים־שפיל. אויס. אויס!״...
    
אזוי ווי האלצמאן איז געשטאנען מיטן צילינדער און מיטן שטעקל,
אזוי האט ער זיך אראפגעלאזט אף א צעבראכן בענקל, און עס האט אים
באשלאגן א קאלטער שווייס: „וואס איז דאס פאר א ווערטער? וואס פאר
א שפראך? וואס פאר א לשון בא דעם „יאט״ געווארן? און וואס הייסט
― ער וועט נישט שפילן מער קיין אפערעטעס? און ווו איז ער, האלצמאן,
דער דירעקטאר? ער האט שוין נאך קיין דעה נישט? און וואס וועט זיין
מיט די דעקאראציעס? מלבושים? ראלן? פיעסעס? נאטן? אפישן? וואס
טוט זיך דא? עק וועלט???״...
און האלצמאן איז גרייט געווען דעמאלט צערייסן דעם סופלער אף
צווייען. נא דיר אזא מין אנשיקעניש אף זיין קאפ ― „א מענטש מיט
בילדונג״!
    
קאפיטל דריי און זיבעציק
  
וועלכע קאץ עסט די פוטער
    
פון דעמאלט אן איז אוועקגעגאנגען א סדרה: „אוריאל אקאסטא״.
    
אומעטום, אין וואס פאר א שטאט די טרופע „האלצמאן שוואלב עט
קאמפ.״ איז געקומען, האט מען נאך די ערשטע צוויי־דריי פארשטעלונגען
געגעבן „אוריאל אקאסטא״. און האט מען די פיעסע אויפגעפירט איינמאל,
האט מען געמוזט זי אויפפירן נאכאמאל און נאכאמאל. אין אנדערע ערטער האט מען געפאדערט לכתחילה קיין שום אפערעטע, נאר די דאזיקע
פיעסע. למשל, אין פאריז, ווו די קאמפאניע האט אפגעשפילט צוועלף
ספעקטאקלען, האט מען קיין אנדערע פיעסע נישט אויפגעפירט, אויסער
„אוריאל אקאסטא״. און ס׳איז געווען, ווי האלצמאן זאגט, חושך ואפלה!
מע האט צעטראגן דאס טעאטער. אף די בלעטער ― אזוי האט מען איבערגעגעבן האלצמאנען ― האט מען פארגלייכט ראפאלעסקאן צו אלע
גרעסטע שפילערס און נביאות געזאגט, אז ער וועט אריבערשטייגן דעם
גרויסן זאנענטאל מיט אלע בארימטע גלענצנדיקע שטערנס אין דער וועלט.
    
אוודאי האט אונדזער האלצמאן געקוואלן, געווארן גרעבער ווי לענגער און געקליבן נחת, וואס אזא שמאטע, גאט זאל נישט שטראפן פאר די
רייד, ווי אט דאס שטיק „אוריאל אקאסטא״, ברענגט אריין אזויפיל געלט
אין דער קאסע, ווי די שענסטע אפערעטע, כאטש ס׳איז נישטא אין דעם
נישט קיין טענץ, נישט קיין געזאנג, נישט קיין פריילעכע קופלעטן. „א
מאדנע וועלט געווארן, א פארקערטע, צו אלדי שווארצע יאר. צאינה־וראי־נה־מוסר איז בא זיי בעסער פון קופלעטן. א האלבער משוגענער ווי אקאס־טא אף דער בינע איז בא זיי ליבער פון דער שענסטער פרימאדאנע! היינט
גיי!... נאר אויך די אייגענע מעשה: לאז זיין פון א קאזאק, אבי צום לעבן...
    
א געזונט זאל קומען אף דעם שלימזל דעם סופלער, וואס האט אויסגעקראצט דאס דאזיקע ביכל. אז מע שמועסט „א מענטש מיט בילדונג״,
כא־כא, איז דאך נישט שייך. מע דארף אים שענקען אן אלטן אנצוג, זען,
דער קוני־לעמל זאל אנטאן א ווייסן קאלנער מיט א נייעם שניפס, און טאקע אין איינוועגס אים אונטערשערן א ביסל די האר אויך ― ער זעט
שוין אויס, ווי א קליינשטעטלדיקער דיאק, צו אלדי רוחות!...
    
אזוי האט זיך האלצמאן געזאגט און דעם סופלער געהעכערט זיין
געהאלט, אפגעגעבן אים זיין פארדינטן כבוד און אויפגערעדט רופן אים
„שלימזל״, „באשעפעניש״, „קוני־לעמל״ און נאך אזעלכע נעמען. „אז
גאט וויל, שיסט א בעזעם״, ― האט האלצמאן געזאגט און האט זיך
געדרייט די שפיציקע וואנצעס ארויף טשאקנדיק, מעשה ווילהעלם דער
צווייטער, אדער ארומגעגאנגען די הענט אין די קעשענעס, ארויסגעשטעלט די גאלדענע דאפלטקייט אויף דער ווייסער וועסט און געדאנקט גאט וואס „ער, ברוך־הוא, האט אים אויסגעפירט אן מעצענאטן
און אן בארימטע ארטיסטן, לאזן זיי אייך גיין כף־הקלע דארטן אלע
אינאיינעם מיט שטשופאקן, ימח שמו וזכרו״...
    
איין זאך נאר האט געפעלט אונדזער האלצמאנען: א באלעבאסטע.
דאס הייסט, אז מע וויל האט ער געהאט א באלעבאסטע אויך. און נאר
אן אומזיסטע דערצו. דאס איז די מאדאם טשערניאק.
    
זי האט אים געפירט די גאנצע באלעבאטישקייט, אפגעהיט יעדן
גראשן, אכטונג געגעבן אין שטוב, געווען אים געטריי, ווי א הונט.
פארריכט אים די וועש, פארמערזשעט אים די קאפצעס. אמאל געקאכט
אים „טראיאנקע״ און א מאל געמאכט אים „גאגלמאגלס״ ― ער זאל
אזוי נישט הוסטן. עס האט שוין געהאלטן אזוי ווייט, אז חברה אקטיארן האבן אונטער די אויגן אויפגעהערט צו רופן „מאדאם טשער־ניאק״ און „בריינדעלע קאזאק״, נאר ― „מאדאם האצמאך״. א גליק,
וואס האלצמאן האט דערפון נישט געוווסט. אנישט, וואלט ער געהאט צווייענדיקע עגמת־נפש: ערשטנס, וואס מע געדענקט נאך זיין
אמאליקן נאמען, און צווייטנס, וואס מע רעדט אים אזא מיאוסן שידוך. האלצמאן איז א בעלן אויף אן אנדער שידוך. האלצמאן וויל א
מיידל, און דווקא א שיינע. „אט למשל, אזא קארעפירער אתרוגל, ווי
אט די פרימאדאנע הענריעטא. פארוואס נישט? מיט וואס איז דאס
נישט גלייך? טאמער איז זי נישט אזא חכמה, איז זי אבער שיין, אז
דער רוח כאפט אים אוועק. דער חסרון ― זי איז א ביסל צו לעבעדיק.
דרייט זיך, ווי א חזן באם עמוד... עט, ס׳איז נאר איצטער, פאר
מתן־תורה. לאז ער איר נאר אנטאן דאס פינגערל ― עהע־הע! ―
וועט ער מיט איר לערנען בלק, שטודירן הלכות דרך־ארץ, ווי גאט
האט געבאטן״...
    
איינמאל ― דאס איז געווען א שבת באטאג ― האט זיך האלצמאן אנגעטאן מעשה פראנט. די לעצטע צייט האט ער בכלל אנגעהויבן
שטארק צו פראנטעווען. „אויסגעקליידט ווי צו דער פגירה״ ― האבן
געזאגט אויף אים די חברה אקטיארן. ער האט זיך ארומגעראזירט,
פארדרייט די וואנצעס ארויף, באגאסן מיט פארפומען, גענומען דאס
שטעקעלע און פארגעלייגט דער פרימאדאנע, זי זאל מיט אים גיין א
ביסל שפאצירן. האט זי אים באטראכט פון אויבן ביז אראפ און האט
אים אפגעזאגט ווי א טויטן: „אז זי וועט זיך פארבענקען נאך אים,
וועט זי אים שיקן רופן״... האלצמאן איז געבליבן ווי אן אפגעשמיסענער און האט אפגעווישט די ליפן.
    
דאס אנדערע מאל האט ער מיט איר פארפירט א געשפרעך פשוט
וועגן חתונה האבן. שוין צייט, האט ער איר געזאגט, זי זאל אויפהערן שפרינגען פי־פו־פא, א טראכט טאן וועגן תכלית... האט אים הענריעטא אפגעענטפערט אפילו זייער גראב, נישט ווי מען ענטפערט אפ
א דירעקטאר. זי האט אים געזאגט: „למאי זאל אים דארן דער קאפ
פאר יענעם? פארוואס זאל ער בעסער נישט אין זינען האבן זיין
אייגענע נאז, וואס וואקסט אויף איר גראז?״... דעם גראם האט האלצמאן אראפגעשלונגען און א פרעג געגעבן בא איר: פון וואנען ווייסט
זי, אז ער האט נישט אין זינען זיך? אפשר רעכנט ער אין גיכן א
חתן ווערן? ― „טאקע באמת? ― האט זי אים מיט א חוצפהדיק געלעכטערל איבערגעפרעגט. ― פאר וועמען, למשל, כא־כא־כא, פארן
מלאך המות?״...
    
אונדזער האלצמאן האט גענומען נאכקוקן, אויספארשן, ווער איז
דא צווישן זיי דער שטן מקטרג? ביז ער האט זיך ארויפגעשלאגן אויפן
רעכטן וועג. בריינדעלע קאזאק איז אים געקומען צו הילף. זי האט אים
געעפנט דעם מוח, אז ער איז א גרויסער נאר. „אויב די אויגן, האט זי
אים געזאגט, זיינען בא אים נישט פון הינטן, נאר פון פארנט, דארף
ער אליין זען, וואסער קאץ ס׳עסט די פוטער״...
    
דערמיט האט זיך די מאדאם טשערניאק כאטש א ביסל געקילט
דאס הארץ פאר די נעכט, וואס זי איז נישט דערשלאפן, און פאר די
טרערן, וואס זי האט פארגאסן. בריינדעלע קאזאק האט שוין נישט מורא
געהאט מער פאר קיינעם. בא איר איז געווען קלאר ווי דער טאג, אז
דער שידוך פון דער פרימאדאנע מיט ראפאלעסקאן איז א פארטיקע זאך,
וואס נישט היינט איז מארגן ― דער בלאטער מוז אויסזעצן. און דעמאלט איז בערנארד האלצמאן אירער. ס׳איז גאר נישטא וואס צו ריידן.
    
קאפיטל פיר און זיבעציק
  
האלצמאן האט געסט
    
בריינדעלע קאזאקס אנצוהערעניש, אז צווישן דער פרימאדאנע
שוואלב און ראפאלעסקא שפילט זיך אפ א ראמאן, איז פאר אונדזער
האלצמאנען געווען ווי א שייט האלץ איבערן קאפ. ווארעם אויסער דעם,
וואס ער פארלירט אין א שיינעם פרימארגן אזא „קארעפירער אתרוגל״,
האט דאס אים צעשלאגן איינעם פון זיינע בעסטע גלענצנדסטע חלומות, צעשטערן אים זייער א וויכטיקן גרויסארטיקן פלאן, אויף וועלכן
ער האט געבויט א גאנצן בנין.
    
דער דאזיקער פלאן איז געבוירן געווארן בא אים פלוצעם איינמאל אין א שיינעם פרימארגן דורך א בריוו, וואס ער האט באקומען
פון דער היים, פון זיין מאמען, די אלמנה שרה־ברכה. מיר גיבן איבער
דעם דאזיקן בריוו ווארט אין ווארט, ווי ער איז געשריבן געווארן:
    
 „צו מיין ליבן געטרייען זון הערשבער האלצמאן נ″י.
    
 איך שרייב דיר מיין ליבער געטרייער הערשבער א
    
 בריוו דורך אלטער דעם מלמדס זונדל, איציק, אז ראשית
    
 פון דיר צו הערן אויף ווייטער נישט ערגער אמן. והשנית
    
 שרייב איך דיר מיין געטרייער הערשבער, אז איך האב שוין
    
 פון דיר לאנג קיין בריוו נישט געהאט, איך ווייס שוין גאר־
    
 נישט וואס איבערצוטראכטן. און איך בעט דיך זייער מיין
    
 ליבער געטרייער הערשבער זאלסט מיר שרייבן פון דיין גע־
    
 זונט און וואס דו מאכסט און עס גריסט דיך דיין שוועס־
    
 טער זלאטקע זאל לעבן קיין עין־הרע א מויד געווארן, זאלסט
    
 זי זען, וואלסטו זי נישט דערקענט, אזוי אויסגעוואקסן איז
    
 זי קיין עין־הרע נישט און שיין איז זי קיין עין־הרע נישט
    
 ווי דער טאג, נישט איך זאג דאס, ווייל איך בין איר א
    
 מאמע, נאר אלע זאגן דאס, אז איך טו אויף איר א קוק,
    
 טוט מיר וויי דאס הארץ, צייט נעמען אויפן קאפ, וואס
    
 איז דער תכלית זיצן טאג ווי נאכט מיט דער נאדל און
    
 שטשאבען פרעמדע קאפטלעך, מע דארף א קלער טאן וועגן
    
 א שידוך, חתנים האב איך פון אירנטוועגן טויזנט פאר איי־
    
 נעם, טויגן זיי אלע אויפן פייער, איינער איז יאסל דעם
    
 סטאליערס יינגערער בן, פישל; דער אנדערער איז א קצב־
    
 יונג, ראובן הייסט ער, וויל זי אים נישט, זי זאגט, אז סע
    
 שמעקט פון אים פעל, און יאסל דעם סטאליארס בן איז
    
 דווקא נאך איר די פגירה איז ער, אבער אן אויסוויפלינג
    
 א שארלאטאן, אז דער רוח ווייס וואס, ער האט נישט אפי־
    
 לו זאלסט זאגן א פאר שטיוול ווי סע געהער צו זיין און
    
 דרייט זיך פאר די אויגן ווי א סאווולע, איך האב אים שוין
    
 געגעבן אנצוהערעניש עטלעכע מאל, ער זאל פארגעסן, ווי
    
 אזוי מיין טאכטער הייסט, אנישט וועל איך אים געבן דעם
    
 וועג, נאר היינטיקע בחורים זיינען ערגער ווי די חזירים,
    
 טרייב זיי ארויס דורך דער טיר, קריכן זיי דיר דורכן פענצ־
    
 טער, אוודאי ווען דיין פעטער זלמן עליו השלום זאל זיין,
    
 וואלט ער זיך מיט אזא חברהמאן אנדערש אפגערעכנט,
    
 וואס קאן איך טאן משטיינס געזאגט, א יידענע אן אלמנה
    
 און אן ארעמע דערצו? ווען איך קאן איר געבן נדן, פאר־
    
 שטופן א חתן דאס מויל כאטש מיט אזוינע ק″ן קארבן,
    
 וואלט זי שוין לאנג בא מיר געווען א כלה! אין חתנים איז
    
 קיין מניעה נישט, איך זאל אזוי האבן א דאגה מיט אלדאס
    
 גוטס, טויזנט פאר איינעם, ווארעם זי ווערט וואס א טאג
    
 שענער, זאלסט אנקוקן א מויד קיין עין־הרע, וואלסטו זי
    
 נישט דערקענען, זי גריסט דיר גאר פריינטלעך און איך
    
 בעט דיך מיין ליבער און געטרייער הערשבער למען השם
    
 זאלסט מיר באלד שרייבן, וואס דו מאכסט, און דער עיקר
    
 פון דיין געזונט, ווארעם איך ווייס שוין נישט וואס איבער־
    
 צוטראכטן, און זיי געזונט, ווי עס ווינטשט דיר דיין מאמע
    
 צו זען אין דיר פיל נחת שרה ברכה האלצמאן״.
    
דער דאזיקער בריוו איז אונדזער האלצמאנען אריין אין קאפ
אריין, און איבערהויפט די ווערטער: „קיין עין־הרע א מויד, וועסט זי
נישט דערקענען״. און עס האט אים נישט אויפגעהערט צו פיקן אין
מוח אזא געדאנק: „אויב זי איז באמת אזוי ווי די מוטער שרייבט,
וואלט אפשר געווען א סברה, אז די אלטע זאל קומען מיט איר צו
פארן אהער, לאז זי זיך באקענען מיטן „יאט״, טאמער געפעלט זי אים,
א קשיא אויף א מעשה, ברעכט מען טעלער און מע שרייבט תנאים
און טאקע באלד, איינס־צוויי־דריי, פיר שטעקנס ― און א חופה! און
דעמאלט שטעלט ארויס דער גאנצער וועלט א פייג ― ונאמר אמן״...
    
און האלצמאן פארשליסט זיך בסוד־סודות מיט דעם סופלער, און
ער דיקטירט אים אן ענטפער צו דער מוטער בזה הלשון:
    
― הער זשע אויס מיין טייערער, שרייבן זאלסטו איר אזוי:
    
 „לאמי היקרה הצנועה מרת שרה־ברכה שתחי׳ ולא־
    
 חותי היקרה הצנועה מרת זלאטקע שתחי׳. הנה זיי וויסן,
    
 אז איך בין א דאנק גאט אין בעסטן געזונט און שפיל
    
 שוין נישט דאנק גאט קיין טעאטער, איך האב שוין דאנק
    
 גאט אן אייגענעם טעאטער מיט אן אייגענער טרופע און
    
 פארדין דאנק גאט שיין געלט, און לעב דאנק גאט ווי א
    
 מענטש, און טו מיך אן ווי א מענטש, און גיי ארויס ווי
    
 א מענטש, און האב דאנק גאט א שטיקל נאמען אויף דער
    
 וועלט. נאר איין זאך, וואס איך בין נע־ונד און האב נישט
    
 קיין היים. לכן איז בא מיר געבליבן, אמי היקרה, זאלסט
    
 נישט מאכן קיין לאנגע שהיות, נעמען זלאטקען און קו־
    
 מען מיט איר צו פארן אהער צו מיר, וועסטו זיין באלע־
    
 באסטע און וועסט האבן נחת אויף דער עלטער. גענוג
    
 דיר שוין צו שטיין בא פרעמדע אויוונס. צייט, זאלסט
    
 דיר אויסרוען דיינע אלטע ביינער און וויסן פון א וועלט
    
 צו זאגן. און וועגן זלאטקען זאלסטו דיר גאר נישט זאר־
    
 גן. איך האב פון אירנטוועגן א ביסל א שענערן שידוך,
    
 ווי יאסל דעם סטאליערס בן, און אפילו ווי דער הקבצניאק
    
 ראובן. זע זשע, אמי היקרה, למען־השם, וויבאלד דו
    
 באקומסט דעם דאזיקן בריוו זאלסט ניט מאכן קיין
    
 שהיות, זאלסט נעמען זלאטקען און זאלסט קומען צו פא־
    
 רן אהער צו מיר, צו דיין זון בערנארד האלצמאן.
    
 דירעקטאר פון טעאטער „האלצמאן שוואלב עט קאמפ.״.
    
אוועקגעשיקט דעם בריוו, האט האלצמאן גענומען אויסקוקן אויף
די געסט פון טאג אויף טאג. ס׳איז אבער געווען אומזיסט זיין ארויסקוקן: אנשטאט די דערווארטעטע געסט, באקומט ער א בריוו פון דער
מאמען, אז „זי האט זיין בריוו מקבל געווען און אז זי איז דאנק גאט
אין בעסטן געזונט, און זלאטקע איז אויך דאנק גאט אין בעסטן געזונט, קיין עין־הרע א מויד, ער זאל זי זען, וואלט ער זי נישט דערקענט,
און וואס ער שרייבט, זי זאל קומען צו פארן, וואלט זי זיכער געפלויגן
צו אים, זי זאל האבן פליגל, ווי קאן זי אבער קומען, אז עס דארף קאסטן אזויפיל געלט, צוויי מענטשן הוצאות, היינט די גרענעץ, זי זאל האבן דאס, וואס די באן אליין דארף קאסטן, וואלט זי שוין לאנג חתונה
געמאכט זלאטקען, מיט א חתן האט זי קיין דאגה נישט, טויזנט פאר
איינעם, קיין עין הרע א מויד, ער זאל זי זען, וואלט ער זי נישט דערקענט...״ אא″וו.
    
דאס האט האלצמאנען אזוי אויפגערעגט, אז ער האט איר באלד
ארויסגעשיקט געלט און אוועקגעשריבן איר מיטן הארבן ווארט, אז זי
זאל די רגע קומען צו פארן, נישט דערוועגן זיך מער קלערן אפילו איין
מינוט וועגן א שידוך, נאר נעמען זלאטקען און, למען־השם, באלד קומען צו פארן!
    
נאך דעם בריוו איז אוועקגעגאנגען נאך א בריוו און נאך א בריוו,
ביז גאט האט געהאלפן, איינמאל אין א סוף־זומערדיקן אוונט ― אין
טעאטער, אין א קליין שטעטל אין גאליציע איז דאס געווען, א מינוט
איידער מע האט באדארפט אויפהייבן דעם פארהאנג ― האט זיך דערהערט א רעש פון דרויסן. וואס איז די מעשה? עפעס א יידענע אן ארעמע מיט א מיידל פרעגן זיך נאך אויף האלצמאנען און רייסן זיך אין
טעאטער אריין אן געלט, לאזט מען זיי נישט.
    
― א רוח אין אייער טאטנס ערד אריין! ממזרים, דאס זיינען דאך
מיינע געסט! ― האט זיך האלצמאן צעשריגן אויף זיינע קאלעגעס און
ארויסגעלאפן אין דרויסן.
    
― דיינע געסט? קומט דאך דיר א מזל־טוב. גאט ליב דיר מיט דיינע
געסט! ― האבן אים אפגעענטפערט זיינע קאלעגעס און נאכגעגאנגען
נאך אים אנקוקן האלצמאנס געסט.
    
קאפיטל פינף און זיבעציק
  
ארעמע בריינדעלע קאזאק
    
דרויסן איז געשטאנען אן אלולדיקע קלארע קילבלעכע נאכט. די
לבנה איז נאך נישט ארויסגעטראטן פון איר געצעלט אויף צו באלייכטן די ערד. נאר די שטערן, וואס האבן זיך אנגעהויבן באווייזן איינציקווייז איינער נאך דעם אנדערן, זיינען געווען גענוג אויף צו צעטרייבן דאס פינצטערניש פון דער נאכט, מע זאל קאנען ארויסזען, אויף
וויפל ס׳איז מעגלעך, די פיגורן פון האלצמאנס געסט.
    
צום אלעם ערשטן האט זיך געווארפן אין די אויגן א הויכע, א טרוקענע, א דארע, א ביינערדיקע יידענע, וואס האט געמאכט דעם אנבליק
פון א דארער אויסגעהארעוועטער קליאטשע. אפגעריסן, אפגעשליסן,
אנגעלאדן מיט בעטגעוואנט ― פערענעס, קישנס, קאלדרעס און גלאט
אלטע שמאטעס, האט זי געקוקט איטלעכן אין די אויגן אריין, געזוכט,
ווער איז דא צווישן די חברה איר זון? נעבן איר, ווי א לאשעקל, איז
געשטאנען הארט באם פארטעך, א יונג מיידל, כמעט נאך א קינד, מיט
פארפלאמטע פרישע בעקלעך, מיט עטוואס א פארשפיצט קינדערש נעזל און מיט געדיכטע ברעמען אויף אירע שעמעוודיקע אויגן, וואס האבן
געקוקט אראפ, אויף דער ערד. אנגעטאן איז זי געווען אין א פראסט
סיצן קליידל מיט א גרינג בעזשן קאפטל, פון אויבן אן אלט געלבלעך
בורנעסל, וואס האט זיך נישט גוט פארשפיליעט און ארויסבאוויזן פאר־קיילעכדיקט פארמען ― סימנים, אז דא שטייט שוין נישט א קינד, נאר
א דערוואקסן מיידל.
    
די קאמפאניע אקטיארן, וואס האבן זיך ארויסגעכאפט אויף א וויילע אנקוקן האלצמאנס געסט, האבן געלאזט צורו די אלטע, וואס האט
סוף־כל־סוף דערקענט נאך די אויגן, ווער צווישן זיי איז איר זון, האט
זי זיך ארויפגעווארפן אויף אים מיט א געוויין און מיט א מאנצבילישער
שטימע און האט אנידערגעלייגט א מענה־לשון: אוי א דונער האט מיך
דערשלאגן! אוי, א מכה איז מיר! ווינד און וויי אין דער מאמען! אט
דאס טאקע ביסטו, הערשבער? זון מיינער טייערער!״...
    
די אקטיארן האבן זיך בעסער גענומען באטראכטן דאס יונגע שיינע מיידל, וואס איז געשטאנען בא דער זייט אינעם ענגן בורנעסל און
געווארט אויפן ברודער.
    
מאדנע חנעוודיק האט בא זיי אויסגעזען אט דאס יונגע נאיווע
פשוט געקליידטע באשעפעניש מיט די פארפלאמטע בעקלעך, ווי די
פערשקעס, און מיט די געדיכטע ברעמען אויף די אראפגעלאזטע אויגן.
איר גאנצע פיגור האט גערעדט פון יוגנט, פון פרישקייט און פון אומשולד. קיינער פון דער כאליאסטרע האט קיין ווארט נישט ארויסגעלאזט,
אחוץ איין שוואלב, האלצמאנס שותף, וואס האט א זאג געטאן אונטער
דער נאז, ווי פון גראבן בויך ארויס: „אן עפעלע דאס איז ― מיר זאל
זיין!״...
    
די דאזיקע חכמה פון איזאק שוואלב איז איצטיקס מאל אוועק
מיטן ווינט, גלייך ווי קיינער האט דאס נישט געהערט. דארט, ווו עס
דרייען זיך ארום שטענדיק אפגעבליאקעוועטע, געקנייטשטע, נאר אנגעשמירטע פנימער, אריינגעשטעלטע ציין, אונטערגעפירטע ברעמען, פרעמדע האר, אויסגעגארסעוועטע נישט נאטירלעכע הויכע ברוסטן מיט א
פאלשן געקינצלטן שמייכל אויף די אנגעפארבטע ליפן, אז מע דערזעט
א פריש פנים מיט א פריש געשטאלט, פריש און געזונט און נאטירלעך,
אזוי ווי די מאמע האט געהאט, ― בלייבט מען שטיין פארגאפט. מע
באקוקט, מע באטראכט און מע באווונדערט. און מע דערמאנט זיך, אז
מען איז אליין אויך אפשר געווען אמאל יונג און פריש און נאטירלעך,
אזוי ווי די מאמע האט געהאט...
    
נאר נישט קוקנדיק דערויף, וואס האלצמאנס שוועסטערל האט געמאכט, ווי עס שיינט, אזא גוטן איינדרוק אויף דער גאנצער קאמפאניע
אקטיארן, האט זיך אבער האלצמאן אליין געפילט זייער נישט פויגלדיק.
עס איז אים נישט אנגעשטאנען, וואס צו אים, צום דירעקטאר פון דער
טרופע, וועלכער „לעבט ווי א מענטש, טוט זיך אן ווי א מענטש און
גייט ארויס ווי א מענטש״, זיינען געקומען צו פארן געסט, א מאמע
מיט א שוועסטערל, וועלכע זעען אויס, ווי די שלעפערינס. און דא האבן זיך, ווי אויף צו להכעיס, צונויפגעקליבן די גאנצע כאליאסטרע. שטייען און קוקן אויף זיין בייז ווונדער. האט דאס אים פארדראסן און ער
האט זיך צעשריגן אויף די אקטיארן, זיי געמאכט מיט דער בלאטע, אין
איינוועגס טאקע באוויזן פאר זיינע געסט, אז ער, האלצמאן, איז מיט
גאטס הילף א באלעבאס, א דירעקטאר פון א טעאטער, און דער עולם
האט פאר אים דאס נייניעריקע. און נישט נאר אויף די אקטיארן קאן
ער אנשרייען און אנזידלען. האלצמאן, אז ער וויל, קאן ער דעם שותף
שוואלב אויך געבן א פינצטערן סוף. האט ער זיך צעשריגן אויך אויף
שוואלבן:
    
― הער נאר, דו וואסער־אקס, דו טרעלבויך, דו טריפהנער האלדז,
דו ביסט אויך אט א דא מיט אלע יאלדן?
    
אין איין מינוט איז פון דער כאליאסטרע נישט געבליבן קיין שריד
ופליט. די רעזשי פון טעאטער אויף דעם אוונט האט האלצמאן איבערגעגעבן צו זיין שותף שוואלב, און אליין האט ער פארנומען זיינע געסט
מיט די פעקלעך, פערינעס, קישנס, קאלדרעס און שמאטעס און איז
אוועק מיט זיי צו זיך אויף דער סטאנציע.
    
 * * *
    
אויף מארגן נאך דער פארשטעלונג האט האלצמאן צונויפגערופן
די גאנצע קאמפאניע און געשטעלט ביר לכבוד די געסט, וואס זיינען
געווען בא אים אנגעטאן שוין יום־טובדיק. די אלטע ― אין איר שבתדיקער וואלענער פאטשיילע ― האט אויסגעזען, ווי אן אלט פערד אין
א שלייער. און דאס שוועסטערל, זלאטקע, אן אויסגעצוואגענע און א
פארקעמטע, האט אלעמען פארכישופט, נישט אזוי מיט איר הלבשה,
ווי מיט אירע פרישע בעקלעך, געדיכטע ברעמען, קליינע ציינדלעך און
שעמעוודיקע אייגעלעך.
    
נאר צוויי האבן נישט געלאכט. זיי איז נישט געווען צום געלעכטער. דאס זיינען געווען די פרימאדאנע שוואלב און די מאדאם טשער־ניאק (בריינדעלע קאזאק). דעם גאנצן פרימארגן זיינען די צוויי געווען
שטארק לא־עליכמדיק, מאדנע אפגעלאזן. הענריעטא שוואלב איז גלאט
געווען נישט צופרידן, למאי ס׳איז דא נאך א שיין מיידל אויף דער
וועלט, און אין כעס אויף ראפאלעסקאן, למאי ער ווארפט אויגן אויף
דער קליינשטעטלדיקער יענטע מיט די רויטע הענט און מיט דעם שפיצעכיקן נעזל... אינעם דאזיקן מיידל האט הענריעטא געזען פאר זיך א
קאנקורענטן. און וויפל זי האט נישט געזוכט אויף איר חסרונות, האט
זי אויסער דעם, וואס די הענט זיינען בא איר רויט און דאס נעזל א
ביסל שפיצעכיק, נישט געפונען קיין שום חסרון. האט דאס זי געמאכט
נאך מער אויפגערעגט.
    
נאר אויב הענדיעטא שוואלב איז געווען נישט צופרידן מיט האלצמאנס געסט, דארף מען זאגן אויף דער מאדאם טשערניאק, אז אויף איר
איז געווען א גאטס רחמנות צו קוקן. אויף איר קיילעכיקן לבנה־פנים
זיינען ארויסגעטראטן רויטע פלעקן און אויף אירע קליינע יאפאנישע
אויגן זיינען געהאנגען טרערן, כאטש זי האט זיך געהאלטן שטאלצעדיק,
געגוידערט און כלומרשט געשמייכלט.
    
די מאדאם טשערניאק נעבעך האט געפילט, אז אירע זיבן יאר האבן זיך געענדיקט, אז אט באלד וועט מען צונעמען בא איר די שליסעלעך און מסתמא איבערגעבן צו אט דער אלטער מכשפה, וועלכער זי
האט געווונטשן מיטן גאנצן הארצן א גיכן סוף און א גרינגן טויט.
    
די מאדאם טשערניאק ווייס שוין דעם טעם פון גלות. ס׳איז נישט
דעם ערשטן מאל בא איר, וואס מע נעמט און מע ווארפט זי ארויס,
ווי א כלי, וועלכע מע דארף שוין נישט, ווי אן אלט קלייד, וואס איז ארויס
פון דער מאדע, אדער פשוט, ווי א זאך, וואס האט זיך צוגעגעסן. „אט
דער גאנאמניק האצמאך ― האט זי זיך געטראכט ― וועט זיך באלד
מאכן גלייך ווי געפגרט. ער וועט פארגעסן אלצדינג, וואס מיר האבן
אמאל גערעדט, און אז איך וועל אים דערמאנען, וועט ער זיך כלומרשט
פארהוסטן אויף א האלבע שעה״...
    
ארעמע בריינדעלע קאזאק! אזוי ווי דאס הארץ האט איר געזאגט.
האלצמאן איז א מענטש, וואס האט פיינט צערעמאניעס. בא אים איז
איינס־צוויי־דריי. ער האט אפילו נישט געזאגט קיין דאנק פאר איר באלעבאטעווען ביז אהער, און פאר איר אכטונג געבן אויף זיין געזונט,
און פאר קיין זאך. און אז ער האט דערזען אינדערפרי, אז זי קלייבט
זיך אים עפעס זאגן, האט ער זיך א כאפ געגעבן באם הארצן און האט
אנגעהויבן אזוי שטארק צו הוסטן, אז ער איז אזש אונטערגעשפרונגען.
    
שטיל, אן א זיי־געזונט, האט זיך די מאדאם טשערניאק ארום האלבן טאג אריבערגעפעקלט אויף א נייער קווארטיר, אפילו קיין טרער נישט
געלאזט. צונויפגעפאקט די קאסטנס, האט זי זיך געמאכט א הארץ, גענומען אויף זיך די רויטע ראטאנדע און, שמייכלענדיק מיט אירע גרויסע
ציין, האט זי מיט א טענצל, ווי איר שטייגער איז, פארלאזט האלצמאנס
וווינונג אויף שטענדיק.
    
א נקמה מוז איך נאך דערלעבן אין דעם האצמאכן. סיידן איך וועל
ליגן אין דער ערד און גראז וועט אויף מיר וואקסן, ― האט זיך געטרייסט
בריינדעלע קאזאק, גייענדיק איבער די גאסן נאכן וואגן איינע אליין,
איינגעהילט אין דער רויטער ראטאנדע.
קאפיטל זעקס און זיבעציק
  
ער לערנט מיט זיי דרך־ארץ
    
די ערשטע עטלעכע טעג, כל־זמן די אלטע שרה־ברכה מיט איר
טאכטער זלאטקע זיינען געווען בא האלצמאנען געסט, האט ער זיך באגאנגען מיט זיי ווי מיט געסט. אכטונג געגעבן, זיי זאלן עסן און זאלן
טרינקען און ס׳זאל זיי ווויל זיין. אויף א מינוט איז ער פון זיי נישט
אפגעטראטן. ער האט זיי באוויזן רוב גדלו ורוב עשרו, זיי גענומען אלע
נאכט אין טעאטער און באזעצט אויבנאן אין דער ערשטער ריי. זלאט־קע, פארשטייט זיך, איז געווען פון די פארשטעלונגען אויפן זיבעטן
הימל; עס האט זיך איר אזש געדרייט דער קאפ. און אפילו די אלטע
שרה־ברכה, וואס האט בטבע פיינט געהאט טעאטער, ווי א כשרער ייד
האט פיינט חזיר, האט צוליב געטאן, געקוקט מיט איין אויג אויף דער
סצענע און מיטן אנדערן אויג אויפן פובליקום, געלאכט הויך אויף א
קול און געשאלטן אין גוטן מוט די „קאמעדיאנטן״ איבערן גאנצן טעאטער: „שלימפלען צו אלדי שווארצע יאר!״ אדער: „מיינע ווייטיק אויף
זייער קאפ!״ אדער: „א ריק און לענד ברעכט רבונו־של־עולם!״ אזוי אז
האלצמאן האט צו פון דער סצענע געמוזט ווינקען מיט די אויגן, מאכן
מיט די הענט און איינשטילן זי: „שששששש!״... מיט איין ווארט, די
מאמע מיט דער טאכטער האבן זיך געבאדן אין פוטער און אין האניק.
    
נאכדעם אבער, ווי די היץ פון גאסטפריינדלעכקייט איז בא אונדזער האלצמאנען איבערגעגאנגען, האט ער גענומען מיט זיינע געסט
א ביסל לערנען דרך־ארץ: ווי אזוי זיי זאלן גיין, ווי אזוי זיי זאלן
שטיין, ווי אזוי זיי זאלן זיצן אין טעאטער, ווי אזוי זיי זאלן זיך
„האלטן ווי מענטשן״. זיין שוועסטערל זלאטקען האט ער אנגעטאן
הענטשקעלעך, מע זאל נישט ארויסזען אירע רויטע הענט, געקויפט א
היטעלע מיט א גרויסער פעדער, כמעט ווי בא דער פרימאדאנע. און
אויסגעקליידט זי ווי א „פרינצעסין״.
    
מע קאן נישט זאגן, אז די דאזיקע „פרינצעסין־קליידער״ זיינען געווען זלאטקען שטארק צום הארצן. אדרבא, זי האט זיך געפילט אין
זיי געענגט, געקוועטשט און געפענטעט. עס האט איר וויי געטאן דער
קאפ, געשווינדלט אין די אויגן און אויסגעוויזן, אז די נאז איז בא
איר נישט אויף אן ארט און אז יעדער זעט דאס... מיט פארגעניגן וואלט
זי אנגעטאן צוריק דאס סיצענע קליידל מיטן בעזשן קאפטל, מיט די
אלטע אויסגעטראטענע שיך. זי האט זיך געווונטשן, זי זאל האבן די
ברוכות, וואס זי האט זיך געפילט היימישער, ווי אין די נייע ענגע שפיציקע שיכלעך מיט די הויכע אפצאסן, וואס מע גייט אויף זיי, ווי אויף
דובעס. נאר וואס זאל זי טאן, אז דער ברודער הייסט אזוי?...
    
און האלצמאן האט באטראכט זיין שוועסטערל אין דער נייער הלבשה, פארגלייכט זי מיט דער פרימאדאנע שוואלב און געפונען, אז זי
איז גארנישט קיין מיאוס מיידל. נאר דאס, וואס זי איז נאך א ביסל
ווילד, שעמעוודיק און צופיל שווייגנדיק. מע דארף זי „אויססווישטשען״,
אויסמענטשלען, אויסבילדן הייסט דאס, מאכן בארעדעוודיק, לעבעדיק,
מיט איין ווארט ― פאר א ציוויליזירטער מאמזעל״... דערביי ווארפט
ער א קוק אויפן „יאט״, וואס רעדט מיט זלאטקען, און זלאטקע לאזט
אראפ די אויגן און ווערט רויט ווי א צוויק. ווינקט צו איר האלצמאן
מיט די ברעמען, זי זאל אראפלאזן די הענט און אויפהייבן די אויגן.
פון דעם ווערט זלאטקע נאך רויטער, און האלצמאן ווערט אויפגערעגט
מיט סכנת־נפשות, און אז ער בלייבט אליין מיט דער שוועסטער, גיט ער
איר, ווי א הונט: „וואס האסטו מורא קוקן גלייך אין די עינים, האסט
עפעס געגנבעט?״... אדער: „זע נאר א פאר ידים״...
    
און צו דער אלטער מוטער האט זיך האלצמאן גענומען שטודירן
מיט איר הלכות דרך־ארץ, געוואלט א ביסל אויסקליידן, זי זאל זיין
„לייט לייטן־גלייך״. עס פאסט אים נישט, ― האט ער איר געגעבן צו
פארשטיין מיט א שכל, ― אז דעם דירעקטארס מאמע זאל גיין אנגעטאן, ווי א „קורעלאפניטשקע״... מער האט מען נישט באדארפט. שרה־ברכה איז א יידענע א פראסטע, נאר אן אויפריכטיקע: וואס אויף דער
לונג, דאס אויף דער צונג. האט זי אים אויסגעהערט און אפגעענטפערט
מיט איר מאנצבילש קול, אז אויב זי געפעלט אים נישט אין שלייער
און עס שטייט אים נישט אן די ארעמע מאמע, קאן זי אים טאן צוליב,
פארקערעווען דעם דישעל און פארן צוריק מיט דער טאכטער אהיים
אפילו היינטיקן טאג.
    
און נישט לאנג געטראכט, נעמט זיך די אלטע גאנץ ערנסט צו
אירע פעקלעך, די פערינעס, די קישנס מיט די קאלדרעס, און רופט זיך
אן צו זלאטקען:
    
― קום, טאכטער! וואס וועלן מיר, קורעלאקניטשקעס, זיך ארומדרייען דא, צווישן אזעלכע גרויסע פריצטעס? מיר קאנען חלילה אויסשמירן זייערע פריצישע מלבושים...
    
פארשטייט זיך, אז האלצמאן האט זיך באלד פארכאפט, געשוווירן
פאר דער מאמען מיט כל השבועות שבעולם און האט אויסגעשלאגן פאר
איר א קניה ערד, ביז ער האט געפועלט בא דער אלטער, אז „דאס, וואס
ער האט גערעדט, האט ער געבילט״.
    
א שיין ביסל צרות איז אונדזער האלצמאן אויסגעשטאנען ערשט
  
נאכדעם, בעת ער האט באשלאסן מאכן פון זיין שוועסטערל אן אקטריסע. ווי א נאראוויסט פערד האט זיך די אלטע שרה־ברכה אוועקגעשטעלט: „איינמאל ניין! גיכער וועט זי אייננעמען א מיתה־משונה, איידער דערלאזן, אז איר טאכטער זאל טאנצן מיט אלע קאמעדיאנטן אויף
איין שטריק. סיידן דעמאלט, ווען מען וועט איר לייגן שארבנס אויף די אויגן!״... בקיצור, נישט מיט גוטן, נישט מיט בייזן. עס האט האלצמאנען
אריינגעווארפן אין א קאלטן שווייס אריין: ער האט אזש אנגעהויבן צו
הוסטן מיט בלוט...
    
דערזען בלוט, האט זיך די אלטע דערשראקן: „א ווייטיק איז איר!
א מכה איז איר! א דונער האט זי דערשלאגן!״... און זי האט געגעבן
איר הסכמה נאר מיט א תנאי, און דער זון האט געמוזט צושווערן און
געבן א תקיעת־כף פאר צוויי עדות, אז פריער זאל ער זלאטקען חתונה
מאכן. ער האט זיך אונטערגענומען, אז נישט שפעטער ווי אין א האלב
יאר ארום וועט מען איר געבן א חתן און שטעלן א חופה, אזוי ווי גאט
האט געבאטן...
    
קאפיטל זיבן און זיבעציק
  
„טערטל־מערטל״
    
טשערנאוויץ ― די הויפט־שטאט פון בוקאווינע. סאמע אין מיטן
מארק, מיט די פענצטער צו די געוועלבן ארויס, שטייט מיט גדלות און
מיט רעספעקט צו זיך אליין א גרויסער האטעל מיטן נאמען „צום
שווארצן האן״ און קוקט ארויס אויף געסט. גאט מעג העלפן: פון דעם
וואנדער־טעאטער „האלצמאן שוואלב עט קאמפ.״ וועט זיך דער „שווארצער האן״ די הענט נישט צעפירן. די גאנצע טרופע פארנעמט סך־הכל
אזעלכע דריי־פיר חדרים, און עסן עסן זיי אין א יידישער גארקיך, אי
דאס ― נישט אלע, ווארעם נישט יעדער ארטיסט האט מיט וואס צו
צאלן. ובפרט סוף חודש, אז עס טרעטן אריין די „אומריינע טעג״ ―
דעמאלט לעבט מען פון דעם, וואס מע שטודירט די ראלעס, מע מאכט
פראבעס און מע שפילט אין „טערטל־מערטל״, דאס איז אזא קארטן־שפיל, וואס האט אין זיך אלע מעלות: מע דארף נישט צולייגן קיין קאפ,
מע באדארף נישט האבן קיין באשטימטע צאל מענטשן אויף צו שפילן
און מע קאן שפילן ווי אזוי מע וויל, אפילו שטייענדיק. דעריבער טאקע
האלטן פון דעם אקטיארן, קלעזמער, פריקאזטשיקעס און בכלל מענטשן,
וואס האבן קיין צייט נישט און ווילן א שפיל טאן כאפנדיק, על רגל
אחת.
    
אין דעם חדר, ווו די חברה שפילן אין „טערטל־מערטל״, איז אזוי
אנגערייכערט, אז קוים־קוים וואס מע זעט, ווער דארט געפינט זיך,
כאטש ס׳איז באטאג און די זון שיינט. גאנץ אויבנאן באם טיש, איבער
א גרויסן טעלער, זיצט דער באנקיר. איצטיקס מאל האט די באנק האלצמאנס שותף, איזאק שוואלב. א געגאלטער פארשוין מיט א מוראדיק רויט
פנים, וואס זעט אויס, גלייך ווי מע האט גענומען און מע האט אים אפגעשונדן די הויט. און דערצו נאך איז ער אויפגערעגט און היצט זיך
זייער שטארק. ער לייגט אויס די קארטן, א קלאם נאך א קלאם, און
ווערט באגראבן „אזוי ווי קורח״. כמעט יעדע קארט שלאגט אים „ווי
א בעסטיע״. און אויסער דעם, וואס ער מוז אויסצאלן יעדן באזונדער
צוויי מאל און דריי מאל און פיר מאל און ניין מאל אזויפיל, שעלט
מען אים נאך אן, וויפל עס קאן אין אים אריין. פון אלע זייטן שטרעקט
מען צו אים הענט, און ווערטלעך מיט קללות פליען איבער זיין קאפ.
    
― שוועלבעלע! ― מיר צוויי קארטן, צוויי מכות דיר אין רויטן
פנים אריין!
    
― אהער, שוועלבעלע, פארן אויבער פיק פיר מאל אזויפיל.
    
― שוואלב, איך מוז דיר אויסטאן היינט א נאקעטן, ווי די מאמע
האט דיך געהאט!
    
― שוואלב, וועסט בא מיר אפגיין מיט אן אקע בלוט!
    
― דעם טויט האסטו בא מיר, שוועלבעלע, דעם טויט!
    
― אהא, ממזר! געשלאגן? ארויס מיט די „פארעס״!
    
און וואס מער מע שעלט שוואלבן, מער היצט ער זיך, און וואס
מער ער היצט זיך, מער פארשפילט ער און פלאמט און ברענט, ווי א
„שטרויענער דאך״.
    
― כאליערע! רייס איבער! גיב איבער די באנק אן אנדערן. זעסט
דאך, דו פארך, אז סע גייט דיר נישט דאס בלאט.
    
אזוי עצהט אים האלצמאן, ווי א שותף, און ווי א גוטער פריינט,
און כאפט א מיאוסן פסק פון זיין צעהיצטן שותף איזאק שוואלב:
    
― אוועק, דו יאדעשליווער הונט, דו אלטער בחור איינער, ווער
פרעגט בא דיר עצות?...
    
און דער באנקיר איזאק שוואלב ברענט און טאשט קארטן און
קוקט מיט רויטע אנגעצונדענע אויגן אין טעלער אריין און זעט, אז
אין דער קאסע „טאגט״, עס ווערט אלעמאל שיטערער און ווינציקער.
איז ער זיך מטריח מיט א טיפן זיפץ צו דער בוזעם־קעשענע. מיט ציטעריקע פינגער שלעפט ער ארויס פון דארט א פעטן טייסטער מיט
געלט ,און צווישן עולם ווערט נאך לעבעדיקער:
    
פארסט קיין „קעשעניעוו״, איציקל? פאר, פאר גנב, און ווער באגראבן ניין איילן.
    
אזוי רופט זיך אן איינער אן אויסגעטריקנטער אקטיאר מיט א
שארפן קנאפ אין גארגל, און דעם דירעקטארס שוועסטער, זלאטקע
האלצמאן, שיסט אויס א געלעכטער. קוקט אויף איר דער גאנצער עולם,
פארשעמט זי זיך און ווערט רויט ביזן שפיץ נעזל, ווערט שיר נישט
פארברענט. האט ראפאלעסקא אויף איר רחמנות און לייגט איר פאר
קויפן בשותפות א קארט אס קרייץ. „היינט גילט אס קרייץ״. ווערט
זי נאך רויטער און טוט אויף אים א קוק מיט דאנקבארע אויגן, און
דאס הארץ ווערט איר שיר נישט צעגאנגען. „אך, ער זאל אשטייגער
וועגן צוגיין צו איר. זיך שטעלן נעבן איר, נאענט״... אזוי קלערט בא
זיך זלאטקע. און ראפאלעסקא, גלייך ווי ער וואלט געטראפן איר פארלאנג, גייט ער צו צו איר, שטעלט ער זיך אוועק נעבן איר נאענט. כמעט
פילט זי דעם ריח פון זיינע שיינע לאנגע בלאנדע האר, פון וועלכע זי
ווערט שיר נישט משוגע. „גאטעניו! ס׳איז נאך דא אויף דער וועלט
אזא מלאך פון הימל, ווי דער דאזיקער בחור מיט די לאנגע בלאנדע
שמעקעדיקע האר און מיט די שיינע מילדע אויגן? ניין, נישטא, נישט
געווען און עס וועט נישט זיין!״... אלע מאל, ווען זי שטייט נעבן אים
נאענט, פילט זי, אז דאס הארץ פאלט איר אקארשט נישט ארויס און
זי פארלירט זיך, ווייס נישט, אויף וואס פאר א וועלט זי איז, און וואס
זי זאל נישט האלטן פאלט בא איר פון די הענט. דערזעט די מאמע
אירע, שרה־ברכה, זאגט זי צו איר הויך, אויף א קול: „וואס איז מיט
דיר, טאכטער מיינע?״ ― ווערט זי נאך רויטער און פארשעלט זיך
דאס געביין. און דאך איז זי גליקלעך, אז זי שטייט אין די דלד אמות
פון אט דעם שיינעם בחור מיט די בלאנדע שמעקעדיקע האר. און ווער
שמועסט, אז ער באגלייט זי נאך מיט א קוק, כאטש מיט איין קוק פון
זיינע שיינע גוטע ליכטיקע מילדע אויגן, וואס שיינען, ווי דער הימל,
און ווארעמען, ווי די זון!... און וואס גייט איר אן, אט דער ארעמער
זלאטקע, צי די אויגן קוקן אויף איר, ווי זיי קוקן אויף אלע אנדערע?
אבי דער הימל איז שיין און לויטער, אבי די זון לייכט און ווארעמט...
    
דער באנקיר איזאק שוואלב האט אויספארקויפט העכער א האלב
טאש קארטן, און ער שארט צונויף דאס אנגעווארפענע געלט אין טעלער אריין, און פאוואליענקע, לאנגזאם, הייבט ער אן אויסלייגן פון דער
צווייטער טאש א קארט נאך א קארט, און דער עולם קוקט מיט זשעדנע
אויגן, ווי די קארטן „שלאגן״, און דער געפילדער וואקסט, און קללות
פליען, און די געלעכטערן גייען ביזן הימל אריין, און שוואלב היצט זיך
און צאלט געלט. פאלט ארויס אס קרייץ אין דער פערטער קלאס... ווערט
א געשריי: „ווער האט אס קרייץ?״... „ראפאלעסקא! ווער דען וועט
האבן אס קרייץ?״... „ראפאלעסקעלע! וואס שווייגסטו? נעם געלט!״...
    
― מיר האבן געווונען, ― זאגט ראפאלעסקא אן א בשורה זלאט־
  
קען. און זלאטקע איז אויפן זיבעטן הימל. נישט אזוי צוליבן געווינס,
ווי צוליב דעם, וואס ראפאלעסקא רעדט מיט איר, מיט זלאטקען... רא־פאלעסקא באווייזט דעם באנקיר זיין קארט, און חברה זיינען אים מקנא:
„אים גייט דאס! נו־נו! אט א מוצלח! עמעצער איז אים איבערגעגאנגען מיט פולע עמער״... און די אקטיארן לאזן אויס זייער ביטער הארץ
צו שוואלבן דעם באנקיר:
    
― שוועלבעלע! אס קרייץ... פיר מאל אזויפיל... גיב געלט, איציקל, גיב־גיב!...
    
― איך גיב, איך גיב! ― זאגט דער באנקיר איזאק שוואלב און
ציילט אויס פון טעלער ראפאלעסקאן אין האנט אריין פיר מאל אזויפיל און מיט פארגעניגן. דערפאר, ווייל ראפאלעסקא איז נישט גלייך
צו אנדערע. ראפאלעסקא ווערט נישט נתפעל, אז ער געווינט, פילדערט
נישט און שעלט זיך נישט גלייך צו אנדערע. ראפאלעסקאן האבן ליב
אלע אקטיארן און אלע אקטריסעס, אן אויסנאם. און מער פון אלעמען
האט אים ליב ― דעם דירעקטאר האלצמאנס שוועסטערל, זלאטקע
נעבעך.
    
קאפיטל אכט און זיבעציק
  
א דעפעשע פון לאנדאן
    
זלאטקע, דעם דירעקטאר האלצמאנס שוועסטערל, איז נאך אליין
נישט גערן די גאנצע מעשה. זי ווייס איבערהויפט אליין נישט, וואס
מיט איר טוט זיך. דערזעט זי ראפאלעסקאן, אזוי ווערט זי אויס מענטש.
הענט און פיס פארלירט זי און ווער שמועסט, אין טעאטער, אויף דער
סצענע, אז זי דערזעט אים נאר, אז זי דערהערט אים ריידן, ― פארלירט
זי זיך אזוי, אז זי פילט, אז מע מעג זי אראפפירן פון דער בינע. נישט
איינמאל כאפט זי א מיאוסן פסק פון איר ברודער דעם דירעקטאר
(האלצמאן איז א שטרענגער רעזשיסער אפילו צו זיין אייגענער שוועס־טער). ער זאגט צו איר פאר אלעמען אין די אויגן:
    
― נו, האסטו היינט געשפילט, זלאטקע, טאקע ווי אן אמתע קו!...
הענט און פיס דארף מען דיר אפהאקן פאר אזא שפילן!...
    
זלאטקע ווייס אליין אויך, אז מע דארף איר אפהאקן הענט און פיס
פאר אזא שפיל. נאר וואס איז זי שולדיק, אז זי האט פארט ליב געקריגן
שטילערהייט אט דעם שיינעם בחור מיט די לאנגע בלאנדע שמעקעדיקע
האר און מיט די ליכטיקע מילדע גוטע אויגן? און ליב געקריגן האט זי
אים פון דער ערשטער מינוט, וואס זי איז געקומען מיט איר ארעמער
מאמען אהער צו פארן... וואס האט זי גאר אינגאנצן באדארפט קומען
אהערצו צו פארן... וואס איז איר אפגעגאנגען דארט אין דער היים, אין
דעם קליינעם שטעטעלע? זיך געלערנט נייען קאפטלעך און שוין אנגעהויבן ביסלעכווייז צו פארדינען. ניין, האט דער ברודער אנגעהויבן זעצן
מיט בריוו, א בריוו נאך א בריוו. און געלט האט ער זיי צוגעשיקט ―
זיי זאלן קומען, למען השם, זיי זאלן קומען! נו, זיינען זיי געקומען.
האט מען זי באלד גענומען צו דער ארבעט, פריער פאר א סוברעטן.
מע האט אנגעטאן איר א קורץ קליידעלע מיט ענגע שיכעלעך, אז די
אויגן קריכן פון קאפ, היינט האט מען איר אנגעפארבט די בעקלעך מיט
רויטן, אונטערגעפירט די אויגן מיט שווארצן און געלערנט זי, ווי אזוי
זי זאל שטיין, ווי אזוי זי זאל גיין, ווי אזוי זי זאל זיך דרייען, און ווי
אזוי זי זאל פינטלען מיט די אייגעלעך. און ווער האט דאס אלץ זי געלערנט? איר ברודער, איר אייגענער ברודער!... האט זי זיך געקלאגט
פאר דער מאמען. האט איר די מאמע, שרה־ברכה געזאגט: „עלעהיי,
טאכטער, דו דינסט בא א פרעמדן און מע הייסט דיך קריכן אויפן בוידעם ― וואלט דיר בעסער געווען?״... דערנאך האט זי דער ברודער
געוואלט מאכן פאר א פרימאדאנע ― האט זי נישט קיין קול אויף צו
זינגען. איז דער ברודער געווען אין כעס ― סכנות, איבערגעקרימט
איר, ווי זי זינגט: „דו קוויטשעסט, שוועסטערל, ווי א גוטע קאץ, אז
מע טרעט איר אן אויפן עק...״
    
ערשט דעמאלט איז זלאטקען געווארן א ביסל ליכטיקער אויף דער
נשמה, אז דער ברודער האט איר געגעבן לערנען די ראלע פון יהודית
פון אוריאל אקאסטא״. און נישט דערפאר, וואס די ראלע פון יהודית
איז איר אזוי געפעלן, ווי דערפאר, וואס די ראלע פון אקאסטא שפילט
אט דער שיינער בחור מיט די לאנגע בלאנדע האר און מיט די ליכטיקע
מילדע אויגן, וואס מ׳רופט אים „ראפאלעסקא״. אך! וואס פאר א שיינער נאמען דאס איז: „ראפאלעסקא״, „ראפאלעסקא״... צוליב אים אליין
איז כדאי צו מוטשען זיך אט דא, לערנען ראלעס, און חזרן, ווי א פא־פוגיי, מאדנע ווערטער, וואס זי הייבט נישט אן צו פארשטיין, און
ארויסטרעטן אלע נאכט אויף דער בינע, וואס איין גאט ווייס דעם אמת,
ווי אזוי זי האט דאס פיינט. א, זי האט פיינט די בינע, דעם טעאטער,
די ארטיסטן. זי האט פיינט די גאנצע קאמפאניע. און מער פון אלעמען
האט זי פיינט דעם ברודערס קאמפאניאן, איזאק שוואלב. אנקוקן קאן
זי נישט אט דעם רויטן פנים דערפאר, וואס ער קריכט צו איר הינטער
די קוליסן, אז קיינער זעט נישט. ער טשעפעט זיך צו איר, קנייפט זי,
רייסט אויס בא איר שטיקער פלייש און פרעגט נאך בא איר, צי זי האט
אים ליב: „עפעלע מיינס! האסט מיך ליב, עפעלע?״... זלאטקע שווייגט:
„גאט זאל אים אזוי ליב האבן, דעם געשוואלענעם רויטן פנים!״... זאגט
צו זיך זלאטקע און אנטלויפט פון אים. אין דער וועלט אריין וואלט זי
געלאפן, האט זי מורא פארן ברודער. א שפיי וואלט זי געטאן אויפן
טעאטער, טוט איר באנג אט דער ראפאלעסקא מיט די לאנגע בלאנדע
האר און מיט די ליכטיקע מילדע גוטע אויגן. אך, ראפאלעסקא! רא־פאלעסקא! דער דאזיקער ליבער זיסער נאמען איז איר שטענדיק אויף
די ליפן. דער דאזיקער ליבער זיסער נאמען חלומט זיך איר אין שלאף.
און נישט איינמאל, ליגנדיק באנאכט אין בעט, נעמט זי ארום דאס קאלטע קישעלע פון צוקאפנס, דריקט דאס צו צו איר ווארעמען מיידלשער
ברוסט און זי דערמאנט זיך אין איר ראלע, די ראלע פון יהודית, ווי זי
רעדט צו זיך אליין: „וו א ס ק א ן  מ י ך  א פ ה א ל ט ן, א י ך
ז א ל  א י ם   מ י ט   ה י ץ  צ ו פ ר ע ס ן  צ ו מ יי ן
ב ר ו ס ט?״... און זי דריקט צו דאס קאלטע קאפנקישעלע צו איר
ווארעמער מיידלשער ברוסט, און מיט אירע הייסע מיידלשע ליפן קושט
זי דאס אין דער פינצטער און שעפטשעט שטילערהייט דעם ליבן זיסן
נאמען: „ראפאלעסקא! ראפאלעסקא!״...
    
אינדערפרי, אז די מאמע וועקט אויף זלאטקען, איז דאס ערשטע,
וואס עס קומט איר אויף די געדאנקען, ― דער זיסער ליבער ראפא־לעסקא. אט באלד וועט זי אים ווידער זען. אט באלד וועט זי ווידער
זיין מיט אים אינאיינעם אויף פראבעס. אט באלד וועט זי ווידער שטיין
מיט אים אויף דער בינע. און מיט א געפיל, וואס נאר זי, זי אליין
קאן דאס וויסן, וועט זי זיין נעבן אים נאענט, נאענט. וועט זי שלינגען
זיינע ווערטער, זיינע זיסע ליבע ווערטער: ,, י ה ו ד י ת!  י ה ו ־
ד י ת!  מ י ט  ה יי ס ע  ט ר ע ר ן  ש ט יי ט  א ו י ף  י ע ד ן
ב ל ע ט ע ל ע  פ ו ן ד יי נ ע  ב ל ו מ ע ן  א ו י פ ג ע ש ר י ב ן ,
וו א ס  מ י ר  ז יי נ ע ן  א יי נ ס  פ א ר ד א ס א נ ד ע ר ע
ג ע וו א ר ן ״... און עס הייבט איר אן שוין באצייטנס דאס הארץ
צו קלאפן: „ראפאלעסקא! ראפאלעסקא!״...
    
און דערזעט זי אים, ווערט זי אויס מענטש. הענט און פיס פארלירט זי און ווערט אלערליי קאלירן. זי מיניעט זיך נעבעך און באהאלט
דאס פנים ― קיינער זאל נישט זען.
    
קיינער פון דער דאזיקער קאמפאניע באמערקט דאס נישט. צופיל
איז מען פארטאן אין די קארטן. נאר איין האלצמאן, וואס זעט אפילו
דעמאלט, ווען ער קוקט נישט, און הערט אפילו דאס וואס מע רעדט
נישט, ― ער זעט אלץ, ער הערט אלץ און טראכט בא זיך אין הארצן:
„קיין עין־הרע, קיין בייז אויג, דער „יאט״ גייט אין חדר אריין... אז
מיר וועלן ווערט זיין בא גאט, וועלן מיר אם־ירצה־השם אין גיכע צייטן
שטעלן דער וועלט א פייג ― ונאמר אמן״.
    
― וואסער־אקס! וואס ביסטו געבליבן שטיין? גיב קארטן! ―
זאגט האלצמאן צו זיין שותף.
    
― איך גיב! איך גיב! ― ענטפערט אים שוואלב. און טייטלט
אויס קארטן, און דאס פנים הערט אים נישט אויף צו פלאמען. אין
דער מינוט דערהערט זיך א קלאפ אין טיר: איינס־צוויי־דריי. „אריין!״
רופן זיך אן עטלעכע קולות מיטאמאל, און עס עפנט זיך די טיר ― א
דעפעש. „צו וועמען איז א דעפעש?״ ― „צו איזאק שוואלב״. „פון
וואנען איז א דעפעש?״ ― „פון לאנדאן״. „וואס פאר א דעפעש?״ ―
„האט צייט, לאזט אים לייענען״. „ווי קאן שוואלב לייענען? נישט פאר
אים געזאגט געווארן״.
    
און איזאק שוואלב צעטיילט קודם דאס געלט פון דער באנק צוריק צו די שפילערס, און דאס נעמט א ביסל צייט, ווארעם מע דארף
דאך האבן א קאפ פון א מיניסטער, מע זאל זיך אנגעדענקען, וויפל ווער
עס האט איינגעשטעלט. דערביי פאלט א שיין ביסל קללות אויפן באנקירס קאפ און שארפע שפיציקע ווערטער פליען אין דער לופטן, ווי געוויינלעך.
    
אויסגעטיילט דאס געלט, כאפט זיך שוואלב ארויס אויף א מינוט
מיט דער טעלעגראמע צום באלעבאס פונעם האטעל, ער זאל אים איבערלייענען, וואס דארטן שטייט, און דער גאנצער עולם בלייבט געשפאנט.
וואס פאר א סודות קאן האבן שוואלב פאר זיין שותף האלצמאן?... און
מער פון זיי אלעמען איז געשפאנט האלצמאן אליין. אים שטייט גלאט
נישט אן די מעשה, וואס ער איז געבליבן זיצן דא מיט אלעמען, ווי אן
אפגעשמיסענער, און עס ברענט אין אים א פייער אויף דעם גראבן יונג,
וואס ער האט זיך מיט אים פארבונדן: „א כאליערע זאל קומען אויף
דעם ציגארן־מאכער!״... נאר אט קומט אריין צוריק שוואלב מיט א
שיינענדיק פנים און רופט זיך אן צום גאנצן עולם:
    
― קינדער, מיר פארן קיין לאנדאן!
    
עס איז שווער זיך פארצושטעלן, וואס האט זיך אפגעטאן צווישן
די אקטיארן, אז מע האט דערהערט די דאזיקע בשורה. איינער איז
ארויפגעשפרונגען אויפן טיש, אויפגעהויבן די רעכטע האנט:
    
― אין לאנדאן? לאנדאן! לאנדאן! לעבן זאל לאנדאן!
    
דער אנדערער האט זיך דערלאנגט א פאטש איבער די ליטקעס:
    
― מיך ציט שוין לאנג קיין לאנדאן, דער רוח זאל מיך נעמען!
    
א דריטער, א לאנגער אויסגעטריקנטער אקטיאר מיט קעסטלדיקע
הויזן, ציט זיך אויס ווי לאנג ער איז, לייגט אריין ביידע הענט אין די
הויזן־קעשענעס, גלאנצט אויס א פאר אויגן מיט סכנות און הייבט אן
ריידן אויף ענגליש און מיט א ניגון „א יעס־יעס, מאי דיר מאי ביר,
מאי קייק מאי סטייק, מאי רינג מאי קינג!״ א פערטער דערלאנגט דעם
פינפטן א פראסק אין פלייצע און גייט גלאט א טענצל, זינגט צו דערביי
מיט א הייזעריק קול א גוייש לידל, גאט ווייס פון וואנען עס האט זיך
אהער גענומען: „ע, בווו, טאי נעמא, טאי פאייכאוו דא מלינא!״...
    
― שטיל זאל זיין, ממזרים! ― צעשרייט זיך האלצמאן, ווי א
מענטש, וואס פילט, אז ער איז באלעבאס, און דערלאנגט א זעץ מיטן
קולאק איבערן טיש. ― זע נאר, מע האט זיך עס א ביסל צעהוליעט!
א גדולה אויף דער באבע! קיין קאפל דרך־ארץ פאר אן עלטערן, א מכה
אייך אין האלדז! א מכה אייך אין פנים! א כאליערע אין די פלייצעס!...
    
און צו שוואלבן רופט ער זיך אן:
    
― אנו, ווייז נאר אהער די דעפעש, שוועלבעלע?
    
― ווייזן די דעפעש? ― זאגט אים שוואלב און קווענקלט זיך.
― ווייזן דיר די דעפעש? יא. וואס דען? איך וועל דיר נישט ווייזן?
איך וועל דיר ווייזן, איך וועל דיר ווייזן. נישט באלד, שפעטער א ביסל.
איך דארף דיר פריער עפעס דערציילן א זאך. קום זיך דורך, אז דו
ווילסט, אין קעלער אריין. דארט וועל איך דיר ווייזן.
    
און שוואלב קערט זיך אויס מיטן פנים צו דער קאמפאניע:
    
― ווער גייט מיט מיר אין קעלער אריין?
    
― וואס הייסט ווער? אלע!
    
― אין קעלער! אין קעלער!
    
עס ווערט א געפילדער מיט א שטופעריי צווישן דער חברה און מע
פארלאזט דעם „שווארצן האן״ און מע גייט אינאיינעם אין קעלער אריין.
    
קאפיטל ניין און זיבעציק
  
אין קעלער
    
אייגנטלעך איז דאס נישט קיין קעלער, ס׳איז גאר א שטוב. און
נישט קיין שטוב, נאר א וויינשענק. און נישט קיין וויינשענק, נאר א
שענקל. אין טשערנאוויץ אבער רופט מען דאס „קעלער״. אז מע זאגט
איינעם: „גייען מיר אין קעלער״ ― ווייס ער שוין, אז דאס מיינט מע
― צ ו  מ א י ר  ב ע ש ע ל ס. אזוי רופט מען דעם באלעבאס פונעם קעלער. נאך זיין טאטן בעשל עליו השלום (ער איז אויך געווען
א וויינשענקער).
    
אט אין דעם דאזיקן קעלער זיינען אריינגעטראטן אונדזערע ארטיסטן, זיך באשטעלט ווער א צימעסל, ווער א „ראסעלע״ מיט אוגערקעלעך און ווער א פאר אוגערקעלעך אליין ― יעדער לויט דער לאגע
פון זיין קעשענע נאכן „טערטל־מערטל״, און וויין האט געשטעלט
שוואלב.
    
― היינט איז אויפן גלעזל מיין טאג! ― האט ער געזאגט.
    
פונעם ערשטן גלעזל מושקאט, וואס איזאק שוואלב האט גענומען,
האט זיך אויפגעבונדן בא אים די צונג און ער האט גענומען דערציילן
פאר זיין שותף האלצמאן די גאנצע מעשה פון אנהייב ביזן סוף, און
דעם ריינעם אמת. גאט זאל אים אזוי באגליקן, ווי ער וועט נישט פארלייקענען פאר אים אפילו אף אט אזוי פיל. למאי זאל ער זאגן א
ליגן, אז ער קאן גיין מיטן אמת? ס׳איז אן אפענער זעקס און זעכציק.
ער, איזאק שוואלב, האט שוין לאנג באמערקט, אז ער איז אים האלצמאנען, איבעריק. לחלוטין איבעריק. און דאך האט ער זיך געמאכט נישט
וויסנדיק און געהאלטן זיך צוליב וועמען? נאר צוליב דער שוועסטער,
דער פרימאדאנע. פון א צייט אבער האט די פרימאדאנע אליין אויך
אנגעהויבן עפעס ווי ארויס פון דער מאדע. פון זינט מע האט אוועקגעווארפן די בעסטע אפערעטין צוליב „אוריאל אקאסטא״ און נאך
אזעלכע פוסטע זאכן, איז אוועק א סדרה ראפאלעסקא און נאכאמאל
ראפאלעסקא און ווידער אמאל ראפאלעסקא. מילא ער אליין, שוואלב
הייסט עס, ס׳זאל אים אנהייבן ארן. אוריאל אקאסטא ― איז אוריאל
אקאסטא. איז אבער די שוועסטער. וואס טוט מען מיט דער שוועסטער? זי וויל אויך, זאגט זי, אפלאדיסמענטן. האט ער זיך מיישב געווען און שרייבט אוועק א בריוו צו זיין ברודער ניסל קיין לאנדאן, די
גאנצע מעשה, אזוי און אזוי. ער, איזאק שוואלב, טוט תמיד אזוי. האט
ער עפעס ― אזוי האקט ער אוועק א בריוו צו זיין ברודער ניסל פון
לאנדאן: „שוטה בן פיקהאלץ! ― שרייבט אים זיין ברודער ניסל פון
לאנדאן: ― ביז וואנען איז דער שיער ארומשלעפן זיך פון שמונין
צו בונין? אמער, שרייבט ער, נעם די שוועסטער און קומט ביידע צו
פארן אהער, קיין לאנדאן. איך האב דא פאר אייך, שרייבט ער, א געשעפט ― א גאלד. מיר האבן דא, שרייבט ער, א טעאטער א צאצקע,
„פאוויליאן טעאטער״ הייסט דאס בא אונדז. שוין איינמאל א טעאטער. און ארטיסטן, שרייבט ער, זיינען איינס און איינס: דראנגען, קא־טשענעס, שייטהעלצער, און מע שארט פונדעסטוועגן גאלד מיט לאפעטעס. ווארעם דאס פובליקום, שרייבט ער, איז דא זייער נישט קיין געבאלעוועט פובליקום. וואס מע גיט דעם, עסט עס אויף און לעקט אויס
מיט די פינגער. איך האב שוין גערעדט, שרייבט ער, מיט וועמען מע
דארף, זאגן זיי: לאז נאר דיין ברודער קומען אהער מיט דער שוועסטער, מיט דער פרימאדאכן, וועלן מיר זי פארצוקערן. מיר האבן,
זאגן זיי, געהערט פון איר און געלייענט אין די צייטונגען. גוטס לאזט
זיך הערן פונדערווייטן. נו, און נאך און נאך שרייבט אים זיין ברודער
ניסל פון לאנדאן. גייט ער, איזאק שוואלב, הייסט עס, און האקט אים
אריין א בריוו: אזוי און אזוי; פארן איז קיין קונץ נישט; מע דארף
וויסן, אויף וואס מע פארט; קאנדיציעס, גאראנטיע, קאנטראקט... קומט
אים אן ווידער א תשובה פון זיין ברודער ניסל פון לאנדאן: „בהמה,
שרייבט ער, וואס דו ביסט! אז איך זאג דיר, זאלסט קומען, מסתמא
איז שוין דא, שרייבט ער, אלצדינג, וואס מע דארף: קאנדיציעס גאראנטיעס און קאנטראקטן״. גייט ער, איזאק שוואלב, און האקט אים אריין
נאך א בריוו, כך וכך: „האב איך אזויפיל און אזויפיל, און די שוועסטער ― אזויפיל און אזויפיל ― זאל ער קלאפן א דעפעש, קומען זיי
באלד צו פארן״. קומט אים אן די דאזיקע דעפעש.
    
― נו? וואס וועסטו זאגן אויף מיין אחי? ― מאכט שוואלב צו
זיין שותף און שטעלט אים אוועק אקעגן דאס רויטע פנים.
    
― וואס זאל איך זאגן? ― ענטפערט אים האלצמאן כלומרשט
גאנץ קאלטבלוטיק און קוקט זיך אויף די שפיץ פינגער. איך האב דיר
שוין לאנג געזאגט, אז דיין בראטשיק איז א בראווער יונגאטש, ביסט
נישט ווערט זיין פאדעשווע. אוודאי איז גוט צו זיין אין טשערנאוויץ, אז מע
האט א ברודער אין לאנדאן, וואס איז דא פאראן צו ריידן? נאר וואס
דען? איך וואלט א בעלן געווען זען די דעפעש.
    
שוואלב טוט א זופ אפ פונעם גלעזל:
    
― קאנסט דען לייענען?
    
― איך דארף נישט לייענען: איך וויל נאר אזוי א קוק טאן.
    
― וואס האסטו נישט געזען? א דעפעש ווי אלע דעפעשן! ―
מאכט צו אים שוואלב און באווייזט אים די דעפעש אקעגן דעם שיין
פונעם פענצטער. און איידער שוואלב האט זיך ארומגעקוקט, איז די
דעפעש שוין געווען בא האלצמאנען אין די הענט.
    
א מינוט שפעטער איז צוגערופן געווארן האלצמאנס סעקרעטאר,
דער „מענטש מיט בילדונג״, און אט וואס ער האט איבערגעלייענט אין
דעפעש:  א ו י ב  ק ו מ ע ן ,  א י ז  נ א ר  מ י ט  ר א פ א ־
ל ע ס ק א ן ״.
― ― ― ― ― ― ― ― ― ― ― ― ― ― ― ― ― ―
    
דער דירעקטאר האלצמאן האט זיין שותף קיין שום אויסרייד
נישט געמאכט, אפילו קיין ווארט נישט געזאגט. ער האט נאך גענומען די דעפעש און האט אים דערלאנגט מיט איר א רעכטן שמיר איבער זיין רויטן פנים פון אויבן אראפ.
קאפיטל אכציק
  
ווער איז דער פארשוין?
    
די בארימטע וואנדער־טרופע „האלצמאן, שוואלב עט קאמפ.״ איז
שוין גרייט געווען צו פארלאזן טשערנאוויץ און פארן ווייטער אפריכטן
גלות־טעאטער. ניסל שוואלב האט זיי שוין געהאט צוגעשיקט אפילו פון
לאנדאן א יידישע צייטונג, ווו ס׳איז געווען געדרוקט אויף דער ערשטער זייט א גאנץ ברייטע אפיש מיט מוראדיק גרויסע שרייענדיקע
אותיות:
    
 „!!סענסיישאן!!
    
 !!! איבערראשנדע נייעס!!!
    
 לעא ראפאלעסקא, דער גרעסטער יידישער
    
 סטאר, וואס האט איבערראשט די גאנצע וועלט, ― אינ־
    
 גיכן אין לאנדאן, אין פאוויליאן־טעאטער!!!״
    
מען האט שוין אפילו גענומען פאקן זיך אין וועג אריין. עס איז
געבליבן נישט מער נאך איין פארשטעלונג אין טשערנאוויץ צום בענעפיט פון ראפאלעסקא. צו דעם דאזיקן בענעפיט האט זיך געגרייט די
טשערנאוויצער יוגנט מיטן אקאדעמישן פאראיין בראש. די קארטן זיינען
געווען דורך דער חברה יונגווארג אויספארקויפט ביז איינער. עס זיינען
זיך צונויפגעפארן קיין טשערנאוויץ יונגעלייט פון די ארומיקע קליינע
שטעטלעך, וואס א יידיש טעאטער האט נאך קיינמאל אהין נישט פארבלאנדזשעט פון אדם הראשון ביזן היינטיקן טאג.
    
א פולגעפאקטער זאל איז פארן ארטיסט א גאראנטיע אויף דערפאלג. ובפרט פאר אזא ארטיסט, ווי ראפאלעסקא, וואס האט כמעט צו
יעדן ספעקטאקל זיך אנגעצונדן מיטן זעלבן פייער, גלייך ווי ער טרעט
אויף צום ערשטן מאל אויף דער בינע און וויל באווייזן פארן פובליקום, וואס ער פארמאגט. ראפאלעסקא האט זיך שוין לאנג נישט געפילט
אזוי גוט, ווי אין דעם דאזיקן אוונט. ער האט אנגעווענדט אלע כוחות
פון זיין בליענדיקן טאלאנט און האט איצטיקס מאל געשאפן אין „אוריאל אקאסטא״ אן אויסגעצייכנטן, א שטילן, איינזאמען פילאזאף, אן
אמתן שפינאזא. ראפאלעסקא אליין האט נישט געצילט דערויף, נאר עס
האט זיך בא אים געטאן פון זיך זעלבסט, אינסטינקטיוו. דורך זיין
אומגעוויינלעכער נאטירלעכקייט האט ער באוויזן, וואס הייסט נצחון;
א ז  נ י ש ט  ד ע ר  א י ז  א  ג ב ו ר, וו א ס  א י ז  מ נ צ ח
ד ע ם א נ ד ע ר ן ,  נ א ר  ד ע ר ,  וו א ס ק א ן  א ו י ס ־
ש ט יי ן  א  מ ל ח מ ה  מ י ט  ז י ך  א ל יי ן  א ו ן  ז י ך
א ל יי ן  מ נ צ ח  ז יי ן.
    
עס איז מעגלעך, אז ערגעץ אנדערשווו וואלט דאס איצטיקע שפילן נישט אזוי אויסגענומען, ווי עס האט אויסגענומען אין טשערנאוויץ, ווייל אויף דער פארשטעלונג האבן זיך געפונען די „עלעמענטן״,
וואס האלטן מלחמה שטילערהייט מיט דער פינצטערניש. די דאזיקע
פארבארגענע העלדן פירן אבער זעלטן אויס און פאלן אפט באזיגטע,
ווי אוריאל אקאסטא איז געפאלן. דאס טעאטער האט זיך פשוט געבראכן פון די רוישנדיקע אפלאדיסמענטן און מוראדיקע אוואציעס. די
שטודירנדע יוגנט האט אויף די הענט ארויסגעטראגן דעם בענעפיציאנט
ראפאלעסקאן, אים באשאטן מיט בלומען, אונטערגעטראגן מתנות, וואס
חברה אקטיארן האבן זיי באטראכט און האלצמאן האט זיי באהאלטן.
 פאר יונגעלייט האבן געלייענט אדרעסן, וואס קיינער האט זיי נישט געהערט, אחוץ דאס בינטל סטודענטן, ― מיט איין ווארט: דאס איז געווען א טריומף, וואס גיט זיך איין זעלטן אפילו אזא צעבאלעוועטן ארטיסט, ווי ראפאלעסקא.
    
נאכן ערשטן אקט האט האלצמאן, וועלכער שטייט אויף דער וואך
און גיט אכטונג, באמערקט צווישן יונגווארג, וואס האט ליב צו שטופן
זיך הינטער די קוליסן, עפעס איינעם א מאדנעם נפש, א באוואקסענעם,
מיט א באקאנט פארשלאפן פנים מיט באקאנטע באנקעוואטע אויגן. דער
דאזיקער נפש איז נישט געפעלן געווארן האלצמאנען פון דער ערשטער
מינוט, וואס ער האט אים דערזען. אים איז נישט געפעלן געווארן, וואס
ער קריכט גלייך הינטער די קוליסן, שטופט זיך און וויל זיך דורכשלאגן
דווקא צו ראפאלעסקאן. האט אים האלצמאן געבעטן, ער זאל מוחל זיין
גיין צוריק: „פעטער! ― האט ער אים געזאגט אויפן איידלען ארט: ―
זייט נישט אט דאס, וואס סע קוויטשעט, און קריכט נישט אהין, ווו מע
דארף נישט״.. צום צווייטן אקט ― ווידער דאס אייגענע: דער פארשלאפענער נפש מיט די באנקעוואטע אויגן שטופט זיך צו ראפאלעסקאן, און
האלצמאן גיט אים דעם וועג מיט א פאר שטעכווערטלעך: „א ייד איז
א חזיר. מע זאגט אים, וווהין קריכסטו, מאכט ער זיך געפגרט״. נאכן
דריטן אקט האט אים האלצמאן געפאקט שוין אין דער טיר, צוויי טריט
פון ראפאלעסקאן, האט ער אים אנגענומען פון הינטן באם קאלנער און
ארויסגעווארפן פשוט, אן צערעמאניעס, און אים געבענטשט מיט „א כאליע־רע אין דער לינקער זייט בויך״ אים און אלע כניאקעס, וואס פלאנטערן
זיך פאר די פיס, דער שווארץ יאר ווייס זיי וואס!... ערשט העט־שפעטער,
גאר צום סוף, אז די ארטיסטן האבן געהאלטן באם איבערטאן זיך, האט
האלצמאן באמערקט פונדערווייטן דעם זעלבן פארשלאפענעם נפש, ווי
ער האט זיך טאקע פארט דורכגעגליטשט און האט זיך אריינגעכאפט צו
ראפאלעסקאן גלייך אין דער גארדעראבע אריין. ווי א צערייצטער טיגער
האט האלצמאן דערלאנגט א שפרונג צו. נאר איידער ער איז צוגעלאפן
אים אננעמען פארן קארק, איז דער נפש שוין געווען ארומגענומען מיטן „יאט״ און ביידע האבן זיך געקושט און געהאלדזט, ווי צוויי לייבלעכע ברידער.
    
האלצמאן האט געעפנט מויל און אויגן און איז געבליבן שטיין א
פארגליווערטער. ווען דער טאטע פון יענער וועלט זאל קומען, וואלט ער
נישט באדארפט מער שטוינען. האלצמאן האט אויסגעזען אין דער מינוט,
ווי א שטיק ליים, ווי א נישט־פארענדיקטע סטאטוע, אין וועלכער דער
סקולפטאר האט געוואלט דורכפירן שרעק, נאר ס׳איז אים נישט געראטן.
זיין מאדנע אויסגעצויגן געשטופלט פנים איז געווען מאדנע לעכערלעך,
און זיינע שפיציקע אויגן האבן גערעדט:
    
יידן! צעשניידט מיך אויף שטיקלעך! ווארפט ארויס מיין פלייש
פאר די הינט! נאר זאגט מיר:  וו ע ר  א י ז  א ט  ד ע ר  פ א ר ־
ש ו י ן, וו א ס  ק ו ש ט  ז י ך  מ י ט ן  „ י א ט ״?
    
קאפיטל איין און אכציק
  
די מאמע געשטארבן
    
ווער געדענקט בעני ראפאלאוויטשעס קאסיר, דעם פארשלאפענעם
מרה־שחורהדיקן בחור מיט די באנקעוואטע אויגן פון האלענעטשי, וואס
מע רופט אים מיטן שיינעם נאמען „ששון־ושמחה״? ― דאס איז געווען דער פארשוין, וואס האט זיך צעקושט מיט ראפאלעסקאן.
    
ווי קומט ער קיין טשערנאוויץ? פון וואנען און צוליב וועמען?
וואס הערט זיך עפעס אין האלענעשטי? וואס מאכט בעני ראפאלאוויטש
מיט זיין גאנצער משפחה? וואס מאכט ישראל דער חזן, לאה די חזנטע
און זייער טעכטערל רייזל? ― אט וועגן דעם אלעם האט ששון־ושמחה
געהאט צו דערציילן פאר ראפאלעסקאן א גאנצע נאכט.
    
די צוויי, אז זיי זיינען ארויס פון טעאטער און געקומען אויף דער
אכסניה „צום שווארצן האן״, האבן זיי זיך פארקליבן צו ראפאלעסקאן
אין חדר, אנגעפרעגט בא האלצמאנען, צי ס׳איז מעגלעך, מע זאל זיי
לאזן אליין.
    
― אך! מיטן גרעסטן בזיון! ― האט האלצמאן זיי א זאג געטאן,
בעת מעשה א בלישטשע געגעבן מיט זיינע שפיציקע אויגן אויפן מרה־שחורהדיקן פיפערנאטער מיט די באנקעוואטע אויגן, איבערגעלאזט זיי
אינצווייען, אנגעזאגט הויך אויף א קול, קיינער זאל זיך נישט דערוועגן
חלילה אריינגיין. און אליין האט זיך אונדזער דירעקטאר, צו קיין חרפה
זאל אים נישט זיין אוועקגעזעצט בא זיך אין צווייטן חדר אקוראט הינטער דער טיר, צוגעלייגט אן אויער און איינגעהערט זיך גוט, נישט
אדורכגעלאזט א ווארט פונעם געשפרעך, וואס איז פארגעקומען צווישן
„יאט״ און צווישן דעם באוואקסענעם און פארשלאפענעם פארשוין פון
האלענעשטי.
    
― הער זשע, נשמה מיינע, לייבעניו, וואס איך וועל דיר דערציילן,
― אזוי האט ששון־ושמחה אנגעהויבן מיט זיין מאנאטאנער שטימע,
נאר איצטיקס מאל א ביסל לעבעדיקער ווי תמיד, ― איך האב דיר צו
דערציילן און צו דערציילן. דריי טעג מיט דריי נעכט, דו הערסט צי ניין,
איז ווינציק. ערשטנס, האלענעשטי. ס׳איז גארנישט דאס האלענעשטי,
וואס אמאל. אדעס, ווארשע, פאריז! היינט די מענטשן ― גארנישט די
מענטשן, וואס פריער. און אלץ וועמען האבן מיר צו פארדאנקען? נאר
דעם יידישן טעאטער ― געדענקסט? פון יענעם טעאטער אן האט זיך
אינגאנצן איבערגעביטן בא אונדז. אינגאנצן, דו הערסט צי ניין, אנדערש געווארן! וואס אנדערש ― ווייס איך אליין נישט, נאר אנדערש...
און פון אייער שטוב שמועסט מען נישט. פון אייער שטוב איז דאך
גלאט געווארן א תל! קודם דער באלעבאס, דער טאטע דיינער הייסט עס.
וויבאלד דו האסט נישט געסטייעט דעמאלט, יענעם שבתצונאכטס, ―
געדענקסטו? ― האט ער געזאגט איינמאל פאר אלעמאל: מע זאל דיך
אויפזוכן און אראפברענגען. א טויטן אדער א לעבעדיקן, נאר מע זאל
דיך אראפברענגען! האבן מיר זיך אוועקגעלאזט ביידע, איך און דיין
ברודער אנשל, דו הערסט צי ניין, איבער דער גרויסער וועלט זוכן דעם
נעכטיקן טאג... און וועדליק די סליעדסטוויע מיט די עדות האבן מיר
ארויסגעוויזן, איז דער אמת ארויף ווי בוימל אויפן וואסער, אז דאס
איז נישט אנדערש, ווי שטשופאקס ארבעט, און אז ער האט קיין אנדער
וועג פאר זיך נישט געהאט, אט דער שטשופאק, ווי רומעניע. על־כן
האבן מיר זיך אויך גענומען קיין רומעניע. כך הוה. געקומען, דו הערסט
צי ניין, קיין יאס, הייבן מיר אן זיך נאכפרעגן בא יידן: צי האט איר
נישט געזען אזעלכע און אזעלכע יידישע אקטיארן שלימזלען, פארשלעפטע קרענק, איינער מיט א מגושמדיק געקנייטשט פנים, דער אנדערער א
קורצינקער מיט ממזרישע אויגן, וואס אז ער גייט, טאנצט ער אונטער?
ווערן מיר געווויר, דו הערסט צי ניין, אז מע האט געזען א סך יידישע
אקטיארן שלימזלען, פארשלעפטע קרענק, און אלע זיינען זיי מיט מגושמדיקע פנימער און מיט ממזרישע אויגן. נאר וואס דען? צי זיי טאנצן
גייענדיק, אדער זיי גייען טאנצנדיק ― דאס, זאגן זיי, האבן זיי פארגעסן
צו באמערקן. אם־ירצה־השם, דאס אנדערע מאל, זיינען זיי מבטיח, דו
הערסט צי ניין, וועלן זיי זיך שוין בעסער צוקוקן. וואס זאגסטו אויף
אזעלכע מאלדאווער קוטשמעס? הער זשע, וואס ווייטער איז געווען.
דערזען, אז אין יאס איז א נעכטיקער טאג ― שלעכט, וואס טוט מען?
האבן מיר זיך אוועקגעלאזט, דו הערסט צי ניין, ווייטער און ווייטער,
ביז מיר זיינען געקומען אזש קיין בוקארעשט. פארנדיק זאגט צו מיר
דיין ברודער אנשל, אז זיין נאמען זאל נישט הייסן אנשל, אויב ער וועט
אייך נישט פאקן! זאג איך: „הלוואי, פון דיין מויל, זאג איך, אין גאטס
אויערן״. און כך הוה. געקומען קיין בוקארעשט, האט דיין בראטשעק,
אנשל הייסט עס, געגעבן, דו הערסט צי ניין, א לעב אונטער ― זאל
דער אייבערשטער אויסהיטן אלע יידן! געלט האט מען דאך אונדז געגעבן א פולע היטל ― וואס ארט אים? ווו ערגעץ א טעאטער, ווו ערגעץ א קאפע, ווו ערגעץ א שענקל, דו הערסט צי ניין. טענה איך מיט
אים: „אנשל, זאג איך, אין גאטס ווילן, זאג איך, וואס טוסטו, זאג איך,
דו ברענסט, זאג איך, געלט!״ מאכט ער צו מיר: ס׳איז נישט דיין טאטנס עסק, שווייג! שלעכט ― וואס טוט מען? שווייג איך. עס גייט
אוועק א טאג און צוויי און דריי, געלט לאזט אזוי ווי שניי, שוין באלד
נישטא קיין פארעס. זאגט ער: שרייב דעם טאטן, ער זאל שיקן געלט.
טענה איך: „אנשל! אין גאטס ווילן, זאג איך, וואס וועט זיין, זאג איך,
דער תכלית?״ מאכט ער צו מיר: ס׳איז נישט דיין זיידנס געשעפט, מע
זאגט דיר שרייבן ― שרייב! שלעכט, וואס טוט מען? שרייב איך. דערווייל זיצן מיר אזוי איינמאל אין א מין טעאטער אדער א שענקל, וואס
מע רופט דאס „פאראדיז״, עס שפילן מיידלעך, טאנצן און זינגען, און
עפעס איינע, מארינעסקא־מילאנעסקא רופט מען זי, אפילו א גאנץ היפשע נקבה, דו הערסט צי ניין, און א גוטע ציגיינערין אויף אויסנעמען
געלט (דא האט די אייבערשטע ליפ בא ששון־ושמחה אויפגעהויבן זיך
א ביסל ווי צום לאכן ― דעם ערשטן מאל פאר דער גאנצער נאכט).
איך טו א קוק, דו הערסט צי ניין, אקוראט בא דער טיר שטייען צוויי
קענטליכע פארשוינען, ביידע אנגעטאן יום־טובדיק. איך קוק מיך איין
― איך וואלט געמעגט שווערן, אז ס׳איז דו, לייבל, הייסט עס. „יא,
ס׳איז ער, טראכט איך מיר, ס׳איז ער, ווי איך בין א ייד!״ און איך טו
מיך א הייב אויף און רוף מיך אן צו דיין ברודער אנשל: „אנשל, זאג
איך, דו זעסט, זאג איך, ער איז דא, זאג איך!״ זאגט ער: ווער? זאג
איך: „לייבל״. זאגט ער: עס חלומט זיך דיר, זאגט ער, דו שלאפסט.
אהין־אהער, ביז איך האב מיך געלאזט לויפן. ביז עפעס וואס, איז שוין,
דו הערסט צי ניין, נישט געווען קיינער! שלעכט, וואס טוט מען ווייטער?
דערווייל קומט א בריוו פון האלענעשטי, אז די מאמע דיינע איז געפערלעך קראנק און אז אנשל זאל פארן אהיים וואס גיכער. זאג איך צו
אנשלען: „פארן מיר?״ זאגט ער: שרייבט אוועק א בריוו, אז מיר זיינען
שוין אויפן רעכטן וועג, לאז מען ארויסשיקן נאך געלט. זאג איך:
„אנשל, זאג איך, אין גאטס ווילן, זאג איך, אדער לאמיר פארן אהיים,
אדער לאמיר פארן ווייטער. ממה־נפשך״... מאכט ער צו מיר: נישט
דיין באבעס דאגה, מע זאגט דיר שרייב, זאלסטו שרייבן! שלעכט, וואס
טוט מען? גיי איך און שרייב אוועק, דו הערסט צי ניין, א בריוו קיין
האלענעשטי, צום טאטן הייסט עס, געוויינלעך פארשטעלט: אזוי און
אזוי. שרייב איך, איז די מעשה, איר זאלט וויסן זיין שרייב איך, אז
אונדזער נסיעה, שרייב איך, איז ארויסגעווארפן, גיי זוך דעם נעכטיקן
טאג, עס קאסט נאר געלט אומזיסט־אומנישט, און טאן טוען מיר גארנישט. און דאס וואס איך האב אייך געשריבן ביז אהער, שרייב איך,
אז מיר קערן איבער וועלט, האב איך דאס אייך געשריבן נאר ווייל
אנשל, שרייב איך, האט מיך אזוי געהייסן שרייבן. וואס זאל איך טאן,
שרייב איך, איך בין דאך נישט מער ווי א מענטש! מע הייסט מיך
שרייבן, שרייב איך. על־כן זאלט איר מער, שרייב איך, קיין געלט נישט
שיקן, און אז איר וועט אויפהערן שיקן געלט, שרייב איך, וועלן מיר
דאך סוף־כל־סוף מוזן קומען אהיים. אט אזוי שרייב איך זיי פארשטעלט, וואס דען האב איך געזאלט טאן? זאג אפשר, אז איך בין אומגערעכט? הער זשע ווייטער. עס גייט נישט אוועק, דו הערסט צי ניין,
קיין אכט טעג, קומט אונדז אן א דעפעש קיין בוקארעשט. א קורצע,
נאר א גוטע, סך־הכל דריי ווערטער; „קום צו פארן, די מאמע איז
פארביי״...
    
ווי נאר ששון־ושמחה האט ארויסגערעדט די דאזיקע ווערטער, האט
ראפאלעסקא אים אנגעכאפט פאר ביידע הענט:
    
― הא? וואס זאגסטו? די מאמע?...
    
― זאל האבן א ליכטיקן גן־עדן. ווי דען, קינדעניו, האט דאס געקאנט אנדערש זיין? א קלייניקייט, וואס זי האט אויסגעשטאנען! זי איז
דאן אזוי אויך געווען, זאל זי מיר מוחל זיין, הויט און ביינער, קוים־קוים וואס די נשמה האט זיך געהאלטן, און דאס גרויסע ראסקאש, וואס
זי האט געהאט באם טאטן, דארפסטו אויך געדענקען. און דא איין
באמבע נאך דער אנדערער. איך ווייס נישט, וועמען פון אייך ביידן האט
זי בעסער ליב געהאט ― דיך צי אנשלען? ווארעם כל־זמן אנשל איז
געזעסן אין בוקארעשט, האט זי נאך געהאט א האפענונג, אז ער וועט
קומען מיט דיר אינאיינעם. ווי באלד אבער, אז זי איז געוואר געווארן,
דו הערסט צי ניין?...
    
ניין. ראפאלעסקא האט אים מער נישט געהערט. ער איז געפאלן
אויף דער האנט, ווי מע פאלט תחנון, באהאלטן דעם קאפ און האט זיך
צעוויינט און צעכליפעט, ווי א קליין קינד. ששון־ושמחה האט זיך פארלוירן. טרייסטן, אויסריידן דאס הארץ, זאגן א גוט ווארט ― דערויף איז
ער נישט באשאפן געווארן. האט ער גענומען ברעכן די הענט און רעדן
צו זיך אליין: „שלעכט, שלעכט! וואס טוט מען?״ דערווייל האט מען
דערהערט ראפאלעסקאס געוויין אין די איבעריקע חדרים, איז מען געקומען צו לויפן, פריער האלצמאן, דערנאך די אלטע שרה־ברכה און נאך
איר זלאטקע, ס׳איז געווארן א בהלה מיט א טאראראם מיט א הו־הא.
    
― וואס איז? וואס איז דא געשען? ― האבן זיך אלע דריי אריינגעריסן.
    
― מיין מאמע איז געשטארבן! ― האט ראפאלעסקא אויסגעבראכן
און געפאלן האלצמאנען אויפן האלדז מיט א געוויין. האט זיך האלצמאן נישט געקאנט איינהאלטן און האט זיך פארקרימט, ווי א יידענע,
וואס קלייבט זיך צו וויינען. אויף אים קוקנדיק, האט זיך צעוויינט אויך
זלאטקע, און די אלטע שרה־ברכה האט פארבראכן מיט די הענט און
גענומען יאמערן און קלאגן און לייענען מיט א ניגון, ווי פון א מענה־לשון:
    
― וויי איז מיר, ווינד איז מיר, א דונער האט מיך דערהרגעט!
א מאמע פון קינדער, פיסקליאטעס, קליינע פייגעלעך! ווער וועט זיי פיטערן? ווער וועט אויף זיי אכטונג געבן? וועמען וועט דער קאפ וויי טאן
אויף די עלנטע יתומים, וואס זיינען געבליבן אויפן וואסער? ווארעם
כל־זמן די מאמע איז א מאמע, איז דער טאטע א טאטע, און אז די מאמע גייט אוועק, זאל מען בעסער נישט דערלעבן...
    
― לאז זיין שטיל! זיך צעיאכמערט א ביסל! ― איז האלצמאן
אנגעפאלן אויף דער מוטער און צעשריגן זיך אויך אויף דעם פארוואקסענעם מרה־שחורהדיקן קאסיר מיט די באנקעוואטע אויגן פאר דער גוטער בשורה, וואס ער האט אנגעזאגט דעם „יאט״.
    
― שמינדער בגעץ! ווער האט אייך געבעטן? ווער האט אייך געשלעפט פאר דער צונג? אזעלכע בשורות זאגט מען אן דורך א גוי...
    
ששון־ושמחה איז געבליבן זיצן ווי אן אפגעשמיסענער, האט זיך
ראפאלעסקא אנגענומען פאר זיין קריוודע. ער האט געגעבן אנצוהערעניש, אז ששון־ושמחה איז בא אים א גאסט, און אז ער וויל, מע זאל
אים היינטיקע נאכט לאזן צורו, נאר היינטיקע נאכט... האלצמאן האט
פארשטאנען דאס אנצוהערעניש. און כאטש עס האט זיך אים זייער
נישט געגלוסט איבערצולאזן דעם „יאט״ אליין מיט אט דעם שמינדער
בגעץ, נאר ס׳איז עפעס א תירוץ? איצט איז נישט די יארן, וואס אמאל.
איצט, אז ראפאלעסקא זאגט, איז געזאגט... און האלצמאן פארקוקט אים
אין די אויגן אריין און לאזט אויס זיין גאנץ ביטער הארץ אויף דער
מוטער און אויף דער שוועסטער:
    
― וואס זייט איר געקומען אהער, וועלכע שווארצע יאר? ווער האט
געשיקט נאך אייך, ווער? זע נאר, זיך צעיאכמערט א ביסל! ווער בעט
אייך, איז זאלט זיין קלאגמוטערס, ווער? ― אזוי האט האלצמאן איבערגעחזרט נאכאמאל, זיי דורכגעטריבן ― און אליין גליטשט ער זיך
אויך ארויס פאוואליענקע פונעם חדר, באזעצט זיך ווידער אויף זיין
פריערדיקן פאסטן, אויף יענער זייט טיר, און לייגט צו אן אויער. און
ראפאלעסקא בלייבט מיט ששון־ושמחה ווידעראמאל אינצווייען, און ער
בעט דעם קאסיר, ער זאל אים איבערגעבן אלע איינצלהייטן מיט אלע
קלייניקייטן ― ווי אזוי די מאמע איז געשטארבן? און ווען זי איז געשטארבן? און צי האבן זיי זי נאך געטראפן פאר דער קבורה? און ווי
אזוי איז געווען די לוויה? אלצדינג האט אים ששון־ושמחה געמוזט דערציילן, און נישט איינמאל, נאר עטלעכע מאל, א סך מאל!
    
קאפיטל צוויי און אכציק
  
נייעס פון האלענעשטי
    
א גאנצע נאכט איז נישט געקומען קיין שלאף אויף זייערע אויגן.
ששון־ושמחה האט דערציילט נייעס פון האלענעשטי, און ראפאלעסקא
האט זיך צוגעהערט צו זיין מאנאטאנעם קול, וואס האט געקלונגען און
געהוידעט, ווי אן אפגעבראכענער גלאק, און געצויגן זיך און געצויגן,
ווי א געדיכטער האניק, אן אן אויפהער און אן אן אפשטעל, איבערגעריסן אלעמאל נאר מיט א „הער זשע ווייטער״ און מיט א „דו הערסט
צי ניין״ און מיט א „שלעכט, וואס טוט מען?״ אויך האלצמאן נעבעך
איז נישט געגאנגען שלאפן, ער האט נישט געקאנט אפרייסן זיך פון דער
טיר. נישט געקאנט אויפהייבן זיך פונעם בענקל, טאמער דערהערט מען
דארט א סקריפ. עס זיינען געווען מינוטן, ווען האלצטאן האט זיך פארשאלטן דאס געביין: אויף צו להכעיס האט אים געשטיקט אלעמאל א
הוסט צו טאן. האט ער זיך איינגעהאלטן מיט אלע כוחות און געזעסן
אין געהאקטע ווונדן און געהערט גלייך מיט ראפאלעסקאן נייעס פון
האלענעשטי.
    
יענע נאכט, קאן מען זאגן, זיינען זיי ביידע, ראפאלעסקא און
האלצמאן, געווויר געווארן נייעס פון האלענעשטי א סך מער, ווי די
אלע יארן פון זינט זיי זיינען נע־ונד אויף דער גרויסער וועלט.
    
ערשטנס, וועגן בעני ראפאלאוויטש. וויי־וויי, וואס פון ראפאלא־וויטשעס שטוב איז געווארן! א חורבן. אן איבערקערעניש. אנהייבן פון
ראפאלאוויטשעס ווייב, פון ביילקען. די קלייניטשקע, די שטילינקע, די
שוואכינקע ביילקע איז אויסגעגאנגען ווי א ליכט. שטיל, זיך נישט געקלאגט פאר קיינעם, איז זי אוועק פון דער וועלט, ווו זי האט אזויפיל
געליטן איבער אירע קינדער, קיין גוטן טאג נישט געוווסט. די שטילינקע ביילקע האט געוואלט שטארבן שטיל, ווי זי האט געלעבט. האט
זי דעריבער נישט געוואלט זאגן קיינעם, וואס איר איז. און אז ס׳איז
איר געווארן שטארק שלעכט, און אלע האבן דערזען, האט בעני צעשיקט פערד אויף אלע טראקטן און אראפגעבראכט די בעסטע דאקטוירים, געארבעט מעשים, געזאגט, מע זאל אים אויסטאן ביזן העמד, אבי
ביילקע זאל אים זיין געזונט. איז אבער געווען שוין צו שפעט. ווי א
קנויל באוול, אדער ווי א קליין קינדעלע, איז די קלייניטשקע, שטילינקע
ביילקע געלעגן אויף איר גרויס בעט מיט שטארק צונויפגעמאכטע ליפן
און מיט שטארק איינגעפאלענע ווייסע־ווייסע בעקלעך. איינע אליין אין
א גרויסן אלקער, אין א גרויס בעט. קיינער־קיינער בא דער זייט. בעני
איז געווען פארטראגן מיט די דאקטוירים. די עלטערע זין ― אין געשעפט. די טעכטער ― אין קיך־זאכן. אנשל און לייבל זיינען נישטא.
נאר איין בת־שבע, די יינגסטע פון די טעכטער, איז געזעסן אין א ווינקעלע און געוויינט שטילערהייט ― זי זאל נישט אויפוועקן די מאמע.
ניין, זי וועט זי שוין מער נישט אויפוועקן די מאמע. די מאמע איז
שוין געהאט דעמאלט געשלאפן שטארק. אירע צוגעמאכטע אויגן האבן
אויסגעזען אויף איר ווייס, צו ווייס פנים, ווי צוויי שווארצע גריבלעך.
אירע בלאנדע, אמאל זייער שיינע ברעמען, וואס האבן ארויסגעקוקט
פון אונטער איר ווייסן שטערן, ארומגעברעמט מיט א ווייסן האנטיכל,
האבן צוגעגעבן איר קליין קינדיש פנים א קינדיש פארטראכט אויסזען.
איין האנט, א קליין קינדיש ווייס, א ביסל צו ווייס הענטל, איז אראפגעהאנגען פון דער קאלדרע אראפ. אלץ האט אויסגעזען ווי געוויינלעך,
גלייך ווי זי ליגט אין א טיפן שלאף. שטיל איז געווען. א הארץ, וואס
האט אזויפיל ליב געהאט און אזויפיל דורך דעם געליטן, האט שוין
אויפגעהערט לעבן, ליידן און שלאגן זיך. שטיל איז געווען. א מוראדיקע, א הייליקע שטילקייט. דאס איז געווען די שטילקייט פונעם טויט.
געשטארבן ביילקע.
    
ביילקע איז געשטארבן, און די אלטע באבע, בעני ראפאלאוויטשעס
מוטער, די וואס שאקלט מיטן קאפ „ניין־ניין״ ― די לעבט! זי איז
שוין עבר־בטל און בלינד אויף ביידע אויגן, נאר זי לעבט. און גייט
פרעגט קשיות!... אלע עלטערע קינדער, די זין מיט די טעכטער, די
שניר מיט די איידעמס מיט די אייניקלעך האבן זיך צעקראכן, דער
אהער, דער אהין. בעני האט קיינמאל נישט געקאנט הויזן מיט די קינדער. נאר זינט ביילקע איז אים אוועקגעשטארבן, איז ער געווארן ―
זאל גאט היטן!... אנשלען האט ער חתונה געמאכט. טאקע דעם זעלבן
שידוך פון בעלץ. אים געגעבן א ווייבל א מיאוסקייט, נאר פון א שיין
ארט. ער טאר אבער נישט קומען פארן פאטערס אויגן. זיין נסיעה קיין
בוקארעשט וועט ער אייביק נישט פארגעסן. זיצט זיך אנשל אין בעלץ.
ער האלט א קלייט פון טיטון, פון מאכארקע, און איז, זאגט מען, געווארן
אזוי פארגרעבט, אז ס׳איז אים גארנישט צו דערקענען... איין טאכטער,
די מיטלסטע, פערל הייסט זי, האט זיך געגט מיט איר מאן און זיצט
א גרושה. די אנדערע פון איר, יוכבד, האט חתונה געהאט, דעם טאטן
צו להכעיס, פאר יחיאל דעם קלעזמערס א ברודער, אויך א קלעזמער.
און גאר די יינגסטע בת־שבע, האט געזאלט שטודירן אויף אקושארקע,
האט זי בעני ראפאלאוויטש אויף צו להכעיס חתונה געמאכט, טאקע פאר
אים, פאר שמחה דעם קאסיר, הייסט עס. (דא לאזט אראפ ששון־ושמחה
די אויגן און הייבט אן ווי פארענטפערן זיך:) ער איז זיך מודה, אז ער
האט שוין לאנג געהאט געווארפן אן אויג אויף בעת־שבען, נאר ער
האט קיינמאל נישט געוואגט אזא זאך אנצומוטן, כאטש אפילו, אז מע
וויל צוריק, מיט וואס איז יחיאל דעם קלעזמערס ברודער א שענערער
יחוס? יעדנפאלס, איז דאך שמחה אן אייגענער. א ווייטער קרוב, דאך
א קרוב. בת־שבע אליין איז אפילו געווען פונעם שידוך מע קאן נישט
זאגן שטארק צופרידן. אדרבא, זי האט זיך א צייט „געבריקעוועט״,
„געמארדעוועט״, געמאכט אנשטעלן, געוויינט און געארבעט, געזאגט, אז
זי וועט זיך נאך א מעשה אנטאן... אים אליין, שמחהן, הייסט עס, איז
דאס געווען אויך איבער דער טבע. בת־שבע איז טאקע זייער א וווילע.
מע קאן זאגן די בעסטע פון אלע. נאר אנהענגען זיך מיט געוואלד האט
ער אויך נישט געוואלט. האט אבער בעני ראפאלאוויטש זיך איינגעשפארט ― איינמאל פאר אלעמאל... בקיצור, זיי האבן חתונה געהאט
― און גארנישט. דאנקען גאט, זיי האבן שוין צוויי קינדערלעך און
עס וועט שוין באלד זיין נאך איינס... עס וואלט זיי געווען, מע קאן
זאגן, גאנץ נישקשהדיק, ווען נישט דאס נייע אומגליק, וואס האט געטראפן...
    
― וואס נאך פאר אן אומגליק? ― פרעגט איבער מיט שרעק רא־פאלעסקא, און ששון־ושמחה כאפט זיך אים צו בארויקן:
    
― גארנישט. גארנישט. עס רעדט זיך נאר אזוי ― אן אומגליק. אין דער אמתן איז דאס גארנישט אזא אומגליק. דער באלעבאס,
מיין איך, דער שווער זאל לעבן, דאס הייסט דער טאטע דיינער, איז
אויף דער עלטער, פאר צרות אפנים, דו הערסט צי ניין, געווארן פרום.
אבער ווי אזוי מיינסטו פרום? מיט סכנות־נפשות! ער האט זיך אריינגעלאזט, דו הערסט צי ניין, אין יידישקייט. טאג ווי נאכט ― נאר געדאוונט און נאר געזאגט תהלים. מילא, דאס דאווענען מיטן תהלים זאגן
וואלט אבער נאך אויך נישט געווען אזא אן אומגליק, ווען נישט נאך
א גרעסערע צרה. דהיינו, וואס פאר א צרה? דער רבי!... דער באלעבאס,
מיין איך, דער שווער זאל לעבן, איז מיטאמאל געווארן דעם רבינס א
חסיד, א הייסער, א פייערדיקער חסיד, און אנגעהויבן פארן, דו הערסט
צי ניין, צום רבין. און נישט נאר פארן, נאר זיצן, ליגן, נישט ארויסטרעטן פונעם רבינס הויף. פריער איז געווען דער שטעפאנעשטער רבי,
רב מתתיהו. איצט איז דער באיאנער. שוין העכער א האלב יאר, אז ער
האט זיך אוועקגעזעצט אין באיאן באם רבין ― און וויל נישט פארן
אהיים. געקומען איז ער קיין באיאן אויף יום־טוב און פון דעמאלט אן
איז ― א גוטן טאג מיט דער קאפאטע. האב איך דערזען, אז ס׳איז א
מעשה אן אן עק, איך שרייב צו אים, צום שווער הייסט עס, א בריוו
נאך א בריוו: „געוואלד, שווער לעבן, וואס איז דער תכלית? עס ווערט
א תל פונעם איבעריקן ביסל באלעבאטישקייט!״ ענטפערט די וואנט?
ער ווייס נאר איין זאך: מע זאל אים, דו הערסט צי ניין, ― איך זאל
אים שיקן געלט פון דער היים. וואס איז בא מיר ― א קרענעצע? א
ברונעם? א ברונעם שעפט זיך אויך אויס!... געזען, ס׳איז שלעכט ―
וואס טוט מען? האב איך מיך מיישב געווען, דו הערסט צי ניין, און
האב זיך אראפגעכאפט צום שווער קיין באיאן, מיט אים איבערריידן.
מע קאן דאך אים נישט מפקיר זיין... נאר גיי רעד צו דער וואנט, אז
יענער האט זיך אריינגעלאזט, מישטיינס געזאגט, אין אזעלכע זאכן: דער
רבי, דער רבי און דער רבי! רעדן מיט אים פון דער היים, פון האלע־נעשטי ― קאן מען נישט. ער וויל נישט הערן. דערמאנען אים די
קינדער ― טאר מען נישט. און ווער שמועסט, דער נאמען לייבל אדער
אנשל ― לא יזכר ולא יפקד. אנשל הייסט בא אים: „מלאך־המות״. אט
דער מלאך־המות האט, זאגט ער, געקוילעט די מאמע. ווען נישט אנשל
מיט זיין שיינע נסיעה קיין בוקארעשט, וואלט דער שווער קיין אלמן
ניט געבליבן. דאס איז זיכער, ווי דער טאג. הער זשע ווייטער. בין
איך געקומען קיין באיאן צום רבין, צום שווער הייסט עס, האב איך אים
געטראפן, דו הערסט צי ניין, אויף אלע שונאים געזאגט געווארן. איך
קאן מיר גארנישט דערמאנען, דאס הארץ טוט וויי. זאלסט אים זען
― קיין האלב נישט געבליבן. דער בויך הענגט. די באקן איינגעפאלן.
אלט און גרוי. איך האב מיך אזש צעוויינט. און ער ― ער זאל דאס
אפילו א פרעג טאן. וואס מאכן די קינדער? ― גארנישט, גאלע גארנישט. איך זאל גיין, דו הערסט צי ניין, מיט אים צום רבין. און טאקע
באלד. אנדערש וויל ער נישט. איך זאג דיר ― שטארקער פון אייזן. א
מוסר זיך אראפצונעמען פון דעם מענטשן. איך וויל מיט אים אנהייבן
עפעס ריידן, שמועסן פון דער היים, וואס וועט זיין דער תכלית? לאזט
ער נישט. מארגן, זאגט ער, מארגן. היינט דארף ער זיין, דו הערסט צי
ניין, באם רבין. און אזוי פון טאג אויף טאג. דערווייל זיצנדיק אזוי
אויף דער אכסניה, הער איך עפעס יונגעלייט שמועסן פון טשערנאוויץ...
פון יידישן טעאטער... פון א בענעפיט, וואס ווערט געשפילט דורך עפעס
איינעם א בארימטן נאר גאר א יונגיטשקען אקטיאר פון בוקארעשט,
בלוט און מילך, מיטן נאמען ראפאלעסקא... דער נאמען „ראפאלעסקא״,
די שטאט „בוקארעשט״ און די ווערטער „אן אקטיאר״, „א יונגיטשקער״, „בלוט און מילך״ ― זיינען מיר, דו הערסט צי ניין, אריין אין
נאז אריין: „צי איז דאס נישט אונדזער לייבל?״ ― טראכט איך מיר.
עפעס קלעפט זיך מיר דא איינס מיטן אנדערן: בוקארעשט... ראפאלעס־קא... יידיש טעאטער... און איך האב מיך מיישב געווען אזוי: עס
קאסט במילא הוצאות, וועט קאסטן נאך א פאר העלערס ― איך מוז,
דו הערסט צי ניין, א קוק טאן אויף דעם דאזיקן יונגיטשקן אקטיאר
פון בוקארעשט. נאר קודם דארף מען א רעד טאן וועגן דעם מיטן באלעבאס, מיין איך, מיטן שווער, הערן, וואס וועט ער זאגן. פון וואנען
הייבט מען אן? פון טעאטער. פון יידיש טעאטער אין טשערנאוויץ...
דערהערט „יידיש טעאטער״ ― איז ער געווארן, וואס זאל איך דיר זאגן? א שענערן לייגט מען אין דער ערד. ער האט אזש אנגעהויבן צו
טרייסלען זיך, געכאפט דעם שטעקן, דו הערסט צי ניין, און געזאגט, אז
ער וועט מיר דעם קאפ צעשפאלטן, טאמער רעד איך אויס נאך איין
ווארט!... שלעכט, וואס טוט מען? בין איך ארויסגעגאנגען אין גאס, געדונגען א פור גלייך קיין טשערנאוויץ און באצאלט ווי א בראדער סוחר. ווארעם לאמיר זיך נישט נארן, אשטייגער, איך זאל וויסן, אז
ס׳זאל מיך קאסטן מי יודע וויפל ― וואס איז שייך? וויפל איז בא
מיר ווערט דאס אליין, וואס איך זע דיך, דאנקען גאט, א לעבעדיקן.
היינט דעם כבוד, וואס דו האסט געהאט אין טעאטער. דו וועסט מיר
גלייבן צי ניין? אז ס׳איז געווארן א געשריי מיט א פאטשעריי „ראפא־לעסקא״! און אז חברה יונגווארג האבן דיך א נעם געגעבן אויף די
הענט, האבן מיר זיך געשטעלט טרערן אין די אויגן, ווי דו זעסט מיך
א יידן! איך האב מיך דערמאנט, דו הערסט צי ניין: וויי איז מיר, אט
דאס איז אונדזער לייבל, אט דער, וואס איז געשלאפן מיט מיר איז איין
אלקער!... א בעט קעגן א בעט!...
    
דא האט זיך ששון־ושמחה אויסגעווישט א טרער און פלוצעם האט
זיך בא אים איבערגעביטן דאס קול מיטן פנים, מיטן טאן, און ער רופט
זיך אן צו ראפאלעסקאן מיט א צוקערדיק גנביש לשון:
    
― געדענקסט, נשמהניו, ווי מיר פלעגן שלאפן אינאיינעם, אין
איין אלקער, א בעט קעגן א בעט?... מיינע הויזן מיט די שליסעלעך
פלעג איך תמיד האלטן בא מיר צוקאפנס... מיינסטו, אז איך האב
נישט געהערט, ווי עמעצער שטייט בא מיין בעט, טאפט די הויזן און
פארעט זיך באם טיש־קעסטל?... געהערט, איך זאל אזוי הערן אלדאס
גוטס. נאר איך האב נישט געקאנט, דו הערסט צי ניין, אויפרייסן די
אויגן... ווו איז אהינגעקומען דאס געלט, וואס... דעמאלט... פון טישקעסטל?... איך מיין, בא וועמען זיינען זיי געבליבן? בא אט א יענעם
וואס מיטן מגושמדיקן געקנייטשטן פנים? צי גאר בא אט דעם געשטופלטן
אקטיאר מיט די ממזרישע אויגן? צי גאר בא אט א דער געשטופלטער
כאליערע, וואס אמאל האט ער געהייסן האצמאך, און היינט רופט מען
אים שוין האלצמאן?...
    
קאפיטל דריי און אכציק
  
א מחק פון ראפאלאוויטשעס שטוב
    
עס האט שוין אנגעהויבן שאריען אויף טאג. דער טשערנאוויצער
מארק, וואס שטעלט זיך אויס אלע פרימארגן אקעגן דעם „שווארצן
האן״, האט שוין אנגעהויבן אויסשטעלן זיך, באווייזן סמנים פון לעבן,
און אונדזערע צוויי אלטע באקאנטע, ראפאלעסקא און ששון־ושמחה,
האבן נאך אלץ גערעדט. דאס הייסט, ריידן האט גערעדט ששון־ושמחה,
און ראפאלעסקא האט אים געהערט מיט דער גרעסטער שפאנונג, איבערגעריסן: „טאקעבאמי?״ אדער: „וואס רעדסטו?״ אדער: „עס קאן
נישט זיין?״ ששון־ושמחה האט אים פארזיכערט, אז אלץ, וואס ער
דערציילט אים, איז תורת ימת, געשוווירן בא זיין יידישקייט ― ער
זאל אזוי דערלעבן קומען אהיים צו זיין ווייב און קינדערלעך, און נאך
אזעלכע שבועות, גלייך ווי ראפאלעסקא וואלט אים נישט געגלייבט אן
א שבועה. דאס איז געווען אזוי קאמיש, אז האלצמאן, וועלכער איז
נאך אלץ געזעסן הינטער דער טיר אין צווייטן חדר, אריינגעקוקט דורכן
לעכל פונעם שליסל צו ראפאלעסקאן אין חדר אריין און צוגעהערט זיך
שטארק צום גאנצן שמועס, האט זיך נישט געקאנט איינהאלטן פאר געלעכטער און שטילערהייט געשטיקט זיך. און אז ס׳איז געקומען צו דעם
מאמענט, ווען ששון־ושמהה האט א פרעג געגעבן פלוצעם בא ראפא־לעסקאן מכוח געלט, וואס איז פארפאלן געווארן דעמאלט פונעם טישקעסטל אין האלענעשטי, האט אונדזער האלצמאן שטארק צוגעלייגט
דאס אויער צו דער טיר, גייציק געווען צו הערן, וואס וועט אים דער
„יאט״ ענטפערן דערויף; האט אבער בעת־מעשה געגעבן א טרישטשע
דאס בענקל, וואס האלצמאן איז אויף דעם געזעסן, אזוי אז אלע דריי
האבן זיך איבערגעשראקן: ראפאלעסקא און ששון־ושמחה האבן זיך
גלאט דערשראקן פארן טרישטש וואס האט אויסגעוויזן אין דער שטילקייט פון דער נאכט א סך שטארקער, ווי ס׳איז געווען אין דער אמתן.
און האלצמאן האט זיך דערשראקן, טאמער דערוויסט מען זיך, אז ער
איז די גאנצע צייט געזעסן פון יענער זייט און צוגעהערט א פרעמדן
שמועס. דער איבערשרעק איז אבער נאך א פאר מינוט שטילשווייגן
איבערגעגאנגען מיט גארנישט, און האלצמאן האט געקאנט בלייבן גאנץ
אומגעשטערט אויף זיין פאזיציע, ווי פריער. ליידער אבער האט ער
סאמע דאס אינטערעסאנטסטע נישט געהערט. נישט דערפאר, ווייל ער
האט שלעכט געהערט; אדרבא, ער האט דורך דער טיר געהערט איטלעכס ווארט. נאר דא איז געווען אן אנדער סיבה: ראפאלעסקא האט
אויף דער פראגע פון געלט פשוט נישט געוואלט ענטפערן. ער איז אויפגעשטאנען, ארומגעשפאצירט א פאר מאל הין און צוריק איבערן חדר;
דערנאך האט ער זיך אפגעשטעלט און, שטאט דעם ער זאל ענטפערן
זיין נייגעבוירענעם שוואגער אויף דעם, וואס יענער האט אים געפרעגט,
האט ער בעסער בא אים א פרעג געגעבן:
    
― נו, און וואס מאכט עפעס מיין אמאליקער רבי, דער חזן?
    
„דער „יאט״ איז גאר קיין נאר נישט, ― טראכט זיך האלצמאן:
― ער פרעגט אים דאס, ענטפערט ער אים בויבעריק, פארשלאגט אים
האקע־באקע, מכוח א רבין און מכוח א חזן. וויבאלד אזוי, מעג איך
גיין שלאפן. שוין באלד גרויסער טאג. כאפט אים דער וואטע־מאכער,
אט דעם מרה־שחורהדיקן פארשוין. א כאליערע זאל זיך אריינכאפן צו
אים אין דער לינקער זייט פון בויך!״...
    
מיט די דאזיקע ווערטער טראגט זיך אפ אונדזער האלצמאן שטילערהייט צו זיך אויפן בעט, טוט זיך אויס און דעקט זיך איין מיט דער
קאלדרע איבערן קאפ און ווערט גיך אנטשלאפן. און אונדזערע שוואגערס, ששון־ושמחה און ראפאלעסקא, ציען ווייטער זייער געשפרעך:
    
ש ש ו ן ־ ו ש מ ח ה: אויף ישראלי דעם חזן פרעגסטו? עהע־ע!
גליקלעך! גליקלעך ווי די וועלט!
    
ר א פ א ל ע ס ק א: דהיינו?
    
ש ש ו ן ־ ו ש מ ח ה: דהיינו, יענער איז א גביר.
    
ר א פ א ל ע ס ק א: א גביר? ישראלי דער חזן א גביר?
    
ש ש ו ן ־ ו ש מ ח ה: אן אדיר! ער איז שוין אויס מלמד, אויס
חזן. טע־טע־טע! גארנישט דער ישראלי, וואס אמאל. און לאה די חזנטע. געדענקסט לאה די חזנטע? טראגט זי פערל אין דער וואכן, און גייט
אנגעטאן, דו הערסט צי ניין, ווי א גבירטע, און בארימט זיך פאר איטלעכן מיט איר טאכטער. ווו זי שטייט און ווו זי גייט ― איז „מיין רייזל״ און „מיין רייזל״. זי האט שוין מיט איר „רייזל״ אלעמען דעם קאפ
פאררייזלט. א קלייניקייט ― איר רייזל? היינט הייסט זי שוין נישט
רייזל, היינט הייסט זי שוין ראזא און איז א בארימטע זינגערין. אין
לאנדאן איז זי איצט. דו געדענקסט זי נאך, צי ניין? אט דא נישט לאנג
איז זי געווען צו גאסט בא אונדז אין האלענעשטי מיט א גאנצע כאליאסטרע זינגערס און שפילערס פון לאנדאן געקומען צו פארן, ארומגעלאפן מיט קארעטעס און וועלאסיפעדן, דו הערסט צי ניין, פי־פו־פא
― סכנת נפשות! וואס זיי האט אפגעקאסט די נסיעה, מעגן מיר זיך דאס
ביידע ווינטשן פארדינען. א ווערטעלע? מע זאגט גאר, אז זי האט א
חתן, פארמאגט ער א מיליאן, דו הערסט צי ניין, א גאנצן מיליאן! הא־לענעשטי איז מיט איר געגאנגען כאדאראם. אויף די גאסן איז מען איר
נאכגעלאפן. א ווערטעלע אויסצוריידן! ערשטנס, איז זי טאקע געווארן
שיין, אז ס׳איז איר אין פנים נישט אריינצוקוקן. הויך און שיין און
געזונט, און זינגט, זאגט מען, אז ס׳לאזט זיך אויס די וועלט. היינט איז
זי פשוט רייך, רייך אין געלט. קאנסט פארשטיין, א חזנס א מיידל פארגינט זיך, וויל אוועקקויפן, דו הערסט צי ניין, אונדזער דירה, דאס הייסט,
דעם שווערס דירה, פון וועמענס וועגן מיינסטו? פאר אירעטוועגן? עס
הייבט זיך גארנישט אן! פון דעם חזנס וועגן. דער חזן אליין האט דווקא נישט געוואלט הערן נישט זען. די חזנטע אויך נישט. זיי האבן געטענהט, וואס טויג זיי אזא גרויסע יארמעלקע? זיי האבן בעסער געוואלט
אוועקקויפן נעכע דער אלמנהס דירה. האט זיך די טאכטער, רייזל הייסט
עס, איינגעשפארט, דו הערסט צי ניין, דווקא ראפאלאוויטשעס דירה!
און נישט נאר די דירה אליין ― דעם גאנצן הויף מיט דער סטאדאלע
מיטן באלעבאטישקייט וויל זי אוועקקויפן. וואס דארפסטו מער? אפילו
דעם הונט „טערקוש״ ― געדענקסט אים? ― האט זי צו אים אויך
חשק געהאט. אז אוועקקויפן, זאגט זי, איז מיט האק און פאק. אן השגה
פון א חזנס א מיידל, כע־כע!
    
דאס איז שוין געווען בא ששון־ושמחה דאס צווייטע געלעכטער
פאר היינטיקער נאכט. דערזען אבער, אז ראפאלעסקא לאכט נישט מיט,
אדרבא, ער איז עפעס גאר מאדנע פארטראכט און ווי פארזארגט געווארן, פארענטפערט זיך ששון־ושמחה אויף זיין לשון:
    
― איך וואלט די דירה בשום אופן ניט פארקויפט. נאר אז גאט
שיקט צו אזא קונה! האב איך מיך מיישב געווען, דו הערסט צי ניין,
לאז זי כאטש גוט באצאלן. זאג אפשר, אז ניין?... וואס איז דיר, לייבע־לע? וואס ביסטו פלוצעם געווארן אזוי?... עס טוט דיר אפשר באנג,
וואס מיר האבן פארקויפט די דירה? גלייב מיר, לייבל סערצע, עס האט
מיר אויך וויי געטאן דאס הארץ, נישט ווינציקער ווי דיר, אפשר נאך
מער. נאר וואס האט מען געקאנט טאן? אז דאס געשעפט גייט צו גרונט.
דער באלעבאס, מיין איך, דער שווער, זאלן לעבן, ליגט באם רבין. די
קינדער זיינען זיך צעפארן, איינער אין ליסי, דער אנדערער אין סטריסי,
צעזייט און צעשפרייט, דו הערסט צי ניין, אויף אלע זיבן ימים. ווער
איז געבליבן אין דער היים? נאר איין אלטע באבע, וואס איז שוין עובר־בטל, און מיין בת־שבע מיט די קינדער. זיך רעכן איך נישט... וואס דארף
איך? איך, ווי דו קוקסט מיך אן, דארף איך גארנישט. איך לעב, דו הערסט
― עהעהע!...
    
דעם „עהע־הע״ האט ששון־ושמחה אויסגעצויגן מיט א ניגון און
מיט א מאך מיט דער האנט. וואס איז געווען דער פשט פונעם „עהע־הע״? און וואס האט באדייט דער מאך מיט דער האנט? ― איז שווער
צו טרעפן.
    
קאפיטל פינף און אכציק
  
זיי פאקן זיך אין וועג אריין
    
אומזיסט האט זיך אט דער נפש ששון־ושמחה אזוי פארענטפערט
פאר זיין יינגערן שוואגער: ראפאלעסקאס פארטשאדעטער קאפ, זיין
פארווייטיקט הארץ און ער אינגאנצן זיינען געווען ווייט פון דאנען. א
מישמאש פון געפילן האט זיך צונויפגעקליבן בא אים אין הארצן: גע־וויסנסביסן, בענקעניש, חרטה, נייגעריקייט, ליבע ― אזויפיל האט
אונדזער העלד נאך קיינמאל נישט איבערגעלעבט, ווי אין דער דאזיקער
נאכט. ער האט אין איין נאכט, קאן מען זאגן, פארלוירן פאטער און מוטער, שוועסטער און ברודער דאס גאנצע הויזגעזינד מיט דער גאנצער
שטוב, ווו ער איז געבוירן, מיט דער שטאט, ווו ער איז אויסגעוואקסן,
― אלץ, אלץ, וואס אים איז אמאל געווען ליב און טייער, האט ער אין
דער דאזיקער נאכט פארלוירן, פארלוירן אויף אייביק! און עס האט זיך
אים אויסגעדאכט, אז אלץ, וואס אים איז אמאל געווען נאענט, איז איצט
ווייט פון אים, גאנץ ווייט, גלייך ווי אים וואלט אפגעטיילט פון זיי א
גאנצע וועלט, אן אייביקייט. און עס שטעלט זיך אים פאר אלץ ווי א
חלום, אלץ טונקל, ווי איינגעהילט אין א געדיכטן שלייער, און איבערגעדעקט מיט א נאכט־הימל, וואס איז פול־פול מיט סודות. און גאר איין
שטערנדל שיינט צו אים ארויס פונעם דאזיקן טונקעלן הימל, שיינט און
לייכט און ווינקט צו אים, רופט אים צו זיך, דאס איז רייזל...
    
און ראפאלעסקא פארטראכט זיך אויף דעם אלעם, וואס ער האט
דא געהערט, און וואלט וועלן וויסן איין זאך: וואס איז דער שכל פונעם
אוועקקויפן זייער שטוב פאר אירע עלטערן? פארוואס עפעס גראד זייער
שטוב און נישט קיין אנדערע?... וואס פאר א מיין האט דא געקאנט זיין
בא איר?... נישט שוין זשע האט ער קיין טעות? נישט שוין זשע איז דאס
צוליב אים? נישט שוין זשע איז איר אזוי טייער דאס הויז, ווו ער איז
דערצויגן געווארן? נישט שוין זשע האט זי אים געשוווירן דעמאלט, אין
האלענעשטי, אין דער נאכט פון דער שרפה אויף „גאטס גאס״, און געשטעלט דעם רויטן, מיט פייער באדעקטן הימל פאר עדות ― אז אייביק
און אייביק זאלן זיי זיין אינאיינעם. אז וואס ס׳זאל זיך מיט זיי נישט
טרעפן און ווי זיי זאלן נישט מגולגל ווערן, זאלן זייערע נשמות זיין אינאיינעם. תמיד און אומעטום אינאיינעם!
    
און ער דערמאנט זיך אין יענער נאכט פון דער שרפה, אין יענער
כישופדיקער נאכט, און יענער אויסטערליש־שיינער, גליקלעכער, אומפארגעסלעך־כישופדיקער נאכט, ווען רייזל איז געשטאנען פאר זיינע אויגן, אין א רויטן וואלקן איינגעהילט, און האט אויסגעזען, ווי א שיינע
פארכישופטע נאכט־פרינצעסין...
    
― סטוק־סטוק־סטוק! ― דערהערט זיך א קלאפ אין טיר.
    
― ווער איז? ― פרעגט ראפאלעסקא אויפגעוואכט, ווי פון שלאף.
    
― ס׳איז איך, בערנארד.
    
עס עפנט זיך אויף די טיר און עס קומט אריין האלצמאן, און אינאיינעם מיט אים רייסט זיך אריין א שטראם פרישע לופט פונעם נאר
וואס אריינגעטראטענעם פרימארגן.
    
אריינגעקומען, ווארפט האלצמאן א קוק מיט זיינע שארפע שפיציקע אויגן פריער אויפן „יאט״, וואס ליגט אויסגעצויגן אינעם גאנצן אנטאן אויף דער סאפע עפעס מאדנע צעקאשמעט און פארטראכט, דערנאך ― אויפן מרה־שחורהדיקן גאסט, וואס זעט אויס, ווי א שלעפעריקער שמש סליחות־צייט, ― און האלצמאן באקומט א שטארקן יצר־הרע
אין דער מינוט אנצונעמען אט דעם בעסאראבער פעמפיק פארן רויטן
קארק, דערלאנגען אים א רעכטן „טערעבענץ״ פון פארנט און א פאר
פיינע סטוסאקעס פון הינטן און אראפלאזן אים פון אלע טרעפ „לע־זאזל״. האלצמאן ווייסט אבער, ווו איין און ווו אויס. נישט אלע מאל
טאר מען „ארויסבאווייזן דעם כהן״... האלט ער זיך איין, כאפט א קוק
פארבייגייענדיק אויף די נישט אנגערירטע בעטן און רופט זיך אן כלומרשט מיט א שמייכעלע:
    
― זע נאר ― גארנישט געשלאפן?
    
― נישט געשלאפן, ― ענטפערן זיי אים ביידע.
    
האלצמאן פילט, אז נישט דאס האט ער געוואלט זאגן, און ער רופט
זיך אן צו זיי אלץ מיט דעם זעלבן געמאכטן שמייכעלע:
    
― גארנישט געלייגט זיך אפילו?
    
― נישט געלייגט זיך אפילו.
    
― א גאנצע נאכט געזעסן און געפלוידערט?
    
― א גאנצע נאכט.
    
― הם... צייט גרייטן זיך אין וועג אריין, ― זאגט האלצמאן צו רא־פאלעסקאן און פארקוקט אים אין די אויגן אריין.
    
― איך בין גרייט, ― ענטפערט אים ראפאלעסקא, כאפט זיך אויף
פון דער סאפע, און דאס פנים שיינט אים קעגן דער אויפגעגאנגענער זון,
וואס קוקט אריין פריינטלעך אין פענצטער אריין.
    
„יאט בלייבט יאט״, ― טראכט זיך האלצמאן. ― דאנקען גאט,
וואס ס׳איז אים כאטש נישט איינגעפאלן אין קאפ א מחשבה זיך אוועקצוזעצן שבעה נאך דער געשטארבענער מאמען פלוצעם אין מיטן מיטוואך שבת־צו־נאכטס. אדער וואס וואלט ער געטאן, למשל, ווען ראפא־לעסקא זאגט, אז ער וויל א פאר טאן קיין באיאן צום רבין זיך זען מיטן
טאטן דעם בעל־תשובה? אדער וואס וואלט זיין, ווען עס קומט אים אריין
חלילה א „מאנקאליע״ אין קאפ ― זיך דורכפארן גאר קיין האלענעש־טי? א קשיא אויפן „יאט״?...
    
א גאנצן פרימארגן האט האלצמאן נישט אפגעלאזט פונעם אויג
אויף קיין רגע נישט ראפאלעסקאן, נישט זיין גאסט. ער האט דאס אפגעארבעט אזוי קונציק, אז ווו די צוויי זיינען געווען, איז ער געווען א דריטער. ער האט אלעמאל געהאט אן אנדערן אויסרייד. האלצמאנס טרחה
איז אבער געווען אומזיסט. ראפאלעסקא אליין האט זיך געפילט גרינגער
אויף דער נשמה, אז זיין ניי־געבוירענער שוואגער ששון־ושמחה איז געזעסן אויף דער פור, נאכדעם ווי ער האט זיך מיט אים צעקושט און געלאזט גריסן „גאר פריינטלעך״.
    
― פון מיינעטוועגן לאזט אויך גריסן! ― שרייט אים נאך האלצמאן.
    
― גאר פריינטלעך! ― זאגט אים ששון־ושמחה, אויסגעדרייט זיך
צו אים מיטן באוואקסענעם פארשלאפענעם פנים אויף דער פור, וואס
איז אנגעפאקט מיט פאסאזשירן קאפ אויף קאפ. דאס פארן אונדזערע
„ליבהאבער פון קונסט״ אלע אינאיינעם צוריק, פון וואנען זיי זיינען געקומען, מיט פארביטערטע הערצער. גאט ווייס, ווען זיי קאנען האבן נאכאמאל אין זייער לעבן א זכיה צו זען און צו הערן אזא אן אמתן קינסטלער, ווי אט דער ראפאלעסקא!...
    
― בשם אלקי ישראל ― מיטן קאפ אין דער ערד! ― בענטשט זיי
האלצמאן און רופט זיך אן צו דער חברה אקטיארן: ― קינדער, צו דער
ארבעט!
    
די חברה אקטיארן נעמען זיך פאקן אין וועג אריין, און איבער זיי
שטייט דער דירעקטאר האלצמאן, פאררוקט דעם צילינדערהוט אהינטער,
ווישט זיך דעם שווייס פונעם געשטופלטן פנים און קאמאנדעוועט מיט
זיי, פונקט ווי מע האט אמאל, בימי שטשופאק, נישט היינט געדאכט,
געקאמאנדעוועט מיט אים:
    
― נישט אזוי... אט אזוי... פריער דעם גרויסן קאסטן, דערנאך דעם
קליינעם קאסטן... אט אזוי... ליימענער גולם, וואס ביסטו געבליבן שטיין?
נעם דו רעכטס, וועט ער נעמען לינקס ― מיין איך פארקערט: נעם דו
לינקס, וועט ער נעמען רעכטס... אט אזוי... הער נאר דו, קאפ און צונג,
וואס קוקסטו אויף מיר, ווי א זינדיקער מענטש? אמער, קוק בעסער, ווי
דו טראגסט שלמה המלכס שטול ― ארויסטראגן זאל מען דיך!... פאוואליע, די קרוין פון נאפאלעאן באנאפארט! ממזר, צעברעכסטו מיר נא־פאלעאנס קרוין ― צעברעך איך דיר דעם קאפ!...
    
אט אזוי קאמאנדעוועט האלצמאן, טרייבט און שעלט זיך מיט טויטע קללות. אויף איטלעכס ווארט, וואס עמעצער רעדט ארויס, געפינט
זיך בא אים א קללה. למשל, איינער קומט און זאגט אים אן א בשורה
אז ס׳איז אויסגעגאנגען שטריקלעך, ענטפערט ער אים: „שטריקלעך
אויסגעגאנגען? ארויסגיין זאל פון אייך די פארע!״ ― „ווו זאל איך
דאס לייגן?״ ― „ליג אין דער ערד!״ ― „אפשר שטעלן אט דא?״ ―
„שטיי פראווצעס!״ ― „איך רעכן נעמען נאך א פור״. ― „נעם איין א
מיתה־משונה!״ ― „ער הייסט זיך געבן נאך געלט״. ― „געבן זאל דיר
גאט א נייע נשמה!״...
    
איינעם האט האלצמאן מכבד געווען מיט א שפאגל־נייע קללה, אפילו א ביסל א לאנגע. נאר א שארפע: „וויפל לעכערלעך ס׳איז אויסגעשטו־פלט געווארן אין אלע מצות פון דער וועלט, זינט די יידן זיינען ארויסגעגאנגען פון מצרים ביזן היינטיקן פסח, ― אזויפיל פרישטשיקלעך זאלן
זיך דיר זעצן, ממזר, אויף דער צונג!״...
    
ווי אויף צו להכעיס, טראגט אן דער גוטער יאר די אלטע מאמע
שרה־ברכה מיט איר בעטגעוואנט.
    
― שוין? ביסט שוין דא מיט דיינע אלטע שמאטעס? דו וועסט מיך
ברענגען דערצו, אז איך וועל דיר אויפטרענען אן איבערבעט און ארויסלאזן דיר אלע פעדערן.
    
― אנו, לאז דיר גאט געבן אזא זין! ― ענטפערט אים די אלטע
מוטער, דאס איינציקע באשעפעניש, וואס האט פאר אונדזער בייזן דירעקטאר קיין טראפן דרך־ארץ.
    
האלצמאן טוט א שפיי, און די אלטע גייט אוועק און קומט אבער
באלד צוריק. וואס ווייטער? גארנישט. זי וויל, אז איר זון זאל גיין עפעס
עסן, עפעס נעמען אין מויל אריין: „ער זעט, זאגט זי, אזוי אויך אויסעט
ווי א שווארץ־יאר... ווי די שדים עסן, זאגט זי, אזא פנים האבן זיי... מע
זעט נאך די באקן, ווי די ציינער קנאקן... כוח, זאגט זי, זאל מען זוכן אין
שיסל... קייען, זאגט זי, איז נישט הבל״...
    
עס ווייזט אויס, אז די אלטע שרה־ברכה האט זיך אונטערגענומען
אויסשיטן דאס גאנצע ביסל פאלקסווערטלעך, וואס זיינען שייך צו דער
אכילה. איז אבער האלצמאן היינט נישט גוט געלוינט, שלאגט ער איר
איבער אינמיטן:
    
― זע נאר! די „פעטשענע־ווערענע״ האט זיך אין איר א ביסל
צערעדט! עס וועט אמאל נעמען א סוף, צי ניין?
    
האלצמאן פארהוסט זיך אזש פון כעס, און חברה אקטיארן ווערן
שיר נישט דערשטיקט פאר געלעכטער. לאכן הויך האט מען מורא.
האלצמאן קאן געבן א לאכן, מע זאל בלוי באשטיין.
    
ניין, האלצמאן איז היינט נישט אויפגעלייגט. שטארק נישט אויפגעלייגט. אים איז די נסיעה קיין לאנדאן ווי א ביין אין האלדז: „נישט
איינצושלינגען און נישט אויסצושפייען״... ער ווייס אליין נישט פארוואס, נאר ס׳איז אים עפעס מאדנע שווער דאס הארץ. עס האבן זיך אים
געחלומט ביינאכט אלטע ווייבער ― „אויף זייער קאפ זאל עס פאלן!״...
  
צ וו יי ט ע ר  ט יי ל
  
נ ע ־ ו נ ד
  
מיסטער קלאמער
  
דער לאנדאנער ווייטשעפל ― דאס איז א מין בערדיטשעוו, אדער
ווילנע, אדער בראד, אדער אלע דריי צוזאמען, און אפשר גאר ירושלים.
אין ערגעץ שלאגט נישט אזוי דער יידישער דופק, ווי דארט, אין ערגעץ
פילט זיך נישט א ייד אזוי היימיש, ווי דארט. דאס אויסזען איז אונדזער
אויסזען, דאס לשון איז אונדזער לשון. דאס לויפן, דאס יאגן, דאס שרייבן, דאס מאכן מיט די הענט, ― אלצדינג ווי בא אונדז. אפילו דער
האנדל, די פרנסות ― די זעלבע. דאס הייסט, איך וויל זאגן, אז די יידן
האבן דארט קיין שום נייעס נישט אויפגעטאן. זיי לעבן דארט איינער
פונעם אנדערן, רייסן איינער באם אנדערן פון די הענט, ― וואס זאג
איך, פון די הענט? ― טאקע דעם ביסן פונעם מויל. מיט איין ווארט,
זענט איר געקומען אהין, הייסט עס, אז איר זענט געקומען אהיים איר
האט קיין דאגה נישט מיט קיין יידיש נאכטלעגער, מיט קיין יידישער
שול, מיט קיין יידישן מאלצייט.
    
ריידנדיק פון מאלצייט, דארף מען אייך רעקאמענדירן א יידישן
רעסטאראן סאמע אין רעכטן מיטן ווייטשעפל מיטן נאמען „קאפע נאציאנאל״. דאס איז נישט נאר א יידישער רעסטאראן, דאס איז א יידישער קלוב, ווארעם צו יעדער צייט, ווען איר זאלט נישט אריינקומען
אהין, טרעפט איר אן ערב־רב פון אלערליי יידן, פון כל המינים טיפן,
וועלכע נאר אייער הארץ גלוסט: בערזע־מעקלערס, דאקטוירים פון פילאזאפיע, קאמי־וואיאזשארן, מיסיאנערן, הויזירערס, ארטיסטן פון יידישן טעאטער, דימענט־הענדלער, קאנטאריסטן, צייטונגס־שרייבער, שאך־שפילער, פריקאזטשיקעס, ציוניסטן, טעריטאריאליסטן און גלאט יונגעלייט, וואס מע ווייס נישט, ווער זיי זיינען און וואס זיי טוען, נאר זיי
שרייען און פילדערן, לאכן און רייכערן, און ס׳איז פול מיט זיי דער
קלוב. נאר מער פון אלעמען רייכערט און שרייט און פילדערט דער באלעבאס אליין, מיסטער קלאמער, וועלכן מיר האבן די ערע אייך פארצושטעלן.
    
מיסטער קלאמער איז ייד א גאליציאנער, א מענטש א בר־דעת,
מיט א הדרת־פנים און מיט א הערצל־בארד, האלט זיך דעריבער פאר
א שיינעם מענטשן און פאר א ציוניסט. אליין איז מיסטער קלאמער
געשטימט מער טעריטאריאליסטיש, דאס הייסט, ער איז קיין טעריטאריאליסט אויך נישט. און בכלל האלט ער נישט פון קיין חברות און
פון פארטייען, מחמת דעם, פארשטייט איר מיך, וואס מיסטער קלאמער איז בטבע אן אפיקורס. ער גלייבט נישט קיינעם, אויסער זיך. נאר
אז מע קומט צו גיין און מע זאגט אים אין די אויגן, אז ער האט פונקט
אזא בארד, ווי דער דאקטאר הערצל, ס׳זאל דאס פעלן א האר, האט ער
זיך שוין איינגעשריבן צווישן ציוניסטן, נאר מיט א תנאי, אז באם
טאמער מאכט זיך, עס געראט מיסטער זאנגווילן, ער קריגט א פאסנדיקע טעריטאריע פאר יידן, האט ער, מיסטער קלאמער, קעגן דעם גארנישט וואס אויסצוזעצן. דאקטאר הערצל איז אוודאי א גרויסער מענטש,
א דזשענטלמאן. מיסטער זאנגוויל איז אבער אויך נישט קיין יינגעלע.
„לעבן און לעבן לאססען״ ― דאס איז מיסטער קלאמערס פרינציפ.
מיסטער קלאמער איז איבערהויפט א מענטש פון פרינציפן, און רעדט
ענגליש, און מיינט, אז ער רעדט, ווי אן עכטער ענגלענדער. און דערצו
האלט ער זיך פאר א שטיקל למדן, א יודע־ספר, און ס׳איז נאר נישטא
א זאך אף דער וועלט, וואס ער זאל דערפון נישט וויסן. דאס געשעפט,
דעם רעסטאראן, הייסט עס, האט ער פיינט, ווי א כשרער ייד האט
פיינט חזיר, קוקט נישט אפילו אין ווינקל אריין, נאר אז עס קומט צום
חשבון, טוט ער א טובה און נעמט געלט ― אבי מע גיט אים. ווארעם אז מע גיט אים נישט, איז אויך פארפאלן. בא אים איז א פרינציפ:
כל דכפין ייתי וייכול ― יידן קומען, עסן זיך אן, טרינקען זיך אן און
פארן אוועק קיין אמעריקע ― גיי זוך זיי. דער חסרון איז נאר, וואס
ער אליין, מיסטער קלאמער, הייסט עס, טייטשט אויס אזוי דעם פסוק.
צופיל רעדט מיסטער קלאמער פון זיך און פון זיין קענען די וועלט
און פון זיין גוטהארציקייט. בכלל רעדט מיסטער קלאמער א ביסל צופיל. נאר פארוואס זאל ער נישט ריידן, אז קיין אנדער ארבעט האט
ער נישט? ארבעטן אין געשעפט ― ארבעט זיין ווייב, די מיסעס קלאמער, א יידענע אן אויסגעהארעוועטע באם אויוון, א פארוויסטע און
פארפינצטערטע, קוקט נישט אן דעם פאררויכערטן פארוויינטן לאנדאנער הימל, אחוץ שבת. קומט שבת, טוט זי אן די „העט״ מיט א שיינעם „דרעסס״ און ווערט א „ליידי״. דערפאר אבער זעט זי, אז איר
מאן, מיסטער קלאמער, זאל האבן זיין „ברעקפעסט״ מיט זיין „דינער״
צו דער צייט. נאכן עסן מוז ער זיך צושפארן, כאפן א דרימל, און נאכדעם שוין קאנט איר אים זען אדער ארומשפאצירן איבער זיין קלוב
און גלעטן זיך זיין הערצל־בארד, אדער ― זיצנדיק מיט עמעצן בא א
טישל, ווי א גאסט, בא א גלעזל ביר, מיט א ציגאר, און באקלאגן זיך
אויף זיין פינצטער מזל: „אך און וויי די יארן, אז ער, מיסטער קלאמער, באדארף פארקויפן לאקשן! נאר וואס זאל מען טאן, אז מע דארף
לעבן? אדער ווי זאגט דער ענגלענדער: „יו מאסט ווארק פאר יור לי־ווינג״...
    
ניין. מיסטער קלאמער האט פיינט דעם רעסטאראן, קאן נישט אנקוקן די דאזיקע פרנסה. ער האט בעסער ליב קהלשע געשעפטן, מישן
זיך אין די לאנדאנער צדקה־חברות, זאגן דעות אף רוסישע עמיגראנטן,
וואס הייסן בא אים נישט קיין אנדער נאמען, אויסער: „די קאצאפעס״
אדער „די שנארערס״. נאך זיין מיינונג, האט מען אלע רוסישע יידן
באדארפט נעמען און אויפהענגען אף איין שטריקל. אפשר מיינט איר,
אז מיסטער קלאמער איז, חלילה, אזא שלעכטער מענטש? אדער אפשר
מיינט איר, אז די ענגלישע יידן האבן בא אים מער חן? האט איר א
טעות. מיסטער קלאמער, אז עס קומט אים אן, קאן ער אייך אפזידלען
(געוויינלעך הינטער די אויגן) אלע לאנדאנער גבירים, די יידישע לארדן, מאכן זיי מיט דער בלאטע. מיסטער קלאמער איז א מענטש מיט
אמביציע: פרוווט אים זאטשעפען מיט א ווארט, וועט איר זיך נישט
אויסבאדן וויפל איר וועט לעבן. די, וואס קענען אים, היטן זיך. אנישט,
זאל ער אייך אליין אריינמישן זיך צווישן די געסט, אריינשפרינגען פלוצעם, בעת יענע האלטן אין מיטן א שמועס, מעלדן זיך צום ווארט:
„יידן לאזט מעך! עך וועל אייך זאגן אויפריכטיק, אז איר אלע ווייסט
נישט מה דקאמרי רביצין. ריידן קאסט קיין געלט נישט, אדער ווי זאגט
דער ענגלענדער: „טוק איז טשיפ״... ― אזוי לאזט אויס מיסטער קלאמער און נעמט זיך אן בא זיין הערצל־בארד: „וועגן וואס, אייגנטלעך,
האנדלט זיך דא בא אייך, למשל?״...
    
איינמאל האט זיך געטראפן א מעשה. צום מיסטער קלאמער האט
זיך צוגעלאנטשעט א מאדנע פארשוין און האט פארגעסן בא אים א
פעקל מיט כתבים, א גאנצן אוצר... נאר מיר גיבן איבער מיט די ווערטער פון מיסטער קלאמער, ווי ער אליין דערציילט פונעם דאזיקן פארשוין, ווי ער האט זיך מיט אים באגעגנט און וואס פאר אן אוצר עס
איז אריינגעפאלן צו אים אין די הענט גאר אומגעריכט.
    
― אט דאס פעקל, וואס איר זעט, איז פארבליבן בא מיר א ירושה פון איינעם עפעס א שנארער, אן ארטיסט פון די יידישע ארטיסטן,
א קלייניטשקער, א הייזעריקער, מיט ממזרישע אויגן, ער זאל אזוי וויסן
פון אים, ווי ער ווייס, ווער ער איז און וואס ער איז און פון וואנען
ער איז! בא מיר איז א פרינציפ, אז יענער זאגט מיר נישט, דארף מען
נישט ― איטלעכער האט זיך זיין פעקל, אדער ווי זאגט דער ענגלענדער: „סטוק טו יורגינס״... הקיצור, צוויי וואכן דורכאנאנד האט ער
בא מיר געפרעסן און געזויפן, געזאגט, אז ער האט דא א באקאנטע
שפילערין, וואס פארדינט מיליאנען. איז ער מיט איר, זאגט ער, א נאענטער שמעלקע. עס איז שווער, זאגט ער, איידער מע דערשלאגט זיך
צו איר. נאר קוים, זאגט ער, וועט ער זיך נאר דערשלאגן, אזוי ווערט
ער אפגעשאטן מיט געלט, ווי א חתן מיט גערשטן. אלל־רייט! בא מיר
איז א פרינציפ: א מענטש זאגט ― מסתמא איז ער באגלייבט, אדער
ווי זאגט דער ענגלענדער: „זיהינג איז בעליווינג״... איינמאל קומט ער
צו מיר צו גיין, אט דער שלימזל, עך זאל אים אויסלייען א פאר שילינג.
ער דארף, זאגט ער, געבן א פאר אראפ אף איין טאג אט דא נישט ווייט
קיין ברייטען ― אן ערטל אזעלכעס, נישט ווייט פון לאנדאן, ווו עס
פארן ארויס אלע לארדן און רייכסטע מאגנאטן. דארט, זאגט ער, געפינט זיך איצט די בארימטע זינגערן, אדער די שפילערן. און בעת־מעשה נעמט ער און גיט מיר איבער עפעס א פעקל, אדער, ווי מע רופט
דאס אין ענגליש, א „האנד־בעג״ ― עך זאל עס אים באהאלטן, פארשליסן, זאגט ער, אונטערן שלאס, ווארעם דארט ליגן, זאגט ער, נייטיקע
פאפירן, וואס האבן די ווערט, זאגט ער, מי יודע וויפל. אלל־רייט! בא
מיר איז א פרינציפ: א מענטש זאגט ― מסתמא איז ער באגלייבט, ווי
זאגט דער ענגלענדער: „זיהינג איז בעליווינג״... גיי עך און גיב אים
עטלעכע שילינג און נעם בא אים צו אט דאס פעקל, דעם „האנד־בעג״,
און פארשליס עס אויבן בא מיר אין שרייבטיש. און עך ווארט אף דעם
שנארער א טאג און צוויי און דריי און א וואך און א חודש און א
יאר ― אזוי ווי איר האט אים געזען, אזוי האב עך אים געזען, ביז
היינטיקן טאג, גיי זוך מעך, אדער ווי זאגט דער ענגלענדער: „קעטש מי
איף יו קען״... איינמאל דערמאן איך מעך אינעם סעטשעל, ס׳איז כדאי
צו וויסן, וואס פאר א דאברע־מזל דארט קאן ליגן. עך טו א קוק ―
כתבים אף יידיש געשריבן! אלל־רייט, ― טראכט עך מיר, ― אלע בייזע חלומות אף זיין קאפ! אף וואס דארף עך זיי? וואס וועל עך מיט
זיי מאכן?... וואס פאר א ווערט האבן זיי? ווי זאגט דער ענגלענדער:
„טראש מיט אלט״!...
    
אט אזוי דערציילט מיסטער קלאמער פונעם אוצר, וואס גאט האט
אים צוגעשיקט און וואס באשטייט פון א פעקל כתבים, אין יידיש געשריבן. און ווייל די דאזיקע כתבים האבן א נאענטן שייכות צו אונדזער ראמאן, גיבן מיר דא א ריכטיקע קאפיע פון זיי, אין דער האפענונג, אז דער לייענער וועט שוין אליין טרעפן פון וועמען און צו וועמען
זיי זיינען געשריבן.
קאפיטל צוויי
  
א פעקל בריוו
  
ע ר ש ט ע ר   ב ר י וו
    
איך שרייב צו דיר א בריוו, מיין טייערער, און פרעג מיך, צו וואס
טו איך עס? ווייס איך דען, ווו דו ביסט און וואס דו ביסט און וואס
מיט דיר טוט זיך? איך האב אבער א האפענונג, אז נישט, איז מארגן
― אלע טאג, אלע שעה, אלע מינוט האף איך, טאמער ווער איך פארט
א מאל געווויר, ווו דו ביסט, לאמיך דיר כאטש ארויסשרייבן אלצדינג,
וואס מיט מיר האט זיך אפגעטאן פון דער ערשטער מינוט, וואס איך
בין אוועק פון האלענעשטי, ביז צו היינטיקן טאג. בעת איך שרייב צו
דיר, מאלט זיך מיר אויס, אז דו זיצסט נעבן מיר און איך דערצייל דיר
און דערצייל דיר. געוויינטלעך, וועל איך נישט קאנען אלצדינג אזוי
גוט און אזוי דייטלעך ארויסשרייבן, ווי איך וואלט דאס דיר געקאנט
איבערגעבן פערזענלעך, ווארעם ווי קומט צו מיר קענען שרייבן? דאס
ביסל יידיש, וואס איך קען, האב איך אויך צו פארדאנקען מיין טאטן
דעם חזן. ער פלעגט מיר אבער שטענדיק זאגן: „אלע יינגלעך זיצן און
שרייבן ― שרייב אויך. וואס וועט דיך ארן, אז דו וועסט קענען? געדענק, טאכטער, עס וועט דיר אמאל צו ניץ קומען!״... היינט זע איך,
ווי ווייט ער איז געווען גערעכט...
    
פון וואנען ווילסטו, טייערער, זאל איך דיר אנהייבן דערציילן? פון
יענעם שבת־צונאכטס ― געדענקסטו? אוי, יענעם שבת־צונאכטס, אז
איך בין נישט געשטארבן פאר שרעק אליין, איז א סימן, אז איך וועל
לאנג לעבן. איידער איך האב דערלעבט הערן דעם זייגער אויסשלאגן
צוועלף, איז מיר שיר דאס הארץ ארויסגעשפרונגען. איטלעכע מינוט
איז מיר געווען א שעה. וואס זאג איך ― א שעה? א טאג, א יאר.
און אז דער זייגער האט אויסגעשלאגן צוועלף, האב איך מיך פאוואלינקע אויפגעהויבן, פאוואלינקע אויפגעעפנט דאס פענצטער און געגעבן
א קוק ארויס אין דרויסן ― א נעכטיקער טאג, פינצטער־חושך. נישטא
קיינער!... וואס האב איך אין דער מינוט נישט איבערגעטראכט? ―
ווו נאר ערגעץ א שלעכטע מחשבה, איז זי מיר געקראכן אין קאפ אריין.
מער פון אלץ האב איך מורא געהאט פאר דיר, מיין טייערער. טאמער
האט זיך מיט דיר חלילה עפעס געטראפן... נאר אט הער איך א פייף,
און נאך א פייף ― אזוי ווי מיר האבן אפגערעדט מיט דעם הייזעריקן
פארשוין (אט דער, וואס מע רופט אים שלום־מאיר מוראווטשיק)... דאס
הארץ ― ווי א זייגערל: טיק־טיק־טיק. הענט און פיס ציטערן. א מאדנע קעלט אף מיר. „רייזל, מאך צו דאס פענצטער! רייזל, דעק דיך איבער מיט דער קאלדרע איבערן קאפ און ― א גוטע נאכט!״ ― אזוי
טראכט איך מיר א מינוט און דערמאן מיך אבער באלד אין דעם, וואס
מיר האבן אפגערעדט... און דערמאן מיך אין דער שבועה, וואס מיר
האבן געשוווירן, און אינעם תקיעת־כף, וואס מיר האבן זיך געגעבן אין
דער נאכט פון דער שרפה ― געדענקסט נאך יענע נאכט פון דער שרפה?... און איך גיב מיך א כאפ אויף: „זייט געזונט, טאטע־מאמע! זיי
געזונט, האלענעשטי! עס לאזט אייך גרוסן דעם לעצטן מאל דעם חזנס
מיידל... אויס רייזל!... ארויסגעפלויגן דאס פייגעלע פונעם שטייגעלע״...
אזוי געזעגן איך מיך מיט די פיר ווענט און צעקוש מיך מיטן קאפנקישעלע. און עס טוט מיר וויי דאס הארץ און האב רחמנות אויפן טאטן
נעבעך: וואס וועט ער זאגן מארגן אינדערפרי?... דאס געדויערט אבער
נישט מער ווי א מינוט, אפשר נאך ווינציקער ווי א מינוט ― און איך
בין שוין אף יענער זייט פענצטער, אף דער גאס. „גאטס גאס״ איז
טויט. ווי צוויי שאטנס גייען מיר ביידע, איך און דער הייזעריקער. איך
לויף, ער לויפט מיר נאך. קוים וואס ער כאפט דעם אטעם. ערשט אין
עק, בא אשר דעם בעקערס אפגעברענטער שטוב, שטעלן מיר זיך אפ
ביידע, איך און דער הייזעריקער. ער קוקט אף מיר, איך ― אף אים.
דערנאך צעלאכט ער זיך שטיל מיט זיין הייזעריקן געלעכטער: „מיידעלע, זאגט ער, דו לויפסט אזוי, אז איך האב דיך קוים געכאפט״. און
ער בינדט אויף עפעס א פעקל. דארט ליגט א צעריסענער קעצענער בור־נוס מיט אן אלטע שאל. „וואס איז דאס?״ ― „דאס איז, זאגט ער, פון
דיינעטוועגן, קעצעלע, זאלסט זיך איבערטאן, מע זאל דיך, זאגט ער,
חלילה נישט פאקן. זיי מעגן שוין זיין, זאגט ער, מיט אכצן קעפ, וועלן
זיי דיך א מכה דערקענען. היל דיך נאר גוט איין, פייגעלע, אין די שאל.
אט אזוי. און שטומען זאלסטו מיר, זאגט ער, ווי א פיש. ביז מיר וועלן
נישט קומען צו דער באן, טארסטו נישט אויסריידן, זאגט ער, קיין ווארט.
דו הערסט ליובעניו? קיין פיפס!״...
    
אין דעם פארט א בויד מיט דריי פערד. דער הייזעריקער שטעלט
אפ די פור. אף דער קעלניע זיצט שמעון־דוד בעל־עגלה ― איך האב
אים דערקענט אין דער פינצטער ― און פון בויד שפרינגט ארויס דער
דירעקטאר (שטשופאק) עפעס זייער צעטראגן. ער רופט אפ דעם הייזעריקן אף א זייט און מע סודעט זיך. וואס ― ווייס איך נישט. איך הער
נאר, ווי דער הייזעריקער צעשרייט זיך, אפן דירעקטאר אפנים: „אי־די־אט!״... איך שטיי אין געהאקטע ווונדן, איינגעהילט אין בורנוס און
אין שאל, און די צוויי הערן נישט אויף צו סודען זיך. נאכדעם גייען
זיי צו צום בעל־עגלה, נעמען אים אראפ פון דער קעלניע, פירן אים
אוועק אויך אף א סוד ― און איצט סודען זיך שוין אלע דריי, „רבונו־של־עולם! וואס איז דאס פאר א סודות?...״ דער בעל־עגלה, שמעון־דוד,
הער איך, טענהט צו זיי אף זיין מאלדאווער לשון. איך כאפ ווערטער:
„א ביסל א סמיכות הפרשה!... א פאלג מיך א גאנג!... ווו איז פאטשעש־טי, און ווו איז נאוועסעליץ!״... זאל איך נישט אראפווארפן פון זיך
דעם קעצענעם בורנוס, טראכט איך מיר, און נישט מאכן א ויברח צוריק
אהיים, כל־זמן ס׳איז נאך צייט?... דערווייל הער איך א הייזעריק קול:
„מאדאם קאץ! מאדאם קאץ!״... וועמען רופט מען עס? דאס מיינט מען
מיך, אפנים? ער האט מיך געקרוינט מיט א נייעם נאמען: „מאדאם
קאץ״. ― „וואס זענט איר שטיין געבליבן ― מאכט ער צו מיר ווייטער. ― קריכט, זייט מוחל, מאדאם קאץ, אין בויד אריין״...
    
און מיר זעצן זיך אלע דריי אריין אין וואגן אריין, איך מיטן דירעקטאר אויבנאן אין בויד, און דער הייזעריקער ― פאריטש, אקעגן.
דער דירעקטאר איז מאדנע מרה־שחורהדיק. ער זיפצט, און עס לאזט
זיך הערן פון אים וויין. דער הייזעריקער טוט א קאמאנדעווע צום בעל־עגלה: „יאזדע!״ שמעון־דוד טוט א שמייס די פערד, און מיר פארן.
    
וויפל מיר זיינען אזוי אפגעפארן, ווייס איך נישט. נאר פלוצעם,
הער איך, טוט דער בעל־עגלה א שטעל אפ די פערד מיט א ברייטן
„טפרררו״ ― און מיר בלייבן שטיין אקוראט בא נעכע דער אלמנהס
שטוב. פארפינצטערט בין איך געווארן! עס גייט מיר מער נישט אפ צו
מיינע זיידענע קליידער, ― טראכט איך מיר, אז נעכע די אלמנה זאל
מיך דא דערזען!״... און כך הוה. איידער איך קוק מיך ארום שטייט
שוין נעכע די אלמנה בא דער טיר מיט אירע צוויי שוועסטערלעך, האלב
אויסגעטאן, און שמעון־דוד לאזט זיך אריין מיט נעכע דער אלמנה אין
א שמועס וועגן די „ים־קאטערס״ (דאס מיינט ער, אפנים, די אקטיארן),
צי זיינען זיי שוין אוועקגעפארן אלע קיין פאטשעטשי, און ווען זיינען
זיי אוועקגעפארן? אגב, האט ער זי פירגעהאלטן פאר א פאר פארשוינדלעך, וואס ער האט איר אנומלטן געבראכט צו פירן פון דער באן. זי האט
אים, זאגט ער, אפילו אין האנט נישט אנגעשפיגן... דערויף ענטפערט
אים נעכע די אלמנה, אז אזעלכע צוויי פארשוינדלעך, ווי ער האט געבראכט צו פירן אנומלט פון דער באן, מעג מען געריכט זייען און שיטער אויפגיין. און בעת מעשה קוקט נעכע אין בויד אריין גלייך אף
מיר... איך וואלט געמעגט שווערן, אז זי האט מיר דערקענט... אט־אט
פליט מיר ארויס די נשמה... איך היל מיך איין אין דעם בורנוס מיט
דער שאל שטארקער און שטארקער. נאך א מינוט ― און איך ווער
דערשטיקט. לאנג לעבן זאל דער הייזעריקער. ער האט זיך צעשריגן אפן
בעל־עגלה, גענומען אים טרייבן האלדז און נאקן; „יאזדע! יאזדע!״
און אפגעזעגנט זיך מיט נעכען: „זייט געזונט ― פארט געזונט״. שמעון־דוד האט געגעבן א קנאק מיט דער בייטש: „היידא״ ― און ער צעלאזט
די פערד אזוי שטארק, אז עס מאלט זיך מיר אויס, אז אט־אט ווערן
מיר צעשאטן. „וואס פליט איר אזוי? וועלכעס שווארצע יאר יאגט אונדז
נאך?״ ― פרעגט אים דער דירעקטאר, און מע הערט, ווי די ציין טרייסלען זיך אים אין מויל. שמעון־דוד אבער ענטפערט נישט. ער שמייסט
די פערד שטארקער און שטארקער. און מיר הייבט אן איבערגיין א געדאנק: אפשר טאקע יאגט מען זיך נאך אונדז?... אפשר איז דאס געווען דער סוד, וואס די דריי האבן זיך געסודעט?... און אזוי ווי איך
טראכט, דערזע איך פאר אונדזער וואגן לויפן גלייך מיט די פערד אייער
הונט „טערקוש״ ― איך האב אים באלד דערקענט. א שלעכטער סימן
― ווי קומט אהער „טערקוש״?... מסתמא יאגט מען זיך פון אייער הויז
נאך דיר, און כאפן וועט מען מיך... פארפאלן! מיר זיינען ביידע פארפאלן... עס שטעלט זיך מיר שוין פאר אפילו ווי אזוי מע האט אונדז
געפאקט, ווי אזוי מע פירט אונדז צוריק מיט כבוד אין שטאט אריין,
און דווקא געבונדענע, און דווקא ביידע אינאיינעם... אפשר איז גאר א
פלאן, ― טראכט איך מיר, ― איך זאל מיך געבן א ווארף אראפ פונעם וואגן און געהרגט ווערן? ווארעם איידער אזא בזיון... „סטאפ!
האלט זיך איין!״ ― דערהערט זיך א געשריי פון שמעון־דוד, וואס
שטעלט זיך ווידער אמאל אפ, שוין אין מיטן פעלד, און שמועסט זיך
אויס מיט א צווייטן בעל־עגלה אף זיין מאלדאווער לשון. איך קוק מיך
איין אין דער צווייטער פור ― א וואגן אנגעפאקט מיט קאסטנס, און
אויבן אף די קאסטנס, זיצן צוויי פארשוינען. איינער איז, דאכט מיר,
האצמאך, דער אנדערער ― דו!... דיך האב איך באלד דערקענט, כאטש
דו ביסט געזעסן איינגעוויקלט, ווי איך, עפעס אין אן אלטן מלבוש. א
מינוט האט זיך מיר אויסגעדאכט, אז דו קוקסט אף מיר. אט האסטו
דיך געגעבן א הייב אויף, א מאך צו מיר מיט דער האנט און אנגערופן
מיך באם נאמען. שיר־שיר בין איך נישט אראפגעשפרונגען פון וואגן.
דאס האט אבער, אפנים, מער נישט ווי אויסגעדאכט זיך מיר. און געדויערט האט ער, איך ווייס נישט, אויב א האלבע מינוט. ווארעם שמעון־דוד האט באלד געגעבן א קערעווע אויס דעם וואגן אף צוריק, א קנאק
מיט דער בייטש ― און מיר פארן ווייטער.
    
זיינען מיר, דאנקען גאט, איבערגעקומען דעם דאזיקן שרעק אויך.
איצט פרעגט זיך וווהין פארן מיר? וווהין פארן די איבעריקע? וואס
איז דער דירעקטאר עפעס אזוי מורה־שחורהדיק? וואס איז געווען דער
סוד? און פארוואס האט דער הייזעריקער אנגערופן דעם דירעקטאר „אידיאט״? ― דאס אלץ וועל איך דיר ארויסשרייבן אין מיין צווייטן בריוו.
איצט איז שפעט. צייט שלאפן. א גוטע נאכט.
    
צ וו יי ט ע ר  ב ר י וו
  
מיין איינציקער פריינט;
    
די צרות, וואס איך האב דיר באשריבן אין מיין ערשטן בריוו,
און די אלע שרעק און פחדים וואס איך בין אויסגעשטאנען אין יענער
נאכט זיינען גאלד אקעגן דעם, וואס איך האב איבערגעלעבט דערנאך.
דאס איז געווען צרות און אומגליק און חיבוט־הקבר און גיהנום און
וואס דו ווילסט. שטעל דיר פאר, טייערער, אז ערשט דעמאלט, ווען מיר
זיינען שוין אריבערגעפארן די גרענעץ, ווער איך געווויר, אז עס הייבט
זיך גארנישט אן ― מיר זיינען גארנישט אין רומעניע, ווי מיר האבן
געהאט אפגערעדט פריער. ווי אזוי איך האב מיך געפילט און וואס
איך האב מיר געטראכט ― דארף איך דען דיר באשרייבן? איך זאל
געווען זען פאר זיך א וואסער, וואלט איך מיך זיכער אריינגעווארפן.
איך האב גענומען זיך שלאגן מיט די הענט אין קאפ, רייסן אף זיך די
האר און וויינען אזוי, ווי איך האב נאך אף מיין לעבנסטאג קיינמאל
נישט געוויינט. אפנים, אז זיי ביידע, דער הייזעריקער מיטן דירעקטאר,
האבן זיך פאר מיר גוט דערשראקן. איינס איבער דאס אנדערע האבן
זיי גענומען מיך איינשטילן מיט גוטע רייד. נאר וואס מער זיי האבן
איבער מיר גערעדט, מער האב איך געליארעמט. איך האב צעריסן
אף זיך די קליידער, דאס העמד, געוואלט אויסשלאגן די פענצטער. דער
דירעקטאר האט זיך רעכט דערשראקן פאר מיר און איז אנטלאפן געווארן. און אפשר האט אים דער הייזעריקער שטילערהייט משלח געווען... ער האט פארשטאנען, אפנים, אז איך האב מורא פאר דעם דירעקטארס מגושמדיק געקנייטשט פנים מיט זיינע פאסקודנע רויטע אויגן, וואס אן ברעמען...
    
איבערגעבליבן אינצווייען מיטן הייזעריקן, מיט דעם וואס מע
רופט אים שלום־מאיר מוראווטשיק, האב איך ערשט דעמאלט אנגעהויבן וויינען. האט ער מיך גענומען טרייסטן און שווערן בא זיין לעבן
און באם הימל און בא גאט אליין, אז עס וועט מיר קיין זאך נישט געשען. בין איך צוגעפאלן צו אים, גענומען אים קושן די הענט ― ער
זאל מיר זאגן דעם אמת, דעם ריינעם אמת... האט ער מיר ווידער אמאל
גענומען שווערן, אז ער וועט מיר דערציילן אלצדינג, איטלעכס ברעקעלע, אנישט ― זאל ער אזוי און אזוי. און אט וואס ער האט מיר
דערציילט. איך גיב עס דיר דא איבער אין דריי ווערטער:
    
געזאלט האבן מיר טאקע פארן קיין רומעניע, נאר סאמע אין דער
לעצטער מינוט איז דער פלאן געענדערט געווארן איבערן דירעקטאר
טאקע. אט דער דירעקטאר, לאזט זיך אויס א מעשה, האט זיין אייגנס
צוויי ווייבער. ער זאגט אפילו, אז איינע פון זיי האט ער שוין לאנג
אפגעגט. ער קאן, זאגט ער, שטעלן עדות. נאר זי, די געגטע הייסט עס,
טענהט אז ס׳איז שקר וכזב. וויל די אנדערע, די נישט געגטע, הייסט
עס, ער זאל זי גטן, וויל ער איר קיין גט נישט געבן. פארוואס? ער פארלאנגט פון איר, זי זאל אים אומקערן דאס גאנצע געלט מיטן צירונג
מיט דער גארדעראבע מיט די הוצאות, וואס ער האט אף איר אויסגעבראכט
― א גאנצן מאיאנטעק. טענהט זי פארקערט: ס׳זאל זיך אים זעצן די
מכות, וואס זי האט אף אים א סך מער אויסגעבראכט. ווער פון זיי
איז גערעכט ― איז שווער צו וויסן. דער הייזעריקער זאגט, אז זיי זיינען אלע דריי גערעכט, און מחמת זיי זיינען אלע דריי גערעכט, טאר
מען זיי נישט, זאגט ער, צולאזן איינס צו דאס אנדערע, ווארעם עס
קאן, זאגט ער, ארויס דערפון אן אומגליק ― זיי וועלן אלע, זאגט ער,
בלייבן אן נעזער.
    
דערווייל טרעפט זיך א מעשה, אז אין די לעצטע טעג פארן אוועקפארן פון האלענעשטי באקומט דער דירעקטאר א בריוו פון א באקאנטן,
אז זיין ערשטע ווייב, די געגטע, איז געווויר געווארן, ווו ער איז, קלייבט
זי זיך צו אים צו גאסט קיין האלענעשטי. איז אים געווארן קאלעמוטנע
אפן הארצן, ווארעם זי מאכט אים אומעטום אזעלכע סקאנדאלן, אז ער
מוז פון איר לויפן אין דער וועלט אריין. ער האט זיך געהאט שוין
לאנג געריסן קיין רומעניע, קיין בוקארעשט. נאר אז ער האט באקומען
די דאזיקע פריילעכע ידיעה, האט ער גענומען זיך גרייטן אין וועג אריין
מיט דער גאנצער כאליאסטרע. נעם זשע קוני־לעמל, און פאר אוועק
און מאך א שווייג! ניין. גייט ער, דער דירעקטאר, הייסט עס, און שרייבט
אוועק פריער א בריוו צו זיין צווייטער ווייב, די נישט געגטע: זאלסט
וויסן, אזוי און אזוי, איך האלט בא אפפארן קיין רומעניע. שוין צייט
מיר זאלן מאכן אן עק, אהין אדער אהער. ווילסטו מיט מיר זיין, קאנסטו קומען צו פארן צו מיר גלייך קיין בוקארעשט״. וואס זשע טוט זי,
די נישט געגטע, הייסט עס? גייט זי און שרייבט אים אפ אן ענטפער:
„אזוי און אזוי, מיין טייערער מאן! פריער מאך אן עק מיט דיין ערשטער ווייב. נאכדעם וועסטו שמועסן מיט דער צווייטער״. און צו יענער, צו דער געגטער, נעמט זי, די נישט געגטע, און שרייבט אוועק אחוץ
א בריוו: „זאלסט וויסן, אזוי און אזוי, אויב דו ווילסט מאכן אן עק
מיט שטשופאקן זאלסטו זען קומען וואס גיכער קיין בוקארעשט״... נעמט
יענע, די געגטע, הייסט עס, און לאזט זיך פארן גלייך קיין בוקארעשט.
ווער געווויר פון דעם דער דירעקטאר דורך עפעס איינעם אן אקטיאר,
וואס האט באקומען א בריוול פון זיינס א באקאנטן, אויך אן אקטיאר.
ווען באווייזט אים דער אקטיאר דאס בריוול? פונקט א האלבע שעה פארן אוועקפאר, בא הענעך וויינשענקער אין קעלער. אט דאס איז די גאנצע מעשה. און אט דאס איז געווען דער סוד דעמאלט, שבת־צונאכטס
אין דרויסן, און אט דערפאר האט דאס דער הייזעריקער אנגערופן דעם
דירעקטארן מיטן נאמען „אידיאט״.
    
„די דאזיקע מעשה, וואס איר האט מיר דערציילט, ― זאג איך
צום הייזעריקן, ― איז טאקע אפילו זייער א שיינע מעשה, נאר א
קורצע. וואס זשע וועט אבער זיין ווייטער?״ ― „ווייטער, זאגט ער,
וועט זיין גוט: די ווייבער וועלן זיך דארטן אין בוקארעשט, זאגט ער,
אם ירצה השם רייסן בא די שלייערס, און מיר וועלן דא אפדינגען א
טעאטער, זאגט ער, און אוועקשרייבן א בריוו צו דער חברה, זיי זיינען,
זאגט ער, אין יאס, אז ווער עס האט מיט וואס, זאל קומען אהער, און
ווער עס האט נישט קיין פאדעם, זאל זיצן דארט, זאגט ער, אדער ער
זאל גיין אהין, ווו דער ליבער שבת־קודש גייט אוועק״. ― נו, און האצמאך?״ ― זאג איך. מאכט ער צו מיר: „וואס עפעס האצמאך? האסט
זיך פארבענקט נאך אים?״... ― „ניין, זאג איך, גלאט אזוי. איך האב
מיך דערמאנט, זאג איך, ווי אזוי האצמאך טאנצט א „חסידל״. ―
„לאז ער דיר טאנצן, זאגט ער, מיטן מלאך־המות, אט דער האצמאך.
וואס דארפן מיר אט דעם דראנג מיט די לאנגע פיס? מיר וועלן קריגן,
זאגט ער, אומעטום אזא קאמיקער, ווי האצמאך״...
    
דו פארשטייסט דאך שוין, טייערער, אז פון דער בשורה איז מיר
פארקילט געווארן דער מאמעס מילך... איך האב מיך אבער איינגעהאלטן ווי ווייט מעגלעך, געמאכט א פריינטלעך פנים. דאס הארץ האט מיר
געזאגט, אז מיט גוטן וועל איך בעסער מאכן, און אז מען דארף שלאגן
בלאט מיט אט דעם הייזעריקן פארשוין. און איך האב אים אנגעהויבן
בעטן און געגעבן צו פארשטיין, אז כל־זמן עס וועלן נישט קומען די
גאנצע חברה, וועל איך מיך נישט בארויקן. און אויב ער וויל מיר טאן
א טובה, זאל ער זען, אז אלע זאלן קומען צו פארן, און דווקא אט דער
דראנג האצמאך זאל אויך קומען. „דעמאלט, זאג איך, וועל איך מיך
פילן, גלייך ווי איך בין אין דער היים, אין האלענעשטי״... קוקט ער
אף מיר און לאכט, און זאגט צו מיר: גוט. זיי שרייבן אוועק באלד א
בריוו, אז אלע זאלן קומען צו פארן, און אט דער דראנג האצמאך זאל
אויך קומען, כאפט אים דער רוח! אזוי זאגט צו מיר אט דער הייזעריקער, מוראווטשיק הייסט עס, און בעט מיך, אז וואס איך וועל דארפן
און ווען איך וועל עפעס דארפן ― זאל איך מיך ווענדן צו אים, און
נאר צו אים, ― וועט ער מיר שטייט אין מיינע נויטן... און ער לויפט
אוועק אין די קלייטן און ברענגט מיר צו טראגן נייע מלבושים א פאק,
איך זאל מיר אויסקלייבן, וואס איך וויל און וואס מיר פאסט. און שוכווארג האט ער מיר געבראכט צו טראגן דריי מאל, ביז איך האב מיר
צוגעקליבן א פאר שיך צו מיין מאס. און איך האב מיך איינגעוואשן
און אנגעטאן פון קאפ ביז די פיס. און אז איך האב א קוק געגעבן אף
זיך אין שפיגל, האב איך מיך אליין נישט דערקענט. ווו זיינען אהינגעקומען די טרערן? עס האט זיך מיר אנגעהויבן וועלן עסן. און נישט נאר
עסן ― זינגען האט זיך מיר גאר פארגלוסט! און איך האב מיך צעזונגען ווי א סאלאוויי, גלייך ווי מיר וואלט געווען גוט ווי די גאנצע וועלט.
    
ד ר י ט ע ר  ב ר י וו
    
מיט דעם אלעם, וואס איך האב דיר באשריבן אין מיינע ערשטע
בריוו, קענסטו זיכער מיינען, אז עס האבן זיך שוין געענדיקט מיינע
גרויסע צרות? ניין, טייערער, אט דא הייבט זיך ערשט אן פאר מיר א
סדרה פון נייע טרערן, בענקעניש, בזיונות, פארדראס און הארצווייטיק
אויפן פוד! א יאר האט דריי הונדערט זעכציק טעג. א טאג האט פיר
און צוואנציק שעה. א שעה האט זעכציק מינוט. און יעדע מינוט
ברענגט נייע יסורים מיט נייע ווייטיקן מיט נייע אפקומענישן... אז סך־הכל האב איך גאר געלעבט אין טעות. איך האב געמיינט, אז ווערן אן
אקטריסע איז א שפילעכל. מע טוט זיך איבער און מע גייט ארויף אף
דער בינע ― און פארטיק. צום סוף לאזט זיך אויס, אז ס׳איז נאר ווייט
צום געלעכטער. מען דארף דורכמאכן פריער א גאנצע שקאלע, דורכגיין שבעה מדורי גיהנום. ארטיסטן, זאגן זיי, ווערן נישט געבוירן.
פאטטי, די בארימטע פאטטי, זאגן זיי, איז מיידלווייז ארומגעגאנגען מיט
מיט א שארמאנקע און געזונגען אונטער די פענצטער... אזוי האבן מיר
אויפגעקלערט דער דירעקטאר (שטשופאק) און מיין באשיצער (מוראוו־טשיק). און כדי מע זאל מיך צוגעוווינען צו דער בינע, האט מען מיר
געגעבן קודם זינגען קופלעטלעך און לידער און אויסגעלערנט טאנצן.
    
דעם ערשטן אויפטריט מיינעם אף דער בינע וועל איך נישט פארגעסן וויפל איך וועל לעבן. און אויפגעטראטן האב איך אינגאנצן מיט
איין לידל. דער דירעקטאר (שטשופאק) בארימט זיך, אז ס׳איז זיין לידל. ער אליין, זאגט ער, האט עס פארפאסט. דער הייזעריקער זאגט, שפיי
אים אין פנים... ווער דאס האט פארפאסט ― ווייס איך נישט. נאר הייבן הייבט זיך עס אן מיט די ווערטער:
    
 „פראטיק אף דער נאכט ―
    
 איז א יעדער ייד א מלך...
    
 אין יעדן ווינקעלע לאכט,
    
 אפן הארצן איז לעבעדיק־פריילעך...״
    
דער עיקר איז אבער נישט דאס לידל, ווי דאס זינגען. און נישט
אזוי דאס זינגען, ווי דער גרים, דאס אנטאן. מע האט מיך אנגעטאן
פאר א יונגן־מאן א חסידל. מע האט מיר אנגעקלעפט פאהלעך. אריינגעשטעלט אין א פאר מאנצבילישע אטלעסענע הויזן, א זיידענע קאפאטע, מיט א קאפעליושל אפן קאפ. די מוזיק האט געשפילט, און איך האב
דורכגעזינגען דעם „פראטיק אף דער נאכט״ און נאך צוגעטאנצט דערצו א „פריילעכס״, ― איז געווארן, וואס זאל איך דיר זאגן? ― אן
איינלייגעניש מיט א פאטשעריי בראווא, זאל גאט היטן! איך האב געמיינט ― אט־אט פאלט איין אף מיר די סטעליע. ביזן הימל זיינען געגאנגען די געשרייען: „ספיוואק! ראזע ספיוואק!״ (אזוי האב איך שוין
געהייסן דעמאלט אף דעם אפיש). עס האט זיך געשפאלטן אונטער מיר
די ערד. עס האבן זיך מיר געוויגט די ווענט מיט די לאמפן. איך האב
נישט געוווסט, וואס איך זאל טאן. האט מיך דער דירעקטאר, פון איין
זייט, און דער הייזעריקער, פון דער אנדערער זייט גענומען שטויסן פון
הינטער די קוליסן, אז איך מוז אויפטרעטן פארן פובליקום נאכאמאל.
האב איך אויפגעטראטן נאכאמאל. איז דער געפילדער געווארן נאך גרעסער. האב איך געמוזט אויפטרעטן נאכאמאל און נאכאמאל. איבעראנייס זינגען דעם „פראטיק אף דער נאכט״ און ווידער איבערטאנצן דאס
„פריילעכס״. איך האב געטאנצט, און אלע האבן מיט מיר מיטגעטאנצט:
די סטעליע, די ווענט, די לאמפן, דאס פובליקום. און אז איך האב געענדיקט, בין איך בא זיך הינטער די קוליסן אנידערגעפאלן ווי א סנאפ
און האב מיך צעוויינט. „קעצעלע דו וויינסט? פרייען דארפסטו זיך! דו
ווייסט דען, פייגעלע, וואס פאר א דערפאלג, וואס פאר א פוראר, וואס
פארא טריומף? פאטטי איז א הונט, גאט זאל מיר אזוי געבן גליק און
הצלחה!״... אזוי האט מיך געטרייסט מיין באשיצער, דער הייזעריקער.
און דער דירעקטאר איז געשטאנען פון דער ווייטנס (אים האב איך קיינמאל נישט צוגעלאזט נענטער ווי א האלבן קלאפטער פון זיך). ער איז
געשטאנען און אנגעקוואלן, געווארן ברייטער ווי לענגער. דאס האט מען
געקאנט ארויסזען נאך די באנעצטע אייגעלעך זיינע און נאכן געלעכטער זיינעם, וואס זעט אויס מער געוויינט, ווי געלאכט. „אוי קופלעטן,
הערט זשע, צוקער־זיס, זאל מיין נאמען נישט הייסן אלברעט״... ― אזוי
האט ער געבעלעבעטשעט מיט דער צונג און געבלישטשעט מיט זיינע
בריליאנטן.
    
פון דעמאלט אן איז אוועקגעגאנגען א גאנג „ראזא ספיוואק״. נאכט
און נאכט נאכדעם טעאטער־שפיל, ווי א מין קאמפאט, האט מען באדארפט אונטערטראגן דעם פובליקום ראזא ספיוואקס „פראטיק אף דער
נאכט״ און אויסלאזן מיט א טענצל. ס׳איז דא א סברה, אז דער קאמפאט האט דעם יידישן פובליקום מער פאלובעט אלע מאכלים מיט די
פאטראוועס פונעם גאנצן טעאטער. איך האב אליין געהערט מיט מיינע
אויערן, ווי צוויי יידן באלעבאטים שמועסן זיך דורך אין טעאטער הויך
איבערן גאנצן זאל: „ווען וועט שוין האבן אן עק מיטן פורים־שפיל און
ווען וועט מען שוין אונדז דערלאנגען א ביסל ראזא ספיוואק?״... די
ערשטע צייט האב איך געמיינט, איך וועל אין דער ערד אריין פון אזעלכע קאמפלימענטן. ניין, דאס דארף מען פארשטיין. דאס דארף מען פילן!... דאס פארקוקן פון די מאנצבילן צו מיר אונטער דער זשילעט...
דאס באטראכטן מיך פון אלע זייטן אין די מאנצבילשע הויזן... זייערע
אויגן בעת־מעשה מיט די ווערטלעך, וואס זיי ווארפן איינס דאס אנדערע... היינט די בייזע אויגן פון די ווייבער ― רבונו של עולם! ווו ס׳איז
דא ערגעץ א קרענק אף דער וועלט, האב איך זיי געווינטשעוועט, און
ווו ס׳איז דא ערגעץ א קללה ― האב איך אין זיי אלעמען אריינגעווארפן. איך האב פארשאלטן ד י מאנצבילן און די ווייבער און דאס יידישע
טעאטער און זיך אליין און דעם טאג, וואס איך בין געבוירן געווארן
אף דער וועלט! איך האב עס אבער אלצדינג, ווי דו זעסט, איבערגעלעבט, און דאנקען גאט, וואס איך קאן עס איצט דערציילן דיר אין פריידן. און ווייסטו, וועמען איך האב צו פארדאנקען? נאר דיר, מיין טייערער, מיין איינציקער פריינט! ווארעם איך האב די גאנצע צייט אף קיין
מינוט נישט פארלוירן די האפענונג, אז אט קומסטו צו פארן, אט דערזע
איך דיין ליכטיק פנים, און אט נעמען מיר זיך ביידע פאר די הענט און
לאזן זיך אוועק אין דער וועלט אריין, אזוי ווי מיר האבן אפגערעדט,
זיך תקיעת־כף געגעבן... מיין באשיצער (דער הייזעריקער) האט מיך געפירט פון טאג צו טאג, אז אט קומען צו פארן די איבעריקע חברה און
מיט זיי וועט קומען „מיין האצמאך״... (אזוי פלעגט ער זיך מיט מיר
רייצן). עס זיינען אבער אוועקגעגאנגען טעג און וואכן ― ווער? וואס?
מע הערט נישט און מע זעט נישט!
    
די איינציקע, וואס האט זיך יא באוויזן פון דעם פריערדיקן חדר,
איז געווען די מאדאם טשערניאק, אן אקטריסע א פארזעעניש, א קאמישע פיגור, וואס מע רופט זי „בריינדעלע קאזאק״. דו דארפסט זי געדענקען פון האלענעשטי. א קורצינקע, א גראבינקע, מיט גרויסע ווייסע ציין.
פון איר בין איך דאס געווויר געווארן, אז מיין באשיצער (מוראווטשיק)
האט מיך גענארט, מיאוס אפגענארט. ער האט קיין שום בריוו נישט געשריבן צו דער חברה קיין יאס, אז זיי זאלן צוריקקומען. ס׳איז געווען
ליגן פון אנהייב ביזן סוף!... אט די דאזיקע בריינדעלע קאזאק האט מיר
אנדערציילט אזעלכע זאכן, אז די האר שטעלן זיך קאפויר. די דעקאראציעס, זאגט זי, האט מען אויסגעשריבן, נאר די קאמפאניע אקטיארן און
אקטריסעס האט מען איבערגעלאזט ווי אפן וואסער, אין א פרעמד לאנד,
זאגט זי, אן שפראך און אן א גראשן בא דער נשמה. ווען נישט זי,
וואלטן זיי דארטן אויסגעגאנגען פון הונגער. ווי ווייט נאר מעגלעך, האט
זי זיי, זאגט זי, אונטערגעהאלטן. נאכדעם האבן זיי אויספארקויפט,
זאגט זי, פון זיך, וואס זיי האבן געהאט און האבן זיך צעקראכן צעגאנגען, זאגט זי, אזוי ווי זאלץ אפן וואסער. „נו, און האצמאך?״ ― פרעג
איך זי. ― „האצמאך זאגט זי, איז ווי אין דער ערד אריין״... און אזוי
אלעמאל פלעגט זי מיר דערציילן שרעקלעכע מעשיות פון די ארעמע אקטיארן ווי אזוי מע האט זיי נעבעך אפגעכומלט, און אלעמאל האב איך
אריינגעווארפן: „נו, און האצמאך?״ און אלעמאל, איז געווען די אייגענע ווערטער: „האצמאך איז אין דער ערד אריין״.
    
נאר איינמאל האט זיך די בריינדעלע קאזאק ארויסגעכאפט מיט א
ווארט, אז זי האט געהערט פון איינעם א יידישן אקטיאר, אז ער האט
געהערט פון נאך איינעם, אויך א יידישן אקטיאר, אז יענער האט געזען
האצמאכן מיט עפעס זייער א יונגיטשקן בחורל זיינען ארומגעפארן איבער בוקארעשט... דו קאנסט פארשטיין, ווי מיר האט געקלאפט דאס
הארץ, אז איך האב דערהערט אט די דאזיקע ווערטער!... צוליב דעם
אליין האב איך זי געוואלט ארומכאפן קושן, און מיר זיינען געווארן פון
דעמאלט אן מיט אט דער בריינדעלע קאזאק ווי צוויי שוועסטער. און
ווער שמועסט, זי צו מיר ― איז געווען טאקע ווי אן אייגענע שוועסטער.
    
אט דער בריינדעלע קאזאק האב איך צו פארדאנקען מיט א סך ―
א סך זאכן. זי האט מיר געעפנט די אויגן, ווער דער דירעקטאר (שטשו־פאק) איז, און וואס דער הייזעריקער (מוראווטשיק) איז, און האט מיר
קלאר געמאכט און אויסגעלערנט, וואס איך האב צו טאן אף דער וועלט.
זי האט מיך באקאנט געמאכט מיט אזעלכע זאכן, וואס וואלט געווען
אפשר אן אן אומגליק, איך זאל עס וויסן א ביסל שפעטער... איך האב
איר אבער צו פארדאנקען דערמיט, וואס איך האב מיך ארויסגעראטעוועט פון דער בלאטע נאך באצייטנס. זי איז געווען די ערשטע וואס האט
מיר אנגעוויזן, אז מיין ארט איז נישט דא, צווישן די קאמעדיאנטן...
ווען נישט זי, וואלט איך מיך נאך אפשר עד־היום ארומגעשלעפט מיט
שטשופאקס טרופע ווו ערגעץ א העק. ווען נישט זי, וואלט איך נאך איצט
אויך אפשר אויפגעטראטן אין אלע שענקלעך, אנגעטאן אין מאנצבילשע הויזן, און געזונגען „פראטיק אף דער נאכט״ און ,געטאנצט א
„פריילעכס״ ― ― ― ― ― ― ― ― ― ― ― ― ― ― ―
― ― ― ― ― ― ― ― ― ― ― ― ― ― ― ― ― ― ―
    
טייערער! טייערער! אז איך דערמאן מיך אין יענער צייט, פלאמט
מיר מיין פנים פאר חרפה נאך איצט אויך און עס ברענט אין מיר א
פייער. נישט אזוי אף מיין דירעקטאר און נישט אזוי אף מיין באשיצער,
וואס האבן געוואלט פון מיר ארויסציען וואס מער געלט, ― דאס טוט
יעדער אונטערנעמער היינט אויך. ניין. מיך האט געברענט אף יענע זאטע באלעבאטים מיט די פעטע בייכלעך, וואס פלעגן גיין מיך הערן זינגען מיין „פראטיק אף דער נאכט״, אדער קוקן, ווי איך טאנץ א „פריילעכס״, און פלעגן קוועלן, זיך באלעקן, ווי א קאץ אף סמעטענע, איינלייגן די וועלט, צעטראגן דאס טעאטער: „ספיוואק! ראזא ספיוואק!״...
ליבהאבער פון יידישן טעאטער ― אזוי האבן זיי זיך גערופן, און געגאנגען נאכט און נאכט צו שטשופאקן אין טעאטער, פארקוקט הינטער
די קוליסן: „ווען וועט זיך שוין באווייזן אט דאס מיידל אין מאנצבילשע
הויזן״?... אוי, אט די „ליבהאבערס פון יידישן טעאטער!״. מיט איינעם
א „ליבהאבער פון יידישן טעאטער״ מוז איך דיך באקאנט מאכן. און
ווייל פון אים איז זייער א סך צו דערציילן און ס׳איז שוין רעכט שפעט,
לייגן מיר אים אפ אף א צווייטן מאל. א גוטע נאכט, טייערער מיינער,
שלאף געזונט!
    
פ ע ר ט ע ר  ב ר י וו
    
איינמאל ― דאס איז געווען אין א הייסן זומערדיקן טאג ― זיינען מיר געווען אלע אף פראבע. איך האב שוין געהאט דעמאלט אנגעהויבן שטודירן „ערשטע ראלן״. קומט מען צו גיין און מע זאגט אן
דעם דירעקטאר, אז עפעס א מענטש פרעגט זיך נאך אף אים. איטלעכס
מאל, אז דער דירעקטאר (שטשופאק) דערהערט, אז עמעצער פרעגט זיך
נאך אף אים, אזוי ווערט ער טויט ווי די וואנט. אפנים, אלץ איבער די
ווייבער... די מאדאם טשערניאק, אט די, וואס מע רופט „בריינדעלע קאזאק״, זאגט, אז שטשופאק האט, דאנקען גאט נישט קיין צוויי נאר דריי
ווייבער... הכלל. האט מען אים געגעבן צו וויסן אז עמעצער, א מענטש,
פרעגט זיך נאך אף אים, איז ער באלד געווארן ווי צעמישט און אנגעהויבן זוכן זיין בעל־יועץ: „שלום־מאיר! ווו איז ער ערגעץ, שלום־מאיר,
א כאליערע!״... דער „מענטש״ אבער האט זיך, אפנים, נישט געקאנט
דערווארטן ביז עפעס וואס, איז ער אויסגעוואקסן הינטער די קוליסן,
און ביידע האבן זיך געגעבן א ווארף איינס דאס אנדערע אפן האלדז:
„סטעלמאך!״... „שטשופאק!״... אין דעם איז אנגעלאפן דער „הייזעריקער״, און ס׳איז געווארן צווישן אלע דריי א קושעריי, א גדולה, א יום־טוב! לייבלעכע ברידער, וואס האבן זיך נישט געזען א יאר צוואנציק,
דארפן נישט אזוי דערפרייען זיך, ווי די דריי האבן זיך דערפרייט. און
ווער שמועסט, אט דער „מענטש״, וואס מע רופט אים „סטעלמאך״ ―
דער איז שיר נישט צעשמאלצן געווארן, ווי שניי אף דער זון. אפנים,
פאר גרויס תענוג, וואס ער האט זוכה געווען נאכאמאל צו זען זיך מיט
שטשופאקן און מיט זיין רעכטער האנט דעם הייזעריקן שלום־מאיר מו־ראווטשיק.
    
א יידל א נידעריקס, א שווארצינקס, א האריקס, שוין אין די יארן,
נאר גוט געפאקט, גוט אויסגעפאשעט מיט א קיילעכיק בייכל מיט א
געלייטערט פנים, מיט טרערנדיקע אייגעלעך און מיט זייער־זייער א זיס־צוקערדיק שמייכעלע, וואס ליגט שטענדיק צעגאסן איבערן גאנצן פנים
(עס זעט אויס אז דער מענטש איז צופרידן מיט זיך, מיט גאט, מיט
אלע מענטשן און מיט דער גאנצער וועלט) ― אט דאס איז דער פארטרעט פון דעם פארשוין, וואס מע רופט אים סטעלמאך. א מעלה האט
ער ― ער איז נישט גרויס בא זיך. און כאטש ער אליין זאגט אף זיך,
אז ס׳איז אים קיין עין־הרע גוט ווי די וועלט, און אז ער איז קיין עין־הרע זייער רייך, פונדעסטוועגן איז ער בא זיך פראסט און קליין און
פשוט. ער האט פיינט, ווי אנדערע, זאגט ער, בלאזן פון זיך. ער האט
פיינט ארויסבאווייזן זאגט ער, גרויסקייט. אדרבא ער אליין האט ליב
צו דערציילן פאר איטלעכן באזונדער, און צו יעדער צייט, ווען איר
ווילט, זיין גאנצע ביאגראפיע. דערציילן זיין ביאגראפיע וועט אים קיינמאל נישט נמאס ווערן. ריידן רעדט ער שטיל, קוים וואס מע הערט, מיט
א גרינגן זיפץ און מיט א שמייכעלע, גלעט דיך בעת־מעשה איבער דער
האנט, אדער ער האלט דיך צו באם קנעפל, זאלסט נישט אוועקגיין ―
און עס קניפט זיך סון עס קייטלט זיך בא אים איינס אינעם אנדערן,
טאקע נאר עפעס חידושים ונפלאות, מעשיות פון טויזנט און איין נאכט.
איך ווייס נישט, אויב עס וועט אויסקומען גוט, נאר איך וועל פרובירן
איבערגעבן דיר זיין ביאגראפיע טאקע מיט זיין לשון.
    
„געווען איז ער, נישט היינט געדאכט, נישט פאר אייך געדאכט,
נישט פאר קיין שום מענטשן געדאכט, ― אזוי הייבט ער אן צו דערציילן זיין ביאגראפיע מיט א זיפץ און מיט א שמייכעלע, און דאס פנים
שיינט, ― געווען, נישט היינט געדאכט, נישט פאר אייך געדאכט, נישט
פאר קיין שום מענטשן געדאכט, א ייד אן ארעמאן א קבצן, א דלפון,
אן עני ואביון און א מטופל מיט קינדער דערצו, טאקע ממש קיין שטיקל
ברויט נישט געווען. געזעסן ערגעץ ווייס איך ווו, אין א קליין שטעטל,
א מדבר, א העק, נישט ווייט פון בערדיטשעוו, מיטן נאמען מאכנעווקע
אדער יאכנעווקע (איך האב שוין פארגעסן דעם נאמען), און געלעבט פון
דעם, וואס ער האט גענייט היטלען, שמויסענע היטלען, פאר גויים, געגאנגען דריי מאל צופוס מיט דער סחורה אף די ירידים, טאמער וועט
מען עפעס פארדינען. די שטיוול, נישט היינט געדאכט, נישט פאר אייך
געדאכט, נישט פאר קיין שום מענטשן געדאכט, ארומגעבונדן מיט
שטריקלעך ― די פאדעשוועס זאלן חלילה נישט אפפאלן, און א פעלצל
האט ער געטראגן, ווי א רעשעטע, פון סאמע לעכער. דער פראסט ברענט,
דער שניי סקריפעט, דער ווינט שמייסט אין פנים אריין און דאס הארץ
חלשט. און אין דער היים, נישט היינט געדאכט, נישט פאר אייך געדאכט, נישט פאר קיין שום מענטשן געדאכט, ליגט א קראנק ווייב מיט
קליינע קינדער. דאס עלטערע איז נאך נישט אלט געווען דעמאלט קיין
זעקס יאר. הערשעלע האט מען אים דעמאלט גערופן. געווען פון קליינווייז אויף א געראטן קינד, א גאלד. טאג ווי נאכט פלעגט עס ארומגיין
מיט צוויי שטעקעלעך און שפילן, און שפילן, און שפילן. „הערשעלע,
וואס טוסטו דאס?״ ― „איך שפיל, זאגט ער, אפן פידל״. גייט דער פאטער אף טשעקאוועסט איינמאל און ברענגט אים צו טראגן א פראסטע
גויישע פידל, וואס האט די ווערט דריי גילדן. דאס קינד האט דערזען א
פידל ― האט עס זיך אזש צעוויינט. ווו האט ער געזען א פידל? ווער
האט אים באוויזן, ווי אזוי מע דארף שפילן? זאל איך אזוי וויסן, זאגט
ער, א בייזע וועטשערע מיט אייך אינאיינעם. דאס קינד האט, זאגט ער,
אליין, אליין פון זיך, גענומען רימפלען, און געגרימפלעט, און געגרימפלעט,
אזוי לאנג ביז ער האט אנגעהויבן שפילן ניגונים. דארף גאט פירן אזוי,
אז אין יענעם שטעטל וווינט א פריץ, א גראף צי א קניאז (איך געדענק
שוין נישט אקוראט). דאס שטעטל איז טאקע זיין שטעטל. ווערט געווויר
דער פריץ, אז בא אים אין שטעטל געפינט זיך דווקא בא אן ארעם יידל
א קירזשנער א יינגעלע אן אנטיקל ― שפילט ער אפן פידל, אז עס
לאזט זיך אויס די וועלט. הייסט דאך דער פריץ מסתמא, מע זאל אים
ברענגען דאס יידל מיטן יינגעלע מיטן פידל. און אז דער פריץ הייסט,
קאן מען קיין חזיר נישט זיין און מע מוז גיין. געקומען צום פריץ מיטן
יינגעלע און מיטן פידל. דאס יינגעלע האט מען ארויפגעשטעלט אפן
טיש און עס האט געגעבן א שפיל איינס און צוויי און דריי ― דער פריץ
איז באלד געווארן די כפרה, און די פריצה האט ארומגעכאפט דאס קינד
קושן און האלדזן. און עס איז באשאפן געווארן אפן טיש טיי און קאווע און פארבייסן: בולקעס, אייער, איינגעמאכטס ― אלצדינג, וואס
א ייד מעג עסן. „זיץ, מאכט צו אים דער פריץ, זיץ וואס שטייסטו? דו
ווייסט דען, זאגט ער, וואס דו פארמאגסט? דו פארמאגסט, זאגט ער,
א טייערן שטיין. דו ביסט, זאגט ער א מיליאנער. נאר וואס דען, זאגט
ער, דו ביסט א פראסטער מענטש א בלינדער. דו וועסט, זאגט ער, זיין
ערגער פון ערגער, אויב דו וועסט דאס קינד לאזן וואקסן אזוי, נישט
אפגעבן אים אין שטאט אריין לערנען, שטודירן מוזיק!״... רופט זיך
אן צו אים דער פאטער: „אדוני פריץ, דיר איז, אפנים גרינג צו זאגן ―
„שטודירן מוזיק!״ איך בין נישט דא געדאכט, נישט פאר קיין מענטשן
געדאכט, א ייד אן ארעמאן, א קבצן, א דלפון, אן עני ואביון און א
מטופל מיט קינדער דערצו!״... מאכט צו אים דער פריץ: „לאז דיך נישט
ארן. דו גיב אים נאר איבער אף מיינע הענט, מאך איך דיר אים פאר
א לייט״... אזוי זאגט צו אים דער פריץ, און די פריצה שאקלט צו מיטן
קאפ. איז אבער דער סטעלמאך אויך נישט פון די, וואס צען א גראשן.
טראכט ער זיך: דערווייל, ביז עפעס וואס, ביז דער פריץ וועט מאכן זיין
קינד פאר א לייט, קאן אים, דעם פאטער, בלייבן ווינציקער מיט א קינד,
און דעם כלל־ישראל ― ווינציקער מיט א יידן... ניין פריץ־לעבן, דאס
איז נישט קיין פלאן, זאגט ער. דו הייסט מיך בעסער שפאנען פערד און
ליי מיר אויס עטלעכע קערבלעך אף הוצאות, כאפ איך מיך אראפ מיטן
קינד קיין בערדיטשעוו. א גרויסע שטאט. קיין עין־הרע, א סך יידן. רייכע מענטשן״...
    
„כך הוה. געקומען למזל מיטן קינד קיין בערדיטשעוו. ער דרייט
זיך ארום מיטן קינד איבער דער שטאט. א כרך גדול. עס קאכט ווי אין
א קעסל. יידן לויפן ארום, דער אהער, דער אהין, פארטראגן, פארטאראראמט. קיינער קוקט זיך נישט ארום. דאס קינד וויל נעבעך עסן. און ווי
אף צו להכעיס, זומערצייט, עפל און בארן און פלוימען בזיל־הזול. דאס
קינד גייט אויס נאך פלוימען ― און איר זאלט זאגן, א פרוטה בא דער
נשמה. הייבט ער אן אפשטעלן איינעם, דעם אנדערן, בעטן אן עצה, מער
נישט אז אן עצה: „וואס טוט מען, יידישע קינדער, אזוי און אזוי: איך
פארמאג א טייערן שטיין, זעט איר א מיליאן״... קוקן זיי אים אן ווי
א משוגענעם: א ייד גייט אפגעריסן־אפגעשליסן, שלעפט זיך ארום מיט
עפעס א יינגעלע, נאקעט און בארוועס און זאגט, אז ער פארמאגט א מיליאן. הייבט ער אן זיי געבן צו פארשטיין, דערציילט זיי, וואס דער פריץ
האט געזאגט, און וויל זיי באווייזן, וואס דאס יינגעלע קאן. צעלאכט מען
זיך און מע בטלט אויס צו אים אלע חלומות! פארדריסט דאס אים. גייט
ער אוועק צו די יונגעלייט, צו איינעם, צום אנדערן, דערציילט זיי, וואס
דער פריץ האט געזאגט, און בעט זיך מע זאל לאזן דאס יינגעלע א שפיל
טאן באווייזן זיי, וואס דאס יינגעלע קאן... אויסגעהערט, רופן זיי זיך אן
צו אים: „באשר בכן, וואס זשע ווילט איר, רב ייד?״ ― וואס זאל ער
וועלן? ער וויל נעבעך עטלעכע קערבלעך, כאטש קאנען אוועקפארן צוריק אהיים... רופט זיך אפ צו אים איינער: „שאט, ווייסט איר וואס?
מיר וועלן אייך מאכן א קאנצערט!״ קלערט זיך דער פאטער: ער זאל
אזוי וויסן א בייזע וועטשערע! פרעגט אים בחרם, וואס הייסט דאס א
קאנצערט? נאר זיי זאגן קאנצערט, לאז זיין א קאנצערט...
    
„הכלל, ער האט בא זיי נושא־חן געווען. חברה האבן געדונגען א
זאל. מע האט אפגעדרוקט אפישן און מע האט אנגעהויבן ארומגיין פארקויפן בילעטן ― קיינער קויפט נישט. שלעכט, וואס וועט זיין? „לאז
אייך נישט ארן, זאגן זיי, ביזן קאנצערט איז נאך ווייט. געקומען דער
אפדערנאכט פונעם קאנצערט. שוין א זייגער אכט. א זייגער ניין. א
זייגער האלב־צען ― נישטא קיינער. ערשט ארום עלף האבן זיך צונויפגעזאמלט עטלעכע יונגעלייט, קוים א מנין. מע טוט זיך א כאפ ווו איז
דאס יינגעלע? דאס יינגעלע שלאפט. קוים אויפגעוועקט. אוועקגעשטעלט
אף א בענקל. דאס יינגעלע האט זיך צעשפילט ― נו־נו! דאס איז שוין
געווען א קאנצערט! מע האט דאס קינד ארומגערינגלט, געקוועטשט,
געקושט, שיר נישט דערשטיקט. נאר וואס קומט ארויס, אז ס׳איז נישטא אפילו מיט וואס פארן זאל צו באצאלן? געקומען אהיים, אף דער
אכסניה הייסט עס, מיד, צעבראכן, הונגעריק. עסן, זאגט די באלעבאסטע, איז שוין שפעט... בעטל אף צו לייגן זיי שלאפן ― הייסט זיך
דער באלעבאס באצאלן פריער געלט. ביטער! בעט מען אויס דאס פעלצל אף דער ערד און מע לייגט אוועק א קולאק צוקאפנס. דאס קינד ווערט
אנטשלאפן ― א קינד באלייבט א קינד ― און ער, דער פאטער הייסט
עס, ליגט און טראכט, דער מוח ווערט אים שיר נישט צעפאלן: ווי אזוי
רייסט מען זיך ארויס פון דעם דאזיקן מקום? ער פילט, דאס הארץ זאגט
אים, אז נעבן אים, אט דא אפן צעריסענעם פעלצל, וואלגערט זיך נעבעך א פארמעגן. א מיליאן. נאר גיין שריי ― אני שלמה! ― מיט די
געדאנקען ווערט ער אנטשלאפן. דער פאטער הייסט עס, און עס חלומט
זיך אים א חלום, א מאדנער חלום: אין מיטן שטאט א בוים מיט פלוימען. גאנץ אויבן, אפן שפיץ בוים, שטייט זיין זון און טרייסלט, טרייסלט דעם בוים, און פונעם בוים גלייך אראפ צו אים, צום פאטער, פאלן... נישט קיין פלוימען, נאר ― מיליאנען! איין מיליאן נאכן אנדערן.
איין מיליאן נאכן אנדערן. ער, דער פאטער הייסט עס, בייגט זיך אן
צו דער ערד, קוקט זיך ארום אף אלע זייטן, הייבט אויף די מיליאנען און
שטופט אין די קעשענעס אריין. דער זון פון אויבן פרעגט אים: „טאטע
נאך?״ ― „נאך־נאך״! ענטפערט אים דער פאטער און ווערט גאר נישט
מיד, קלייבנדיק די מיליאנען. פלוצעם דערהערט ער פונדערווייטן א טומל, א געפילדער. „גענוג שוין טרייסלען!״ ― זאגט ער צום זון, און
כאפט זיך אויף ― דערזעט ער, אז ער ליגט מיטן קינד אף דער ערד, דאס
פעלצל צוקאפנס, די שטוב איז פול מיט מענטשן. דער באלעבאס איז
טויט ווי די וואנט. די באלעבאסטע ברעכט די הענט און וויינט: „אירע
פערל! אירע פערל!״... ער שטייט אויף פון דער ערד, וויל גיין צו דער
טיר, זאגט מען אים: זייט זשע מוחל, רב ייד, מיר וועלן אייך פריער
באזוכן״... ― „וואס הייסט ― איר וועט מיך באזוכן?״ ― „מיך וועלן
אייך אויסטאן, זאגן זיי, נאקעט, אייך און אייער קינד, און באזוכן, אפשר, זאגן זיי, זיינען על־פי־טעות צו אייך פארקראכן באנאכט דער באלעבאסטעס פערל?״ ― ― ― ― ― ― ― ― ― ― ― ― ― ―
― ― ― ― ― ― ― ― ― ― ― ― ― ― ― ― ― ― ―
    
(עס ווייזט אויס, אז דא פעלן עטלעכע בלעטלעך, ווארעם אין דער
ווייטערדיקער געשיכטע איז צו זען, אז דער סטעלמאך מיט זיין ווונדער־קינד זיינען שוין אין פעטערבורג, און אז דאס קינד הייסט שוין נישט
הערשעלע, נאר גרישא, און אז ער באקומט שוין גאר פענסיע).
    
„געקומען קיין פעטערבורג ― עס קאכט די שטאט. פון איינעם
צום אנדערן. פון איינעם צום אנדערן. דא אן אנבייסן, דא א ווארעמס,
דארט א וועטשערע. און דאס קינד ― אף די הענט טראגט מען אים
ארום. אומעטום, ווו ערגעץ א באל, א קאנצערט, אן אוונט, ― הערט
מען נאר „גרישא סטעלמאך״ און „גרישא סטעלמאך״. סטודענטן, פראפעסארן, קריסטן, דאמען ― אלע אין איין קול: „גרישא סטעלמאך!״
עס קאכט! עס זידט! פון געלט שמועסט מען נישט. וויבאלד פענסיע ―
איז דאך אנדערע ווערטער. אמת, די פענסיע איז אים פארלאפן מיט
בלוט און מיט בזיונות און מיט לויפענישן פון איינעם צום אנדערן.
קוים מיט צרות זיך דערשלאגן, אי דאס ― צוליב א קריסט, א רשע,
א צורר־היהודים ― א סך צו דערציילן. און אזוי גייט אוועק א יאר און
א יאר. דאס קינד וואקסט און דער נאמען וואקסט נאך גרעסער. נישטא
שוין דאנקען גאט, פאר אים קיין לערער. אן עק. אויסגעגאנגען פראפעסארן אין פעטערבורג. ער האט זיי אלעמען אריבערגעיאגט. וואס וועט
זיין ווייטער? צייט א קלער טאן מכוח תכלית. אייביק קיין פענסיע וועט
מען נישט געבן. צייט אליין אנהייבן פארדינען. מע דארף געבן א פאר
ארויס מיטן קינד אף דער וועלט. און טאקע וואס גיכער. ווארעם כל־זמן דאס „ווונדערקינד״ איז א קינד, איז דאס א ווונדער, וואס אלע ווילן
דאס זען. קוים אבער טוט עס א וואקס ארויס פון די קורצע הייזלעך,
אזוי ווערט דאס קינד אויס קינד און דער ווונדער ― אויס ווונדער.
גאט ווייס, וואס פון א קינד קאן נאך אויסוואקסן און אין וועמענס
הענט ער קאן נאך אריינפאלן... על־כן דארף מען זען אריינכאפן באצייטנס... אזוי האט זיך דער פאטער בארעכנט, און אזוי איז דאס טאקע
געווען. דאס הייסט, נישט אזוי גיך טוט זיך עס, ווי סע רעדט זיך. ארויספארן אף דער וועלט ― קאסט געלט, און קיין געלט איז נישטא. וואס
זשע טוט מען? דארף מען געפינען עפעס אן עצה, זוכן א שותף: דיין
געלט, מיין סחורה... און גאט האט אים געהאלפן, ער האט געפונען א
בעלן, א דייטש, מיטן נאמען שולץ, וואס נעמט זיי אף זיינע הוצאות,
און וויפל עס וועט מאכן ― איז חצי שלי חצי שלך. נאר וואס דען? א
קלייניקייט: ער וויל א קאנטראקט אף צען יאר.. „דייטש! ביסט משוגע,
צי חסר דעה? וואס פאר צענדליקער יארן גענוג א יאר, גענוג צוויי
יאר, דריי יאר ― אן עק!״ כאטש האק אים, כאטש בראק אים. אן איינגעשפארטער דייטש! דערווייל די צייט שטייט נישט. קאסטן קאסט. פון
דער היים שרייבט מען, מע זאל שיקן געלט. אהין־אהער, מע האט זיך
מיטן דייטש קוים אויסגעגלייכט אף פינף יאר. זיך צעשריבן מיט א
קאנטראקט, ווי עס געהער צו זיין, און מע האט זיך אוועקגעלאזט אין
א גוטער שעה איבער דער וועלט. מע האט אנגעהויבן קלאפן קאנצערטן,
איינס נאך דאס אנדערע, איינס נאך דאס אנדערע, און דאנקען גאט,
ס׳איז אוועק מיט הצלחה. וווהין מע קומט ― איז חושך! הערן גרישא
סטעלמאך ― לויפט מען אף א שרפה. מענטשן ― אזוי ווי זאמד, אזוי
ווי שטערן אין הימל. גבירים, אדירים, קריסטן, שררות ― אזוי ווי
פליגן, אזוי ווי פליגן פאלן זיי, און געלט ― שיט זיך פון אלע זייטן,
ס׳איז נאר א פארדראס, וואס מע דארף זיך טיילן מיט אט דעם דייטש!
פארוואס קומט אים אזויפיל געלט? וואס האט ער אריינגעלייגט? דעם
טאטנס ירושה? צי די גרויסע תורה, וואס דא איז? ער קאן שוין, ברוך
השם, אליין די מלאכה פון קאנצערטן, א טייערע מציאה! מע קומט צו
פארן אין א שטאט, גיט מען צו וויסן קודם אין אלע צייטונגען, מע
באצאלט, הייסט עס, פאר אנאנסן, און זיי הייבן אן קלאפן און טרומייטערן: „גרישא סטעלמאך קומט צו פארן!״ „גרישא סטעלמאך פארט!״
„גרישא סטעלמאך איז געקומען!״... מע דינגט אפ א זאל אדער א טעאטער, מע קלעפט אויס אפישן, מע דרוקט אפ בילעטן ― און א גוטן
טאג. ס׳איז נאר א ווייטיק: דער דייטש! אן עבירה פאר גאט. נאר אז
מע ליגט אין פאס ― איז עפעס א תירוץ? פארפאלן! איין שטיקל
טרייסט, וואס אט־אט ענדיקן זיך די פינף יאר, גייט אויס דער קאנטראקט, וועט ער שלאגן כפרות מיטן דייטש ― דעמאלט ווער איז צו
אים גלייך? ,, ז יי ן  ס ח ו ר ה, ז יי ן  ג ע ל ט״... ― ― ―
― ― ― ― ― ― ― ― ― ― ― ― ― ― ― ― ― ― ―
אט אזוי לאזט אויס אט דער סטעלמאך זיין ביאגראפיע מיט א
שיינענדיק פנים, גלעט זיך דאס בייכל און צעפרעגט זיך בא שטשופאקן,
וואס הערט זיך עפעס בא אים און וואס רעדט זיך גלאט אין יידישן
טעאטער? ווארעם דאס יידישע טעאטער איז בא אים, זאגט ער, דאס
איינציקע שטיקל פארגעניגן. דעם זונס קאנצערטן ― דאס איז בא אים
געשעפט. און אז ער וויל זיך אונטערהאלטן, גייט ער אין טעאטער. אין
יידיש טעאטער. ער האלט זייער פון יידיש טעאטער און קען זיך דעריבער מיט אלע יידישע ארטיסטן. און דערפון נעמט זיך זיין גוטפריינדשאפט מיט שטשופאקן. ער, אז ער קומט צו פארן, זאגט ער, אין א
שטאט, איז דאס ערשטע ― צעפרעגט ער זיך קודם, ווו קאן מען עסן
כשר און צי ס׳איז דא א יידיש טעאטער? יידישע פיש און יידיש טעאטער ― וואס קאן זיין בעסער דערפון? נאך איידער ער איז אהער געקומען צו פארן, האט ער שוין געהערט, זאגט ער, אז בא זיין פריינט
שטשופאקן איז דא א נייעס, עפעס איינע א ראזא ספיוואק, מע לויבט
זי זייער... „אט דאס איז זי״, ― מאכט צו אים שטשופאק און ווייזט
אן אף מיר מיט זיינע רויטע אנברעמענדיקע אויגן, און דער סטעלמאך
ציט מיר אויס א האנט, א ווארעמע, א ווייכע האנט, ווי א קישן, און
א האריקע, מיט קורצע גראבע האריקע פינגער, און דאס גאנצע פנים
בא אים ווערט אקארשט נישט צעשמאלצן פאר תענוג. „טאקע באמת,
― זאגט ער. ― ווער איז זי און פון וואנען?״ ― „זי איז טאקע מיינע א פלימעניטשקע פון ווארשע, א יתומהלע, אן א טאטן, אן א מאמען״. ― טאקט אים שטשופאק א קיילעכיקן ליגן און שנורעוועט צונויף די געקנייטשטע ליפן, ער זאל זיך עס אפילו פארקרימען. „נעבעך!״
― זאגט סטעלמאך מיט א שמייכעלע און מיט א רחמנות־פנים, קוועטשט
מיך די האנט, געזעגנט זיך אפ און זאגט צו, אז ער וועט קומען אפדער־נאכט, ער וועט קומען, זאגט ער, גאר אן א שום תירוץ, מיך הערן זינגען. „מיטן יאט?״ ― פרעגט אים שלום־מאיר מוראווטשיק. „זאל גאט
היטן! ― ענטפערט אים סטעלמאך און טוט זיך אזש א ווארף גלייך
ווי מע האט אים אפגעבריט. ― וואס הייסט, מיין גרישא וועט גיין אין
יידיש טעאטער, כא־כא־כא? לאמיך מיך נאר באווייזן מיט אים איינמאל צווישן יידן ― איז אן עק, פארפאלן די קו מיטן שטריקל... נישט
מחמת ער איז בא מיר חלילה קיין ייד נישט. אדרבא. נאר וואס דען?
מע דארף עס פארשטיין. ס׳איז אן איידעלע מאטעריע״... (דא באווייזט
סטעלמאך מיט די קורצע גראבע פינגער, וואס פאר אן איידעלע מאטעריע דאס איז). „איר שפילט זיך, זאגט ער, מיט מיין גרישא? מיין גרישא, אז ער פארט, איז נאר ערשטע קלאס, דארט ווו קיין יידן פארן
נישט. און שטיין שטייען מיר, זאגט ער, נאר אין בעסטן און שענסטן
האטעל. און אז מע דארף גיין צום קאנצערט ― עס מעג זיין דריי טריט
― איז נאר געפארן, און דווקא אין א געדעקטער קארעטע. אים קאן מען,
זאגט ער, נישט זען גלאט אזוי, אן געלט, כא־כא. אים, אז מע וויל זען,
דארף מען פריער אנקומען צום דייטש. און פאר א דייטש, זאגט ער,
האט מען דרך־ארץ, כאטש אפילו דער דייטש ― צווישן אונדז זאל עס
בלייבן ― איז סך־הכל אליין אויך א ייד, כאטש ער הייסט שולץ, נאר
ער וויל נישט, זאגט ער, מע זאל וויסן... עס פאסט נישט... צו מיר,
זאגט ער, אז עמעצער קומט און וויל זיך זען מיט מיין גרישען, עפעס
א טובה, אדער גלאט זיך באקענען, ― שיק איך אים אפ צום דייטש,
כא־כא־כא, צום דייטש״...
    
אט דאס איז דער סטעלמאך. און אט דעם מענטשן האב איך צו
פארדאנקען מיט מיין גאנצער קאריערע און מיט מיין גאנצן לעבן אפשר.
נאר ווייל דער בריוו איז שוין אזוי א ביסל צו לאנג, איבערגעכאפט די
מאס, לייג איך אפ א צווייטן מאל. זיי געזונט, מיין טייערער!
    
פ י נ פ ט ע ר  ב ר י וו
    
מיין טייערער פריינט!
    
דער „ליבהאבער פון יידישן טעאטער״, מאיר סטעלמאך, איז כמעט
נישט ארויסגעקראכן פון אונדזער טעאטער. נאכט אין נאכט האט ער
געווייקט בא אונדז, געהערט דריי מאל איין שטיק, ס׳איז אים גארנישט נמאס געווארן. געזעסן איז ער בא אונדז תמיד אויבנאן, צעלייגט
אין דער ערשטער ריי, געוויינטלעך אומזיסט, ווארעם א „ליבהאבער פון
יידישן טעאטער״ צאלט קיין געלט נישט. דערפאר האט ער אפלאדירט
אלעמאל פריער פון אלעמען און שטארקער פון אלעמען און מער פון
אלעמען. ער איז געווען אנטציקט כמעט פון יעדן איינציקן אקטיאר
און ווער שמועסט פון מיר און פון מיינע לידער ― איז ער געווען, ווי
זאגט שלום־מאיר מוראווטשיק, די כפרה! דאס ערשטע מאל איז ער
פון מיין „פראטיק אף דער נאכט״ אזוי ארויס פון די כלים, אז ער איז
אריינגעלאפן הינטער די קוליסן און מיט טרערן אף די אויגן האט ער
ארומגעכאפט מיין דירעקטאר (שטשופאקן) און האט זיך מיט אים אזש
צעקושט.
    
מיין דירעקטאר האט א פאר מאל געגעבן אנצוהערעניש, אז ער
וואלט א בעלן געווען הערן זיין גרישען שפילן, האט ער זיך געמאכט
נישט וויסנדיק און פאררעדט די ציין\. שטשופאקס אנצוהערענישן זיינען
אבער געווען אזוי גראב, אז ער האט שוין געמוזט יוצא זיין און האט
איינמאל אין א זונטיק געבראכט צו טראגן דריי בילעטן: דעם דירעקטאר, דעם הייזעריקן און מיר ― אף א מאטינע, א פרימארגנדיקן קאנצערט. בעת־מעשה האט ער גענומען אויסמאלן, וואס פאר א גרויסארטיקער קאנצערט דאס וועט זיין. „דאס וועט שוין זיין, זאגט ער, איינמאל א קאנצערט: זיין גרישא וועט שפילן, דער דייטש וועט אקאמפאנירן
און מארטשעלא עמבריך וועט זינגען. ווילט איר אפשר וויסן, זאגט ער,
ווער אט די מארטשעלא עמבריך איז? דאס איז, זאגט ער, די צווייטע
פאטטי, וואס זאגט ער ― פאטטי צען מאל, הונדערט מאל, טויזנט
מאל גרעסער פון פאטטין! דאס ערשטע מאל, זאגט ער, אז פאטטי האט
זי דערהערט זינגען איז זי איר געפאלן אפן האלדז און געזאגט צו איר
מיט די ווערטער: „מיר זיינען צוויי שטערן ― איך בין דער שטערן
וואס גייט אונטער, דו ביסט דער שטערן, וואס גייט אויף״ ― און האט
זיך צעוויינט... פארשטייט זיך, אז מיט קיין אנדערן וועט אט די עמבריך אין א קאנצערט נישט אויפטרעטן פאר קיין געלט, נאר מיט זיין
גרישען ― איז עפעס אנדערש... ס׳איז אוועק א גאנג: „גרישא־גרישא,
גרישא־גרישא...״ איך וואלט שוין געוואלט דערלעבן זען אט דעם גרי־שאן, זען און הערן, וואס איז דאס פאר א מין גרישא אף דער וועלט?
    
גאט האט געהאלפן, איך האב דערלעבט אים זען און הערן. און
איך מוז דיר זאגן, מיין טייערער פריינט, אז איך האב געזען פאר זיך
צוויי גרישאס. דאס הייסט, איך וויל זאגן, אז געזען האב איך איין גרי־שאן און געהערט האב איך אן אנדערן. דער גרישא וואס איך האב
אים געזען די ערשטע מינוטן אויפטרעטן אף דער עסטראדע, איז געווען א בחורל, שוין א היפש בחורל, כאטש אפילו אין קורצע הייזלעך,
א פוכלאק, מיט פעכעקע בעקלעך, מיט קלייען אפן פנים, און אויגן ―
נאר א סימן פון אויגן. קורץ ― א גאנץ געוויינלעך בחורל, וואס ווען
מע באגעגנט דאס אין גאס, לאזט מען אים דורך פארביי, ווי טויזנט
אנדערע. דאס איינציקע, וואס האט זיך געווארפן אין די אויגן ― די
לאקירטע שיך מיט גרויסע בענדער, וואס האבן אויסגעוויזן א ביסל
צו גרויס פאר אים ― צו א גרויסער פוס פאר א „ווונדערקינד״ ―
און דער ברייטער ווייסער קיילעכיקער קאלנער, אונטערגעבונדן מיט א
צו גרויסן פאווער, אראפגעהאנגען מיט צוויי שפיצן. ווייטער איז נישט
געווען גארנישט אף אים צו באמערקן. דערפאר אבער, אז ער האט
זיך געגעבן א נעם צום פידל, דעם ערשטן פיר טאן מיטן בויגן איבער
די סטרונעס אראפ און ארויף, ― איז דער פריערדיקער בחור מיט די
פעכיקע באקן און מיטן קלייענדיקן פנים באלד פארשווונדן געווארן
און אף זיין ארט איז אויסגעוואקסן א נייער מענטש. גאר אן אנדער
אויסזען. אן אנדער געשטאלט. אנדערע אויגן ― גרויסע, בלויע, הימלישע אויגן. א מאדנע זאך ― ווו זיינען זיי געווען פריער, די דאזיקע
אויגן?... און אפשר האט זיך עס מיר נאר אויסגעוויזן? ווארעם אז ער
האט אויפגעהערט צו שפילן, און דאס פובליקום האט אנגעהויבן דונערן
משוגענערווייז, איז פאר מיינע אויגן געשטאנען ווידער דערזעלבער
פוכלאק מיטן ברייטן קאלנער און מיט די לאנגע שפיצן פונעם פאווער.
רויק איז ער געשטאנען פארן פובליקום, וואס האט איינגעלייגט די וועלט,
רויק און קאלט, אזוי ווי אייז. קוים־קוים, וואס ער האט זיך פארנייגט
אפשר אמאל צען האט מען אים ארויסגערופן. און איטלעכס מאל, וואס
ער איז ארויסגעגאנגען, איז ער געגאנגען פעסט, הארט בא דער ערד,
נאר קאלט און רויק, ווי א מענטש, וואס איז זיכער, אז דאס קומט אים...
    
באלד נאכדעם, ווי ער האט אפגעשפילט, איז אויפגעטראטן די בארימטע זינגערין מארטשעלא עמבריך. איר זינגען, זאג איך מיך אפ צו
באשרייבן. מארטשעלא עמבריך, אז זי שטעלט א טאן, גיסט ער זיך
אריין גלייך אין הארצן, ווי בוימל, און צעגייט זיך אין יעדן אבר. דו
הערסט און ווערסט פארכישופט און ווונדערסט זיך: פון וואנען נעמט
זיך אזא גלאטקייט, אזא זיסקייט און אזא שטארקייט? קיין שום כוח
לייגט זי נישט צו צום זינגען. עס זינגט זיך אליין. דו זיצסט און הערסט
און מיינסט, אז דאס זינגט נישט קיין האלדז, נאר א פידל שפילט. מאר־טשעלא עמבריך, אז זי זינגט, זינגט מיט אלץ, וואס ארום איר, זינגט
מיט די גאנצע וועלט. דו פארגעסט דעמאלט ווו דו ביסט אין דער וועלט,
און צי ס׳איז גאר פאראן ערגעץ א וועלט אויסער די שיינע, גלאטע, זיסע, הימלישע געזאנגען. אט אזוי זינגט מארטשעלא עמבריך! איך קאן
זאגן, אז איך בין יענעם פרימארגן געווען, ווי אין א טשאד, ווי אין א
חלום, ווי אף יענער וועלט. ווארעם באלד נאך איר איז אויפגעטראטן
ווידער דאס בחורל מיט די פעכיקע בעקלעך און מיטן קלייענדיקן פנים.
אט האט ער שוין ווידער געגעבן א פיר מיטן בויגן אראפ און ארויף.
אט האט שוין ווידער זיין פידל אנגעהויבן ריידן ווערטער, זינגען, וויינען, וויינען ווי א מענטש ― און אט האט ער זיך אויפגעהויבן און איז
שוין ווידער פארשווונדן געווארן. און אף זיין ארט איז שוין געשטאנען
ווידער אן אנדער גרישא סטעלמאך. א מכשף איז געשטאנען אף דער
עסטראדע, וואס האט פארכישופט און צוגעצויגן צו זיך דאס גאנצע
טעאטער. ניין. איך בין נישט אימשטאנד דיר איבערצוגעבן קיין צענט
חלק פון דעם, וואס איך האב איבערגעלעבט יענעם פרימארגן, און וואס
פאר א קאנצערט דאס איז געווען! עס איז שווער צו זאגן, ווער פון די
צוויי האט מער אויסגענומען: גרישא סטעלמאך אדער מארטשעלא עמבריך? מאל דיר, דאס פובליקום האט זיי ביידן נישט געזשאלעוועט קיין
אפלאדיסמענטן. נאר מיר דאכט, אז אים האט מען ווארעמער אויפגענומען און אים האט מען מער אוועקגעגעבן ווי איר. ער האט אפגעשפילט דאס לעצטע שטיק פון פראגראם ― און דאס גאנצע פובליקום,
ווי איין מענטש, איז פשוט משוגע געווארן. ווי קאן מען אזוי שטארק
פארגעטערן א מענטשן? אמת, דאס וואס ער האט אפגעשפילט נאכדעם
אף ביס, איז געווען א געטלעכע זאך. מער ווי געטלעך.
    
ז ע ק ס ט ע ר  ב ר י וו
    
ליבסטער, טייערסטער פריינט.
    
איך האב דיר אין מיין פריערדיקן בריוו אנגעהויבן דערציילן פון
מיין באקאנטשאפט מיט דער בארימטער מארטשעלא עמבריך און האב
מיך א ביסל צופיל פאררעדט וועגן דעם קאנצערט. דאס איז געווען מיין
ערשטער ערנסטער קאנצערט וואס איך האב ווען געהערט אין מיין
לעבן. איך האב שוין נאכדעם געהערט א סך גרויסע ערנסטע קאנצערטן.
דעם וועל איך אבער אייביק־אייביק נישט פארגעסן. אפשר דערפאר,
ווייל ער האט אינגאנצן מיך איבערגעמאכט, איבערגעשטעלט מיין לעבן,
ווי דו וועסט ווייטער זען...
    
א נייגעבארענע, פול מיט נייע געדאנקען און נייע האפענונגען, בין
איך ארויסגעגאנגען מיטן גאנצן פובליקום פון טעאטער. אין מיינע אויערן האבן נאך אלץ געקלונגען די זיסע טענער, די הייליקע אקארדן, די
הימלישע געזאנגען. איך האב פאר מיינע אויגן נישט געזען קיינעם,
אויסער די צוויי: מארטשעלא עמבריך און גרישא סטעלמאך. איך האב
קיין זאך נישט געהערט, אויסער איר זינגען און זיין שפילן. א סך פונעם פובליקום זיינען געבליבן שטיין אין דרויסן, באם טעאטער, ווארטן
אפנים אף די צוויי, ביז זיי וועלן ארויסקומען. איך בין אויך געבליבן
ווארטן. איז צוגעפארן אן אויטאמאביל און עס האבן זיך אריינגעזעצט
דריי מענטשן: מארטשעלא עמבריך, גרישא סטעלמאך און דער דייטש.
גרישאס פאטער, מאיר סטעלמאך, איז געשטאנען נעבן זיי, געבויגן זיך
אין דרייען און געשמייכלט מיטן גאנצן פנים. דאס פובליקום האט זיי
ארויסבאגלייט פון טעאטער מיט הילכיקע אפלאדיסמענטן און נישט
אויפגעהערט, אין דרויסן שוין, נאך שטארקער צו אפלאדירן. די דריי
זיינען אוועק מיטן אויטאמאביל, ווי א חלום, און איך בין געבליבן
שטיין א פארכישופטע און געקוקט אהין, ווו די צוויי גליקלעכע זיינען
פארשווונדן געווארן... איך בין זיך מודה, אז אין דער מינוט האט
זיך פארגנבעט צו מיר א נארישער געדאנק: „וועל איך אמאל זיין א
מארטשעלא עמבריך? וועט מען מיך אויך אמאל ארויסבאגלייטן מיט
אפלאדיסמענטן?... איך מוז מיך דערשלאגן צו אט דער עמבדיך, ס׳זאל
זיך קערן די וועלט! איך וויל, זי זאל מיך הערן זינגען ― אפשר וועט
זי מיר זאגן, וואס דארף איך טאן, איך זאל ווערן א מארטשעלא עמבריך?״...
    
אין דעם גייט אן מיין היטער און מיין באשיצער ― שלום־מאיר
מוראווטשיק. „מיר גייען, זאגט ער, אלע אינאיינעם עסן אנבייסן״. „ווער
זיינען די אלע״? ― איך און ער און דער דירעקטאר (שטשופאק), און
דער אלטער סטעלמאך גייט אויך מיט אונדז. שטשופאק האט אים איינגעלאדן אין א יידישן רעסטאראן אף געפילטע פיש מיט כריין. דער „ליבהאבער פון יידיש טעאטער״ האט אזוי ליב יידישע פיש, ובפרט נאך ―
אז יענער צאלט!... א כשרער טאפ מיט א כשרן לעפל, ― טראכט איך
מיר. ― מע דארף בעטן דעם „ליבהאבער פון יידיש טעאטער״, ער זאל
מיך באקאנט מאכן מיט דער עמבריך. נאר ווי אזוי מאכט מען דאס,
אז מיין דירעקטאר זאל דערפון נישט וויסן?״...
    
פארשטייט זיך, אז כאטש דער „ליבהאבער פון יידיש טעאטער און
פון יידישע מאכלים״ איז געווען אזוי שטארק באשעפטיקט מיט די יידישע פיש און מיטן יידישן כריין, אז ער האט אזש אנגעהויבן צו שוויצן, פונדעסטוועגן האט ער נישט אויפגעהערט צו דערציילן נסים ונפלאות פון זיין גרישען און פון מארטשעלא עמבריך. א קלייניקייט ―
מארטשעלא עמבריך! זי איז די איינציקע זינגערין, וואס זינגט פארן
קייסער פראנץ־יאזעף. מיט קיין אנדערן וועט זי אבער נישט געבן קיין
קאנצערט פאר קיין מיליאן אפילו, נאר צוליב זיין גרישען האט זי זיך
אליין אנגעשלאגן. און ס׳איז אוועק ווידער א לידל: „גרישא־גרישא!
גרישא־גרישא!״... מע קאן זאגן ― דער מענטש איז פארשיכורט אדער
גערירט, און זיין משוגעת איז ― גרישא!
    
אויסגעהיט די מינוט, ווען דער דירעקטאר מיטן הייזעריקן זיינען
געווען פארנומען מיטן צעצאלן זיך פארן עסן, האב איך מיך מיט
סטעלמאכן אויפגעהויבן פון טיש אף ארויסצוגיין. גייענדיק הערט ער
נישט אויף צו זינגען: „גרישא־עמבריך, עמבריך־גרישא״. פלוצעם שלאג
איך אים איבער אין מיטן און טו אים א זאג: „פאניע סטעלמאך, איך
האב צו אייך א בקשה״. דערהערט דאס ווארט „בקשה״, איז דער סטעלמאך געווארן אויסמענטש. ער איז מיטאמאל געווארן געל און גרין,
אראפ דאס שמייכעלע פונעם פנים און די אויגן האבן אויסגעטריקנט,
געווארן קאלט און גלעזעריק. א רחמנות געווען אף אים צו קוקן. „א
קליינע בקשה, ― פארכאפ איך מיך, ― גאר א קליינע בקשה: איך וויל,
איר זאלט מיך באקאנט מאכן מיט אט דער עמבריך, זי זאל מיך הערן
זינגען״. דערהערט פון מיר אט די ווערטער, איז אים געווארן גרינגער
אף דער נשמה. דאס פנים האט זיך אים ווידער איבערגעאנדערשט. עס
האט זיך באוויזן צוריק דאס שמייכעלע. די געלקייט מיט די גרינקייט
זיינען אוועק, און די בעקלעך זיינען געווארן צוריק רויט. „אך, ―
מאכט ער צו מיר, אפזיפצנדיק, ― פארוואס דען נישט? מיטן גרעסטן
כבוד!״... „נאר איין זאך, ― זאג איך צו אים שטיל. עס דארף זיין בסוד.
פון מיינע לייט טאר קיינער נישט וויסן. איר פארשטייט?״... ― „איך
פארשטיי, ליובעניו, וואס דען איך פארשטיי נישט? איך פארשטיי זייער גוט... נאר, זאגט ער, ווי קומט די קאץ איבערן וואסער?״ און ער
טראכט א וויילע און טוט זיך א פאטש אין שטערן: „שא! ער האט שוין
צוגעטראכט: מארגן, אם־ירצה־השם, אינדערפרי, ארום זייגער עלף, זאל
איך קומען צו אים אף דער סטאנציע, וועט, זאגט ער, זיין רעכט. קיין
פויגל וועט נישט וויסן״...
    
זיין בא סטעלמאכן אף דער סטאנציע און מיין דירעקטאר זאל
דערפון נישט געווויר ווערן ― דאס איז א ביסל א שווערע זאך. שטשו־פאק לאזט דען אפ אן אויג פון מיר? און זיין רעכטע האנט, דער הייזעריקער ― דער היט דאך מיך, ווי א געטרייער הונט... בין איך געפאלן
אף אן עצה: אז מע דארף דעם גנב, נעמט מען אים פון דער תליה.
ער אליין, שלום־מאיר מוראווטשיק האט דאך מיך אמאל געבעטן, אז
וואס איך וועל דארפן און ווען איך וועל עפעס דארפן, זאל איך מיך
ווענדן צו אים, און נאר צו אים, וועט ער מיר שטיין אין מיינע נויטן...
האב איך מיך מישב געווען און האב מיך פאר אים פארטרויט, געזאגט,
איך וויל מער נישט איין זאך ― הערן וואס וועט זאגן א בארימטע זינגערין וועגן מיין שטימע און עס איז מיר אפגעראטן: „קעצעלע! ―
זאגט ער צו מיר אף זיין לשון. ― ס׳איז דען פאראן, זאגט ער, א זאך
אף דער וועלט, וואס זאל אים זיין שווער פון מיינעטוועגן צו טאן? אין
פייער און אין וואסער! גאט זאל אים, זאגט ער, אזוי געבן גליק און
הצלחה״.
    
א מאדנער מענטש, אט דער הייזעריקער! דעם באלעבאס איז ער
געטריי, ווי א געטרייער הונט. ער וועט זיך לאזן פאר אים שניידן די
פינגער, און פון מיינעטוועגן, זע איך, איז ער גרייט אים קויפן און פארקויפן דריי מאל א טאג. א מאדנער מענטש!
    
אויף מארגן אינדערפרי נאכן קאנצערט, ארום זייגער עלף, ווי מיך
האבן אפגערעדט מיטן „ליבהאבער פון יידישן טעאטער״, רופט זיך אן
מיין באשיצער (מוראווטשיק) צום דירעקטאר (שטשופאק), אז ער דארף
גיין מיט מיר איינקויפן קלייניקייטן: „וואס פאר א קלייניקייטן אין מיטן
דרינען?״ ― פרעגט אים שטשופאק און קוקט אף מיר מיט זיינע קליינע
רויטע אנברעמעדיקע אויגן... „ווייס איך וואס! ― ענטפערט אים דער
הייזעריקער: ― שמאכטעליאקעס, נארישקייטן, נעכטיקע טעג״. פוילט
זיך נישט שטשופאק און פרעגט אים איבער נאכאמאל: „וואס פאר
שמאכטעליאקעס, נארישקייטן, נעכטיקע טעג אין מיטן דרינען?״ ―
„קלעק! ― רופט זיך אן צו אים מוראווטשיק שוין מיט א טאן העכער.
― מען זאגט דיר, אז מע דארף, וואס גייט עס דיך אן?״...
    
א מאדנע זאך מיט די צוויי! דאכט זיך, אזוי שעלט אים דער דירעקטאר און טרייבט אים און שאפט זיך מיט אים, ווי מיט א משרת.
נאר לאז אט דער הייזעריקער א ביסעלע העכערן דאס קול, אזוי פארשנורעוועט ער די מגושמדיקע ליפן און מאכט א שווייג. ווארעם אז נישט
קאן אים אט דער מוראווטשיק אפשפילן א פרימארגן, אים געבן א געשריי „אי־די־אט!״, אז די פענצטער זאלן קלינגען. הכלל, מיר האבן זיך
אויפגעהויבן, איך און דער הייזעריקער, און זיינען אוועק צו אונדזער
„ליבהאבער פון יידישן טעאטער״.
    
א ברוך־הבא האט אונדז דער ליבער סטעלמאך געמאכט זייער א
ברייטן, געבעטן זיצן און גענומען דערציילן אונדז, געוויינטלעך, פריער
פון זיין גרישען און דערנאך פון זיך אליין, זיין גאנצע ביאגראפיע,
נאכאמאל פון אנהייב, א מעשה פון טויזנט־און־איין־נאכט, און ווידער
אף דריי זייגער־שעה. דא איז מיר שוין דער הייזעריקער געקומען צו
הילף, איבערגעשלאגן אים אין מיטן, געזאגט, אז מיר האבן זייער ווייניק צייט. מיר ווילן זיך זען מיט דער עמבריך... האט זיך אט דער סטעלמאך געגעבן א כאפ אויף און גענומען עפעס מאדנע דרייען זיך אף אן
ארט און בעלעבעטשען מיט דער צונג: „ווי אזוי טוט מען דאס? ווי
אזוי מאכט מען דאס? איצט זיצט דארט בא איר סאמע דער דייטש,
און זיין גרישא איז אויך דארטן... ער קאן איצט נישט אריינגיין אהין...
ער וויל, נאר ער קאן נישט״... בעת־מעשה האט דער „ליבהאבער פון
יידיש טעאטער״ אויסגעוויזן אזוי קליין, אז דער הייזעריקער האט זיך
שוין נישט געקאנט איינהאלטן און האט אים א זאג געגעבן: „ווייסט איר
נישט, וואס מע טוט?״ ― „אדרבא, וואס טוט מען?״ ― „מע נעמט
איין א מיתה־משונה אט דא אפן ארט״... די דאזיקע ווערטער האט,
אפנים סטעלמאך אנגענומען פאר א וויץ. ווארעם אז ער האט זיך געכאפט בא די זייטן און האט אנגעהויבן לאכן, לאכט ער נאך. האט אים
אבער מיין באשיצער נישט געלאזט לאנג לאכן. „פאניע סטעלמאך! ―
מאכט ער צו אים, ― הערט, וואס איך וועל אייך זאגן: אט די פוילע
שטיק ווארפט אוועק. איר זאגט אונדז בעסער ― יא אדער ניין. פאר
אייער גרישען האט קיין מורא נישט. מיר וועלן אים חס־וחלילה נישט
אפבייסן. און אייער כלומרשטיקער דייטש פון בערדיטשעוו לאז גיין
כף־הקלע. מיר האבן אים אין דער ערד. ווילט איר אריינגיין מיט אונדז,
איז גוט, אלא נישט ― גייען מיר אליין אריין צו אט דער יפיפיה, און
טאקע שוין אט די רגע, גאט זאל מיר אזוי געבן גליק און הצלחה״...
    
דערהערט אזעלכע קלארע דיבורים, האט זיך אונדזער „ליבהאבער
פון יידיש טעאטער״ איבערגעביטן אין געשטאלט. ס׳איז אים אזש פארטריקנט געווארן די ליפן. ער האט זיך צוגעזעצט, אויפגעשטאנען, פארשפיליעט אף אלע קנעפלעך, געוואלט געבן א שמייכל ― איז דאס נישט
געגאנגען, און מיר זיינען אלע דריי אריין אין א שיין מעבלירטן סאלאן,
אויסגעבעט מיט א סך ווייכע דיוואנעס אף דער ערד. דארט האט אונדז
דער זיסער סטעלמאך געבעטן זיצן, און אליין איז ער צוגעגאנגען אף
די שפיץ פינגער צו דער טיר פון צווייטן צימער, צוגעלייגט פריער אן
אויער און נאכדעם מיט די קורצע גראבע פינגערלעך אנגעקלאפט: „ס׳איז
איך, איך, סטעלמאך״... ― ― ― ― ― ― ― ― ― ― ― ―
― ― ― ― ― ― ― ― ― ― ― ― ― ― ― ― ― ― ―
    
דא ווערט ווידער איבערגעריסן אין מיטן, און מיט דעם נישט געענדיקטן בריוו לאזט זיך אויס ליידער דאס גאנצע פעקל כתבים, וואס איז
אריינגעפאלן אין די הענט אריין צו דעם מיסטער קלאמער פון לאנדאן,
און מיר ווייסן טאקע נישט, ווי אזוי די בארימטע זינגערין מארטשעלא
עמבריך האט אויפגענומען אונדזער העלדן.
    
מיר ווייסן איבערהויפט זייער ווינציק פון דעם, וואס מיט איר איז
פארגעקומען אין דער גאנצער צייט. דעם נאמען ,, ר א ז א ס פ י ־
וו א ק ״ באגעגענען מיר ערשט אין א צייט ארום אין דעם גרויסן טומלדיקן לאנדאן אף אלע גאסן אפגעדרוקט מיט גרויסע אותיות אף
אומגעלומפערט־גרויסע אפישן אינאיינעם מיטן נאמען „גרישא סטעלמאך״...
    
דאס איז געווען אינעם אייבערשטן אריסטאקראטישן טייל פון לאנדאן, וואס ווערט אנגערופן מיטן נאמען: „וועסט־ענד״. אינעם אונטערשטן טייל פון דער שטאט, אף דער „איסט־ענד״, אינעם „ווייטשעפל״ ―
דארט זיינען אויך געווען אין דער זעלבער צייט אויסגעהאנגען אומגעלומפערטע גרויסע פאוסטערס, מיט מוראדיקע גרויסע אותיות אפגעדרוקט, אז „אינעם יידישן פאוויליאן־טעאטער וועלן צום ערשטן מאל אין
לאנדאן אויפטרעטן די איינגעלאדענע גרויסע געסט פונעם קאנטינענט
― דער בארימער ל ע א ר א פ א ל ע ס ק א פון בוקארעשט און
די באליבטע פרימאדאנע,  ה ע נ ר י ע ט א ש וו א ל ב פון בוענאס
איירעס״.
    
דאס איז געווען, קאן מען זאגן, דאס ערשטע מאל, וואס אונדזערע
  
יונגע נע־ונדניקעס, דעם נגידס יינגל מיטן חזנס מיידל, האבן זיך אויפ־געטראפן ביידע אין איין שטאט. דאס ערשטע מאל זינט זיי האבן פארלאזן זייער געבורטשטאט האלענעשטי און בלאנקען זיך ארום, ווי די
בלאנדזשענדיקע שטערן איבער דער גרויסער וועלט און ריכטן אפ גלות־טעאטער.
    
קאפיטל דריי
  
נישט אין א גוטער שעה
    
נישט אין א גוטער שעה איז אונדזער נע־ונדנע טרופע האלצמאן,
שוואלב עט קאמפ. אריינגעפארן קיין לאנדאן. דער דירעקטאר פון דעם
דאזיקן טעאטער, בערנארד האלצמאן, האט זיך געפילט, גלייך ווי ער
וואלט אריינגעפאלן עפעס אין א פינצטערע גרוב, אדער אין א זודיקן
קעסל, פון וואנען ס׳איז נישט אזוי גרינג ארויסצוקריכן. אלץ האט זיך
אים אויסגעזען טונקל, וויסט און פינצטער. אלץ האט אים אויסגעזען
ווילד, משונה אומגעלומפערט. די מענטשן מיט זייער לשון האבן בא אים
א פנים געהאט פון ריין־משוגע. דער רעש מיטן טומל מיטן הו־הא האבן
אים אינגאנצן פריטשמעליעט דעם קאפ, און ער האט געווארפן אן אומחן אף דער טומלדיקער שטאט מיטן כמורנעם פארוויינטן הימל מיט דער
גאנצער ענגלישער מדינה, וואס איז אים נמאת געווארן, מע קאן זאגן,
פון דער ערשטער מינוט, וואס ער האט אוועקגעשטעלט א פוס אף דער
ענגלישער טעריטאריע, ביז ער האט אנגעשמעקט מיט זיין נאז דעם ריח־ניחוח פונעם ברודנעם ווייטשעפל.
    
אריינגעפארן אין לאנדאן אין מיטן באטאג האבן זיי געטראפן א
מוראדיקע פינצטערניש, ווי אין מצרים. ממש מיט די הענט איז געווען
אנצוטאפן דאס חשכות. די דאזיקע שטאט, לא־די וואס גאט האט זי
פארשאלטן, צוגענומען בא איר די זון, האט זי האלצמאן, פון זיין זייט
אנגעשאלטן ― ס׳זאל נאר פאלן אין וואסער אריין. ער האט איר געווינטשעוועט, ווי אמאל היינריך היינע: דער ים זאל זי איינשלינגען און
צוריק ארויסשפייען ― און האט נאך צוגעלייגט א קנייטל: ס׳זאל ווערן
פון איר א שטיק זאלץ, ווי פון לוטס ווייב איז אמאל געווארן.
    
ניין. אונדזער האלצמאן האט זיך געפילט אין לאנדאן זייער־זייער
פאסקודנע. א סך ערגער ווי אמאל, נישט היינט געדאכט, אין האלענעשטי.
נישט אומזיסט איז ער געווען אזוי צעטראגן און נישט אויפגעלייגט,
בעת ער האט נאך געקליבן זיך מיט דער קאמפאניע אריבערצופארן אהער
פון טשערנאוויץ.
    
דאס ערשטע באגעגעניש איז שוין געווען אף צרות. ארויסגעפארן
אקעגן דער טרופע איז שוואלבס ברודער מיט נאך עפעס א פארשוין,
וואס ניסל שוואלב האט אים פארגעשטעלט פאר די געסט, אנגערופן באם
נאמען „מיסטער העטשקינס״ און א זאג געגעבן צו זיי אף יידיש, אז
דאס איז א קריסט. און כאטש ער איז א קריסט, דאך איז ער דער באלעבאס און דער מענעדזשער פון דעם גרויסן יידישן לאנדאנער פאווי־ליאן־טעאטער. דער דאזיקער באלעבאס און טעאטער־מענעדזשער האט
אויסגעזען אין האלצמאנס אויגן גיכער, ווי א מענטש, וואס מעג אים
אנשטיין ארומטראגן מאראנצן אדער אייזוואסער צו פארקויפן אין טעאטער צווישן די אנטראקטן. „עפעס א בולאנער שייגעץ ― האט זיך האלצמאן געטראכט, ― מיט אן אונטערגעשוירענע היטשקע מיט אן אפגעשיילט סטרופעוואטע פנים״...
    
אנגעטאן איז ער געווען, דער דאזיקער מענעדזשער, אין א מאדנע
רעקל אין דער טאליע, נישט אף זיין מאס גענייט, קעסטלדיקע אונטערגעבויגענע הויזן, אויבן ברייט, אונטן שמאל, אף גלאנצנדיקע שיך מיט
הויכע אפצאסן. פונעם רויטן־שמאלן האלדז האט אים ארויסגעשטעקט א
שארפער קנאפ, וואס נישט דער גרויסארטיקער שניפס, נישט די בריליאנטענע נאדל האבן דאס געקאנט פארמאסקירן. אפן פארשטעלן אים די
אנגעקומענע געסט, האט דער דאזיקער מיסטער העטשקינס אויסגעצויגן
צוויי פינגער, באוויזן דריי גאלדענע ציין און שלעפעריק א זאג געגעבן
מער נישט אז איין ווארט: „אל־רייט״. נאכדעם האט ער זיך אויסגעדרייט צו די געסט מחילה מיטן חלק, וואס איז איינגעפירט, מע זאל אים
האלטן פון הינטן, עמעצן א ווונק געגעבן מיט איין פינגער, און ― צום
גרויסן באווונדערן פון אונדזער גאנצער טרופע ― איז גרויסארטיק צוגעפארן אן אויטאמאביל. דער פארשוין, וואס רופט זיך „מענעדזשער״
און הייסט מיסטער העטשקינס, איז אריינגעשפרונגען אין אויטאמאביל
און איז פארשווונדן געווארן אינעם געדיכטן גרויען, שווערן לאנדאנער
נעפל.
    
גאנץ אנדערש האט אויסגעזען דער ברודער פון האלצמאנס שותף, ניסל שוואלב. ער האט זיך געהאלטן א סך ברייטער פונעם פארשווונדענעם באלעבאס, מיסטער העטשקינס. ער האט יא אויסגעזען, ווי
א שטאט־באלעבאס, וואס נישט נאר דאס לאנדאנער טעאטער, נאר גאנץ
לאנדאן מיט דער סביבה ארום און ארום געהערט צו אים.
    
ברייט און דיק, אזוי ווי א פאס, איז ער צוויי מאל אזוי הויך, ווי
זיין ברודער. א געגאלטער, שטענדיק מיט א ציגאר אין די ציין, מיט א
קליין קאפעליושל אף דער זייט, א צופרידענער מיט זיך און מיט אייך
און מיט דער גאנצער וועלט, האט ער, לאכנדיק הויך אף א קול, געקאמאנדעוועט מיט די געסט, גלייך ווי זיי וואלטן געקומען צו אים, נישט
אין טעאטער אריין.
    
קודם־כל האט ער זיך ארומגעכאפט מיט יעדן איינציקן קושן, נישט
דורכגעלאזט קיינעם, פונקט ווי ער וואלט מיט זיי אלעמען געווען באקאנט און באפריינדעט מי־יודע פון ווען אן. נאכדעם האט ער מיט די
אייגענע ידים אראפגעכאפט מחילה אלע פעקלעך פון וואגאן און אליין
געדונגען א „קערידזש״ און גענומען קאמאנדעווען מיט די געסט.
    
― דו, איזאק, זעץ זיך אוועק מיט ראפאלעסקאן אט דא, אויבנאן.
הענריעטען קוועטש אריין אין דער מיט, אט אזוי־א. און איך מיט דיין
שותף וועלן מיר זיך אריינהאקן אקעגן.
    
בעת־מעשה האט ער פריינטלעך ארויפגעלייגט אף האלצמאנס דארע שפיציקע פלייצע א גראבע קיילעכדיקע, א פעכיקע האנט. אונדזער
דירעקטאר האט געכאפט א קוק מיט איין אויג אף זיין שותפס ברודער
און מיטן אנדערן אויג ― אף זיין שותפס ברודערס האנט: „א ביסל א
יד! זי וואלט אים געמעגט אפדארן היינטיקן דאנערשטיק פארנאכט... ―
וואס איז ער מיר דא פאר א קאמאנדיר? דעם הייסט ער זיך זעצן אהער,
דעם ― אהין, און הענריעטען אריינקוועטשן אין מיטן? און ווו בין
איך?... איך וועל זאגן דעם שותף מיינעם, אז איך האב פיינט אזעלכע
זאכן... מע דארף אים, אט דעם וויזלטיר, לכתחילה, נאך איידער עפעס
וואס, אפהאקן די פליגל, ער זאל וויסן דרך־ארץ... א דבר־אחר באדארף
מען געבן גלייך איבערן פיסק!״...
    
אזוי האט זיך געטראכט אונדזער האלצמאן אים צו זאגן. נאר אנשטאט דעם, רופט ער זיך אן צו זיין שותף:
    
― הערסטו, איציקל? דער „אחי״ דיינער, קיין עין־הרע איז אויסגעוואקסן אין דער לענג און אין דער ברייט.
    
דערויף ענטפערט אים דער שותף, קוקט אפן ברודער מיט ליבשאפט
און מיט גדלות און דאס פנים גלאנצט אים, ווי א פעטער קוגל, און
שוויצט:
    
― אויסגעוואקסן ― זאגסטו? פכע, בא אונדז אלעמען אזא „גאד־לע״...
    
― דאס זעט מען שוין! ― מאכט האלצמאן און טראכט זיך: „ווו
זענט איר געווען אלע בשעת דער גרויסער כאליערע?״...
    
ווי דער רוח דעם מלמד, האט אונטערגעכאפט דער „קערידזש״ אונדזערע אנגעקומענע געסט און געטראגן פייל אויסן בויגן איבער די רוישנדיקע גאסן פון דער רוישנדיקער שטאט. אונדזער דירעקטאר האלצמאן האט זיך געפילט די גאנצע צייט, אז ס׳איז אים ענג. נישטא מיט
וואס צו כאפן דעם אטעם נעבן דעם דאזיקן „וואסער־אקס״ ― אזוי האט
בא אים געהייסן זיין שותפס ברודער, וואס האט נישט אויפגעהערט צו
קאמאנדעווען אויך שפעטער, ווען זיי זיינען שוין געקומען אפן רעכטן
פלאץ, אין ווייטשעפל. דארט האט זיי ניסל שוואלב ארונטערגענומען אלעמען, איינציקווייז, כמעט אף די הענט אראפגעטראגן, און יעדן איינציקן
מיט א „האפליא״ און מיט א געלעכטערל, וואס האט האלצמאנען גע־פיליעט באם הארצן.
    
ניין. נישט אין א גוטער שעה איז געווען האלצמאנס ערשטער
אריינפאר אין לאנדאן. עפעס האט אים געזאגט דאס הארץ, אז דא אפן
ענגן האריזאנט פונעם לאנדאנער גרויען הימל, דארף אונטערגיין זיין
שטערן, וואס האט אים ביז אהער אזוי העל געלייכט און געשיינט... זיין
גאנץ ביטער הארץ האט ער אויסגעלאזט, ווי אלעמאל, אפן קאפ פון דער
אלטער מאמע, שרה־ברכה, נעבעך, און אף דער אומשולדיקער שוועסטער
זלאטקע, אדער גאר אף די אקטיארן און אקטריסעס, געשמיצט און געווארפן זיך, געקריגט, געבייזערט זיך און געשאלטן מיט אזעלכע קללות,
וואס האלצמאן וואלט געקאנט צונויפשטעלן פון זיי, ווען ער זאל האבן
צייט און קאנען שרייבן, א גאנצן בוך נאכן אלף־בית.
    
קאפיטל פיר
  
א גוטער ברודער ― ניסל שוואלב
    
א מאכל און, להבדיל, א מענטש האבן כמעט איין גליק: איינעם
געפעלט, דעם אנדערן ― נישט. אף וויפל ניסל שוואלב האט נישט געהאט קיין חן באם דירעקטאר האלצמאן אין די אויגן, אף אזויפיל, אויב
נישט מער נאך, האט ער בא ראפאלעסקאן דווקא אויסגענומען. און אויסגענומען האט ער בא אים שוין דערמיט אליין, וואס ער איז א פריילעכע,
א לעבעדיקע נשמה, און האלט אין איין ריידן און אין איין לאכן, און
דווקא הויך אף א קול, מיט א פאטש אין פלייצע און איז מיט אלעמען
אף דו. מיט איין ווארט ― א גוטער ברודער, און א סוף.
    
אונדזער יונגער העלד האט פון תמיד אן ליב פריילעכע לעבעדיקע
נשמות. האלצמאן אליין, בעת ער איז נאך געווען אין האלענעשטי, געדינט בא שטשופאקן און געהייסן „האצמאך״, איז אויך געווען, ווי מיר
געדענקען אים, א פריילעכע, א לעבעדיקע בריאה. דאס איז ער נאר איצטער, זינט ער איז א דירעקטאר פון אן אייגענער טרופע, מיטאמאל געווארן א בעל־יסורים, א בעל־מרה־שחורה און איז רק חושך יעדן איינציקן,
אז מע שארפט די ציין אף זיין „יאט״ (אף ראפאלעסקאן), מע וויל אים
אומגליקלעך מאכן.
    
דא, אין דעם טומלדיקן לאנדאן, זיינען זיינע יסורים מיט זיין מרה־שחורה מיט זיין חושך זיין געווארן נאך גרעסער. און ער האט געהאט
דערצו געוויסע סיבות, ווי מיר וועלן דאס אינגיכן ארויסזען. בא ראפא־לעסקאן אין די אויגן האט האלצמאן דערמיט א סך מער אנגעוווירן, ווי
געווונען. וואס מער האלצמאן האט אפגעלאכט און געשאלטן זיין שותפס
ברודער, אלץ מער האט ראפאלעסקא צו אים געצויגן און, אף להכעיס
האלצמאנען, געווארן מיט ניסל שוואלב דווקא א גוטער ברודער.
    
ראפאלעסקאן איז אט דאס נפש געפעלן געווארן פון דער ערשטער
מינוט מיט אלע זיינע תנועות און פאסטעמקעס און אפילו מיט דער
שפראך. ניסל שוואלב, אז ער רעדט, כאפט ער איין ווארט פארן אנדערן,
קוים וואס מע פארשטייט אים, און מחמת בטבע איז ער נישט קיין קליינער ליגנער (ער איז אן אגענט פון א געזעלשאפט, און דאס רוב אגענטן
זיינען, זאלן זיי מיר הונדערט מאל מוחל זיין גרויסע ליגנערס), על־כן
האלט ער אין איין שווערן זיך מיט מאדנע שווערענישן: „ווי איר זעט
מיך א שווימענדיקן!״ אדער: „איך זאל אזוי האבן אלעמענס גוטס!״
אדער: „אויב איך זאג א ליגן, זאלט איר זיך דערווארגן מיטן טיש!״
וכדומה אזעלכע שבועות, וואס ער זאגט זיי ארויס אזוי גיך, אין איין
אטעם, אז איר האט קיין צייט נישט כאפן מיטן שכל דאס, וואס איר
דערהערט נישט מיטן אויער.
    
די ערשטע צייט האט זיך ניסל שוואלב אונטערגענומען באווייזן
אונדזער יונגן העלד, וואס הייסט לאנדאן. ער האט צוגעזאגט אים אויספירן די גאנצע שטאט אין איין טאג.
    
אמת, אויסקוקן גאנץ לאנדאן אין איין טאג איז א ביסל א גוזמא.
נו, איז וואס? מארגן איז דען קיין טאג נישט? און איבערמארגן? דער
עיקר איז, וואס ניסל שוואלב קען די שטאט לאנדאן אף אויסווייניק, און
מיט אים אז מע גייט, אדער מע פארט, איז נישט אומעטיק. דאס מויל
מאכט זיך אים נישט צו. אומעטום, אף יעדער גאס, כמעט אף יעדן הויז,
האט ער אייך צו דערציילן א היסטאריע, א געשיכטע אדער א סקאנדאל.
און נישט נאר סתם א היסטאריע, א געשיכטע אדער א סקאנדאל, נאר
טאקע אן אמתע מעשה, וואס האט זיך געטראפן דווקא פאר אים אין די
אויגן און אפטמאל טאקע מיט אים אליין. „ווי איר זעט אים א שווימענדיקן, און ער זאל אזוי האבן אלעמענס גוטס״.
    
ניסל שוואלב, אז ער דערציילט אייך עפעס, היפנאטיזירט ער אייך:
ער האלט אייך בא א האנט, אדער ער נעמט אייך אן בא א לאץ, קוקט
אייך אריין טיף אין די אויגן אריין און זעצט אייך אריין מיט די פינגער גלייך אין הארצן אריין זיינע א געשיכטע מיט אלע ברעקעלעך, מיט
אלע פיטשעווקעס.
    
אט, למשל, הערט א שיינס: ער האט זיך אנומלטן באגעגנט אין
„הייד־פארק״ מיט איינעם זייער א גרויסן מאן, שיר נישט א לארד,
עפעס צעווערטלט. יענער אים אזוי. ער יענעם אזוי. א ווארט פאר א
ווארט... און כאטש איר זענט זיכער, אז די גאנצע מעשה איז נישט געשטויגן, נישט געפלויגן, נאר ניסל שוואלב היצט זיך אזוי שטארק און
לאכט בעת־מעשה אזוי געשמאק, אז נישט ווילנדיק הייבט איר אן צו
טראכטן בא זיך אין הארצן: „ווייס אים דער שווארצער יאר ― אפשר
איז דאס אן אמת?״...
    
מיט דעם פויגל האט זיך עס אונדזער יונגער העלד באפריינדעט, געווארן נפש־אחת, אויסגעוועזן מיט אים אלע מייזלעכער און, איבערהויפט,
אין אלע טעאטערס, אפערע־הייזער און קאנצערטן. צייט האבן זיי געהאט
איבערגענוג, ווייל די גאסטראליקע טרופע „האלצמאן, שוואלב עט קאמפאניע״ איז געווען באשעפטיקט אינעם פאוויליאן־טעאטער מער נישט א
צוויי מאל אין דער וואך.
    
ראפאלעסקא האט זיך געפילט מיט זיין נייעם גוטן פריינט אין לאנדאן, ווי א פיש אין וואסער. ער וואלט זיך געפילט נאך בעסער, ווען ניסל
שוואלב זאל נישט אריינפאלן קיין אידעע מיטצונעמען אויך די שוועסטער
זיינע די פרימאראנע הענריעטא שוואלב. ניסל האט געוואלט, אז זיין
שוועסטערל זאל אויך הערן מוזיק. „נישקשה, עס וועט איר צו נוץ קומען״
― האט ער געזאגט, און געמיינט האט ער עפעס אנדערש. אים האט דער
ברודער איזאק דעם ערשטן טאג נאך איבערגעגעבן, אז מע באדארף דעם
„יאט״ פארשלייערן פאר זייער שוועסטער, פאר הענריעטען. אנישט וועט
אים דער יאדישליווער האן (דאס מיינט ער ― דעם שותף האלצמאן)
פארקנסן פאר זיין שוועסטערל...
    
― פאר וועמען? פאר אט דעם גרינעם אגרעס? ― האט זיך ניסל
שוואלב אויפגעכאפט און גענומען שטעלן ברייטע פיס איבערן צימער.
    
― א גרינער אגרעס ― זאגסטו? אן עפעלע! ― מאכט צו אים
איזאק שוואלב און שטעלט אוועק אף אים דאס רויטן פנים.
    
― קיי און שפיי! ― ענטפערט אים דער ברודער ניסל און הערט
נישט אויף ארומצושפאנען הין און צוריק מיט זיינע ברייטע טריט.
    
אין ניסלס קאפ ― האט מען געקאנט זען ― ארבעט זיך עפעס א
וויכטיקער פלאן, א קאמבינאציע.
קאפיטל פינף
  
א מענטש מיט קאמבינאציעס
    
ניסל שוואלב איז א מענטש מיט קאמבינאציעס. אין זיין הויפט־פראפעסיע רעכנט ער זיך אפילו אלס אגענט, נאר פון דעם אליין קאן
מען אין לאנדאן קיין לעבן נישט מאכן. מוז מען קאמבינירן. און קאמבינירן קאמבינירט ניסל שוואלב אלצדינג, וואס עס לאזט זיך. און דער
אמת פאדערט, מע זאל דעם דאזיקן קאמבינאטאר געבן א שבח הינטער
די אויגן, אז זיינע קאמבינאציעס ווייזן אויס תחילת, דאכט זיך משונה
ווילד, קרום פארדרייט, ריין משוגע, נאר נאכדעם קומט דאס אויס גלייך
גלאט, וואס גלאטער קאן שוין גאר נישט זיין. און טאמער מאכט זיך
אמאל, ס׳איז נישט אזוי גלייך ― איז ער דאך נישט מער ווי א מענטש,
און א מענטש האט אמאל א טעות.
    
ניסל אליין דערציילט, אז מיט זיינע קאמבינאציעס האט ער שוין
נישט איין פירמע פארדרייט דעם מוח, געבראכן ריק און לענד. שולדיק
איז אבער נישט ער. א סימן ― מע זאל אים געווען פאלגן ביזן סוף,
וואלט אלצדינג געווען אנדערש. דער גאנצער חסרון איז, זאגט ער, וואס
מע פאלגט אים נישט, ווייל מע פארשטייט אים נישט. פשוט, מענטשן
זיינען בהמות, זאגט ער, אקסן, פערד, אייזלען. קיינער פארשטייט נישט
קיין געשעפט, אזוי ווי ער, און קיינער, זאגט ער ווייס נישט, וואס הייסט
א קאמבינאציע...
    
דאס יידישע פאוויליאן־טעאטער זאל אריינפאלן צו א קריסט אין
די הענט אריין ― דאס איז אויך געווען ניסל שוואלבס א קאמבינאציע,
אזוי ווי ס׳איז געווען זיין קאמבינאציע אמאל, אז די איינציקע יידישע
צייטונג אין לאנדאן „דער יידישער קוריער״, זאל ארויסגעגעבן ווערן
דווקא דורך א קריסט, נישט דורך א יידן. וואס איז דער שכל? אט אזוי
האט געוואלט ניסל שוואלב און אט אזוי איז דאס טאקע געווען.
    
אמת, דער „יידישער קוריער״ האט געהאט א פנים פון א האנט־שטשירקע, וואס מע ווישט מיט איר די טעלער אין קיך, און דער ארויסגעבער דער קריסט איז נעבעך ניזוק ונהרג געווארן. ער האט דערלייגט
צום געשעפט פונקט אזויפיל פונט שטערלינג, וויפל ער האט פארמאגט.
ער זאל געווען האבן מער, וואלט ער דערלייגט מער. נאר ווער איז אים
שולדיק? א גויישער קאפ. נישט געוואלט פאלגן ניסל שוואלבס פלאן ―
דרוקן דעם „יידישן קוריער״ צוויי מאל א טאג, ווי די ענגלישע צייטונגען
טוען. אינדערפרי און אפדערנאכט. איי, די קשיא איז מיט א קל־וחומר:
מה דאך די לאנדאנער יידן ווילן נישט קויפן דאס יידישע בלאט איינמאל
אין טאג, וועלן זיי דאך צוויי מאל אין טאג אוודאי נישט קויפן? איז
דער תירוץ: אדרבא, אט ווייל צוויי מאל אין טאג, וועט מען ערשט קויפן,
ווארעם מע וועט וועלן זען, וואס קאן, א שטייגער א יידיש בלאט דרוקן
צוויי מאל אין טאג?
    
די געשיכטע, ווי אזוי דאס פאוויליאן־טעאטער איז אריינגעפאלן צו
א קריסט אין די הענט אריין, איז אזוי אינטערעסאנט, אז מיר גיבן זי
דא איבער פאר אונדזערע לייענער אין קורצן.
    
ניסל שוואלב איז, ווי זיין ברודער איזאק שוואלב, א גרויסער ליבהאבער פון טעאטער. דאס ליגט שוין בא זיי, אפנים, אין דער משפחה.
דערצו האט ער טאקע אליין אויך אמאל געהאט א שטיקל שייכות, ווי
מיר וועלן זען ווייטער. דעריבער איז ער פון תמיד אן געווען אן אפטער
גאסט, מען קאן זאגן, א שטענדיקער באזוכער, כמעט א תושב אין יידישן
פאוויליאן־טעאטער. נאר אין דער צייט, וואס דאס יידישע לאנדאנער פובליקום איז זיך געזעסן אין טעאטער, ווי די שאף, צוגעהערט אלע נארישקייטן, וואס שלאגן צו דער גאל, און אויסגעהערט אלע זינגערייען,
וואס מע קאן פון זיי חלשן, איז ניסלס קאפ געווען פארנומען מיט אלערליי קאמבינאציעס. „פארוואס, למשל, ― האט זיך געטראכט, ― זאל
דאס לאנדאנער יידישע פובליקום נישט האבן א רעכט יידיש טעאטער,
און נישט איין טעאטער, נאר טאקע גאנצע דריי טעאטערס: פאר דראמע באזונדער, פאר אפערעטעס באזונדער און פאר ערנסטער אפערע באזונדער? מיט אזעלכע דריי טעאטערס קאן מען דאך אייננעמען די וועלט!
אין אזא טעאטער וועט שוין אנשטיין צו קומען דער יידישער אריסטאקראטיע אויך, און ראטשילד אליין אויך. דער עיקר ― א שיין הויז
און רעכטע ארטיסטן. איז א הויז דארף מען נישט קיין שענערס, ווי דאס
פאוויליאן־טעאטער. א ביסל איבערפרישן ― ווערט דאס א גן־עדן. און
ארטיסטן? א דאגה מיט ארטיסטן! און ווי איז אמעריקע? ווינציק
„סטארס״ פאראן אין אמעריקע? פאר געלט קאן מען אראפברענגען נישט
נאר אדלערן פון ניו־יארק, נאר אפילו סארא בערנארד פון פאריז. און
פאר נויט וועט מען זיך דערווייל באגיין מיט די קלאפערס, וואס זיינען
דא אין לאנדאן, צושמעלצן צו זיין שוועסטערל, די פרימאדאנע פון
זיין ברודערס טרופע „האלצמאן, שוואלב עט קאמפ״, מיט דעם יונגן
ארטיסט לעא ראפאלעסקא פון בוקארעשט, וואס עס קלינגט מיט אים
איצט די וועלט.
    
דאס איז געווען אין דער צייט, ווען די צוויי ברידער האבן געהאלטן
סאמע אין רעכטן איבערשרייבן זיך וועגן קומען קיין לאנדאן אף גאסטראלן. אין יענער צייט האט ניסל שוואלב אויפגעגעבן כמעט אלע זיינע
געשעפטן און האט זיך אפגעגעבן אינגאנצן נאר מיט זיינע דריי טעאטערס. עס זיינען געפלויגן בריוו קיין עסטרייך צו זיין ברודער, בריוו
קיין אמעריקע, בריוו קיין רוסלאנד, און אפילו יאהאנעסבורג און בוע־נאס־איירעס האט ער אויך נישט פארגעסן. ער האט נישט דורכגעלאזט
ווו ערגעץ א יידיש טעאטער אדער א יידישע בארימטהייט. און פון
אומעטום זיינען געקומען ידיעות, וואס מע קאן מיט זיי זיין צופרידן.
עס האט זיך געשניטן אף א דרך. איין זאך איז אים געבליבן דורכצו־זעצן, נאר א קלייניקייט: ווו נעמט מען געלט?...
    
איז אבער אונדזער קאמבינאטאר נישט אזעלכער, וואס שטעלט זיך
אפ אין האלבן וועג. ניסל שוואלב איז א מענטש, וואס גייט גלייך און
האט פיינט איבערקלייבן און דערצו איז ער נאך א גרויסער מוצלח אויך.
אט וועט איר הערן א שיינס.
    
קאפיטל זעקס
  
מע באדארף האבן גליק
    
איינמאל, אין א כמורנעם נעפל־טאג, ווי עס גיט זיך אויס אין לאנדאן, ווען די גאנצע שטאט זעט אויס, ווי מצרים אין די דריי פינצטערע
טעג, אזוי אז אפילו די אנגעצונדענע לאמטערנס אין מיטן העלן טאג
זיינען נישט אימשטאנד צו פארהיטן, אז פוסגייערס זאלן זיך נישט
צעבוצקען מיט די שטערנס, איז אונדזער געניאלער קאמבינאטאר ניסל
שוואלב אוועק אין קאנטאר „העטשקינס בראס, לימיטעד״, וואס אין
סיטי לאנדאן. דארט האט ניסל שוואלב זיין הויפט־אגענטור פון ניימאשינען, וועלאסיפעדן, אויטאמאבילן, עט צעטערא.
    
דאס הויז „העטשקינס בראס, לימיטעד״ געהערט צו די צוויי רייכע
ענגלענדער, ברידער העטשקינס, פון וועלכע איינער, דער עלטערער,
פארברענגט כמעט זיין גאנץ לעבן אין דער שווייץ, קלעטערט אף די
סאמע הויכע אלפן־בערג און איז נאך נישט געהרגעט געווארן, און דער
יינגערער, דער, וואס מיר האבן אים באגעגנט באם באנהויף, דער פירט
די געשעפטן.
    
געטראפן האט אים ניסל שוואלב שטיין בא א הויכן דעסק, באם
איבערקוקן די קארעספאנדענציע פון דער פאסט. באלד נאכן ערשטן
„גוט מארנינג״, האט אים שוואלב געבעטן, ער זאל אוועקלייגן אלע געשעפטן און זאל אים אויסהערן: ער האט אים געבראכט צוטראגן א „ביזנעס״, וואס נאר איינמאל אין זיבן הונדערט יאר טרעפט זיך אזא גליק.
    
דער יונגער העטשקינס האט אוועקגעלייגט די פאסט, אוועקגעזעצט
זיך מיט זיין אגענט א טשער קעגן א טשער, פארקאטשעט די ברייטע
קעסטלדיקע הויזן ארויף איבער די דארע קנעכלעך, און קאלט, אן ווערטער, ארויסבאוויזן אים, אז ער איז אנגעברייט אויסצוהערן, וואס פאר
א מין „ביזנעס״ דאס איז, וואס נאר איינמאל אין זיבן הונדערט יאר
טרעפט זיך אזא גליק.
    
אין א לאנגער רעדע, מיט זייער א שיינער שפראך, מיט א סך פארבן, האט אים ניסל שוואלב אויסגעמאלט די לאגע פונעם יידישן טעאטער
בכלל און פונעם לאנדאנער פאוויליאן־טעאטער בפרט. נאכדעם האט ער
אים צעלייגט א גאנצן פלאן פון דריי טעאטערס: פאר ערנסטע אפערעס,
פאר אפערעטעס און פאר דראמעס. דערביי האט ניסל שוואלב ארויסבאוויזן א זעלטענע געניטקייט אין די זאכן, וואס זיינען שייך צו טעאטער, קונסט און מוזיק. נאכדעם האט ער אים ארויסגעלייגט א גאנצן
פאק מיט בריוו און דעפעשן פון פארשיידענע ארטיסטן פון דער גארער
וועלט און אויסשניטלעך פון גאזעטן. דאס אלצדינג האט ער איבערגעזעצט אים פון יידיש אף דער ענגלישער שפראך, און צום סוף האט
ער געבראכט אן אויספירלעכע קאלקולאציע: וויפל פונט שטערלינג מע
וועט ארויסנעמען.
    
לויט דעם דאזיקן קלארן חשבון איז אויסגעקומען, אז אין עטלעכע
יאר ארום קאן מען אוועקקויפן פאר אן אייגנטום נישט נאר דאס פא־וויליאן־טעאטער, נאר אט דאס הויז, מיט נאך א הויז, מיט נאך דריי
הייזער אין סיטי לאנדאן.
    
אין דער גאנצער צייט, וואס ניסל שוואלב האט גערעדט, איז מיסטער העטשקינס געזעסן און אלץ געטראכט, וואס פאר א שייכות, למשל,
קאן האבן צו „העטשקינס, בראס, לימיטעד״ אט דער גאנצער געשפרעך?
קיין ניי־מאשינען באדארף מען צו א טעאטער, דאכט זיך, נישט האבן.
בייסיקלעך (וועלאסיפעדן) ― אויך נישט. סיידן אפשר אן אויטאמאביל. איז איבער איין אויטאמאביל אזויפיל רייד?!...
    
מיסטער העטשקינס האט די גאנצע צייט געקוקט דורכן פענצטער
אף דער גאס, כאטש מע האט דארט נישט געזען גארנישט, און געקלאפט
זיך מיט א פינגער איבער די דריי גאלדענע ציין. ער האט אלץ געווארט,
ביז דער אגענט וועט אמאל ענדיקן. און אז יענער האט זיך אנגערעדט,
האט זיך מיסטער העטשקינס אויסגעדרייט מיטן פנים צום אגענט און א
קוק געגעבן אים אין די אויגן אריין, ווי איינער רעדט: „וואס זשע איז
דער היוצא לנו מזה?״...
    
ניסל שוואלב האט דעם קוק, אפנים, פארשטאנען, האט ער אים
קורץ און שארף דערקלערט, וואס ער וויל. ער וויל, פארשטייט איר מיך,
אז ער, העטשקינס, זאל איינגיין אף דער קאמבינאציע. בעת־מעשה האט
אים ניסל שוואלב אריינגעקוקט אין פנים, ― וואס פאר אן איינדרוק
האט געמאכט אף אים די דאזיקע קאמבינאציע?
    
אף דעם דאזיקן קאלטן פנים איז אבער נישט געווען איבערצולייענען ― איר זאלט זאגן ― איין אות אפילו. קאלט איז דארט געווען,
ווי אפן שפיץ פון מאנט־בלאן, און רויק, ווי אפן פארגליווערטן ים.
מיסטער העטשקינס האט מער נישט אזא זיפץ געטאן, אויפגעשטאנען,
זיך א קראץ געגעבן מיט א פינגער איבערן קנאפ, וואס אף זיין רויטן
האלדז, שלעפעריק א זאג געגעבן: „אלל־רייט״, אויסגעצויגן דעם אגענט
צוויי פינגער פון דער רעכטער האנט, געהייסן קומען נאך אן ענטפער
אף דער קאמבינאציע מארגן דריי פערטל אף צוועלף.
    
וואס פאר אן ענטפער מיסטער העטשקינס האט געגעבן ― דארפן
מיר שוין נישט זאגן. טאקע נאר אזא מוצלח, ווי ניסל שוואלב, האט
געקאנט געראטן דורכצוזעצן אזא ווילדע קאמבינאציע.
    
מע באדארף נישט קיין שכל, פריינט לייענער, מע באדארף נישט קיין
קענטעניש ― מע באדארף נאר האבן גליק.
    
קאפיטל זיבן
  
די מוזיקאלישע משפחה
    
― היינט אפדערנאכט גייען מיר צום חזן, ― האט זיך אנגערופן
איינמאל ניסל שוואלב צו זיין נייעם יונגן פריינט, צו ראפאלעסקאן.
    
דערהערט דאס ווארט „חזן״, האט דאס ראפאלעסקאן געגעבן א
שטויס אין הארצן און א הייב אויף פונעם ארט. זיין אמאליקער רבי,
ישראלי דער חזן פון האלענעשטי, איז אים פלוצעם געקומען פאר די
אויגן, און מיט א קלאפנדיק הארץ האט ער א פרעג געגעבן בא זיין
נייעם גוטן ברודער:
    
― וואסער חזן?
    
― דער לאמזשער חזן, אט דער, וואס איז געווען מיט דער כאליאסטרע אין טעאטער. האסט שוין פארגעסן. (ניסל שוואלב איז מיט
זיין נייעם יונגן פריינט שוין לאנג אף „דו״).
    
― אאא? ― ציט אויס ראפאלעסקא, און ער דערמאנט זיך, אז
אנומלטן אין פאוויליאן־טעאטער, צווישן די אקטן, האט אים ניסל שוואלב
צוגעפירט הינטער די קוליסן עפעס א געלן יידן מיט וואט אין די אויערן.
נאכן יידן איז נאכגעגאנגען א גאנצע כאליאסטרע קינדער, יינגלעך און
מיידלעך. וויפל קינדער דארט איז געווען ― געדענקט ער נישט. נאר
דאס געדענקט ער, אז געווען זיינען דארט מער רויטע איידער שווארצע,
און אלע מיט לאכנדיקע פנימלעך און שעלמישע אייגעלעך.
    
פארשטעלנדיק אים די דאזיקע כאליאסטרע, האט אים ניסל שוואלב
― טאקע זיי אין די אויגן ― אפגעלויבט דאס דאזיקע געזינדל אין טאג
אריין, דערציילט גוזמאות, מיט סקאנדאלן, און גיך, איין ווארט איבערן
אנדערן, מיט פייער און מיט שווערענישן, ווי זיין שטייגער איז. נאר די
אלע מעשיות זיינען ראפאלעסקאן דעמאלט, אינעם טעאטער־טאראראם,
אין איין אויער אריין, פונעם אנדערן ארויס. ראפאלעסקא איז שוין געוווינט געווארן, אז אף יעדן מענטשן האט ניסל שוואלב א מעשה, און
א מעשה מוז זיך ענדיקן בא אים מיט א סקאנדאל.
    
איצט, גייענדיק אהין מיט א וויזיט, האט אים ניסל שוואלב נאכאמאל איבערגעחזרט, וואס פאר א זעלטענע מוזיקאלישע משפחה דאס איז:
א געזינדל פון לויטער זינגערס און מוזיקערס. פון דעם טאטן דעם חזן
ביזן קלענסטן קינד, וואס איז נאך נישט אלט קיין פיר יאר, זינגען
זיי און שפילן אף אלע אינסטרומענטן.
    
― מיינסט אפשר, אז עמעצער האט זיי געלערנט? כא־כא! בא דעם
דאזיקן חזן ווערן געבוירן קינדער פארטיקע מוזיקערס פון דער מאמעס
בויך ― איך זאל אזוי האבן אלעמענס גוטס!
    
אזוי לאזט אויס ניסל שוואלב און כאפט זיך אריין מיט ראפאלעס־קאן אין א יידיש געוועלבל, און הייסט זיך געבן ברויט און ווארשעווער
ווורשטלעך און געזאלצנס „און עפעס נאך״. ניסל שוואלב קוקט אריין
אין די געזאלצענע זאכן און באלעקט זיך.
    
― צו וואס איז דאס פלוצעם? ― פרעגט אים ראפאלעסקא פארווונדערט.
    
― „כיבוד״, ― מאכט צו אים גאנץ ערנסט ניסל שוואלב. ― זיי
מוזן דאך עפעס האבן מיט וואס אונדז מכבד צו זיין. און אגב וועלן זיי
טאקע אליין אויך עפעס איבערבייסן. ארעמעלייט, קבצנים, כא־כא, סטייטש
קבצנים! מע זאל זיי נישט אונטערהאלטן, וואלטן זיי דא, אינעם דאזיקן
לאנדאן, אם־ירצה־השם, אויסגעגאנגען פון הונגער. א קלייניקייט? קיין
עין־הרע, אזא געזינדל! פיקערס א סך, און פארדינערס, ברוך־השם, נישט
איינער. ס׳איז אבער דערווייל, כל־זמן די קינדער זיינען קינדער. לאזן
זיי זיך נאר געבן א כאפ אף די פיס, וועלן זיי אנשיטן אט די שטוב מיט
גאלד, ווי דו זעסט מיך שווימענדיק... פאוואליע, ווי דו גייסט. ס׳איז
דא פינצטער און גליטשיק און וחלקלקות. קאנסט נאך חלילה בלייבן
אן א טאטן.
    
אזוי מאכט ניסל שוואלב צו ראפאלעסקאן, און רייבט א שוועבעלע נאך א שוועבעלע, און ביידע לאזן זיך פארזיכטיק אראפ ערגעץ אין
א קעלער אריין, אדער גלאט אין א גרוב, און טרעטן אריין אין א מין
אפארטאמענט, וואס ס׳איז שווער צו טרעפן, ווו איר געפינט זיך. א קיך
נישט קיין קיך, א קאמער נישט קיין קאמער. נאר ברייט און לאנג, און
בעטלעך ― ווי אין א ביקור־חולים. די ווענט באהאנגען מיט אלערליי
מוזיקאלישע אינסטרומענטן. אין מיטן שטוב שטייט א גרויסער אויסגעדינטער פארטעפיאן אפן, און א קליין מיידעלע פון א יאר זעקס־זיבן
און אפשר אכט (ניסל שוואלב זאגט, אז זי איז גאר נישט אלט קיין פיר
― טא! לאמיר אים צוליב טאן) מיט רויטע הערלעך זיצט און ציט פונעם אינסטרומענט מוראדיקע קולות. יעדנפאלס, נישט די קולות, וואס
דאס קינד וויל. מע דארף אים אבער מוחל זיין, דעם דאזיקן זקן. ער
האט שוין זיינס אפגעשפילט. אן אנדערער אין זיינע יארן וואלט שוין
לאנג אנגעשפארט העט־ווייט, ערגעץ אף א בוידעם...
    
דערזען די אריינגעקומענע געסט, ווארפט אוועק דאס זעקס־זיבן־אדער אכט־יעריקע מיידעלע, וואס איז נאך נישט אלט קיין פיר יאר,
דעם זקן דעם פארטעפיאן און טוט זיך א לאז צו ניסל שוואלב אף די
הענט מיט א געשריי אויס:
    
― דער פעטער ניסל איז געקומען! דער פעטער ניסל!!
    
ווי אין טעאטער אף דער סצענע, האבן זיך אנגעהויבן באווייזן
איינס נאך דאס אנדערע עפעס פון אן אונטערטיר פארשוינען: יינגלעך
און מיידלעך. וויפל ― ווייסט מען נישט. נאר מער רויטע ווי שווארצע.
טאקע די זעלבע, וואס ראפאלעסקא האט זיי געזען בא זיך, הינטער די
קוליסן, אלע מיט לאכנדיקע פנימלעך און מיט שעלמישע אייגעלעך. נאך
זיי טרעט ארויס דער פאטער, דער לאמזשער חזן אליין, א ייד א רויטער,
וואס האלט שוין בא ווערן גרוי. נאך א יאר צוויי־דריי ― און פון זיינע
רויטע האר וועט נישט בלייבן קיין סימן אפילו, אז זיי זיינען אמאל
געווען רויט. פונדעסטוועגן האלט ער זיך נאך גאנץ פעסט און גלייך און
ציכטיק־זויבער. די אויגן גלאנצן און די הענט ציטערן, ווי בא אלע
הונגעריקע. נאר א מכה ― דאס פנים דארף נישט זאגן, וואס אין בויך
טוט זיך...
    
― קודם לאמיר זיך נעמען עפעס צובייסן, ― זאגט ניסל שוואלב,
רייבט א האנט אין א האנט און באלעקט זיך. ― איך בין טויט הונגעריק, ווי איר זעט מיך א שווימענדיקן.
    
און רערנדיק, בינדט ער אויף די פעקלעך מיטן איינגעקויפטן עסנווארג און נעמט זיך דער ערשטער צו דער ארבעט מיט אזא מין אפעטיט,
גלייך ווי עס וואלט באמת געווען בא אים נאך תענית.
    
― וואס זיצט איר, ווי די מחותנים אף א פרעמדער חתונה? ―
צעשרייט ער זיך אפן מוזיקאלישן געזינדל. הייבט זיך אויף פריער דער
לאמזשער חזן מיט די הונגעריקע אויגן און מיט די ציטעריקע הענט,
גייט צו כלומרשט אזוי זיך, פון יוצא וועגן. יענער בעט, קאן מען נישט
זיין אזוי גראב... און נאך אים ― די גאנצע כאליאסטרע קינדער, וועלכע ס׳איז גלייך צו דערקענען, אז דער אפעטיט איז בא זיי, דאנקען
גאט, נישט צו פארזינדיקן. ביסלעכווייז ווערט לעבעדיקער־לעבעדיקער,
און די ארבעט גייט אוועק אזוי געשמאק, אז אונדזער ראפאלעסקא נעמט
אויך אן א יצר־הרע צום עסן.
    
― זיץ, נעם, ברעך, שנייד, קיי, שעם דיך נישט! ביסט דא צווישן
היימישע, צווישן אייגענע, ― גיט אים אונטער ניסל שוואלב חשק, און
די כאליאסטרע קוקט אפן יונגן ארטיסט מיט אזעלכע פריינטלעך־נייגע־ריקע אויגן אז ער הייבט אן פילן זיך דא גאנץ היימיש, טאקע ווי צווישן
אייגענע. פון וואנען האט זיך גענומען צו אים פלוצעם אזא אפעטיט צום
עסן? פארוואס פילט ער זיך דא אזוי ווארעם, אזוי פריי, אזוי לעבעדיק? ― א מאדנע־מאדנע געזינדל!
    
די גאנצע צייט פונעם עסן הערט ניסל שוואלב נישט אויף צו שיטן
מיט רייד און מיט ווערטלעך. פאר יעדן האט ער א באזונדער ווערטל
מיט אן אנדער צונעמעניש. ניסל שוואלב רעדט, און די כאליאסטרע,
עסנדיק, קאטשעט זיך פאר געלעכטער. נאר דער פאטער, דער לאמזשער
חזן, טוט זיין זאך ערנסט, ווישט זיך אלע מינוט די ליפן און עסט ווייטער.
ניין, אונדזער יונגער העלד, זינט ער איז נע־ונד, האט ער זיך אזוי גוט
נישט געפילט, ווי אינעם דאזיקן געזינדל. אזוי גוט, און באקוועם, און
היימלעך, און פריי, און לעבעדיק.
    
אפגעגעסן, טוט ניסל שוואלב א ווונק צום לאמזשער חזן, און דער
לאמזשער חזן, גוט אויסגעווישט די ליפן שוין אף דעם רעכטן אמת
און איבערגעלייגט די וואטע אין די אויערן, טוט ער א קאמאנדעווע צו
דער כאליאסטרע, מע זאל זיך נעמען צו די כלים, געבן לכבוד די געסט
א שטיקל קאנצערט.
קאפיטל אכט
  
שפילט דעם חתן א וויינענדיקס
  
דאס „שטיקל קאנצערט״, וואס דאס מוזיקאלישע געזינדל האט געגעבן, איז געווען נישט קיין שטיקל, נאר א גאנצער, א זעלטענער קאנצערט. איינער פון די קאנצערטן, וואס מע קאן זיי נישט פארגעסן קיינמאל. אחוץ דעם, וואס דא זיינען געווען אלע מינים מוזיקאלישע אינסטרומענטן: פידל, פלייט, טשעלא, פיאנא, באס, צימבל, הארפע און קעסלפויק, און אויסער דעם, וואס דאס שפילן גופא איז געווען מייסטע־ריש־גרויסארטיק, מיטן בעסטן אנסאמבל, האט דער דאזיקער פאמיליען־ארקעסטער, וואס איז באשטאנען פון האלב־נאקעטע און גאנץ בארוועסע קינדער, אונדזער יונגן העלד גלאט גערירט ביז טרערן. קוקנדיק אף
דער דאזיקער, פון גאט געבענטשטער, נאר ארעמער קאפעליע, קומען אים
אפן קאפ אלערליי מחשבות. אין דער גאנצער צייט פון זיין נע־ונד זיין
אף דער וועלט האט ער זיך שוין אנגעזען גענוג טאלאנטן, וואס וואלגערן זיך בא אונדז אפן מיסט. קיינער אינטערעסירט זיך נישט דערמיט.
קיינער קוקט זיך נישט ארום. „נישטא, נישטא בא אונדז קיין מעצענאטן״, ― טראכט ער זיך, און ער דערמאנט זיך אינעם לעמבערגער מעצענאט, אינעם דאקטאר לעוויוס־לויתן, וואס פארמאגט אפשר א האלבן
מיליאן. דער דאזיקער דאקטאר האט זיך תחילת ארויסגעשטעלט פאר א
ליבהאבער פון קונסט, פאר א מעצענאט, און אז ס׳איז געקומען צו עפעס,
האלצמאן האט אים נאר געגעבן אנצוהערעניש וועגן שטיצע, אזוי האט
זיך באם דאקטאר איבערגעביטן דאס פנים, צוגעזאגט, אז ער וועט קומען צו זיי אין טעאטער אריין ― און א גוטן טאג, מער האט מען אים
נישט געזען... „איך, ― טראכט זיך ראפאלעסקא, ― לאמיך נאר ווערן
זעלבשטענדיק און אליין אנהייבן פארדינען געלט, נעם איך אט אזא מין
געזינדל ארויס פון דער דאזיקער בלאטע און גיב זיי די וועלט צו זען״...
    
ראפאלעסקא פאנטאזירט, ווי אלע מאל, גאלדענע חלומות, און דער
בארוועסער ארקעסטער הערט נישט אויף צו באווייזן זיינע ווונדערס.
אין דער צייט, וואס די קאפעליע שפילט און ראפאלעסקא באווונדערט
און פאנטאזירט, זיצט ניסל שוואלב אין א ווינקעלע מיט דער מוטער פון
די דאזיקע געבענטשטע קינדער, א יידענע מיט א רויטן פאלשן פארוק
אויפן קאפ, וואס וועט דערפאר קיינמאל נישט ווערן גרוי, און רעדט און
דערציילט און שווערט, „ווי איר זעט אים א שווימענדיקן״ און „ער זאל
אזוי האבן אלעמענס גוטס״...
עס איז שוין געווען שפעט באנאכט, אז ניסל שוואלב איז געגאנגען מיט זיין יונגן פריינט אהיים צוריק פון דער מוזיקאלישער משפחה.
דאס לאנדאנער ווייטשעפל איז נאך געווען באלייכט מיט אלע לאמטערנעס. נאר אויסער דעם הויכן פאליסמען מיט די לאנגע פיס, האט מען
שוין נישט באגעגנט קיינעם. אונדזער יונגער העלד, וואס איז בטבע א
שווייגער, אן אפגעווויגענער, אפגעמאסטענער כאראקטער, איז שוין לאנג
נישט געווען אזוי אויפגערעגט, ווי אין דעם דאזיקן אוונט. ער איז מיטאמאל געווארן ריידעוודיק. ער האט געטענהט צו זיין נייעם גוטן ברודער ניסל שוואלב און געמאכט מיט די הענט:
    
― סטייטש, סטייטש! אזעלכע געבענטשטע קינדער, אזעלכע געבענטשטע הענט! וואלגערן זיך אין אזא בלאטע, ליגן אין אזא גרוב! ווי
איז דאס מעגלעך, אז אין אזא שטאט, ווי לאנדאן, זאל זיך נישט געפינען צווישן יידן כאטש איין מעצענאט, וואס זאל שטיצן די דאזיקע מוזיקאלישע פאמיליע?
    
― וואס רעדסטו, קינדעניו, מעצענאט? ― רופט זיך אן צו אים
ניסל שוואלב, און זיין שטימע הילכט איבערן ווייטשעפל אין דער דאזיקער נאכט. ― אט וועל איך דיר דערציילן א שענערע זאך, וועסטו
אראפ פון זינען! פאראן בא אונדז איינער ― דו רופסט עס א מעצענאט.
ער איז א רוסישער ייד. געווען אמאל, קיין עין־הרע, אן אביון, היינט
איז ער א ייד א מיליאנער, אף אונדז ביידן געזאגט געווארן. סטעלמאך
הייסט ער, דער דאזיקער מעצענאט.
    
― סטעלמאך?
    
ראפאלעסקא איז שטיין געבליבן. עס דאכט זיך אים, אז ער האט
ערגעץ געהערט שוין דעם דאזיקן נאמען, וואס האט א שייכות צו רייזלען. נאר ער קאן זיך נישט דערמאנען, ווו... דערזען, אז ראפאלעסקא
איז שטיין געבליבן, רופט זיך אן צו אים ניסל שוואלב:
    
― זע נאר, איך האב נאך נישט אנגעהויבן צו דערציילן, איז ער
שוין ארויס פון די כלים. הער בעסער ווייטער. באקאנט האב איך מיך
מיט דעם סטעלמאכן אט דא נישט לאנג, טאקע אין פאוויליאן־טעאטער.
ער איז אן אפטער גייער אין טעאטער. א שטארקער ליבהאבער פון יידיש טעאטער און א מבין אף מוזיק. מחמת זיין זונדל, גרישא סטעלמאך, איז א בארימטער פידלער, א ווונדערקינד. ער האט שוין געשפילט
וויפלמאל באם קעניג אין הויף. און דורך אים, דורכן זונדל הייסט עס,
איז ער דאך אזוי רייך געווארן.
    
ראפאלעסלא האט זיך שוין דערמאנט, ווער דער סטעלמאך איז און
וואס פאר א שייכות זיין זונדל האט צו רייזלען. און די מעשה מיטן מעצענאט, וואס ניסל שוואלב דערציילט אים דא באקומט בא אים א גאנץ
באזונדערן אינטערעס און ער טוט א פרעג בא זיין נייעם גוטן פריינט:
    
― אלזא, ווו געפינט ער זיך, אט דער... איך מיין, אט דער בארימטער פידל־שפילער?
    
― כאפ זשע נישט! ― מאכט צו אים ניסל שוואלב. ― איך האלט
נאך נישט באם זון, איך האלט ערשט באם פאטער, באם מעצענאט הייסט
עס, ווי אזוי מיר האבן זיך מיט אים באקאנט. באקאנט האבן מיר זיך
מיטן דאזיקן שמינדער בגעץ אין בופעט, צווישן די אקטן. איך זע עפעס
א יידל דרייט זיך מיר ארום און קייט און קוקט אף מיר מיט אויגן.
ער אף מיר, איך אף אים. א ווארט פאר א ווארט: „פון וואנען איז א
ייד? איר זענט מיר, זאג איך, עפעס קענטלעך״. „איך בין, זאגט ער,
סטעלמאך״. ― „אוי זאג איך, זענט איר הייסט עס, טאקע סטעלמאך
אליין? זאגט זשע מיר, זאג איך, מיסטער סטעלמאך, פון וואסערע סטעלמאכס זענט איר דאס, אייגנטלעך גערעדט?״... קוקט ער מיך אן מסתמא,
ווי א חושימדיקן, און מאכט צו מיר מיט א ברוגזלעכן געלעכטערל:
„וואס הייסט ― פון וואסערע סטעלמאכס? איר האט דען נישט געהערט,
זאגט ער, קיינמאל דעם נאמען גרישא סטעלמאך? כא־כא, א ייד, זאגט
ער, זיצט אין לאנדאן און ווייס נישט, אז ס׳איז דא א גרישא סטעלמאך
אף דער וועלט, וואס האט שוין געשפילט וויפלמאל באם קעניג אין
הויף״... „אז ס׳איז דא אין לאנדאן, זאג איך, א גרישא סטעלמאך, וואס
שפילט באם קעניג אין הויף, דאס, זאג איך, ווייס איך, כאטש איך בין
אין הויף, זאג איך, נישט אזא אפטער אריינגייער. נאר וואס געהערט ער
זיך, זאג איך, אן מיט אייך?״ צעלאכט ער זיך נאך שטארקער און רופט
זיך אן צו מיר מיט גדלות: „וואס ער געהער זיך אן מיט מיר? כא־כא!
איך בין זיינער א טאטע״. ― „מזל־טוב, זאג איך, אז ווויל איז דעם
זון, וואס האט אזא טאטן״. און אט אזוי האבן מיר זיך צערעדט. דאס
הייסט, רעדן, האט אייגנטלעך, גערעדט אט דער לץ. ער האט פיינט, אז
יענער רעדט. ער האט בעסער ליב אליין רעדן. ובפרט, אז ער צערעדט
זיך פון זיין גרישען, וועסטו אים נישט אפשטעלן מיט קיין צען פערד.
טראטאטא! טראטאטא! גרישא־קעניג־קאנצערט־מוזיק... א מעשה אן אן
עק! שלאג איך אום איבער אין מיטן: „איך זע, זאג איך, אז איר זענט
א מבין און א ליבהאבער פון מוזיק. אויב איר ווילט, זאג איך, הערן
א ביסל רעכטע מוזיק, וועל איך אייך פירן, זאג איך, אין אן ערטל, און
דווקא אן געלט, וועט איר הערן, זאג איך, וואס הייסט מוזיק אף דער
וועלט!״... מאכט ער צו מיר: „אך, מיטן גרעסטן פארגעניגן. בא מיר,
זאגט ער, איז יידיש טעאטער, מוזיק און נאך אזעלכע זאכן אזוי טייער,
אז איך וועל אייך גיין, זאגט ער, דריי מייל צופוס״. ― „אויסגעצייכנט!
― טראכט איך מיר. ― גאט אליין האט דיך צוגעשיקט, דו גראבער
פעמפיק! אפשר איז באשערט, אז דורך דיין זכות זאל די ארעמע משפחה געהאלפן ווערן?... הקיצור, מיר האבן אפגעשטימט א טאג, גענומען דעם חברהמאן און געבראכט צופירן צום לאמזשער חזן איינמאל
און צוויי מאל און דריי מאל ― מיין סטעלמאך איז אויס מענטש. אט־אט נעמט ער איין א מיתה־משונה! אלעמאל, ווען ער קומט אהין גלוסט
זיך אים גאר נישט אוועק. זיצט מיט אלעמען און עסט מיט אלעמען און
דערציילט גליקן פון זיין זונדל, נסים ונפלאות, יציאת־מצרים ― הימל
עפן זיך! בין איך מיך מיישב איינמאל, אז דו ביסט יא אזא גוטער ברודער, טאמער וואלט געווען א סברה, מיסטער סטעלמאך, איר זאלט עפעס
א קלער טאן מכוח דער דאזיקער משפחה? „מע באדארף, זאג איך צו
אים פארשטעלט, אט די געבענטשטע קינדער צעשטעקן אין די קאנסערוואטאריעס, מאכן פאר שטיקלעך מענטשן״. קוקט ער מיך אן, ווי א
נעכטיקער, פינטלט מיט די אויגן, פארשטייט נעבעך נישט, וואס מע
מיינט... רוף איך מיך אן צו אים שוין מיט פשוטע דיבורים: „מיסטער
סטעלמאך, זאג איך, מע באדארף, זאג איך, האבן געלט!״... דערהערט
דאס ווארט „געלט״, איז מיין סטעלמאך געווארן, וואס זאל איך דיר דערציילן, כא־כא־כא? א שענערן לייגט מען אין דער ערד, ווי דו זעסט מיך
א שווימענדיקן! וואס טויג דיר, ער האט זיך אף דער גיך אפגעזאגט ―
און פון דעמאלט אן אויס סטעלמאך! איך ווארט אים אפ אין טעאטער
איין נאכט, די אנדערע נאכט, די דריטע נאכט ― נישטא מיין פויגל.
טראכט איך מיר: „בלאטע! פון ניסל שוואלבס הענט אנטלויפט מען
נישט!״ און איך האב מיך מסתמא דערפרעגט, ווו ער זיצט, דער דאזיקער פיפערנאטער, און מארש צו אים אהיים. איך קלאפ אן אין דער טיר,
דערהער איך א קול פון אינעווייניק ― טאקע זיין קול, איך האב אים
דערקענט: „טו נאר א קוק ווער קלאפט דאס. אויב א הויכער, א גראבער ― זאג אים, אז איך בין נישטא אין דער היים״. מיט די ווערטער,
כא־כא, ווי דו זעסט מיך א שווימענדיקן! דערהערט אזא מעשה, טראכט
איך מיר: „איי! ווילסטו זיך פון מיינע הענט ארויסדרייען, וועט דיך
קאסטן טייער!״
    
אזוי דערציילט ווייטער ניסל שוואלב און טראכט שוין אויס פונעם
קאפ א גאנצע אינטריגע מיט א סקאנדאל, צוויי סקאנדאלן, דריי סקאנדאלן, און האלט צו זיין יונגן פריינט פאר א האנט, און היצט זיך, און
שפריצט מיט פייער און לאזט אויס, ווי זיין שטייגער איז, מיט א ברייטן
געלעכטער און מיט א שבועה: „כא־כא, איך זאל אזוי האבן אלעמענס
גוטס!״...
    
פון יוצא וועגן מאכט ראפאלעסקא א פנים, גלייך ווי ער ווונדערט
זיך. אין דער אמתן אבער האט ער פון דער גאנצער מעשה געהערט מער
נישט ווי דעם סוף: „כא־כא, איך זאל אזוי האבן אלעמענס גוטס״. רא־פאלעסקא האט גאר אין זינען בעת־מעשה עפעס אנדערש. דער נאמען „גרישא סטעלמאך״ האט אים געפיקט אין מוח. סטייטש, דאס איז דער גרישא סטעלמאך, רייזלס חתן!... וויבאלד אזוי, איז ער דאך שוין אפן
רעכטן וועג... איצט בלייבט איבער נאר איין זאך: זיך באקענען מיט אט
דעם גרישא סטעלמאך.
    
קאפיטל ניין
  
זיי פארן קיין אמעריקע
    
די גלענצנדיקע קאמבינאציע פון דריי יידישע טעאטערס אין לאנדאן, וואס דער געניאלער קאמבינאטאר ניסל שוואלב האט אויסגעקאמבינירט, האט זיך נישט אינגאנצן איינגעגעבן.
    
נישט נאר דריי יידישע טעאטערס, ווי ניסל שוואלב האט געפלאנעוועט, נאר אפילו דאס איינציקע שטיקל פאוויליאן־טעאטער איז אויך
געגאנגען נישט אין בעסטן. דער לאנדאנער עולם איז טאקע געלאפן אף
חידושים זען דעם בארימטן לעא ראפאלעסקא פון בוקארעשט און די בארימטע פרימאדאנע שוואלב פון בוענאס־איירעס. דאס טעאטער איז טאקע געווען געפאקט פון אויבן ביז אראפ, אז ס׳איז נישט געווען אן עפל
דורכצוווארפן. דער גאנצער חסרון איז אבער, וואס דאס פובליקום איז
געווען דאס זעלבע פובליקום, וואס תמיד. דאס זעלבע ווייטשעפל מיט
זיינע איינוווינערס. דיזעלבע מעוברתע ווייבער מיט די זעלבע זייגנדיקע
קינדער, וואס פארהילכן דאס טעאטער מיט זייער געוויין. די זעלבע בחורים און די זעלבע מיידן, וואס ווארפן זיך מיט מאראנצן־שאלעכץ און
ריידן אזוי הויך און לאכן אזוי געשמאק און האלטן זיך אזוי היימיש־פאמיליאר, אז דאס פאוויליאן־טעאטער זעט אויס גיכער, ווי להבדיל, א
שולהויף אין א קליין שטעטל אין א ווארעמען יום־טובדיקן טאג צו
אויסנעמעניש, ווי איידער א טעאטער. די יידן פון דער וועסט, די לאנדאנער יידישע אריסטאקראטיע מיטן לארד רויטשילד בראש, אף וועלכן
ניסל שוואלב האט אייגנטלעך, געשלאגן, ווי אף פיר טייז, האבן אפילו
נישט אריינגעשמעקט אין ווייטשעפל־טעאטער, ווי זיי האבן נישט אריינגעשמעקט ביז אהער און וועלן נישט אריינשמעקן אהין ביז משיח וועט
קומען. גיכער וועט זיך אן ענגלישער ארטאדאקסישער רב אוועקשמדן
און א מאדערנער רעווערענד וועט זיך אויסלערנען דאוונען איידער א
לאנדאנער ייד פון דער וועסט וועט זיך אראפלאזן אפן ווייטשעפל צו
די שנארערס אין א יידיש טעאטער, ווו יידן ריידן אף יידיש, שפילן
אף יידיש, זינגען אף יידיש און טאנצן אף יידיש.
    
מיט איין ווארט, דאס געשעפט איז געגאנגען נישט אין בעסטן.
דאס גאנצע דאברע־מזל האט אויפגעגעסן די נע־ונדע טרופע „האלצמאן,
שוואלב עט קאמפ.״ און ס׳איז נישט געווען מיט וואס אויסצוהאלטן די
אייגענע אקטיארן. דער קאפיטאליסט, דער קריסט מיסטער העטשקינס,
האט שוין געהאלטן כמעט־כמעט בא דער לעצטער שורה פון דער סומע
פונטן־שטערלינג, וואס ער האט דערויף מפקיר געווען און איז גרייט געווען זיך אוועקצושטעלן אין מיטן סעזאן.
    
פארשטייט זיך, אז דאס האט אונדזער קאמבינאטאר ניסל שוואלב
שטארק געערגערט. א גוי בלייבט א גוי. ער וויל נישט פארשטיין שוואלבס
טעאריע, אז וואס גרעסער דער קאפ ― גרעסער דאס היטל, און וואס
גרעסער דער טאפ ― גרעסער דאס פייער.
    
שוואלב האט געטענהט, אז מע באדארף נישט אראפפאלן בא זיך
און מע טאר זיך נישט אפשטעלן. אדרבא, מע באדארף פארגרעסערן
דאס טעאטער. פארגרעסערן, פארברייטערן און פארשענערן. מע באדארף
ארויסשרייבן אדלערן פון אמעריקע. מע באדארף מאכן א טורנע איבער
גאנץ ענגלאנד. מע באדארף נישט שפארן קיין געלט. ער האט באוויזן
מיט א רעכענונג, ווי צוויי מאל צוויי, אז יעדער פונט שטערלינג, וואס
מיסטער העטשקינס לייגט אריין אין טעאטער אצינד, וועט אים אריינברענגען מיט דער צייט דריי פונט, צען פונט, צוואנציק פונט, אן א
שיר פונטן!
    
מיסטער העטשקינס אבער האט נישט געוואלט הערן די אלע גליקן.
מיסטער העטשקינס איז געגאנגען, פארקערט, מיט זיין גויישן גאנג: „לעס
קראיי ― מאר ווול״, אדער אף יידיש גערעדט: ווינציקער עולם, גרעסער
די סעודה.
    
קיין סך ווערטער האט ער נישט אויסגענוצט. און איבערשפארן
דעם דאזיקן היציקן אגענט האט ער נישט געפונען פאר נייטיק. מיסטער
העטשקינס האט אים דווקא אויסגעהערט ביזן סוף, זיך געקלאפט מיטן
נאגל איבער די דריי גאלדענע ציין און געקוקט דורכן פענצטער אין דרויסן ארויס. און אז יענער האט געענדיקט איז ער אויפגעשטאנען מיט א
זיפץ, אויסגעצויגן אים צוויי קאלטע פינגער און א זאג געגעבן קאלט
און שלעפעריק: „אל־רייט. מער נישט א שילינג״.
    
וואס האט ניסל שוואלב געקאנט טאן? זיין יידישן קאפ וועט ער
אף דעם טרוקענעם ענגלענדער נישט ארויפשטעלן, און נעמען זיך דאס
לעבן איבער אזעלכע זאכן איז אויך נישט כדאי. „עט! דער הימל איז
צו דער ערד נישט געפאלן. גאט איז נאך א גאט און לאנדאן איז לאנדאן.
אז נישט דאס, וועט זיין אן אנדער שווארץ־יאר״... אזוי האט זיך געזאגט ניסל שוואלב, און זיין געניאלער קאפ האט נישט גערוט, ביז ער
האט נישט צוגעקלערט א נייע קאמבינאציע.
    
די דאזיקע קאמבינאציע איז באשטאנען מער נישט ווי פון איין
ווארט, איין און איינציק ווארט. נאר דאס ווארט האט אין זיך אזא מין
צוציונגס־קראפט, אזא מין מאגנעט, אזא מין כישוף, וואס מע באדארף
מער נישט נאר ארויסלאזן דאס פונעם מויל, ווערט בא אונדז א שלעפעריקער וואכנדיק, א פוילער ― ארבעטס־פעיק און דער גרעסטער אפיקורס און דער פארצווייפלסטער סקעפטיקער פול מיט גלויבן און מיט
האפענונגען.
    
,, א מ ע ר י ק ע ״, איז דאס ווארט.
    
איך זאל האלטן בא פארגלייכן, מאכן פאראלעלן, וואלט איך געזאגט,
אז אמעריקע ― דאס איז א גרויסער ים, וואס ציט אין זיך אלע טייכן.
א גוטער חלום, וואס נישט אלעמאל ווערט ער מקוים. א ווייטסטער פונקט,
וואס ווייטער קאן מען שוין נישט פארן. א לעצטע רפואה, וואס אויב
דאס וועט אייך נישט העלפן, וועט אייך שוין קיין טאטער אויך נישט
העלפן...
    
אונדזער היציקן קאמבינאטאר ניסל שוואלב האט דאס שוין לאנג
געצויגן אהין, אינעם „גאלדענעם לאנד״. ער האט געחלומט פון קינדווייז אן, ער מוז ווערן רייך, און רייך קאן מען ווערן נאר דארטן, אינעם
לאנד פון דאלאר. עס זיינען געווען צייטן, וואס ער האט שוין אפילו
„געסייווט״ געלט אף א שיפסקארט. נאר אלערליי קאמבינאציעס האבן
אים אלעמאל אפגעהאלטן, און יעדן מאל, ווען די אדער יענע קאמבינאציע האט בא אים געפלאצט, אזוי איז ער געלאפן גלייך אין א קאנטאר
אריין באשטעלן א טיקעט מיט דער ערשטער שיף קיין ניו־יארק. נאר
לויפנדיק אין קאנטאר אריין, פליט אים אריין פלוצעם אין קאפ א נייע
קאמבינאציע, קערט ער זיך אום צוריק און נעמט זיך צו דער ארבעט, ביז
ער פאלט דורך, לויפט ער אוועק ווידער נאך א טיקעט, קערט זיך ווידער
אום צוריק. און אזוי שוין עטלעכע מאל.
    
איצטיקס מאל אבער איז דאס געווען בא אים פעסט באשלאסן, אף
אן אייזערנעם באדן, עס מעגן פאלן שטיינער פונעם הימל, גאט אליין
האט שוין אזוי געהייסן. אלע אומשטענדן האבן זיך די לעצטע צייט צונויפגעלייגט און אויסגעבעט אים א וועג קיין ניו־יארק.
    
דער גאלדענער פלאן צו פארן אין דער גאלדענער מדינה איז געבוירן געווארן אונטן אין קעלער, בא דער באקאנטער מוזיקאלישער משפחה. דער לאמזשער חזן האט די טעג באקומען א בריוו פון אמעריקע,
ער זאל למען השם קומען צו פארן מיט אלע זיינע קינדער, וועט מען זיי
אפגילטן. אים און די קינדער. „געזאנג און מוזיק, ― אזוי שרייבט אים
יענער אין בריוו, ― איז דארט אזא מין ארטיקל, וואס אמעריקע אליין
פארמאגט דאס נישט און מוז עס באציען פון „יוראפ״. א ליאדע קלעזמערל, שרייבט מען אים ווייטער, וואס איז כל ימיו ארומגעגאנגען אין
דער היים מחילה מיט צעריסענע תחתונים און שטיוול, ווערט אין אמעריקע אף דער צווייטער וואך פראפעסאר״...
    
אז דער לאמזשער חזן האט אים דורכגעלייענט דעם דאזיקן בריוו,
האט זיך ניסל שוואלב אויפגעכאפט, ווי אן אפגעבריטער, זיך דערלאנגט
א פאטש אין שטערן און דעם אנדערן פאטש האט ער געשענקט דעם
לאמזשער חזן אין פלייצע.
    
― מיר פארן קיין אמעריקע! איך זאל אזוי האבן אלעמענס גוטס,
ווי מיר פאר קיין אמעריקע! איך האב, הערט איר, א קאמבינאציע, א
טייערע, א זעלטענע קאמבינאציע! מארגן אדער איבערמארגן זעען מיר
זיך. עס וועט זיין רעכט. גוד ביי!
    
אין א מינוט ארום איז שוין ניסל שוואלב געווען אף דער גאס. א
לעבעדיקער, א פריילעכער, א גליקלעכער האט ער געשפאנט מיט ברייטע
טריט איבערן ווייטשעפל. דאס קאפעליושל אף א זייט און אונטערגע־פייפט א לידל, האט ער זיך דורכגעלייגט א וועג מיט זיינע ברייטע פלייצעס צווישן געדיכטן לאנדאנער פובליקום, וואס טראגט זיך ווי א כמארע
אף ביידע טראטוארן, ווי אן אויסגוס וואס האט נישט קיין אנהייב און
האט נישט קיין סוף.
    
― סארא שטאט דאס איז! ― האט זיך ניסל שוואלב געטראכט,
פייפנדיק ― א חיות, א תענוג צו לעבן אף דער וועלט. איך זאל אזוי
האבן אלעמענס גוטס!...
    
קאפיטל צען
  
א קאץ קאן אויך קאליע מאכן
    
דער לייענער דארף געדענקען, ווי נישט פיין און אומארטיק אונדזער
דירעקטאר בערנארד האלצמאן האט זיך אמאל באגאנגען מיט דער ארעמער בריינדעלע קאזאק. זי האט זיך דאס ווארט געגעבן און געשוווירן
בא גאט, אז זי מוז נאך אמאל דערלעבן א נקמה אינעם דאזיקן „דרעק־טאר״, וואס האט צו שטארק פארריסן די נאז. ער האט שוין גאר פארגעסן, אט דער הונט מיט אויערן, אז ער האט אמאל געהייסן „האצמאך״
און געפוצט בא שטשופאקן עליו השלום די שטיוול. נאר וואס האט זי
אים געקאנט טאן, משטיינס געזאגט, אן ארעמע, אן עלנדע נע־ונדניצע,
וואס איז באשאפן געווארן מער נישט פון יענעמס־וועגן, מע זאל זי
פריער אויסנוצן און דערנאך באליידיקן?... זי האט זיך נעבעך אזוי לאנג
ארומגעשלעפט איבער דער וועלט, געכאפט נאך עטלעכע קלעפ פון די
„פאלשע שאקלהאפטיקע מאנצבילן״ ― ביז זי האט זיך דערשלעפט קיין
אמעריקע. און דאנקען גאט, זי האט קיין חרטה נישט. זי הייסט שוין
דארט נישט מער „בריינדעלע קאזאק״. זי הייסט שוין צוריק מיט איר
אלטן נאמען „מאדאם טשערניאק״. „זי האט זייער א פיינעם דזשאב״,
― שרייבט זי צו הענריעטען אין א בריוו מיט גרויסע האלב־קיילעכיקע
אותיות, וואס זעען אויס ווי געפלאכטענע בייגל. ― אמת, זי איז שוין
נישט מער קיין אקטריסע, ווייל דא אין דער געבענטשטער מדינה פון
קאלומבוסן, שרייבט זי, איז איינגעפירט אף יעדער מלאכה א „יוניע״.
יידישע אקטיארן האבן זיך זייער „יוניע״ און לאזן נישט צו קיין פרעמדע אקטיארן אף דער בינע. דערפאר האט זי היינט אן אנדער „דזשאב״,
אן אנדער שטעלע, אויך א בכבודיקע און אויך אין יידישן טעאטער״...
    
וואס פאר א „דזשאב״ דאס איז ― שטייט נישט אין בריוו. זי
שרייבט נאר, אז זי האט, דאנקען גאט, שיין פרנסה און איז גאנץ צופרידן און האט שוין אויפגעגעבן אלע האפענונגען, ווען ס׳נישט איז איבערבייטן איר ארט לעבן, און לאזט אויס מיט א ברכה: „לאז אף זיי
קומען א טויט, אף אלע מאנצבילן, און פריער פון אלע ― אף דעם יאדעשליוון דירעקטאר ― נאך לעבט ער?״...
    
„איר קאנט אייך גארנישט פארשטעלן מיין פרייד, ― שרייבט ווייטער די מאדאם טשערניאק, ― אז איך בין געווויר געווארן, אז איר זענט
אין לאנדאן, די לעצטע סטאנציע פון „יוראפ״ נאך אמעריקע. אך, ווי
גוט דאס וואלט געווען, האב איך מיך געטראכט, ווען איר קומט אהער
קיין אמעריקע! דא וואלט איר געווען פונקט אף אייער פלאץ. איך האב
מיר שוין דערלויבט אפילו א רעד טאן וועגן אייך מיט א פאר מענע־דזשערס פון די היגע יידישע טעאטערס, האבן זיי זיך שטארק צוגעהערט
און נאכגעפרעגט אף אייער „פיקטשע״. האב איך זיי באוויזן אייער
„פיקטשע״, האבן זיי שיער איינגענומען א מיתה־משונה. זיי האבן בא
מיר געבעטן, געחלשט אייער אדרעס. געוויס וועלן זיי אייך שרייבן, אדער
זיי האבן אייך שוין געשריבן, מסתמא אנגאזשירט אלס פרימאדאנע.
מיין עצה: איר זאלט זיי קיין באדינגונגען נישט שטעלן און גאר נישט
ענטפערן אפילו, נאר נעמען און קומען צו פארן גאר אן שום אפלייגע־ניש. ביז וואנען איז דער שיר צו זיין נע־ונד? פאר אנדערע אקטיארן
וועל איך אייך נישט זאגן. שווערלעך איבער דער „יוניע״. נאר אזעלכע
„סטארס״, ווי איר, אדער למשל, ווי ראפאלעסקא, ווען איר קומט צו פארן, איז מער ווי זיכער, אז מע וועט אייך טראגן אף די הענט. נאר וואס
דען? עס דארף זיין בסוד. אויסער אייער ברודער און אויסער ראפא־לעסקא, טאר קיין בן־אדם דערפון נישט וויסן... און איבערהויפט ―
אט דער יאדעשליווער דירעקטאר, וואס וועט אייך אזוי פארדרייען דעם
קאפ, אז איר זעט זיך אייביק פון אים נישט אויספלאנטן... געדענקט זשע,
למען השם, נישט שרייבן קיינעם און נישט ריידן מיט קיינעם און קומען צו פארן. איך האב שוין דא געזאגט א פאר מענטשן, אז איר קומט
צו פארן, האבן זיי זיך נישט געפוילט און אפגעדרוקט די דאזיקע נאכריכט אין די גאזעטן אינאיינעם מיט אייער „פיקטשע״. איך שיק אייך
די גאזעטן, און ווייסט, אז איר האט דא אף דער זייט ים, א געטרייע אי־בערגעגעבנסטע פריינדן, וואס איר נאמען איז
    
 בריינדעלע טשערניאק״.
    
אט אזוי האט זיך בריינדעלע קאזאק שטילערהייט אונטערגעגראבן
אונטער איר בלוטיקן שונא האלצמאן. מיט דעם איינעם קלאפ האט זי
זיך אבער נישט באגנוגנט. צונעמען בא אים די פרימאדאנע אליין, האט
זי זיך געטראכט, איז ווינציק. מע באדארף ארויסרייסן פון זיינע הענט
דאס סאמע בעסטע, וואס ער פארמאגט, דאס איינציקע, וואס גיט אים
די וועלט צו זען. דאס טייערע הינדעלע, וואס טראגט אים גאלדענע אייעלעך. מיט איין ווארט ― מע באדארף אוועקנעמען בא אים דעם „יאט״,
ראפאלעסקאן. פון אונטער דער נאז אוועקנעמען. אזוי ווי ער האט אמאל
צוגענומען באם „דרעקטאר״ געצל בן געצל פון לעמבערג די פרימאדאנע.
אזוי ווי מע האט אמאל צוגענומען בא איר צווייטן שונא, בא שטשו־פאקן, דאס צווייטע גאלדענע הינדעלע, ראזא ספיוואק.
    
אזוי האט זיך געזאגט בריינדעלע קאזאק, און גאט אליין איז איר
געקומען צו הילף.
    
קאפיטל עלף
  
מיט איין שאס צוויי מיטאמאל
    
בריינדעלע קאזאק האט אף איר גאנץ לעבן „אין דער היים״ זיכער
נישט איבערגעלייענט קיין צענט־חלק פון דעם, וואס זי האט זיך אנגעלייענט אין דער קורצער צייט, זינט זי האט זיך באזעצט דא, אין דער
„געבענטשטע מדינה פון קאלומבוסן״. דארט אין דער אלטער היים, פלעגט
זי אויך ליב האבן א געדרוקט ווארט. נאר ווען? איינמאל אין א יובל
קריגן א ביכל, א „העכסט־אינטערעסאנטן ראמאן״, אויסזיצן איבער דעם
גאנצע נעכט און וויינען שטילערהייט, אז קיינער זאל נישט זען. דא, אין
דער „געבענטשטער מדינה פון קאלומבוסן״, פארשפארט מען זוכן א
ביכל. גייסט ארויס אף דער „סטריט״, טראגט מען דיר אקעגן א „פיי־פער״, און נאך א „פייפער״, און נאך א „פייפער״. יעדער „פייפער״ איז
גרויס, ווי א ליילעך, קאסט א סענט און איז פול פון פויגלמילך. וויי־וויי,
וואס איז דארט נישט פאראן? די סאמע לעצטע נייעס פון דער היים און
פון דער גאנצער וועלט, און אלץ מיט אזעלכע שיינע קעפלעך, וואס מע
קאן זיי דערזען פאר א מייל. היינט וואס פאר א ראמאנען דרוקן זיך
דארט! אין יעדן „פייפער״ גייען שטענדיק פון יאר צו יאר, צוויי ראמאנען מיטאמאל, איין ראמאן איז שענער פארן אנדערן ― אן אמתער
גן־עדן!
    
פון די דאזיקע „פייפערס״ האט אונדז בריינדעלע קאזאק איינמאל
אין א שיינעם אוונט אויסגעלייענט אונטער דער רובריק פון „דראמע,
קונסט און מוזיק״ א נייעס, אז אין דער וועסט פון ניו־יארק, „אפטאון״,
אינעם אריסטאקראטישן פערטל, ווערן דערווארט פון פאריז צוויי געסט
― צוויי גרויסע „סטארס״: דער בארימטער וויאלין־שפילער פונעם ענגלישן קעניגלעכן הויף גרישא סטעלמאך און די זינגערן פון דער וועלט,
וואס האט איבערגעטראפן פאטטין, די וועלט־בארימטע ראזאליע ספיי־וואק.
    
― ראזאליע ספייוואק? ― האט בריינדעלע קאזאק אויסגערופן צו
זיך אליין און דערלאנגט זיך א פאטש מיט ביידע הענט איבער די קליידלעך. ― גוואלד, דאס איז דאך ראזע, ראזע ספיוואק!
    
די מאדאם טשערניאק איז געווען אפן זיבעטן הימל. סטייטש, ראזע, ראזע ספיוואק קומט צו פארן! און עס האבן זיך געגעבן א טראג אין
איר קאפ, ווי א וויכער, אלערליי מחשבות און פאנטאזיעס. אך, וואס
פאר א גדולה דאס וועט זיין, אז ראזע וועט זי דערזען! זיי וועלן פאלן
איינס דאס אנדערע אפן האלדז און וועלן זיך צעקושן ― דאס איז נומער איינס. נאכדעם וועט זי זיך אנהייבן דערפרעגן בא איר, וואס מאכט
זי? שוין לאנג אין דער דאזיקער מדינה? אין וואס פאר א טעאטער דינט
זי? וועלכע ראלן שפילט זי? אך, וועלכע ראלן!... אין טעאטער דינט
זי, נאר קיין ראלן שפילט זי שוין מער נישט. דא, אין דער „געבענטשטער מדינה פון קאלומבוסן״, איז פאראן אף יעדער מלאכה א „יוניע״,
און די „יוניע״ דערלאזט נישט קיין פרעמדע אקטיארן... זי דינט טאקע
אין יידישן טעאטער, נאר נישט אף דער בינע. זי האט אן אנדער דזשאב.
זי פארקעמט די „מיסעס״, טוט איר איבער די „דרעסעס״ ― נו, וואס
מאכט דאס אויס? אבי פארדינען און מאכן א לעבן. וואס? נישט אזוי?...
געוויס, געוויס! ― וועט איר ענטפערן ראזע און קוקן אף איר מיט אירע
גליענדע ציגיינערישע אויגן... די מאדאם טשערניאק פארשטייט דעם קוק.
זי קען דאס מיידל אויסגעבונדן. זי טראכט זיך אוודאי בעת־מעשה: „פארוואס זאל די מאדאם טשערניאק נישט זיין בעסער מיט מיר?״... געוויס
אזוי: דארף זי דינען בא פרעמדע, אז זי קאן בעסער האבן א „דזשאב״
בא אן אייגענער, בא א פריינדן, וואס האט געלעבט מיט איר אמאל,
ווי אן אייגענע שוועסטער?...
    
אזוי האט זיך די ארעמע בריינדעלע קאזאק פארבראכט א גאנצע
נאכט אין די גליקלעכע חלומות און האט אזש געפיבערט. זי האט נישט
געקאנט דערווארטן זיך, ביז ס׳וועט ווערן טאג, געכאפט אף זיך דעם
שלאפראק, אוועקגעזעצט זיך און אנגעשריבן א בריוו צו „לעא ראפא־לעסקא אין פאוויליאן־טעאטער, ווייטשעפל לאנדאן״ מיט גרויסע האלב־קיילעכיקע אותיות וואס זעען אויס, ווי געפלאכטענע בייגל, בזו הלשון:
    
„מיין ליבער לעא ראפאלעסקא!
    
געוויס האט איר נאך נישט פארגעסן אייער אלטע באקאנטע און
איבערגעגעבענע פריינדן טשערניאק, וואס איז געווען אמאל אינאיינעם
מיט אייך נע־ונד, געדינט מיט אייך אין איין טרופע, אינאיינעם מיט
אייך געטיילט פריידן און ליידן... אך, וואס פאר א גליקלעכע צייט דאס
איז געווען! כאטש מיר אלע זיינען נישט זשעדנע געווען קיין צרות.
איטלעכער מיט זיין פעקל... נאר לאמיר נישט ריידן פון דעם וואס געווען.
לאמיר בעסער שמועסן פון אצינד. אף די היגע „פייפערס״, האב איך
אויסגעלייענט, אז אייער טרופע געפינט זיך איצט אין לאנדאן און אז
איר האט דעם גרעסטן „סוקסעס״. איר קאנט זיך נישט פארשטעלן, וואס
פאר א פרייד דאס האט מיר געמאכט, אז איך האב מיך באלד אוועקגעזעצט שרייבן א „לעטטער״ און שיקן אייך א ווארעמען־ווארעמען גרוס
פון דעם ווייטן לאנד, ווו איך געפין מיך אצינד און מאך א לעבן. איך
האב קיין חרטה נישט, וואס איך האב פארלאזט האלצמאנען מיט דער
קאמפאניע, און צו גאט א האפענונג, אז איך וועל ווייטער אויך קיין
חרטה נישט האבן. אמעריקע איז דאס אמתע לאנד פון יידיש טעאטער.
איך מיין, אז ווען איר קומט צו פארן אהער, ווייסט מען נישט, ווו
מע זאל אייך אוועקזעצן. אמת, נישט יעדן אקטיאר נעמט מען דא גערן
אויף. דא אין דער „געבענטשטער מדינה פון קאלומבוסן״, איז אף יעדער
מלאכה פאראן א „יוניע״. אויך אקטיארן האבן זייער „יוניע״, וואס
לאזט נישט צו קיין פרעמדע אף דער בינע, סיידן עס קומט א בארימטער
„סטאר״. צום ביישפיל, ווען איר קומט אהער, איז גאר קיין רייד פון
קיין „יוניע״. איך האב א באווייז. איך האב געפרוווט א רעד טאן מיט
די היגע טעאטער־מענעדזשערס, ווי וואלט זיין, ווען, למשל, אזא „סטאר״,
ווי ראפאלעסקא, זאל קומען אהער אף גאסטראלן? האבן זיי מיך אויסגעלאכט. „הלוואי, זאגן זיי וואלט ער נאר אזוי געקומען, ווי מע וואלט אים
דא פארצוקערט!״ איך גיב אייך איבער זייערע אייגענע ווערטער און געפין, אז נישט לאנדאן איז פאר אייך דער געווונטשענער פלאץ. אייער
ארט איז דא, אין דעם גאלדענעם לאנד, ווו איר וועט זיין נישט נאר א
גאסט אף א וויילע, נאר איינער פון די גרעסטע „סטארס״ אף תמיד און
אף אייביק, מיט טויזנטער־טויזנטער פארערערס, צווישן וועלכע די ערשטע בין איך ―
    
 אייער איבערגעגעבנסטע פריינדן
    
 בריינע טשערניאק״.
    
יא, גוט, איך האב מיך דערמאנט: א סברה, אז די טעג קומט אהער
צו פארן פון פאריז מיין אמאליקע פריינדן ראזע ספיוואק ― איר האט
זי נאך נישט פארגעסן?... אף די היגע „פייפערס״ ווו עס ווערט געבראכט
איר „פיקטשע״, הייסט זי שוין מער נישט ראזע ספיוואק, נאר „מיסס
ראזאליא ספייוואק״ און איז נאך שענער, ווי געווען. איך שיק אייך דא
אן אויסשניט פונעם „פייפער״ מיט דער „פיקטשע״ פון ראזע ספיוואק,
אדער, ווי מע רופט זי שוין היינט: „מיסס ראזאליא ספייוואק״. זעלבסטפארשטענדלעך, אז מיין בריוו צו אייך דארף זיין א הייליקער סוד: קיין
פייגל טאר נישט וויסן. נאר איך און איר און גאט. אויב איר וועט מיר
ענטפערן אף מיינע בריוו, שיק איך אייך מיין אדרעס.
    
 בריינע טשערניאק״.
    
קאפיטל צוועלף
  
וואס איז מיטן „יאט״
    
בריינדעלע קאזאק האט גוט געצילט און נישט שלעכט געטראפן.
דערצו האט איר נאך צוגעשפילט א ביסל די הצלחה. מיט אירע בריוולעך צו הענריעטא שוואלב און צו ראפאלעסקאן האט זי באדארפט צו־טרעפן אקוראט אין אזא צייט ווען דאס לאנדאנער פאוויליאן־טעאטער
האט געהאלטן בא צושליסן זיך, און די קאמפאניע „האלצמאן, שוואלב
עט קאמפ. ― בא צעפאלן ווערן. אויסערדעם האט זי מיט איר בריוו
צו ראפאלעסקאן אים ממש די אויגן געעפנט.
    
ערשט מיט א פאר טעג פריער, איידער ראפאלעסקא האט דערהאלטן
דעם דאזיקן בריוו, האט ער, שפאצירנדיק מיטן סופלער בעני גארגל איבער לאנדאן, דערזען אף איינער פון די פעשענעבעל־גאסן פונעם אריסטאקראטישן פערטל א גאנץ גרויסן פויסטער מיט גאנץ גרויסע אותיות
דעם נאמען „ראזאליא ספיוואק, אדער „ספייוואק״, און צוזאמען מיט
דעם נאמען ― נאך א נאמען „גרישא סטעלמאך״. און ווי ער האט דאס
דערזען, אזוי איז ער שטיין געבליבן און א כאפ געגעבן זיך באם הארצן.
    
― וואס איז, גאט איז מיט דיר? ― האט אים דער סופלער א
פרעג געגעבן. ― וואס האסטו דא אזעלכעס דערזען? אן אלטע אפיש
פון פאר כמעלניצקעס צייטן?
    
― שטיי נאר א וויילע, לאמיר איבערלייענען, וואס דא שטייט, ―
מאכט צו אים ראפאלעסקא, און ביידע שטעלן זיך אפ און ווערן געווויר
פון דעם אפיש, אז מיט א חדשים צוויי־דריי צוריק איז געווען אין איינעם פון די גרעסטע האלן אין לאנדאן א קאנצערט פון צוויי בארימטקייטן: מיסס ראזאליא ספייוואק און מיסטער גרישא סטעלמאך...
    
א שטורעם האט זיך אויפגעהויבן בא אונדזער יונגן העלד אין דער
נשמה: סטייטש, אין דער זעלבער צייט איז ער, ראפאלעסקא, שוין געווען אין לאנדאן, ווי האט ער דאס געקאנט דורכלאזן אזא געלעגנהייט?
זיין מיט רייזלען אין איין שטאט און זי נישט זען?! און ווער ווייס ―
אפשר איז זי נאך איצט אויך אין לאנדאן?...
    
דער ערשטער, בא וועמען ער האט געפונען צו פרעגן, איז געווען
זיין נייער גוטער פריינט און פירער איבער לאנדאן, ניסל שוואלב. פארשטייט זיך, אז נישט גלאט אט אזוי איז ער צוגעקומען צו אים מיט אזא
זאך. ראפאלעסקא האט אים א כאפ געגעבן גאר פון אן אנדער זייט: ער
זאל אים אויסרעכענען בא די נעמען, וועלכע בארימטע שפילערס, זינגערס און זינגערנס ער האט געהערט אף זיין לעבן?
    
ניסל שוואלב, ווי אן אמתער טעאטראל, האט זיך נישט געלאזט
לאנג בעטן און באלד גענומען אויסרעכענען אף די פינגער א צעטל נעמען, אבער אזא מאסע נעמען, אז ס׳איז געווען צו שטוינען.
    
אמת, צווישן די דאזיקע נעמען זיינען געווען א סך „פון דער הגדה״,
דאס הייסט אזעלכע, וואס זיינען געבוירן געווארן בא ניסל שוואלב אט
דא ערשט טאקע אין דער דאזיקער מינוט. עס האט זיך ארויסגעשטעלט,
אז מיט א סך בארימטקייטן איז ניסל שוואלב געווען באקאנט, נאענט
באקאנט, טאקע אויסגעבונדן, למשל, פאטטי...
    
― פאטטין לאז צו רו! ― שלאגט אים איבער ראפאלעסקא. ―
דו זאג מיר בעסער, צי האסטו געהערט אמאל א נאמען ספיוואק?
    
― וואסער ספיוואק? ס׳איז דא צוויי ספיוואקס.
    
― צוויי ספיוואקס? אף אזא שלאק האט זיך ראפאלעסקא נישט
געריכט. און ער רופט זיך אן צו זיין פריינט:
    
― איר נאמען איז ראזע, אדער ראזאליא ספיוואק.
    
― כא־כא־כא! ― האט זיך ניסל שוואלב צעלאכט מיט זיין ברייטן
געלעכטער, וואס האט געקאנט באדייטן, אז אדער ער קען זיך מיט דער
ראזע ספיוואק, ווי אנדערע צוויי, אדער ס׳איז נישטא וועמען צו קענען.
    
נאך דעם דאזיקן געלעכטער איז אוועק בא אים א לאנגע געשיכטע
ווידעראמאל וועגן פאטטין: ווי אזוי ער האט זיך מיט איר באקאנט, און
ווי אזוי ס׳איז שיר נישט ארויסגעשרפונגען בא אים א סקאנדאל מיט
פאטטיס אן אייניקל...
    
― מיט פאטטיס אן אייניקל?
    
― אהא! יענע האט שוין אור־אייניקלעך און אור־אור־אייניקלעך!...
    
יענעם טאג האט ראפאלעסקא נישט גערוט. א מינוט האט ער נישט
געקאנט איינזיצן אין שטוב. עס האט אים נאר געריסן אין דרויסן ארויס.
ער האט כמעט נישט געהערט, וואס מע רעדט צו אים.
    
― וואס איז מיטן „יאט״? ― האט האלצמאן זיך אנגעפרעגט בא
זיין שותף איזאק שוואלב.
    
― ס׳איז דאך דיין „יאט״, וואס פרעגסטו מיך?
    
האלצמאן האט אים אפגעלאזט און איז אוועקגעגאנגען צו דער מאמען.
    
― וואס איז מיטן „יאט״?
    
שרה־ברכה האט זיך געקליבן אין קיך אריין צושטעלן אנבייסן,
האט זי אים אפגעהאקט:
    
― לאז מיך צורו מיטן „יאט״. איך באדארף גיין אין „קיטשען״
אפפליקן צוויי „טשיקענס״ און צושטעלן „דינער״, און ער „באדערט״
מיך מיטן „יאט״! (נאטא בענע: די אלטע שרה־ברכה, ווי זי האט נישט
פיינט געהאט דאס וויסטע פינצטערע לאנדאן, האט זי דאך גענאשט א
ביסל ענגליש).
    
האלצמאן האט א שפיי געגעבן: „דו רעדסט שוין אויך אפן לשון
פון דער ענגלישער מלכה?״ ― און האט אנגעכאפט די שוועסטער:
    
― וואס איז מיטן „יאט״? ― האט ער א פרעג געגעבן בא דער
שוועסטער.
    
זלאטקע איז געווארן אזוי טויט, אז האלצמאן האט שוין פארגעסן
אינעם „יאט״ און זיך דערשראקן פאר דער שוועסטער. „וואס איז זי
עפעס אזוי בלייך געווארן? ׳׳... ער האט צוגעשלאסן די טיר, אנגענומען
די שוועסטער פאר א האנט, אריינגעקוקט איר טיף אין די אויגן אריין:
    
― זלאטקע, וואס איז מיט דיר?
    
― גארנישט, ― האט אים די ארעמע זלאטקע געענטפערט, צוגעפאלן מיטן פנים צום טיש און צעוויינט זיך, ווי א קליין קינד, מיט שטילע, נאר ווארעמע־ווארעמע טרערן.
    
קאפיטל דרייצן
  
די נייע קאטפאניע
    
דער פארשטייער פון דער פירמע „העטשקינס בראס, לימיטעד״ אין
לאנדאן, וואס איז איינגעגאנגען אויפן אגענט ניסל שוואלבס קאמבינאציע מיטן יידישן פאוויליאן־טעאטער, האט געהאלטן ווארט, ווי אן עכטער ענגלענדער. ער האט אונטערגעפירט די לעצטע שורה, אויסגערעכנט,
וויפל פונט שטערלינג ער האט דערלייגט צו די „ביזנעס״ און מכבד געווען דעם אגענט מיט א קאלטן און שלעפעריקן „אלל־רייט״. ער האט
אפילו נישט באערט אים, ווי אלעמאל, מיט צוויי קאלטע פינגער, נאר
אויסגעדרייט זיך צו אים מחילה מיטן הינטן, אריינגעכאפט זיך אין
זיין אויטאמאביל ― און אוועק.
    
עס קאן זיין, אז אין אן אנדער צייט וואלט אפשר ניסל שוואלב געהאט דערפון יסורים און גענומען זיך צום הארצן. איצטיקס מאל אבער
האט ער דעם אפילו קיין איבעריקע מינוט נישט אוועקגעשענקט. ער איז
צופיל געווען באשעפטיקט מיט זיין נייער קאמבינאציע, ער זאל זיך נעמען צום הארצן, וואס א קאלטער ענגלענדער האט זיך פארעקשנט, פארזייט אף יידיש טעאטער עטלעכע הונדערט פונט שטערלינג, און ווייטער
נישט א טריט! ניין, א גוי איז נישט קיין ייד. א ייד, אז ער וואלט אריינגעקראכן וואלט ער שוין געקראכן ווייטער: ממה־נפשך ― אדער טויט
אדער רויט״... ווער האט דאס אויסגעטראכט, אז אן ענגלענדער פארשטייט א געשעפט? ער הייבט נישט אן צו פארשטיין. איר מיינט אפשר,
אז ניסל שוואלב האט דאס אים נישט געזאגט אין די אויגן? געזאגט.
ווי איר זעט אים א שווימענדיקן! „מיסטער העטשקינס! ― האט ער
אים געזאגט. ― איך זאל האבן די ברכות, וואס בא מיר אין מיין לינקן
שטיוול געפינט זיך מער שכל, ווי בא אייך אונטערן קאפעליוש״... מיט
די ווערטער, כא־כא, ער זאל אזוי האבן אלעמענס גוטס...
    
אזוי האט זיך ניסל שוואלב בארימט פאר זיינע פריינט און גענומען פלאנעווען זיין נייע קאמבינאציע, וואס ער האט צוגעטראכט, און
פאנטאזירט אין דער הויך, ווי אזוי ער קומט צו פארן קיין אמעריקע
מיט א קאמפאניע, וואס באשטייט פון כל מאמינים שהוא: די בעסטע
ארטיסטן (דאס מיינט ער ראפאלעסקאן), די בעסטע זינגערנס (דאס מיינט
ער זיין שוועסטער, די פרימאדאנע), די בעסטע מוזיקערס (דאס מיינט
ער דעם לאמזשער חזן מיטן געזינדל). און ווו איז ער, טאקע ניסל שוואלב
אליין? איר מיינט אפשר, אז ער האט שוין גאר קיין שייכות צו יידיש
טעאטער? אהא! נאך א מין שייכות! א סברה, אז ניסל שוואלב איז אמאל
נישט היינט געדאכט, געווען אין לאנדאנער פאוויליאן־טעאטער אן
„אשער״. און ניסל שוואלב גיט צו פארשטיין, וואס הייסט אן „אשער״:
    
― בא אייך הייסט דאס א „בילעטער״, בא אונדז הייסט עס אן
„אשער״. זיין ארבעט, פארשטייט איר מיך, איז מער אויסווייניק, ווי
אינעווייניק. מע קאן זיך אבער אן אים נישט באגיין. דער „בילעטער״
אדער דער „אשער״, געפינט זיך באם סאמע אריינגאנג פון טעאטער,
נעמט אפ די בילעטן, ווייזט אן אף די זיצפלעצער, גיט אכטונג אף דער
ארדענונג ― מיט איין ווארט אפן „אשער״ שטייט אייגנטלעך, דאס גאנצע טעאטער, אזוי ווי, למשל, אפן פאליסמען שטייט גאנץ לאנדאן, פרוווט
נעמט צו פון לאנדאן דעם פאליסמען ― איז א גוטן טאג מיט דער
קאפאטע...
    
אזוי זאגט ניסל שוואלב אליין מיט א משל און האקט ווייטער:
    
― און איך בין, דארפט איר וויסן געווען איין „אשער״ ― צווישן
„אשערס״, איין „אשער״, איין מענטש אליין אפן גאנצן פאוויליאן־טע־אטער, ווי איר זעט מיך א שווימענדיקן! אהא! בא מיר האט מען זיך
מיט מאראנצן־שאלעכץ פון די לאזשעס נישט געווארפן, און זויגעדיקע
עופעלעך אין פארטער האבן בא מיר נישט געוויינט. אבי נאר עפעס וואס
― איז אנגענומען פארן קאלנער, איינס, צוויי, דריי, און מארש אין
דרויסן ארויס! איינמאל האט זיך געטראפן אזא מין סקאנדאל...
    
און ניסל שוואלב פארקאטשעט די ארבל און דערציילט מיט היץ,
מיט פייער, ווי זיין שטייגער איז, וואס פאר א סקאנדאל מיט אים האט
זיך געטראפן. די מעשה וואלט געווען זייער א שיינע מעשה. איז אבער
דער חסרון, וואס דארט איז געווען זייער ווינציק אמת. דאס האט ניסל
שוואלב נאר וואס אויסגעטראכט פון אנהייב ביזן סוף, פארפאסט הייסט
עס, און בעת־מעשה צוגעשוווירן, „ער זאל אזוי האבן אלעמענס גוטס,
אנישט ― זאלט איר זיך דערווערגן מיטן דאזיקן טיש!״...
    
באלד נאכן „סקאנדאל״ גייט ניסל שוואלב אריבער ווייטער צו זיינע
גאלדענע פלענער אינעם גאלדענעם לאנד און מאלט די גליקן אין אמע־
  
ריקע מיט די סאמע ליכטיקסטע פארבן, זייער לעבן דארטן שטעלט זיך
אים פאר ווי א מין גן־עדן. א קלייניקייט, א קאמפאניע פון כל מאמינים
שהוא! (ער רעכנט אויס אף די פינגער נאכאמאל דאס גאנצע צעטל).
    
― וואס איז ווערט א טעאטער, זאגט שוין איר אליין, וואס פארמאגט אן אייגענעם ארקעסטער, אייגענע ארטיסטן, אייגענע מוזיקערס,
אייגענע „אשערס״, אלצדינג, אלצדינג אייגנס! וויפל מע פארדינט,
טיילט מען זיך גלייך אף גלייך. נישטא איינעם מער דעם אנדערן ווינציקער ― א מין קאמונע. וואס? נישט אזוי?
    
מחמת דער דאזיקער שמועס איז פארגעקומען אונטן, אין קעלער,
בא דער מוזיקאלישער משפחה, האט זיך דער ערשטער ארויסגעשטעלט
דער לאמזשער חזן, אז ער איז גרייט אונטערצוחתמנען די רגע מיט ביידע הענט א קאנטראקט אף וויפל יאר מע וויל, אפילו אף אייביק. „אין
קאנטראקט, ― האט ער געזאגט, ― מעג שטיין בפירוש געשריבן, אז
זיינע קינדער זיינען מחויב צו שפילן ווען מע וויל און ווו מע וויל און
וויפל מע וויל, און מיט די פארדינסטן, וויפל ס׳וועט זיין, זאל מען זיך
טיילן חלק כחלק״...
    
דא איז אבער ארויסגעטראטן איזאק שוואלב מיט א פראטעסט. ער
האט געטענהט, ― און דאס רויטע פנים האט אים בעת מעשה שטארק
געשוויצט ― אז דער פלאן איז נישט אינגאנצן ריכטיק. ווי קאן מען
פארגלייכן, למשל, ראפאלעסקאן, אדער די שוועסטער די פרימאדאנע צו
אבי וועמען?... עס דארף זיין אף אלצדינג א מאס און א גרענעץ...
    
איז ארויסגעשרפונגען דער ברודער ניסל און האט אוועקגעגעבן
דעם ברודער איזאק א רעכטע פארציע:
    
― דו ביסט אן אומגליקלעכער שקלאף! א קנעכט ביסטו! דו ביסט,
ווי איך זע, אינגאנצן פארשקלאפט געווארן פון די שיינע אנטרעפרע־ניארן. דו ביסט געוווינט געווארן, פארשטייסטו מיך, צו עקספלאאטא־טארעס, ווי געצל בן געצל, בערנארד האלצמאן און נאך אזעלכע. איך
בין אבער נישט געצל בן געצל און נישט בערנארד האלצמאן, וואס זאל
פארן רייטנדיק אף יענעמס פלייצעס. איך האב אין זיך קודם־קול יושר,
גערעכטלעכקייט און מענטשלעכקייט, בא מיר איז רעכט, ווי איר זעט מיר
דא א שווימענדיקן, איך זאל אוועקארבעטן אין אמעריקע א יאר און
צוויי יאר און דריי און פיר און פינף און זעקס גאר אינגאנצן פאר יע־נעמס־וועגן, איך זאל אזוי האבן אלעמענס גוטס!...
    
זעלבסטפארשטענדלעך, אז אויסגעפירט האט ניסל שוואלב. די אידעע
פון קאמונע איז אנגענומען געווארן מיט א גרויסער מערהייט און אט
אזוי האט זיך געגרינדעט א נייע קאמפאניע פון קונסט, מוזיק און טעאטער.
קאפיטל פערצן
  
דער קאפיטאליסט
    
איצט איז געבליבן נאר איין זאך: ווו נעמט מען געלט אף אריבערצופעקלען די נייע קאמפאניע קיין אמעריקע? די דאזיקע פראגע איז אבער
געלייזט געווארן א סך לייכטער און א סך גיכער, ווי מע קאן זיך
פארשטעלן.
    
דער לייענער, וואס איז שוין א ביסל באקאנט מיט אונדזער געניאלן
קאמבינאטאר ניסל שוואלב, ווייסט, אז אין געלט איז בא אים קיינמאל
קיין מניעה דער עיקר, אבי א רעכטע קאמבינאציע ― „געלט, זאגט ער,
איז די לעצטע דאגה. ער איז קיינמאל, זאגט ער, נישט געגאנגען זוכן
געלט. געלט, זאגט ער, זוכט אים״. אויך איצטיקס מאל איז אים געלט
אקעגנגעקומען אף א גאנץ ווונדערלעכן אופן.
    
דאס איז געווען אין „קאפע־נאציאנאל״, בא אונדזער גוטן באקאנטן מיסטער קלאמער.
    
מיסטער קלאמער איז, ווי באוווסט, איטלעכן באזונדער א גוטער
פריינט און גלאט א מענטשן פריינט, ווי ער אליין זאגט אויף זיך. נאר
מיט ניסל שוואלב איז בא זיי א לאנגיאריקע גוטפריינדשאפט. מע קאן
זאגן, אן אלטע ליבע. בא ניסל שוואלב איז פאר מיסטער קלאמער נישטא
קיין סוד. אלע זיינע קאמבינאציעס פארטרויט שוואלב פריער פון אלעמען זיין פריינט קלאמער, און נאכדעם שוין דער גאנצער וועלט.
    
בא א גלאז ביר האט אים ניסל שוואלב איבערגעגעבן זיין גלענצנדיקן פלאן וועגן דער נייער קאמפאניע פון כל מאמינים שהוא, וואס
איז גרייט אפצופארן קיין אמעריקע אפילו מארגנדיקן טאג, בלתי איין
זאך האלט אים נאך אפ ― ער האט נאך נישט אף שיפסקארטן, אף ריי־זע־קאסטן און אף אנדערע הוצאות. א קלייניקייט ― קיין עין־הרע א
היפשע כאליאסטרע!
    
די גאנצע צייט, וואס ניסל שוואלב האט גערעדט, איז מיסטער קלאמער געזעסן מיט צוגעמאכטע אויגן און געגלעט זיך זיין בארד, וואס
מאכט אים אזוי ענלעך מיטן דאקטאר טעאדאר הערצל. דערנאך, אז
יענער האט געענדיקט, האט זיך מיסטער קלאמער אנגערופן צו אים גאנץ
געלאסן:
    
― אלל־רייט זאגט זשע מיר, מיסטער שוואלב, האט איר עפעס נאך
וואס צו זאגן, צי ס׳איז שוין אלץ? אויב דאס איז אלץ, וויל איך אייך
שטעלן נאך איין פראגע: ווען איך גיב אייך, למשל א קאפיטאליסט,
וועט איר איינגיין דערויף, איר זאלט זיך טיילן מיט אים אף דער העלפט
מיט אלע פארדינסטן?
    
בטבע איז ניסל שוואלב אזא מענטש, וואס האט פיינט א סך צו
טראכטן. ער גייט מיט דעם גאנג, אז מע כאפט א האז אין וואלד, זאל
מען זיך נישט אפשטעלן קלערן פון וואסער זייט אים צו שיסן. פיף־פאף
― און א סוף. פונדעסטוועגן האט ער, פון יוצא וועגן, זיך דיפלאמאטיש
א רייב געגעבן דעם שטערן, ווי א מענטש, וואס פינאנצירט א געשעפט.
נאך א צוויי־דריי־סעקונדן באקלערן זיך האט ער פעסט ארויסגעזאגט:
    
― מיטן גרעסטן פארגעניגן, מיט אלע כבודן און מיטן בעסטן דאנק.
    
― אלל־רייט. גיט זשע מיר אייער יד, און לאז זיין מיט מזל און
מיט ברכה אייער קאפיטאליסט ― דאס בין איך.
    
דערביי האט מיסטער קלאמער א ווייז געגעבן מיט דער האנט אף
זיך און באערט זיין פריינט מיט אזא זיס־ליבלעך־גרויסארטיק שמייכעלע
און צו גלייכער צייט מיט אזויפיל זעלבסטרעספעקט, אז ווען, למשל, דער
לארד ראטשילד אליין זאל זיין אף זיין ארט, וואלט ער זיסער, ליבלעכער און גרויסארטיקער נישט געקאנט זיין.
    
ניסל שוואלב איז געבליבן זיצן אזוי ווייט איבערראשט, אז ער האט
פארגעסן אויסציען די האנט און צושלאגן דאס תקיעת־כף. ער קען מיסטער קלאמערן נישט דאס ערשטע יאר און ווייס, אז ער איז א ציוניסט,
און א טעריטאריאליסט, און א קהלס־מאן, און א קאכלעפל, און א גוטער ברודער, און א בעל אכסניה, און א בעל־עצה, און וואס איר ווילט.
נאר אז מיסטער קלאמער איז א קאפיטאליסט ― דאס איז פאר אים אן
אומדערווארטעטע, כמעט אומגלייבלעכע נייעס. מיסטער קלאמער, פון זיין
זייט, האט ווייזט אויס, פארשטאנען שוואלבס געדאנקען, האט ער מיטן
זעלבן גרויסארטיקן שמייכעלע אים א זאג געגעבן:
    
― עס זאל אייך נישט איבערראשן, וואס איך גיי איין אף אזא
געשעפט, ווי זאגט מען: א בלינדער אתרוג. איך בין אבער אויך נישט
אזוי גרין, ווי איר מיינט. איך גיי נישט מיט מיין גאנצן קאפיטאל. איך
לאז איבער מיין געשעפט פאר מיין מיסעס. עס האט זיך מיר שוין לאנג
צוגעגעסן פארקויפן לאקשן. איטלעכער באדארף וויסן זיין פלאץ, צו וואס
ער איז פעיק, ווי זאגט דער ענגלישמען: „עוורי וואן אין איטס פלייס״...
מיסטער שוואלב, גיט נאר אהער אייער יד, כל־זמן איך האב נישט קיין
חרטה. בא מיר איז א פרינציפ: מאך איך עפעס, זאל זיין געמאכט, אדער
ווי זאגט דער ענגלישמען: „איף יו וואנט טו דו א טהינג״...
    
יענעם אפדערנאכט איז באם לאמזשער חזן אין קעלער געווען אזא
שמחה, אז די שכנים, וואס זיינען שוין געוווינט געווארן צו דער שטענדיקער מוזיק און צום שטענדיקן ליארעם מיטן געפילדער פון דער דאזיקער מוזיקאלישער משפחה, האבן זיך צונויפגעלאפן אין דרויסן און
אראפגעקוקט אראפ אין קעלער אריין דורך די נישט פארהאנגענע פענצטער און געזען באם לאמזשער חזן א מאסע געסט זיצן און טרינקען,
עפעס איינער א הויכער, א גראבער שטייט מיט א גלאז אין דער האנט
און „ספיטשט״. נאכדעם האט זיך דאס געזינדל געגעבן א נעם צו די
כלים, און דער הויכער דער גראבער האט אראפגעווארפן דעם „דזשע־קעט״ און האט זיך געלאזט א טענצל מיט אזא היץ און מיט אזא פייער,
ווי עס קאן טאנצן נאר א גליקלעכער פאטער בא זיין יינגסטער טאכטער
די מיזינקע אף דער חתונה.
    
קאפיטל פופצן
  
דער הונט איז ווערט דעם שטעקן
    
די ידיעה, אז דאס פאוויליאן־טעאטער ווערט געשלאסן, האט געטראפן אונדזער האלצמאנען ווי מיט א פיסטויל אין הארצן, און ער
איז אנגעפאלן אף זיין שותף, איזאק שוואלב, למאי ער האט אים אריינגעפירט אין א בלאטע, געלאזט שטיין נישט אהין, נישט אהער. ער האט
אריינגעזעצט אין אים אזויפיל קללות, וויפל עס האט נאר געקאנט אין
אים אריין.
    
איזאק שוואלב האט אבער א גוטע טבע, א גאלדענעם כאראקטער:
אז מע זידלט אים, שווייגט ער. איר מעגט אים זאגן, וואס אין דער קארט,
וועט ער אייך נישט איבערקערן די צונג. ער קוקט אייך, ווי א זינדיקער
מענטש אין די אויגן אריין און שווייגט. איצטיקס מאל אבער האט ער
שוין נישט געקאנט אפשווייגן. מע האט אים אנגערירט דעם האנאר פון
זיין ברודער ניסל: האלצמאן האט אים אנגערופן מיט א מיאוסן נאמען
― און פארן ברודער ניסל וועט ער אייך גיין ביזן בלוט.
    
א צעקאכטער פון די נישט געראטענע געשעפטן אין לאנדאן, א
צערייצטער פון דער טומלדיקער כמארנער שטאט מיט אירע טומאנען
און „פאגעס״, מיט אירע גרויע פינצטערע קאלטע מויערן, מיט אירע
גרויע קאלטע מענטשן און, איבערהויפט, א צעבייזערטער פונעם אלטן
הוסט, וואס האט אים דא, אין לאנדאן, דערגאנגען מער ווי אומעטום,
האט אונדזער ארעמער דירעקטאר נישט אויפגעהערט צו זעגן און צו
פיילן זיין שותף. ער האט זיך געקילט דאס הארץ כאטש מיט קללות:
    
― איינגעזונקען וואלט געמעגט ווערן אט דאס לאנדאן מיט אייך
אינאיינעם, איידער איך בין אהער געקומען! בעסער וואלט איך צעבראכן
א פוס, אדער דו ביידע פיס מיטן האלדז און נאקן! קארג געווען איין
שותף, באדארף איך נאך האבן אף זיך צוויי.
    
― וואס ווארפסטו מיר אויס אלעמאל צוויי שותפים? ― פרעגט
אים שוואלב.
    
― וואס דען? ― וויבאלד אז דאס טעאטער איז אויס טעאטער,
איז אונדזער שותפות אויס שותפות. וואס דארף איר אף זיך אזעלכע
צוויי עסערס, ווי דו מיט דיין אחי?
    
― טאקע באמת? איז אינו מיט די קנישעס! ― זאגט שוואלב און
שטייט אויף ― מיר פארן במילא אוועק קיין אמעריקע.
    
― קיין אמעריקע פארסטו? ― האלצמאן טוט אים א קוק אריין
אין די אויגן אריין. ― געזונטערהייט! אפילו אין דער ערד אריין.
    
שוואלב לאזט זיך גיין און בלייבט שטיין. ער דרייט אויס דאס רויטע פנים צו זיין שותף:
    
― די שוועסטער פארט אבער אויך מיט אונדז...
    
האלצמאן טוט א פלעסקע מיט די הענט, כאפט זיך כלומרשט בא
דער באק און מאכט א קרום פנים.
    
― או־ווא! אט צערייס איך מיר דעם סטאן און זעץ מיך אוועק
אין מיטן ווייטשעפל וויינען אף דיינע יארן און טעג.
    
שוין פון דער טיר ענטפערט אים שוואלב:
    
― זאלסטו טאקע וויסן, אז דו וועסט, אם־ירצה־השם, וויינען אף
ביידע אויגן. ווארעם מיט אונדז פארט נאך עמעצער...
    
דא ווערט האלצמאן שוין אלערליי פארבן די שפיציקע אויגן שפריצן מיט פייער:
    
― נישט דערלעבן וועט דאס דיין ברודער, דער „שור־הבר״!...
    
דאכט זיך, וואס פאר א באליידיקונג שטעקט אינעם ווארט „שור־הבר״? רופט אים דען נישט האלצמאן אלע טאג מיטן נאמען „וויזלטיר״,
אדער „וואסער־אקס״? מיט וואס איז „וויזלטיר״ אדער „וואסער־אקס״
שענער פון „שור־הבר״? ― גייט זשע רעדט מיט אזא נפש, ווי איזאק
שוואלב. דערהערט דאס ווארט „שור־הבר״, האט זיך אין אים אנגעצונדן
א פייער. דאס שטענדיקע רויטע פנים איז אים אזש געווארן גרין. מלא
רציחה, איז ער צוגעגאנגען צו זיין שותף גאנץ נאענט און א זאג געגעבן
אים שטיל, נאר שארף.
    
― הער נאר, דו, כאליערע וואס דו ביסט! לאזט ארויס נאכאמאל
אף מיין ברודער דאס דאזיקע ווארט, זאג איך דיר צו, אז דו גייסט ארויס
פון מיינע הענט א מת!
    
― א מת?
    
― א טויטער! א בר־מינן!
    
האלצמאן האט זיך, אפנים, ווינציק וואס איבערגעשראקן פאר זיין
שותף שוואלב. ער האט זיך צעלאכט און פארהוסט בעת־מעשה:
    
― איך? איך פון דיינע הענט א בר־מינן? כא־כא! פכע־כע־כע!
בהמה!... איידער דו וועסט דיך געבן איין ריר מיט דיין בערישן גוף,
בין איך דיר מבטיח, אז איך צעפאטש דיר דיינע רויטע פיסקעס און מאך
פון זיי א פרעזשעניצע!
    
עס איז קיין ספק נישט, אז א גרויסער חלק פון דעם, וואס די צוויי
האבן זיך איינס דאס אנדערע מבטיח געווען, וואלט געוויס אויסגעפילט
געווארן, מחמת זיי זיינען, אייגנטלעך, ביידע דערויף געווען רעכט באגלייבט. איז אבער אויסגעוואקסן די אלטע שרה־ברכה מיט אירע דארע,
ברייטביינעריקע פלייצעס צווישן זיי ביידע און האט געמאכט א פשרה:
דעם זון האט זי צוגענומען, דעם שותף האט זי ארויסגעווארפן און די
טיר צוגעשלאסן.
    
פאר אונדזער האלצמאנען האט זיך דעמאלט געעפנט דער אמתער
גיהנום. טיף אין הארצן זיינען אים אריינגעקראכן דעם שותפס ווערטער:
„זאלסטו טאקע וויסן, אז דו וועסט, אם־ירצה־השם, וויינען אף ביידע
אויגן, ווארעם מיט אונדז פארט נאך עמעצער״... ריינע ווערטער. קלארע דיבורים. באדארף מען נאך האבן א פירוש צו זיי?
    
איצט איז אים שוין קלאר, וואס דער „יאט״ גייט ארום ווי אף א
פרעמדער וועלט... די ברידער שוואלב האבן אים אראפגעפירט פונעם
רעכטן וועג. די שוועסטער האט אים דעם קאפ פארדרייט. ס׳איז קלאר
ווי דער טאג. עס קאן זיין, אז דער „יאט״ איז אפשר אליין נישט גערן.
ער קאן זיך דעריבער קיין ארט נישט געפינען. מע זעט דאס דען נישט?
א! מע זעט דאס זייער גוט.
    
― האצמאך, פארברענט זאלסטו ווערן! ווו זיינען געווען דיינע
אויגן?
    
אזוי זאגט האלצמאן צו זיך אליין און זשאלעוועט זיך נישט קיין
קללות. קללות אליין אבער איז גאר ווינציק. ער זאל קאנען זיך אויספאטשן, אדער עמעצער אנדערש זאל אים וועלן דורכברעכן די ביינער.
    
― האצמאך, ביסט דאס ווערט! ― זאגט ווייטער צו זיך האלצמאן,
ארומשפאנענדיק איבערן צימער הין און צוריק, ווי א צערייצטע חיה,
און פייערנדיק מיט די שפיציקע אויגן. ― א מצווה אף דיר, האצמאך!
דער הונט איז ווערט דעם שטעקן!
    
פאר הארצווייטיק און פאר כעס אף זיך אליין טוט ער א שליידער
מיט פוס א בענקל, וואס שטייט זיך אומשולדיק בא דער וואנט. אפן
קלאפ קומט צו לויפן פון קיך די מאמע שרה־ברכה, נישט טויט, נישט
לעבעדיק:
    
― וואס איז שוין ווייטער? וואס האט דאס געגעבן א קלאפ, אז
איך האב דערהערט אזש אין „קיטשען״?
    
שרה־ברכה איז נישט אריינגעקומען אליין. אין די הענט האט זי
געהאלטן א „טשיקען״. שוין כמעט אן אפגעפליקט עוף. דאס עוף האט
פארווארפן דאס בלייכע טויטע קעפל מיטן איבערגעקוילעטן האלדן אהינטער און געקוקט מיט די בלייכע פארצויגענע פארגליווערטע אייגעלעך, ווי
עס האט זיך אויסגעוויזן האלצמאנען, גלייך אף אים. אלע אף אים! אלע
אף אים!
    
עס נעמט אים אן אזא כעס, אז ער פילט ― אט ווערט אים דאס
הארץ צעריסן אף צווייען. און ער פאלט אן אף דער אלטער מיט אפענע
קולאקעס און צעשרייט זיך נישט מיט זיין קול:
    
― אין „קיטשען״ אריין! אין „קיטשען״! אין „קיטשען״!
    
די אלטע שרה־ברכה שטייט א וויילע, טוט א שפיי אויס און לאזט
זיך מיטן כמעט אפגעפליקטן עוף צוריק אין קיך אריין.
    
― א מצווה אף דיר! ― זאגט נאכאמאל צו זיך האלצמאן. ―
דער הונט איז ווערט דעם שטעקן!
    
קאפיטל זעכצן
  
א נאענטע קאטאסטראפע
    
אז עס רוקט זיך אן אף אים א כמארע אין דער דאזיקער פארשאלטענער שטאט פון אייביקע טומאנען און „פאגעס״ ― דאס האט האלצמאן שוין פון לאנג פארויסגעפילט, נאך באלד ווי ער איז אהער אנגעקומען. ער האט נאך נישט געוווסט, פון וואסער א זייט די קאטאסטראפע
וועט קומען. אים איז באלד נישט געפעלן די צו נאענטע מחותנשאפט
פון אט דעם „שור־הבר״ (ניסל שוואלב) צום „יאט״ (ראפאלעסקא). וואס
האט ער אבער געקאנט מאכן? צו אויסגעוואקסן און צו ערנסט איז געווארן דער „יאט״ ― ס׳איז גארנישט צו דערקענען. ווער וואלט זיך דאס
ריכטן, א שטייגער, אז אט דאס נאיווע שעפעלע, וואס דאכט זיך, ערשט
נישט לאנג האט עס קיין צוויי נישט געקאנט ציילן, נישט געוווסט קיין
צורת מטבע, ווי מע זאגט, וועט ווערן מיטאמאל א גאנצער יש, מיט אן
אמביציע, מיט אן ערנסטער שטעלונג, מיט אן אייגענעם גאנג און מיט
נייע השגות און שטרעבונגען צו בילדונג, צו קענטעניש, צו לערנען
שפראכן און נאך אזעלכע זאכן?...
    
און ווער איז שולדיק, אז נישט ער אליין, טאקע האלצמאן דער
רוח האט אים געטראגן, ער זאל אריבערשלעפן צו זיך דעמאלט, אין לעמבערג, באם דירעקטאר געצל בן געצל, אינאיינעם מיט דער פרימאדאנע,
אויך די צוויי שלימזלען: „בריינדעלע קאזאק און דעם סופלער, בעני
גארגל, אדער ווי מע רופט אים אונטער די אקטיארן: „א מענטש מיט
בילדונג״. מילא בריינדעלע קאזאק, וויבאלד האלצמאן האט נאר אנגעשמעקט, אז זי איז עפעס קוצעניו־מוצעניו מיטן „יאט״, האט מיט אים
עפעס געשעפטן מיט סודות, אזוי האט ער איר געגעבן דעם וועג און
פטור געווארן פון א שלימזל.
    
נישט אזוי איז דאס אבער געווען מיטן צווייטן שלימזל, מיטן סופ־לער. „דער מענטש מיט בילדונג״, וואס איז געווען האלצמאנס איינציקער בעל־סוד, האט אים אנגעמאכט נאך א גרעסערן חורבן, ווי ער האט
זיך געקאנט פארשטעלן. „דער מענטש מיט בילדונג״ האט איבערגעגעבן
דעם „יאט״ אינגאנצן זיין בילדונג, אינגאנצן, וואס ער האט פארמאגט,
― און דאס האט אים געקוילעט, געקוילעט אן א מעסער. וואס פאר א
פנים האט ער, האלצמאן, דער דירעקטאר, אצינד בא זיין „יאט״ אין
די אויגן, אז יענער קאן שוין גאר שפראך, לייענט שוין גאר ביכער,
דעקלאמירט שעקספירן אף אויסווייניק גאנצע שטיקער און חלומט שוין
נאר פון א פרייער וועלט, זאגט ער, מיט נייע הימלען? גיי טרעף, וואס
פאר א וועלט? וואס פאר א הימלען? עפעס הערט ער מיט אים טערקיש
לשון!... פון „זעלבשטענדיקייט״ שמועסט ער מיט אים, און פון א נייעם
רעפארמירטן טעאטער מיט א נייעם „רעפערטואר״, נייע פיעסעס, אלצדינג ניי און ניי און ניי! נו, און מיטן אלטן וואס זאל מען טאן? ארויסווארפן פאר די הינט? און ווער וועט דאס שאפן, אט דאס נייע?... מאדנע דיבורים! און דאס האט ער אלץ גענאשט בא אט דעם „מענטשן מיט
בילדונג״ ― א כאליערע זאל אף אים קומען היינטיקן טאג, רבונו של
עולם, מיטן שור־הבר אינאיינעם!
    
אזוי לאזט אויס האלצמאן מיט א ברכה און פארטראכט זיך א
וויילע, און זיינע טרויעריקע גרוי־טונקעלע מחשבות כאפן אים אויף און
טראגן אים אריבער פונעם „יאט״ אף דער שוועסטער, אף זלאטקען...
    
די שוועסטער! די שוועסטער! פון איר האט האלצמאן צרות אפן
פוד. זלאטקע, נעבעך, זעט ער, צאנקט שטילערהייט, גייט אויס, ווי א
ליכט ― און ווער איז שולדיק, אז נישט ער, טאקע ווידער ער אליין?
ווער האט זי אויסגעשריבן אהער מיט דער אלטער מאמען, אז נישט ער?
ווער האט זי אפגעריסן פון דער היים, פון איר ארבעט, געמאכט פון איר
אן אקטריסע, זי זאל זיין נע־ונד, און געגעבן איר האפענונגען, פאלשע
האפענונגען?... אומזיסט געווען זיין מי, ארויסגעווארפן די גאנצע ארבעט ― געזען, אז זיי זאלן זיין נאענט... זי און דער „יאט״... געמיינט,
אז ס׳איז א שידוך, צום סוף... וואס וועט זיין מיט זיין שוועסטערל, טאמער טאקע הייבט זיך אויף דער „יאט״ אין א שיינעם פרימארגן און
פארט אוועק, ווי שוואלב זאגט, קיין אמעריקע?...
    
האלצמאן פייניקט זיך, טראכט איבער דאס ערגסטע, וואס עס קאן
נאר זיין... באלד אבער פארכאפט ער זיך: „עט! נארישקייטן! ווי איז
דאס מעגלעך?... ווי קאן עס זיין, אז ראפאלעסקא זאל זיי אוועקווארפן
און פארן אליין אן אים אזש קיין אמעריקע? נארישקייטן! נארישקייטן!
צו א גוט הארץ, צו א ווייכער כאראקטער און צו אן ערלעכע נשמה, ער
זאל אזעלכעס טאן... אז פארן, וועלן זיי שוין פארן א ל ע  א י נ א יי ־
נ ע ם. ווי דען?״...
    
אזוי טרייסט זיך האלצמאן, און באלד ווערן זיינע מחשבות צוריק
פארוואלקנט: „דער הוסט, א כאליערע זאל אף אים קומען מיטן שור־הבר אינאיינעם!״...
    
יא. האלצמאנס קראנקהייט האט זיך דא, אין דעם וויסטן לאנדאן,
די לעצטע צייט אזוי פארשטארקט, אז גאט ווייס, ווען ער וועט קאנען
פארן אזא ווייטע נסיעה. די דאקטוירים הייסן אים גאר פארן צוריק, אויב
ס׳איז מעגלעך, אין דער שווייץ, זאגן זיי, אין איטאליע... ריינע לופט,
זאגן זיי, א ווארעמע זון ― כא־כא־כא, אט נאראנים! שוטים! אידיאטן!
אמתע אידיאטן!... צו וואס נוצט האלצמאנען ריינע לופט און א ווארעמע זון, איך בעט אייך זייער, אן א טעאטער און אן א בינע, כא־כא־כא?...
    
פאר גרויסע צרות, אפנים, צעלאכט זיך עס האלצמאן אזוי געשמאק און פארהוסט זיך דערביי אזוי שטארק, אז די אלטע שרה־ברכה
קומט ווידער אמאל צו לויפן מיט פארקאטשעטע ארבל פון קיך. איצטיקס
מאל ― שוין אן א „טשיקען״, נאר מיט אגרויסן פאלאמניק אין די
הענט: „שוין ווידער אמאל דער גוטער הוסט?״...
    
פון שרה־ברכהן שמעקט ציבעלע מיט פעפער, און דאס שטיקט
האלצמאנען נאך מער אף צו הוסטן. נאר ער שטארקט זיך מיט אלע
כוחות. ער האלט איין אין זיך דעם הוסט און צעבייזערט זיך אף דער
מאמען, הייסט איר גיין אין „קיטשען״ אריין, צוריק צו די ציבעלעס,
מאכט זיך ווי ער לאכט, פארקרימט מאדנע דאס מויל, שפייט אין טיכל
אריין און פארשטופט עס ווייט אין קעשענע ― די אלטע זאל נישט זען,
אז ער שפייט מיט רויטן... בלאטע! נישט שרה־ברכהן נארט מען. א
מאמע האט אן אויג. זי זעט גאנץ גוט איר אומגליק. און זי פארברעכט
מיט די הענט. „א ווייטיק איז איר, א שלאק האט זי געטראפן! א מכה
זאל זיין דער מאמען!״ ― און מיט געוואלד לייגט זי אריין דעם קראנקן
זון אין בעט אריין און שיקט אוועק זלאטקען אף גיך, זי זאל ברענגען
דעם דאקטאר.
    
א דערשראקענע נאך מער פארזארגט און געל און בלאס ווי תמיד,
און, דאכט זיך, מיט פארוויינטע אונטערגעשוואלענע אויגן, כאפט זלאט־קע אף זיך דאס בורנוסל און לאזט זיך לויפן צום דאקטאר.
    
גייענדיק איבער די טומלדיקע רוישנדיקע גאסן פון לאנדאן, טראכט
זיך זלאטקע בא זיך אין הארצן: „דאכט זיך, אזא גיהנום. אזויפיל פערד,
טראמווייען, אויטאמאבילן לויפן אויף און אפ ― עמיצער זאל
זיך אף איר דערבארעמען, זי וועלן איבערפארן! איבערפארן אף טויט!״...
― ― ― ― ― ― ― ― ― ― ― ― ― ― ― ― ― ―
― ― ― ― ― ― ― ― ― ― ― ― ― ― ― ― ― ―
    
אף די האלצמאנס האט זיך אנגערוקט א כמארע. א שווארצער, א
געדיכטער וואלקן הענגט אף זייערע קעפ. א נאענטע, און אומפארמיידלעכע קאטאסטראפע.
    
קאפיטל זיבעצן
  
גליקלעכע שיפס־פאסאזשירן
    
ווי א ריזיקע חיה האט אויסגעזען פונדערווייטנס די גרויסע ווייסע
שיף „אטלאנטיק״ אפן ים. מיט א מאדנער עקשנות האט זיך דאס דאזיקע
באשעפעניש געטראגן אפן וואסער, זיך געשלאגן מיט אלע כוחות, זיך
געראנגלט מיטן ווינט, דורכגעשניטן די בייזע כוואליעס פונעם אטלאנטישן
ים און געשווומען אלץ ווייטער און ווייטער אפן וועג פון סויטהעמפטאן
קיין ניו־יארק
    
די פארטומלטע פאסאזשירן, וואס זיינען די ערשטע צייט געזעסן
העכסט אנטציקט פון דער דאזיקער גרויסארטיקער נסיעה און וואס האבן פריער זיך גארנישט געקאנט אפרייסן פון דער שיינקייט, פון דער
געטלעכער נאטור און גאר נישט געקאנט אפלויבן זיך פון גאטס ווונדער
וואס מע זעט זיך אן אפן ים, האבן ביסלעכווייז אנגעהויבן פילן ווי א
טשאד אין קאפ און האבן אויפגעהערט צו קוקן אין דער טיפער, ברייטער, הויכער אומענדלעכקייט אריין וואס באשטייט פון הימל און וואסער, וואסער און הימל ― אן אן אנהייב און אן א סוף.
    
איינציקווייז האט זיך דער עולם אנגעהויבן אפטראגן יעדער צו
זיך, אין זיין רו אריין, יעדער צו זיך, אין זיין קאבינע, און אוועקגעלייגט זיך מיט א שווערן, ווי מיט בליי אנגעגאסענעם מוח, יעדער בא
זיך, אף זיין בעטל, איבערגעבליבן אליין יעדער מיט זיינע אייגענע אומעטיקע מחשבות און געדאנקען.
    
ווינציק, זייער ווינציק זיינען געווען אזעלכע, וואס האבן זיך נאך
געשטארקט, ארומגעשפאצירט נאך אלץ הין און צוריק איבערן אייבער־דעק, אדער צונויפגעקליבן זיך אין א געזעלשאפט, געטרונקען ביר פון
גרויסן קופל און גערייכערט גראבע ציגארן, גערעדט און געלאכט הויך
אף א קול און דערציילט מעשיות, אנעקדאטן, נעכטיקע טעג, אפן הימל
א יאריד ― גלייך ווי גאר נישט זיי מיינט מען.
    
צווישן די געציילטע גליקלעכע פאסאזשירן איז געווען א פאר פון
אונדזערע באקאנטע פריינט: מיסטער קלאמער פון לאנדאן מיט זיין טעא־דאר־הערצל־בארד און זיין שותף ניסל שוואלב, דער געוועזענער אגענט,
היינט באלעבאס, מענעדזשער, אנטרעפרענער, רעזשיסער און קאסירער
פון דער נייער טעאטער־טרופע: „קלאמער, שוואלב עט קאמפ.״
    
יא, פריינט לייענער, אויס „האלצמאן, שוואלב עט קאמפ.״ מע האט
ארויסגעווארפן דעם נאמען האלצמאן און אף זיין ארט אוועקגעשטעלט
דעם נאמען קלאמער, א זאך וואס האט נישט אנגערירט קיינעם, אויסער
האלצמאנען. און עס דארף אונדז נישט אנהייבן צו ווונדערן: די וועלט
באשטייט פון אן ארמיי, וואס גייט אף מלחמה. א גאנצע ארמיי וועט
זיך נישט אפשטעלן צוליב דעם, וואס טאמער פאלט א סאלדאט אין מיטן
וועג. דער געפאלענער האט א ברירה: וועט אים גאט געבן כוח, וועט
ער אויפשטיין, אנישט ― וועט מען אף אים קיין כבוד ניט לייגן. מע
וועט שפאנען איבער אים מיט די שטיוול און מיט די קאלאשן און מע
וועט אים טרעטן און צעטרעטן, אזוי אז קיין האן אפילו וועט נישט
קרייען. אמת, ס׳איז גענוג טרויעריק. נאר ווער איז אים שולדיק, האלצמאנען, וואס האט פארלאזט דעם הוסט אזוי ווייט, אז די דאקטוירים
לאזן אים איצט פון בעט נישט אראפ, מעסטן אים די טעמפעראטור, ציילן אים דעם פולס און הייסן נישט ריידן? ― נישט ריידן?! א שיינע
מעשה, נאר א קורצע! אז נישט ריידן ― היינט וואס איז דער חילוק
פון א מענטשן ביז א בהמה? ניין, עס וועט נישט העלפן קיין חכמות.
מיר וועלן מוזן זיך געזעגענען מיט אונדזער האלצמאנען אף א צייט, אים
ווינטשן א רפואה שלמה און גיין מיט אונדזער נייער קאמפאניע, וואס
פארט מיט דער שיף פון לאנדאן אהין, אין יענעם לאנד, וואס ציט צו
זיך די אויגן פון דער גאנצער וועלט, זינט קאלומבוס האט עס אנטדעקט
ביז צו היינטיקן טאג, שוין העכער פיר הונדערט יאר.
    
דאס אויבן דערמאנטע פארל, מיסטער קלאמער און ניסל שוואלב,
זיינען זיך געזעסן, ווי צוויי טייבעלעך, אינצווייען בא איין טישל, געטרונקען ביר, גערייכערט ציגארן און גערעדט און גערעדט און גערעדט.
דאס מויל האט זיך זיי נישט צוגעמאכט. פון וואס האט מען דאס געשמועסט? פון גארנישט. אפנים, די ביידע האבן זיך אונטערגעגעבן, ווער
וועמען עס וועט אריבערריידן און ווער וועמען עס וועט איבערשטייגן
אין „בלאף״.
    
מיסטער קלאמער האט דערציילט אלטע מעשיות פון זיין „קאפע־נאציאנאל״, פון די רוסישע שנארערס און פון די לאנדאנער „טשארע־טיעס״, ווו ער, קלאמער, איז פון תמיד און אייביק אן ערנמיטגליד, און
גלאט מעשהלעך פון דער וועלט, אנעקדאטן, צוגעפעפערט מיט א משל
און מיט א וויץ, „ווי זאגט דער ענגלישמען״.
    
בא ניסל שוואלב זיינען אבער די אלע מעשיות מיט די אנעקדאטן
גאר קיין נייעס נישט. אדרבא. אף יעדער אנעקדאט, וואס מיסטער קלאמער דערציילט אים, זאגט שוואלב, אז ער ווייס דאס שוין פון לאנג. און
נישט נאר ער ווייס עס ― ער איז אליין אפילו דערביי געווען. א סימן
― ס׳איז דעמאלט שיער נישט ארויס דערפון א סקאנדאל. אט וועט איר
הערן...
    
און ניסל שוואלב דערציילט, וואס פאר א סקאנדאל, מיט היץ, געוויינלעך, און מיט פייער, און לאזן לאזט ער אויס מיט א שבועה: „ווי
איר זעט אים א שווימענדיקן, און ער זאל אזוי האבן אלעמענס גוטס״...
און די כוואליעס פונעם ים, וואס האבן געיאגט ווי ווילדע חיות פון
ביידע זייטן שיף, קלאפן צו צום טאקט, רייסן זיך אלעמאל העכער און
העכער, ווילן אריבערשמייסן אריבערן דעק, פארפלייצן, איבערקערן, איינשלינגען די שיף מיט אלץ, וואס אפן שיף. נאר אונדזער פארל מאכט נישט
קיין וועזן דערפון. זיי טוען זיך זייערס: טרינקען ביר, רייכערן ציגארן
און רעדן, רעדן, רעדן, אן א שיר.
    
גליקלעכע שיפס־פאסאזשירן!
    
קאפיטל אכצן
  
צווישן הימל און וואסער
    
נאך איין פארשוין איז געבליבן זיצן אפן אייבערדעק פונעם שיף
„אטלאנטיק״. ער האט אבער נישט געטרונקען קיין ביר, נישט גערייכערט קיין ציגאר, נאר גלאט אזוי געזעסן, אדער ― ריכטיקער ― געלעגן
באזונדער, איינער אליין, אף א טשער (שיפס־שטול) איינגעהילט אין א
ווארעמען פעלץ און איבערגעדעקט מיט א רויטענע בייענער קאלדרע. דאס
איז געווען נאך גאר א יונגער פאסאזשיר מיט זייער א סימפאטיש אויסגעבלייכט פנים. די מוראדיקע כוואליעס, וואס האבן זיך ווי ווילדע חיות,
געיאגט פון ביידע זייטן שיף, זיינען געווארן וואס ווייטער, ווילדער, בייזער און צערייצטער.
    
עס האט זיך אויסגעוויזן אלעמאל, אז אויב נישט די כוואליע ―
וועט די צווייטע וואס טראגט זיך אט־אט פונדערווייטן געוויס בייקומען,
אריבערשמייסן, פארפלייצן איבערקערן, איינשלינגען די שיף מיט אלץ,
וואס אפן שיף געפינט זיך.
    
נאכן בלייכקייט פונעם פנים איז צו דערקענען, אז אט דער יונגער
פאסאזשיר איז שוין לאנג א פארטשאדעטער. מיט האלב־אפענע אויגן
ליגט ער אויסגעצויגן, דעם פארטשאדעטן קאפ האלט ער אונטער מיט
ביידע הענט און קוקט זיך איין אינעם נאענטן הימל, וואס איז ווי צונויפגעגאסן אינאיינעם מיטן ים אזוי, אז ס׳איז שווער צו דערקענען, ווו
איז הימל און ווו איז וואסער. דאכט זיך, לויטער איז דער הימל. דאכט
זיך, עס לייכט אזוי די זון. קיין וואלקן און קיין ווינט. וואס זשע שטורעמט אזוי דער ים? וואס בייזערט זיך אזוי דער אלטער? וואס ווארפט
דאס אזוי מיט דער שיף אהער און אהין, ארויף און אראפ? צי אפשר
ווייזט זיך עס אים נאר אויס אזוי? פארוואס זשע קאן ער דעם קאפ נישט
אויפהייבן? נישט רירן מיט קיין פינגער? פארוואס פילט ער זיך אלעמאל
ערגער און ערגער אף צו חלשן? אף צו חלשן? ― ניין אף צו שטארבן,
שטארבן, שטארבן!
    
און ער שטרענגט אן זיין פארטשאדעטן קאפ, ער וויל זיך דערמאנען ― דעם וויפלסטן טאג איז מען שוין אט אזוי צווישן הימל און וואסער ― און ער קאן נישט. ער קאן זיך נישט דערמאנען אפילו, פון וואנען און וווהין ער פארט. נאכמער. ער האט שוין פארגעסן אפילו, ווי
אזוי מע רופט אים. אז מע רופט אים ראפאלעסקא ― דאס ווייס ער. נאר
דעם אמתן נאמען זיינעם ― כאטש נעם אים אראפ דעם קאפ. אוי, דער
קאפ! דער קאפ!
    
― פילסט זיך נישט גוט? אפשר וועסטו גיין זיך צולייגן בא זיך
אין קאבינע אריין? קום.
    
אזוי זאגט צו אים ניסל שוואלב און בייגט זיך אן איבער אים און
קוקט אים מיט געטריישאפט אין די אויגן אריין. נאר ראפאלעסקא קוקט
אף אים מיט אזעלכע אויגן, גלייך ווי ער האט אים נישט דערקענט: ווער
רעדט דאס? ווער שטייט דאס איבער אים? ער וויל זיך אויפזעצן ―
קאן ער נישט. ער שטרענגט אן אלע כוחות פון זיין זכרון: רבונו־של־עולם! וואס טוט זיך עס מיט אים? ווו איז ער דאס ערגעץ אף דער
וועלט? פארוואס קאן ער זיך נישט דערמאנען דעם אייגענעם נאמען זיינעם? מיט דעם נאמען האבן דאך אים גערופן אמאל די חברים אין חדר,
ברידער און שוועסטער אין דער היים, און די טאטע־מאמע... טאטע־מאמע? ווו זיינען זיי אצינד?...
    
― א גלעזעלע קאניאק. פאלג מיך, נעם אף די ליפן, וועט דיר
ווערן גרינגער.
    
ראפאלעסקא הייבט נישט אן צו פארשטיין, ווער שטייט דאס איבער אים? ווער קוקט דאס אים אין די אויגן אריין? דאכט זיך א קענטלעכער פארשוין. קענטלעכע אויגן... ווער זשע איז דער פארשוין?... פארוואס איז אים אזוי שווער דער קאפ? ווער קרעכצט עס אזוי? ― דאס
קרעכצט די שיף. ווער פייפט עס אזוי? ― דאס פייפט דער ווינט. און
עס יאגן זיך די כוואליעס איינס איבער דאס אנדערע. אט הייבן זיי זיך אויף
העכער הייזער, אט ווערן זיי צעשאטן אזוי ווי זאמד אף קליינע שפריצלעך. פלוצעם קנאלט אויס א דונער און א בליץ פליט אים דורך פארביי
די אויגן. חלומות! דער דונער איז קיין דונער. דאס רעדט אזוי דער
ים. דאס רוישן אזוי די כוואליעס, וואס הייבן זיך אויף און ווערן צעפאלן. דער בליץ איז קיין בליץ. דאס איז אן אפשיין פון דער זון, וואס
האט געלאזט אפטוכלען זיך א ליכטיקן שטראל אין די צעפלעסקעטע וואסערן פונעם צעלאזטן, צעבייזערטן ים.
    
― פאלג זשע מיך, זויג אויס א שטיקל לימענע, וועסטו דערפילן
דאס הארץ...
    
אהא! ער ווייס שוין, ווער דאס איז. דאס איז האלצמאן? בערנארד
האלצמאן? פארוואס זשע איז אים דאס פנים אזוי רויט און פעט און
פריש? אין איין האנט האלט ער א פלעשעלע קאניאק, אין דער אנדערער
א לימענע, און בעט זיך בא ראפאלעסקאן, ער זאל עפעס נעמען:
    
― פאלג זשע מיך, א שטיקל לימענע אין מויל אריין. אדער גיב
אהער א האנט, שפאר דיך אן אין מיר וועל איך דיך אפפירן אראפ, צו
דיר אין קאבינע... עה! מיסטער קלאמער!
    
אזוי רופט אויס ניסל שוואלב און דרייט אויס דעם קאפ צו זיין
קאמפאניאן. ― ווער? וואס? א נעכטיקער טאג! מיסטער קלאמער איז
שוין דארט, ווו ניסלס ברודער איזאק, ווו די שוועסטער הענריעטא, און
ווו דער לאמזשער חזן מיט זיין מוזיקאליש געזינדל. אלע ליגן זיי, יעדער
בא זיך, אף זיין בעטל, און קרעכצן, און פאכען מיט דער נשמה, און זעען
דעם מלאך־המות פאר די אויגן און נאר ער איינער, ניסל שוואלב, האלט
זיך אף די פיס. ניסל שוואלב איז דער איינציקער פון דער גאנצער קאמפאניע, פון דער נייער נע־ונדנער טרופע, וואס פארט קיין אמעריקע, ―
דער איינציקער לעבעדיקער מענטש, וואס איז פריש און מונטער.
    
און עס ברומט דער ים. און עס רוישן די כוואליעס. און עס שניידט
זיך אויף א בורע מיט א רעגן מיט א שניי און דער ווינט שמייסט אין
פנים אריין און צעטרייבט דעם איבערגעבליבענעם עולם פונעם אייבער־דעק, אויסער די סטיוארטן מיט די מאטראסן, וואס זיינען שוין געוווינט
געווארן צו אזעלכע זאכן, און אויסער דעם קאפיטאן, וואס האט אריינגעשטעקט א ליולקעלע אין מויל אריין און קוקט מיט א טרוקן שמייכל
אפן צעבייזערטן ים, ווי אף א פארשייטן קונדס. און עס טראגט זיך דאס
ווייסע ריזיקע באשעפעניש, וואס מע רופט דאס אן שיף און וואס הייסט
מיטן נאמען „אטלאנטיק״, מיט א מאדנער עקשנות אלץ ווייטער און
ווייטער, אין דער טיפער, ברייטער, הויכער אומענדלעכקייט אריין, וואס
באשטייט פון הימל און וואסער, וואסער און הימל ― אן אן אנהייב און
אן א סוף.
    
קאפיטל ניינצן
  
א פרויען־האנט
    
ער האט אנגעהויבן עטוואס אויפוואכן פון דעם הינערפלעט,
און דער טשאד האט אים אנגעהויבן ביסלעכווייז ארויס פון קאפ,
האט ער מער דערפילט ווי דערזען, אז ער געפינט זיך אן אויסגע־טאנענער אף א בעטל, בא זיך אין שיפסקאבינע און עמעצנס האנט האט
ער דערפילט בא זיך אפן שטערן, אן איידעלע, א ווארעמע פרויען־האנט.
נאר וועמענס האנט דאס איז, ווער איז די פרוי ― דאס האט ער נישט
געוווסט.
    
אז ער איז אפן וואסער ― דאס האט ער געפילט נאכן שארפן ריח
פונעם בייזן ים און נאכן רוישן פון די כוואליעס, וואס, שפילנדיק זיך ווי די
ווילדע חיות אף דער שיין פון דער ליכטיקער זון, האבן נאך אלץ געבושעוועט, געווארפן די שיף העכער הייזער, אנגעקלאפט ראפאלעסקאן אין
פענצטערל אריין ― ער זאל אויפשטיין, ארויסגיין אפן אייבערדעק, אנקוקן גאטס ווונדער: „גענוג שוין, גענוג שוין צו ליגן״. אזוי האט זיך
אויסגעדאכט, רעדן צו אים די כוואליעס פונעם ים, און ער נעמט צונויף זיין
איבעריק ביסל כוח פון זיין זכרון, זיין גאנץ ביסל געדאנקען און ער
טראכט: „ווי קומט ער אהער? דאכט זיך, גאר נישט לאנג איז ער געווען
אפן אייבערדעק, געזעסן אין א טשער אזוי באקוועם, באווונדערט די געטלעכע נאטור, זיך געווארעמט אף דער לאשטשענדיקער זון, וואס האט
זיך אפגעשפילט אין דעם שוים פון די שפילנדיקע כוואליעס, וואס יאגן
זיך פון ביידע זייטן שיף, און געקוקט אין דער טיפער ברייטער הויכער
אומענדלעכקייט אריין, וואס באשטייט פון הימל און וואסער, וואסער און
הימל ― אן אן אנהייב און אן א סוף... און ער וויל זיך אויפזעצן ―
האט ער מורא, עס זאל זיך אים ווידער נישט פארדרייען אין קאפ די
שיף מיטן ים מיטן הימל מיט דער גאנצער וועלט, ווי ביז אהער. און ער
לאזט ארויס א שווערן זיפץ: „אוי, דער קאפ! דער קאפ!״.
    
― נאך אלץ דער קאפ?... ― הערט ער א קול פון א פרוי, א קענטלעך קול, נאר ער ווייס נישט ווער דאס איז. און ער פילט אף זיך א האנט,
אן איידעלע, א ווארעמע פרויען־האנט גלעט אים דעם שטערן, פארשארט
אים די צעווארפענע האר ארויף ― ווער זאל דאס זיין?... וועמענס
האנט?... און ער דערמאנט זיך, אז מיט א צייט פריער ― ער געדענקט
נישט ווען ― האט ער פונקט אזוי ווי איצט אויך געפילט א פרויען־האנט, וואס האט אים פונקט אזוי ווי איצט געגלעט דעם שטערן און געשארט אים די האר ארויף.
    
האלצמאנס שוועסטערל איז דאס דעמאלט געווען, זלאטקע...
    
דאס איז געשען איינמאל אין א פארנאכט. ראפאלעסקא איז געלעגן
בא זיך אין צימער אף א קאנאפע און געחלומט אין דער וואר זיינע זיסע
גאלדענע חלומות. יענע זיסע גאלדענע חלומות, אין וועלכע דעם סאמע
אויבנאן פארנעמט בא אים שטענדיק דעם חזנס טאכטער ― רייזל.
    
קיינער איז דעמאלט נישט געווען אין שטוב, ― געדענקט ער ―
נאר ער און זלאטקע. עס איז אים קיינמאל נישט געווען אזוי ביטער אפן
הארצן, ווי יענעם פארנאכט. א מאדנע בענקשאפט ― געדענקט ער ―
האט זיך אריינגעגנבעט צו אים דעמאלט אין דער נשמה און געדריקט
אים און געפרעסט און געצויגן, ווי מיט צוואנגען. עס האט זיך אים
געגלוסט וויינען.
    
אויב ער האט געוויינט ― דאס געדענקט ער נישט. ער געדענקט
נאר, אז זלאטקע איז אויסגעוואקסן נעבן אים ― דאכט זיך, ער אליין
האט זי צוגערופן ― און געזעסן נעבן אים און געגלעט אים דעם שטערן,
אט אזוי ווי מע גלעט אים איצט, אין דער מינוט, און געשארט אים
די צעווארפענע האר ארויף, אט אזוי, ווי מע שארט אים איצט, אין דער
מינוט. און א מאדנע ווארעמקייט האט זיך אים דעמאלט צעגאסן אין
אלע גלידער. ער האט געפילט ― אזוי געדענקט ער ― א ווארעמע האנט
פון א געטרייער שוועסטער, און ער איז איר געווען דאנקבאר אן אן עק
און אן א שיר. ער האט זי ארומגעארעמט ― געדענקט ער ― מיט זיין
האנט, צוגעצויגן זי צו זיך, באהאלטן זיין קאפ בא איר אפן שויס, געוויינט, לאנג געוויינט, אויסגעוויינט פאר איר זיין ביטער הארץ, אריינגעפירט זי צו זיך אין זיין קדשי־קדשים אריין, אנטפלעקט פאר איר זיין
הייליקן־הייליקן סוד. ער האט איר דערציילט, אז ס׳איז פאראן איינע
אזעלכע אף דער וועלט, וואס ער האט זי ליב מיט זיין גאנצן לעבן, וואס
ער איז גרייט פאר איר אין פייער און אין וואסער, וואס ער קאן נישט
פארגעסן אין חלום, נישט אף דער וואר... ווי אזוי הייסט זי? און ווו
איז זי? ― האט אים זלאטקע דעמאלט שטיל א פרעג געגעבן, און דאס
קול ― געדענקט ער ― האט בא איר געציטערט, און אליין האט זי
בעת־מעשה געציטערט. ווי אזוי זי הייסט ― האט ער נישט געוואלט
זאגן. נאר ווו זי איז? עה־הע! ער זאל וויסן, ווו זי איז! ער זאל דאס
וויסן, וואלט ער שוין לאנג נישט געווען אט א דא מיט דער וואנדער־טרופע. ער וואלט שוין אפשר לאנג נישט געווען נע־ונד, ווי ער איז, ער
וואלט שוין אוועקגעפלויגן אהין, צו איר, אלצדינג אוועקגעווארפן און
אוועקגעפארן צו איר, ווארעם זיי האבן זיך דאס ווארט געגעבן שוין
לאנג, נאך קינדווייז, „אז ווו זיי זאלן נישט זיין און וואס מיט זיי זאל
זיך נישט טרעפן, זאלן זיי תמיד זיין אינאיינעם, תמיד און אייביק!״...
    
ניין. ער ווייס נישט, ווו זי איז. ער ווייס נאר, אז זי איז בארימט,
אז זי איז גרויס, אז זי איז רייך, איר זינגען שעמט אף דער וועלט. „דעם
נאמען פאטטי האסטו געהערט? איז זי גרעסער פון פאטטין״. ― „נאך
גרעסער פון פאטטין?״ ― „גאר נישט דער ערך!״
    
אזוי געדענקט ער ― האט ער דעמאלט געלויבט זיין רייזלען פאר
זלאטקען, אפגעלויבט אין טאג אריין, נישט געזשאלעוועט קיין העלע פארבן. א מין מלאך, א מלאך פון גאט!... און ער האט זיך מחיה געווען, ―
געדענקט ער ― וואס ער האט געפונען פאר וועמען אפצולויבן, זיך בארימען מיט זיין געליבטער. ווארעם ווער נאך וועט אים וועלן אזוי אויסהערן, ווי די דאזיקע זלאטקע? ער זעט דען נישט, אז איטלעכס ווארט
זיינס איז בא איר הייליק, תורת־משה? ער פילט דען נישט, ווי עס קלאפט
איר דאס הערצל? ער פילט דען נישט, ווי זי פלאטערט אין זיינע הענט
ווי א פייגעלע?...
    
וואס די ארעמע זלאטקע האט בעת־מעשה איבערגעלעבט ― ווייס
נישט ראפאלעסקא. וואס גייט עס אים אן? אבי ער האט אויסגעגאסן
פאר איר זיין הארץ. אבי ער האט אנטפלעקט פאר איר זיין סוד, געווארן
גרינגער אף דער נשמה.
    
אויפגעדעקט דעמאלט פאר זלאטקען זיין הייליקן סוד, האט ער איר
שוין אין איינוועגס פארטרויט אויך דאס, וואס ער רעכנט צו טאן אף
ווייטער. ער האט איר איבערגעגעבן אלע זיינע פארבארגענע פלענער, ווי
אזוי ער וועט זיך מיט זיין בארימטער אמאל באגעגענען און סוף־כל־סוף צונויפקומען און שוין קיינמאל זיך נישט צעשיידן. קיינמאל נישט.
קיינמאל נישט! און בעת־מעשה האט ער ארומגענומען זלאטקען ― געדענקט ער ― מיט ביידע הענט, שטארק־שטארק צוגעדריקט צום הארצן
און גענומען בא איר דאס ווארט, אז ער וועט זיך צונויפגיין מיט זיין
רייזלען (ער האט זיך שוין ארויסגעכאפט מיטן נאמען אויך ― פאר־פאלן!) וועט ער נעמען צו זיך אויך זי, זלאטקען הייסט עס, ווארעם ער
פילט, אז זלאטקע איז אים געטריי און איבערגעגעבן, ווי א שוועסטער,
ווי אן אייגענע שוועסטער.
    
― איא, ביסט מיר געטריי ווי א שוועסטער? ― זאגט ער צו איר
און נעמט זי ארום ווארעם, א סך ווארעמער, ווי א ברודער נעמט ארום
א שוועסטער... נאר זלאטקע שווייגט. ראפאלעסקא פארשטייט נישט, פארוואס שווייגט זלאטקע? נעמט ער זי ארום נאך שטארקער און פרעגט זי,
פארוואס זי ענטפערט אים נישט? שוין זשע האט ער א טעות? שוין
זשע האט זי אים נישט ליב?
    
― נישט ליב?!... און זלאטקע טוט זיך א ווארף צו אים, כאפט
אים ארום און קושט אים און האלדזט אים, און טרערן גיסן זיך פון
אירע אויגן.
    
― וואס זשע וויינסטו, נארעלע? וואס זשע וויינסטו? וואס זשע
וויינסטו?...
― ― ― ― ― ― ― ― ― ― ― ― ― ― ― ― ― ―
― ― ― ― ― ― ― ― ― ― ― ― ― ― ― ― ― ―
    
פון דעמאלט אן ― געדענקט ראפאלעסקא ― פלעגט ער וועלן
אפט בלייבן אליין מיט זלאטקען, א ביסל רעדן מיט איר וועגן רייזלען.
און דאס איז אים געווען גאר נישט אזוי שווער. ווארעם האלצמאן ―
אזוי האט אים אויסגעוויזן ― האט אנגעווענדט אלע מיטלען, אז זיי
זאלן בלייבן אפטער אינצווייען מיט זלאטקען. אזוי האט זיך אים אויסגעדאכט. און אפשר האט ער א טעות? ניין. ער האט נישט קיין טעות.
ווארעם וואס דען פלעגט עפעס האלצמאן פלוצעם אוועקגיין, איבערלאזן
אים אליין מיט דער שוועסטער, זיך אומקערן צוריק, געבן א קוק, אויב
זיי זיצן אינאיינעם, און באלד ווידער אוועקגיין?... אך, האלצמאן, האלצמאן! ווי שווער ס׳איז אים געווען דאס געזעגענען זיך מיט האלצמאנען,
ווי שווער!...
    
― שוין צייט אויפצושטיין, טייערער! מע זעט שוין ארויס לאנד...
מיר זיינען שוין באלד אין אמעריקע, טייערער, שיינער, טייערער!...
    
א קענטלעכע שטימע. א פרויען־שטימע... ווער רעדט דאס איבער
אים?... ווער רופט דאס אים „שיינער״, „טייערער״?... ער האט נאך
אבער אלץ מורא אויפצוזעצן זיך ― ער זאל צוריק נישט פאלן. ער האט
נאך אלץ מורא עפענען די אויגן ― עס זאל זיך אים ווידער נישט פארדרייען אין קאפ די שיף, מיטן ים, מיטן הימל, מיט דער גאנצער וועלט,
ווי ביז אהער. און ער זינקט אין זיינע שווערע בלייענע געדאנקען. און
ער לעבט איבער נאכאמאל די שווערע מינוטן פון זיין געזעגענען זיך מיט
האלצמאנען. און ער שלאגט זיך על־חטא.
    
קאפיטל צוואנציק
  
זיי געזונט בערנארד
    
דאס איז געווען א פרימארגן, א קאלטער וואלקנדיקער פרימארגן פון
רעגן און פון קעלט און פון „פאגע״, ווי עס גיט זיך אויס א פרימארגן אין
דעם קאלטן פאררויכערטן פארוויינטן לאנדאן.
    
די זאכן זיינען שוין געווען בא ראפאלעסקאן איינגעפאקט, און אליין
איז ער שוין אויך געווען פארטיק צו דער נסיעה, פארטיק ארום און
ארום: אפגעגעסן, אנגעטאן, פאררייכערט א האוואנע־ציגאר, באשטעלט
א קעב און אריינגעלאפן נאך א וויילע ― זיך געזעגענען מיט האלצמאנען.
    
― זיי געזונט, בערנארד!
    
― פאר געזונט, ― האט אים האלצמאן געענטפערט מיט די אויגן,
דען דאס ריידן איז אים פארבאטן, שטרענג פארבאטן. אך, וואלט האלצמאן געמעגט ריידן, וואלט האלצמאן אים כאטש עפעס קאנען זאגן, עפעס
אזעלכעס א שארפס ― אויסבייזערן זיך, אויסזידלען גוט, ווי אים קומט,
אויסשטעלן זיך, ווי ער קאן ― וואלט ראפאלעסקאן, דאכט זיך, געווען
א סך גרינגער אפן הארצן. ניין, האלצמאן האט נאר אוועקגעשטעלט אף
אים זיינע שארפע שפיציקע אויגן און ― אך, וויפל טרויער, וויפל אומענדלעכער טרויער איז געווען אינעם דאזיקן קוק! האלצמאן האט אים
נאר אויסגעצויגן א דארע שפיציקע האנט, און ווי עס האט זיך אויסגעוויזן ראפאלעסקאן, צו א ווארעמע האנט.
    
קיינמאל האט זיך ראפאלעסקאן נישט געוואלט אזוי גיך אוועקגיין
פון האלצמאנען, ווי אין דער מינוט. און ער האט געהאט די מעגלעכקייט אוועקצוגיין, זיך אויפצוזעצן אפן קעב ― און זיי געזונט... נאר אנשטאט דעם, ער זאל זיך נעמען צו דער טיר, האט ער זיך נאכן געזעגענען
זיך, אוועקגעזעצט צוריק אף א שטול, נעבן בעטל, ווו האלצמאן איז געלעגן איבערגעדעקט מיט דער בארימטער טענדעווערענדע און געפיבערט,
און א שארפער ריח פון רפואות האט זיך געלאזט הערן, א ריח פון רפואות, פון אפטייק, פון א בר־מינן...
    
פון זינט ראפאלעסקא קען זיך מיט האלצמאנען האט ער אים נאך
אזוי שלעכט נישט געפונען, ווי איצטיקס מאל. דער טויט איז אים געלעגן
אף די ליפן, דורכגעלייגט זיך אין די שפיציקע אויסגעלאשענע אויגן, זיך
אויסגעצויגן אף זיינע שפיציקע אפגעשטארבענע אויערן און געשוועבט
איבערן גאנצן חדר. אין דער מינוט האט זיך ראפאלעסקאן פארגעשטעלט:
ווי אזוי זיין פריינט האלצמאן וועט ליגן אף דער ערד מיט די פיס צו
דער טיר, אינגאנצן איבערגעדעקט מיט דער טענדעווערענדע. דאס טויטע
פנים וועט מען נישט זען, נאר די שפיצן פיס וועלן ארויסשטעקן. און א
ליכטל וועט ברענען בא אים צוקאפנס. און פון ביידע זייטן אף דער ערד
וועלן זיצן איבער אים די מאמע שרה־ברכה מיט דער שוועסטער זלאט־קע, וועלן אים באוויינען, ברעכן די הענט און לייענען מיט א ניגון א
גאנץ צעטל מענה־לשון: „הארציקער זון! טייערער ברודער, געטרייער! אף
וועמען לאזסטו אונדז אי־אי־אי־בער?!...״
    
ער געדענקט אים, דעם דאזיקן טרויעריקן ניגון, פון האלענעשטי
― לאה די חזנטע האט אמאל באוויינט איר אלטע מאמע, וואס איז געשטארבן צו עטלעכע און זיבעציק יאר. און עס דאכט זיך אים אויס, אז
ער פילט דא דעם טויט, עס שמעקט מיט רפואות, מיט אפטייק, מיט בר־מינן ― און עס ווילט זיך אים אין דער מינוט נאר לויפן, לויפן אין דער
וועלט אריין.
    
נאר אנשטאט דעם, ער זאל לויפן, בלייבט ער זיצן, בייגט זיך אן
איבער האלצמאנען און רעדט צו אים אזוי ווארעם, אזוי פריינטלעך, און
טרייסט אים און זאגט אים צו, אז ווי נאר ער קומט קיין אמעריקע, אזוי
שרייבט ער אים באלד א בריוו, אלע טאג וועט ער אים שרייבן בריוו. און
וויבאלד ער, האלצמאן, וועט נאר אויפשטיין פון בעט, ― און אויפשטיין וועט ער דאך גאר אינגיכן ― אזוי זאל ער זיך אויפזעצן מיט
דער שוועסטער און מיט דער מאמען און פארן גלייך צו אים קיין ניו־יארק, גלייך צו אים...
    
ראפאלעסקא קוקט אראפ צו זיך אף די שפיץ שטיוול. ער פילט,
אז עס ברענט אף אים דאס פנים, ווארעם ער זאגט א ליגן, א גרויסן ליגן:
האלצמאן וועט נישט געזונט ווערן קיינמאל. ער וועט קיין אמעריקע
נישט פארן קיינמאל. און ווען ער וואלט אפילו זיין געזונט און קאנען
פארן, וואלט אים די נייע קאמפאניע סיי ווי נישט וועלן מיטנעמען, נישט
אים, נישט זיין שוועסטער ― ס׳איז דורכויס ליגן, שקר וכזב! נאר רא־פאלעסקא האט אנגעהויבן ליגנערן, ליגנערט ער ווייטער, אין איין אטעם.
„אוודאי, ― זאגט ער, ― וואלט גלייכער געווען, ווען די שוועסטער זאל
פארן באלד מיט דער גאנצער קאמפאניע, קאן זי אבער נישט. ווי קאן
זי איבערלאזן דעם ברודער אליין אין לאנדאן?״...
    
דא כאפט אים אן האלצמאן בא א האנט און עס צינדן זיך אים אן
די שפיציקע אויגן און אין הארצן כריפעט אים: „א יתומה... נעבעך א
יתומה...״ מער קאן האלצמאן נישט ארויסריידן. עס שטיקן אים די
טרערן...
    
― זיי געזונט, בערנארד! ― זאגט אים ראפאלעסקא נאכאמאל,
צום לעצטן מאל, און איז צופרידן, וואס ער איז שוין אף יענער זייט
טיר און זעט שוין נישט מער פאר זיך דעם האלב־טויטן האלצמאנען און
הערט שוין נישט מער דעם שארפן ריח פון רפואות, פון אפטייק, פון
בר־מינן... ער קוקט זיך ארום און דאנקט גאט, וואס ער האט אין דער
מינוט כאטש נישט באגעגנט, נישט זלאטקען, נישט די אלטע שרה־ברכה ווו זיינען זיי?... זאל ער זיי אפווארטן? ניין. ער וועט בעסער
גיין פארן. עס גלוסט זיך אים לויפן, שפרינגען, נאר ער האלט זיך איין,
מאכט לאנגזאמע טריט, זעצט זיך ארויף פאוואליענקע אפן הויכן קעב,
וועלכער כאפט אים אויף און פירט אים געשווינד אפ צו דער באן. דארט
טרעפט ער די גאנצע קאמפאניע: ביידע ברידער שוואלב מיט דער שוועסטער די פרימאדאנע און דעם לאמזשער חזן מיטן מוזיקאלישן געזינדל...
„וואס אזוי שפעט? מיר קאנען נאך אנווערן די שיף״...
    
ערשט דעמאלט אטעמט ער אפ א ביסל פרייער, אז ער שטייט שוין
אפן אייבערדעק פונעם „אטלאנטיק״, און די שיף גייט אפ פון סויט־העמפטאן רויק מיט גדלות, מיט זעלבסטרעספעקט, גרויסארטיק־שיין. אויך
דאס וועטער איז דא שיין. נישטא די קאלטע וואלקנס מיט דער געדיכטער
„פאגע״ פונעם קאלטן לאנדאן. פריינטלעך קוקט אראפ די ליבע זון פון
ריינעם הימל. שטיל און גלאט, ווי שפיגל־גלאז, איז דער ים. און עס
גליטשט זיך די שיף איבערן וואסער, קוים־קוים וואס רירט אן די כוואליעס,
וועלכע הייבן ערשט אן ארויסצוטרעטן, בייגן זיך און בוקן זיך, לאזן
זיך זען ,גיבן אפ א גרוס פונעם גרויסן ברייטן ים, וואס באוועגט זיך
און שטייט אף אן ארט פון אייביק ביז אייביק. און א ליבע ווארעמקייט
צעגיסט זיך בא ראפאלעסקאן אין אלע גלידער. ער פילט זיך פריי. ער
פארט אהין, אהין צו זיין געליבטער, צו זיין  א יי נ צ י ק ע ר  געליבטער... נאר פלוצעם וואקסט אויס הארט נעבן אים הענריעטא שוואלב,
אויסגעפוצט ווי תמיד און אויסגעצירט אין אלע עכטע און פאלשע בריליאנטן, ווי תמיד. זי גיט אים איר האנט, און זיי לאזן זיך ביידע שפאצירן איבערן אייבערדעק. הענריעטא האט זיך אויפגעהאנגען אף זיין
האנט; זי פארקוקט אים אין די אויגן און לאכט מיט איר הילכיקן קא־קעטישן געלעכטער און באווייזט פאר דער גאנצער וועלט אירע שיינע
פערלדיקע ציינדלעך. און די גאנצע וועלט קוקט נאך מיט אויגן דעם דאזיקן פארל און וויל טרעפן, ווער איז דאס: שוועסטער און ברודער?
חתן־כלה? אדער אפשר גאר מאן און ווייב?...
    
אט אזוי האט אונדזער העלד געזעגנט זיך מיט זיינע פריינט, מיט
זיינע סאמע נאענטסטע פריינט, מיט האלצמאנען, וואס איז אים געווען
געטריי ווי א ברודער, און מיט האלצמאנס שוועסטערל, וואס איז אים
געווען איבערגעגעבן ווי א שוועסטער, מער ווי א שוועסטער... „זיי געזונט, בערנארד״ ― אט דאס איז געווען אינגאנצן, וואס ראפאלעסקא
האט געהאט צו זאגן צו זיין פריינט בערנארד האלצמאן.
    
קאפיטל איין און צוואנציק
  
א שלימזלדיקער קוש
    
אויב ראפאלעסקא האט זיך געהאלטן מיט האלצמאנס שוועסטערל
ווי א ברודער, האט ער זיך מיט דער פרימאדאנע שוואלב אליין נישט
געוווסט, ווי אזוי צו האלטן. פון תמיד אן האט הענריעטא געטאנצט
ארום אים, געקאקעטירט, געשפילט מיט אים אפט אין ברוגזלעך. אליין
בא זיך אין הארצן האט זי גאנץ גוט געוווסט, אז ער איז צו איר קאלט
ווי אייז, נאר פאר דער וועלט האט זי ארויסבאוויזן, אז ער איז אין איר
פארליבט סכנות און אז זי איז זיינע נאך נישט אן אפיציעלע כלה.
    
פון דעם האבן געוווסט אלע. מע האט שוין אפילו געהאט געשמועסט וועגן ברעכן טעלער און וועגן שטעלן א חופה. נאר ווי אזוי מאכט
מען דאס? פאראן א צרה, וואס הייסט האלצמאן. די ברידער שוואלב
האבן ארויסגעזען, אז כל־זמן ראפאלעסקא וועט זיין נאענט מיט זיין
פריינט און אימפרעסאר, וועט האלצמאן נישט דערלאזן, אז דער „יאט״
זאל אריינפאלן צו זייער שוועסטער אין די הענט אריין. האבן זיי גענומען זוכן מיטלען, ווי אזוי פטור צו ווערן פון אט דעם „יאדעשליוון
שלימזל״ (האלצמאן). און גאט האט זיי געהאלפן, עס איז זיי געראטן
ארום און ארום, נאך מער ווי זיי האבן געוואלט. נישט נאר האבן זיי
באדארפט פועלן בא ראפאלעסקאן, ער זאל מיט זיי מיטפארן אינעם
גאלדענעם לאנד; ראפאלעסקא אליין, דערהערט, אז זיי קלייבן זיך קיין
אמעריקע, האט ער כמעט אנגעשלאגן זיך צו זיי, אז ער וויל מיט זיי
מיטפארן. די ברידער שוואלב זיינען געווען אפן זיבעטן הימל: „דער
יאט איז טאקע אפנים, רעכט פארקנאקט אין אונדזער דורבאטש!״ ―
אזוי האבן די דאזיקע ברידער אפגעפסקנט צווישן זיך. שוטים! זיי האבן
נישט געוווסט, וועמען זיי האבן דערמיט צו פארדאנקען. זיי האבן נישט
געוווסט, אז די אייגענע בריינדעלע קאזאק, וואס האט גערופן קיין ניו־יארק זייער שוועסטער די פרימאדאנע, האט געצויגן אהין אויך ראפא־לעסקאן דערמיט, וואס דארט געפינט זיך אצינד זיין געליבטע, דעם חזנס
טאכטער פון האלענעשטי. און די ברידער שוואלב האבן אפגעשמועסט,
אז וויבאלד מע קומט צו פארן קיין אמעריקע, אזוי שטעלט מען אוועק
„פיר שטעקנס״ ― און געפטרט אן עסק. דערווייל דארף עס נאך זיין
בסוד־סודות, קיין פויגל טאר דערפון נישט וויסן.
    
פארשטייט זיך, אז דער סוד איז נישט פאר אלעמען. פאר וועמען
עס דארף זיין א סוד, און פאר וועמען נישט. למשל, פאר מיסטער
קלאמער איז בא ניסל שוואלב, ווי מיר ווייסן, בכלל נישטא קיין סוד.
מיסטער קלאמער איז געווען דער ערשטער, וואס אים האט ניסל שוואלב
פארטרויט דעם דאזיקן גלענצנדיקן פלאן. מיסמער קלאמער האט אים
אויסגעהערט, ווי זיין שטייגער איז, מיט צוגעמאכטע אויגן און גלעטנדיק מיט פיר פינגער זיין הערצל־בארד. און אז יענער האט געענדיקט האט
אים מיסטער קלאמער געזאגט, אז פאר אים איז דאס כלל נישט קיין
נייעס, ער ווייס עס פון לאנג, און אז ער האט קעגן דעם שידוך גארנישט וואס אויסצוזעצן. בלתי נאר איין זאך, אז מע טאר נישט פארלאזן
אין דער לאנגער באנק, איינס־צוויי־דריי, ווי זאגט דער ענגלישמען: „סלאוו
אט סטארט פאסט אט ענד״. מע דארף זען וואס גיכער קודם ברעכן טעלער, און טאקע באלד, און טאקע שוין שטעלן א חופה, וועט זיין אללרייט. ווארעם אט די חברה פייפערס (דאס מיינט ער די אקטיארן) זיינען
א פאלק וואס פי־פו־פא!
    
מיסטער קלאמער האט ארויסגענומען די פיר פינגער פון זיין הער־צל־בארד און האט א מאך געטאן מיט זיי אין די לופטן דריי מאל הין
און צוריק ― צו באווייזן, וואס די חברה פייפערס זיינען.
    
די זעלבע מיינונג פון שטעלן א חופה איז געווען אויך זייער דריטער קאמפאניאן, דער לאמזשער חזן, מיט וועלכן ניסל שוואלב האט זיך
פארשלאסן אונטן אין קעלער באזונדער אין א חדר און בסוד־סודות
איבערגעגעבן אים דעם גאלדענעם פלאן. און מחמת דאס דאזיקע חדר
איז געווען די „קיטשען״, ווו די לאמזשער חזנטע האט סאמע געקאכט
„דינער״, איז דאס שוין פאר דער חזנטע אויך געווען אויס געהיימיש,
אויס סוד, און דעם חזנס קינדער, דאס גאנצע מוזיקאלישע געזינדל,
אלע האבן ארויסגעקוקט, ווען וועט מען ברעכן טעלער און וועט מען
שטעלן א חופה.
    
נאר איין מענטש האט פון דעם אלעם נישט אנגעהויבן צו וויסן.
דאס איז געווען לעא ראפאלעסקא. אים איז אפילו אף די געדאנקען נישט
געקומען, וועגן וואס דא האנדלט זיך. זיין קאפ און זיין הארץ זיינען
,געווען דארטן, ווו דעם חזנס טאכטער, די איצט בארימטע ראזע אדער
ראזאליא ספיוואק, צו וועלכער ער שטרעבט מיט אלע כוחות, וועלכע
ער זעט אין חלום באנאכט און באטאג אף דער וואר, צוליב וועלכער
ער האט זיך באשלאסן אוועקווארפן אפן טויטן־בעט זיין אלטן גוטן
פריינט האלצמאן, וואס האט זיך מפקיר געווען צוליב אים, און זיין
שוועסטערל, וואס איז איינגעגאנגען ווי א ליכט, נישט געקאנט זיך אפילו געזעגענען זיך מיט אים... אך! וואס פאר א מיאוסע מעשים ער האט
אפגעטאן אין דער לעצטער צייט ― ער קאן זיך עס גאר נישט מוחל זיין.
    
און ליגנדיק איצט בא זיך אט דא איינער אליין אף זיין וויגבעטל
אין שיפסקאבינע, ווו ער הייבט אן ביסלעכווייז קומען צו זיך, טראכט
ער זיך: „ווי אזוי האט ער געקאנט אזוי נידעריק פאלן, אזוי מיאוס באגיין זיך מיט די סאמע נאענטע גוטע פריינט, פראסטע אומשולדיקע
מענטשן?״...
    
ווי א טרויעריקער קאליידעסקאפ, ווי א פאנאראמע פון אלערליי
בילדער, איינס שווארצער פון אנדערן, גייט אים דורך פארביי דאס גאנצע לעבן זיינס ביז אהער, און ער זעט נישט פאר זיך כמעט קיין איין
לויטערן פונקט, נישט איין פינטעלע א ליכטיקס. דורכויס פינצטער,
דורכויס נידערטרעכטיק, דורכויס פארברעכן, פארברעכן: דעם טאטן
באגנבעט... פון דער היים אנטלאפן... די מאמע געהרגעט... האלצמאנען
אפגעליגנערט... זלאטקען אפגענארט, מיאוס אפגענארט, זיך פארשטעלט
פאר א ברודער, איר צוגעזאגט ליבע, צעבראכן א יונג אומשולדיק
הארץ... און איצט פארט ער אין א ווייט אומבאקאנט לאנד אף שטענדיק, אף אייביק! ניין. ער איז נידעריקער פון נידעריק. ער איז ווערט,
מע זאל אים פיינט האבן, און ער האט זיך פיינט אין דער מינוט, און
ער שלאגט זיך על־חטא, און ער איז זיך אליין נמאס, נמאס ומאוס!
„אוי דער קאפ, דער קאפ!״
    
― אלץ דער קאפ?...
    
אזוי פרעגט אים א קענטלעכע שטימע, א שטימע, א שטימע פון א
פרוי, וואס זיצט איבער זיין בעטל, האלט די האנט אף זיין שטערן, גלעט
אים און שארט אים די צעווארפענע האר פונעם קאפ ארויף און קוקט
אים אין די אויגן אריין אזוי ווארעם, אזוי ליב און אזוי פריינטלעך.
ווער זאל דאס זיין? ער דערפילט א ריח פון פודער און פארפומען, באקאנטע פארפומען. ער וואלט געמעגט שווערן, אז דאס איז הענריעטא
שוואלב. ער עפנט אויף איין אויג, דאס אנדערע אויג און דערזעט פאר
זיך נאענט א באקאנט ווייס־אפגעפודערט פנים מיט רויטע אנגעפארבטע ליפן. יא. דאס איז הענריעטא שוואלב. דאס ווייסע אפגעפודערטע
שמעקנדיקע פנים איז נאענט, גאנץ נאענט צו זיין פנים. אירע אויגן
קוקן אים טיף אין די אויגן אריין. די רויטע שטארק אנגעפארבטע ליפן
שעפטשען אים שטיל פון דער נאענט: „טייערער! שיינער! טייערער!״...
    
אין דער מינוט ווערט אלץ פארגעסן. פארגעסן, אז ער האט זיך
נאר וואס געשלאגן על־חטא. פארגעסן אפילו, וווהין און צוליב וועמען
ער פארט און ווו ער איז. און ווער ער איז. און ער הערט זיך צו, ווי
די האנט גלעט אים, און ווי די אויגן קוקן אף אים, און ווי די ליפן
שעפטשען אים: ,,שיינער! טייערער!״ ― נאך א מינוט ― און ער נעמט
זי ארום מיט זיינע הענט. נאך א מינוט ― און אירע רויטע ליפן בייגן
זיך צו נאך נענטער און גיסן זיך צונויף מיט זיינע ליפן און ווערן פארשלאסן אין א לאנגן־לאנגן קוש.
    
עס איז צו מורא האבן, אז דער דאזיקער קוש וועט אונדזער העלד
נישט אפלויפן גלאט. דאס איז געווען אויב נישט קיין אויסבארעכנטער
קוש, א קוש פאר עדות, ווארעם וואס דען זיינען פון יענער זייט טיר
גראד אין דער צייט אויסגעוואקסן דריי פארשוינען: ניסל שוואלב, מיסטער קלאמער און דער לאמזשער חזן?...
    
קאפ‎יטל צוויי און צוואנציק
  
אמעריקע! אמעריקע!
    
פון אלע פאסאזשירן, וואס זיינען אנגעקומען דעם דאזיקן טאג קיין
ניו־יארק מיט דער שיף „אטלאנטיק״, האט זיך קיינער אזוי נישט געשטופט באצייטנס צום ארויסגאנג, קיינער האט זיך נישט אזוי געערגערט, קיינער איז נישט געווען אזוי אויפגערעגט נערוועז, אזוי אומגליקלעך משוגע, ווי אונדזערע אחינו בני ישראל. און דאס איז גאנץ גרינג
צו פארשטיין: דער גרעסטער טייל פון די יידישע פאסאזשירן זיינען דאך
פון דעם מין, וואס מע רופט עס „עמיגראנטן״. דאס זיינען דאך מענטשן,
וואס קומען קיין אמעריקע צו געפינען דא א נייע היים, אנשטאט יענע
אלטע היים, וואס האט זיי אזוי מיאוס באהאנדלט און אזוי אומדערבא־רעמלעך ארויסגעווארפן... און זיי קוקן ארויס אפן לאנד, ווי אף משיחן.
און זיי שלאגן זיך צונויף אלע ווי די שאף. דאס הארץ קלאפט. דער פולס
שלאגט הונדערט צוואנציק. „רבונו של עולם, ליבער גאט! וואס דערווארט זיי דא, אינעם דאזיקן געבענטשטן לאנד???״...
    
זעלטן־זעלטן ווער פון זיי עס האט נישט אין ניו־יארק א זון אדער
א טאכטער, א מאן אדער א ווייב, א גואל, א פריינט, א באקאנטן, וואס
ווארט אף זיי באם ברעג און איז גרייט „אראפצונעמען״ זיי פון שיף,
אום צו פארגרינגערן זיי די פיין, וואס מע האט אויסצושטיין אף דער
ערשטער סטאנציע, וואס מע רופט עס דארט מיט א שיינעם נאמען: „טרע־רן־אינדזל״.
    
פאר יידישע עמיגראנטן איז דאס א מין אפקומעניש, א חיבוט־חקבר, א שטיקל פאר־גיהנום, ווו זינדיקע מענטשן מוזן דורכלייטערן זייערע נשמות, בכדי זיי זאלן קאנען נאכדעם אריינקומען אין גן־עדן. אמאל
האט דאס דאזיקע פאר־גיהנום געהייסן „קעסל־גארדען״. היינט הייסט עס
„עליס־איילאנד״. דער נאמען האט זיך געביטן, אבער די צרות מיט די
ליידן, די זיפצן מיט די טרערן, די בזיונות מיט די שפיכות־דמים זיינען
געבליבן די זעלבע און וועלן מסתמא בלייבן מיטן אייבערשטנס הילף אף
ווייטער אויך די זעלבע. כל־זמן מענטשן געוועלטיקן אף מענטשן, כל־זמן
מענטשן וועלן ארויסבאווייזן פון צייט צו צייט, אז אין זיי געפינען זיך
נאך סימנים פון חיות...
    
 .. .. .. ..
    
 .. .. .. ..
    
צווישן אלע איבעריקע פאסאזשירן, וואס זיינען ארויס אפן אייבער־דעק אנקוקן דאס גאלדענע לאנד דערווייל פונדערווייטנס, זיינען געווען
אויך די בלאנדזשענדיקע ארטיסטן פון אונדזער נע־ונדנער טרופע „קלאמער, שוואלב עט קאמפ.״. א פארגעניגן געווען אנצוקוקן די דאזיקע טרופע פריילעכע עמיגראנטן, וואס האבן זיך אויסגעפוצט יעדער נאך זיין
גוסט און נאר זיין שטאנד, צוגעגרייט זיך מקבל פנים זיין „די גאלדענע
מדינה פון קאלומבוסן״, ווי עס געהער צו זיין, פייערלעך, יום־טובדיק.
    
די ברידער שוואלב האבן זיך אנגעטאן אין זייערע שענסטע יום־טובדיקע קליידער, פריער זיך גוט „ארומגעשייווט״, נישט איבערלאזנדיק קיין סימן פון געוויקס אפן פנים ― ווער מיר בארד? וואס מיר וואנצעס? גלאט און ריין, ווי א טעלער. און דאך האבן ביידע ברידער געהאט
פארשיידענע פנימער. איינער (ניסל) האט אויסגעזען, ווי א דייטש א
קאלבאסניק אינעם הייליקן זונטיק, און דער אנדערער (איזאק) איז מער
געווען ענלעך צו א רוסישן קאפראל, וואס איז נאר וואס ארויס פון דער
דינסט און געגעבן זיך דאס ווארט נישט טרינקען מער קיין בראנפן, נאר
ביר.
    
דערפאר האט אבער מיסטער קלאמער אריבערגעשטייגט זיי ביידע.
ער האט דאס א ביסל צעקעמט זיין הערצל־בארד רעכט און לינקס, עפעס
גאר מעשה סקאבעליעוו. דאס שניי־ווייסע העמד מיטן ווייסן שניפס אונטערן שטארק אויסגעשניטענעם סמאקינג האבן אים באדארפט צוגעבן
חן פון אן אמתן דזשענטלמאן, ווען ער זאל נאר נישט געווען כאפן דעם
אנבליק פון אן אייבער־קעלנער אין א גרויסארטיקן האטעל. דורכגייענדיק
אין שפיגלדיקן „ריינינגרום״, האט ער געכאפט א קוק אף זיך אין שפיגל,
געבליבן שטיין א וויילע, ווייזט אויס, גאנץ צופרידן. ער איז געווען איבערצייגט, אז אפן גאנצן שיף איז ער אויב נישט דער שענסטער מאנספארשוין. און פארקערט, לאמיר זען, וואס וועט זאגן ניו־יארק? אפשר
איז אין אמעריקע דא שענערע פון אים, און אפשר ניין?... מיסטער קלאמער האט זיך נישט געקאנט איינהאלטן, ער זאל נישט א זאג טאן צו זיך
אליין מיט זייער א באשיידן שמייכעלע:
    
― מיסטער קלאמער! איר זענט אלל־רייט...
    
גאנץ אנדערש איז דאס געווען מיטן פערטן שותף פון דער דאזיקער
קאמפאניע. מיר ריידן דא פונעם לאמזשער חזן. דער לאמזשער חזן,
כאטש ער איז שוין לאנג פון פוילן און כאטש ס׳איז נישטא בא אים
קיין זכר פון פאות, און אויב איר וועט מיר צוזאגן, אז צווישן אונדז
וועט עס בלייבן, וועל איך אייך דערציילן א סוד, אז ס׳איז א סברה,
אז אפילו דארט, ווו עס הייבט זיך אן בא אים בארד... נאר למאי זאלן
מיר רעדן לשון־הרע? קורץ, ער האט ארויסבאקומען זיין אלטע חזנישע
שבתדיקע קאפאטע מיטן זיידענעם בייגארטל. די וועסט האט ער פארשפיליעט ביז ארויף און א פנים האט ער אנגעצויגן אף זיך אזא פרומס,
אז ביידע שוואלבס מיטן מיסטער קלאמער האבן זיך נישט געקאנט איינהאלטן און האבן אלע דריי אויסגעשאסן:
    
― וואס איז דאס?
    
― אמעריקע! ― האט זיי אפגעענטפערט דער לאמזשער חזן מער
נישט אז מיט איין ווארט און געגעבן זיי צו פארשטיין דעם שכל: ―
אמעריקע, פארשטייט איר מיך, איז נישט יוראפ, און ניו־יארק איז נישט
לאנדאן. אמעריקע איז א לאנד מיט א ממה נפשך: ביסטו אן ארטיסט
― ביסטו אן ארטיסט. ביסטו א חזן ― ביסטו א חזן. האט איר עס
צעקייט?
    
אויב זיי האבן עס צעקייט אדער נישט ― דאס ווייס מען נישט.
נאר דער לאמזשער חזן איז געגאנגען מיט א פראקטישן דרך: ביז וואנען
זיינע קינדער וועלן אמאל אנהייבן פארדינען געלט אין אמעריקע, ביז
וואנען די חברה ארטיסטן וועלן אמאל אנהייבן שארן גאלד אין דער
גאלדענער מדינה, וועט ער דערווייל כאפן א דאוון באם עמוד (עס גייט
צו ימים־נוראים) טאקע פאר זיינע לאנדסלייט, די לאמזשער יידן, וואס
האבן אים ארויסגערופן אהער מיט זיין מוזיקאליש געזינדל. דאנקען גאט,
ער פילט זיך נאך אין כוח. ער האט אפן ים ניט פארלוירן גארנישט פון
זיינע כלים. פארקערט, די נסיעה אף דער שיף, פילט ער, האט אים,
אדרבא, נאך דורכגעלייטערט א ביסל די שטימע, און עס קיצלט אים שוין
אין האלדז, און עס גארגלט זיך אים, און עס זינגט זיך אים דעם גאנצן
פרימארגן, פון זינט מע האט אנגעהויבן ארויסצוזען פונדערווייטנס דאס
לאנד. מיט איין ווארט, דער לאמזשער חזן האט דערפילט דעם חזן, האט
ער זיך אנגעטאן ווי א חזן, און ארויפגעצויגן אף זיך דאס חזנישע פנים,
ווי עס פאסט פאר א חזן צו די ימים־נוראים.
    
אויך די חזנטע האט זיך אנגעטאן יום־טובדיק. אויבן, אפן געלן
פארוק, א זיידענע פאטשיילע, פארבונדן מיט צוויי שפיצן, נאר ביידע
אויערן ארויסגעשטעלט, מע זאל זען, ערשטנס, די זילבערנע פארגאלדעטע
אויערינגלעך, וואס באמבלען זיך בא איר פון נאך דער חתונה אן, און,
צווייטנס, פארוואס זאלן נישט ארויסשטעקן כאטש א ביסל אירע אייגענע
בלאנדע האר? זי ווייס דען, וואס פאר א לאנד אמעריקע איז? ווער ווייס
וואס גייט דארט מען אן: צי צנועות, צי חצופות? אפשר דארף מען דארט
ביידע זאכן? א קשיא אף אמעריקע?...
    
דערפאר זיינען אבער זייערע קינדער, דאס מוזיקאלישע געזינדל,
געווען אויסגעקליידט גאנץ אייראפעיש. אלע, פונעם גרעסטן ביזן קלענסטן, זיינען זיי געגאנגען אנגעטאן קינדעריש: האלבע הייזלעך, גראבע
פאלקעס, קורצע ווייטיקלעך און קליינע קאפעליושלעך אף די לאנגע האר.
קורצע הייזלעך און לאנגע האר האבן געטראגן אלע בארימטע „ווונדער־קינדער״: הובערמאן און פידעלמאן און גרישע סטעלמאך. אזוי לאנג
ביז ס׳איז נאר געווען מעגלעך צו באהאלטן די בארד און וואנצעס, וואס
צו א געוויסער צייט הייבן זיי אן, ווי ס׳איז באוווסט, צו שפראצן און
צו וואקסן מיט רוחות, כאטש גאלט זיי, כאטש שניידט זיי, כאטש טוט
זיי וואס איר ווילט!
    
ווער־ווער ― נאר דאס מוזיקאלישע געזינדל איז געווען צופרידן
מיט דער דאזיקער נסיעה מער פון אלעמען. זיי האט דערווארט אין דער
גאלדענער מדינה דאס, וואס קיינעם נישט. אז מע האט זיי אנגעזאגט די
גוטע בשורה, אז מע זעט שוין ארויס דאס לאנד, זיינען זיי ארויס אלע
אפן אייבערדעק, זיך ארומגענומען אלע, פארלייגט א האנט אף א האנט,
און אלע אינאיינעם האבן זיי, גלייך ווי ס׳איז בא זיי געווען אפגעשמועסט
פון פריער, אויסגעצויגן אן אמעריקאניש לידל צום טאקט פון די כוואליעס,
וואס האבן שוין איצט געקלאפט מיט ווינציקער צארן, נאר מיט מער ריטם:
    
אמע־רי־קא! אמע־רי־קא!...
קאפיטל דריי און צוואנציק
  
רויק איז דער ים
    
רויק איז געווען דער ים בא די ברעגן פון אמעריקע, בעת די שיף איז
שוין געווען נישט ווייט פון ניו־יארק. נישט שטיל, נאר רויק.
    
דער צעבייזערטער ים, אז ער בארויקט זיך, אטעמט ער אפ, ווי אן
איינגעמאטערטע ריזיקע חיה. גרויס איז דער ים, ווען ער צעשפילט זיך
און צעפליעסקעט זיך מיט אלע זיינע כוואליעס. שיין איז דער ים, ווען ער
בארויקט זיך. מאיעסטעטיש שיין, נאטירלעך שיין.
    
א שלל פון פארבן, אלערליי פארבן, וועלכע עס פארמאגט נאר די
מילדע נאטור, האבן זיך אין אים איצט אפגעשפיגלט צו דערפרייען דאס
אויג פון די אויפגעלעבטע פאסאזשירן, צו באלוינען זיי פאר זייערע אנגסטן, וואס ער האט זיי פארשאפן אין די עטלעכע שווערע טעג פון דער
שווערער נסיעה. און פול זיינען געווארן אלעמענס הערצער מיט דאנקבארקייט צו דער געטלעכער נאטור און מיט באגייסטערונג צו דער אייביקער מעכטיקייט, וואס האט באשאפן אזא גרויסע, אזא שיינע, אזא ליבע, זיסע וועלט. זיי האבן מוחל געווען דעם ים, מוחל געווען מיטן גאנצן
הארצן, און האבן אויסגעשאטן אלע ווידער אמאל אפן אייבערדעק פון
שיף, ווידער אמאל גענומען באטראכטן און באווונדערן גאטס ווערק, ווידער אמאל געווען קאנטענט, אויפגעלייגט און צופרידן, גלייך ווי גארנישט
געווען.
    
נאר אויב די אלע פארשוינען, וואס אפן שיף, זיינען מיט זייער צוקומען נאענט צו די ברעגעס פון ניו־יארק געווען צופרידן, דארפן מיר
זאגן אף דעם יונגן פארל, וואס איז געשטאנען אפן אייבערדעק געארעמט,
הארט איינס נעבן דאס אנדערע, אז דאס איז געווען א גליקלעך פארפאלק, אויב נישט דאס גליקלעכסטע פארפאלק אפן שיף. יעדנפאלס אזוי
האט דאס אויסגעזען. און שיין איז געווען דאס פארל, שיין און יונג און
פריש און געזונט און גליקלעך. א סך אויגן האבן געקוקט אף זיי און
מקנא געווען. א גליקלעך, גליקלעך פארל!
    
ווער איז געווען דאס יונגע פאר? פארשטייט זיך, אז נישט קיין אנדערע, נאר די פרימאדאנע שוואלב מיט איר געליבטן לעא ראפאלעסקא.
צי איז ראפאלעסקא געווען גליקלעך ― ווייסן מיר נישט, נאר אז הענריעטא איז געווען אפן זיבעטן הימל ― דאס איז געוויס.
    
גליקלעכע, גליקלעכע הענריעטא ― זי האט זיך עס דערלעבט! אזא
צייט געווען אפן וועג, זיך נאכגעיאגט נאך דעם דאזיקן שיינעם בחור פון
דעם ערשטן טאג אן, וואס זי האט אים דערקענט אין לעמבערג, ביז דער
סאמע לעצטער צייט אין לאנדאן. און ערשט דא, אפן שיף, איז איר געראטן, זי האט אים געפאקט ― ער איז אירער, ער איז אירער!...
    
וואס פאר א נצחון דאס איז ― דאס ווייס נאר זי אליין, און ווייטער קיינער נישט. אין אירע אויגן האט אפגעשטראלט דער דאזיקער נצחון. איר פנים האט געשיינט פון גליק, פון העכסטן גרעסטן גליק. אלע
אירע גלידער האבן געשריגן אין איין קול: „זעט איר אט דעם שיינעם
בחור מיט די גוטע מילדע אויגן, מיט די בלאנדע שיינע לאקן ― גיט
אים נאר נישט קיין עין־הרע ― ער איז מיינער! מיינער! מיינער!״...
    
און זי לענט אן אף זיין האנט נאך שטארקער, און טוליעט זיך
צו אים נאך נענטער, און פארקוקט אים פון אונטן ארויף טיף־טיף אין
די אויגן אריין, וויל אויסטייטשן דאס פייערל, וואס ברענט אין זיי, וויל
וויסן, פון וועמען ער טראכט אצינד. פון וועמען? כא־כא ― פון איר
מסתמא, פון וועמען דען? אנו זייט זיך אקארשט מטריח, שפאצירט זיך
דורך פון איין עק שיף ביזן אנדערן, גייט דורך אלע קלאסן און געפינט
נאך אזא שיין מיידל, ווי הענריעטא שוואלב, מיט אזא ווייס פנים, מיט
אזעלכע קארשן־ליפן, מיט אזוינע שיסנדיקע אויגן וואס קוקן כלומרשט
קורצזיכטיק, מיט אזוינע פערלדיקע ציינדלעך, וואס אז זי לאכט, זיינען
דאך אלע מאנצבילן נאך איר די כפרה! אנו, געפינט נאך איינע דא, אפן
שיף, וואס ס׳זאל ליגן אזוי עלעגאנט אף איר דאס קלייד, וואס אירע
האר זאלן זיין אזוי גרויסארטיק פארקעמט, וואס דאס היטעלע זאל זיין
אזוי צוגעפאסט צו די האר, וואס דאס קעלנערל זאל אזוי ארומנעמען
דאס העלדזל, וואס דאס הענטשקעלע זאל אזוי ארומנעמען דאס הענטל?
היינט ווער פארמאגט איר שמוק? אירע שטיינער?
    
אך, עס קאן זיין, אז דא פארן אפן שיף דאמען, וואס פארמאגן אפשר בעסערע שטיינער, למשל אט־א יענע הויכע דארע טרוקענע ענגלענדערן מיט די גאלדענע ציין טראגט אף זיך שמוק ― הענריעטא מעג
זיך עס ווינטשן פארמאגן כאטש האלב: אפן האלדז ― פערל, אין די
אויערן ― שמאראגדן, א מעדאליאן ― פון שמאראגדן, אף אלע פינגער
― בריליאנטן, סאפירן, רובינען און שמאראגדן, שמאראגדן, שמאראגדן!
נאר וואס פאר א פנים האט די דאמע אליין? מישטיינס געזאגט! ווי זעט
עס אויס אף איר? וואס פאר א חן דאס האט? ווען זי, הענריעטא, א
שטייגער, טוט אן אף זיך אט די שמאראגדן. א! זי וועט שוין אבער האבן
שמאראגדן. זי וועט שוין האבן. לאזן זיי שוין נאר קומען אין דעם אמעריקע. לאזן זיי זיך נאר ארומקוקן, ווו זיי זיינען אין דער וועלט. לאז
נאר ראפאלעסקא זיך באווייזן אף דער סצענע... לאז ער אקארשט אפשפילן עטלעכע פיינע גאסטראלן, לאז נאר דאס פובליקום דערזען, וואס
פאר אן אוצר דאס איז, ― וועט שוין דעמאלט זיין בריליאנטן מיט סא־פירן, מיט רובינען, מיט שמאראגדן...
    
― געפעלט דיר א ביסל שמאראגדן?
    
הענריעטא טוליעט זיך צו ראפאלעסקאן און לאזט נישט אראפ פון
דער ענגלענדערן אירע כלומרשט־קורצזיכטיקע אויגן.
    
― וואסערע שמאראגדן? ― פרעגט ראפאלעסקא.
    
― בלינדער יאץ! כא־כא, דו זעסט נישט?
    
ניין. ער זעט נישט. נישט קיין ענגלענדערן, נישט קיין שמאראגדן.
ער קוקט גאר נישט אפילו אהין, ווו זי ווייזט אים אן. א פארטראגענער
מלאך דאס איז, כא־כא!
    
הענריעטא צעלאכט זיך, נישט ווייל ס׳איז דא וואס צו לאכן, נאר
צוליב דעם, זי זאל באווייזן אן איבעריקן מאל אירע פערלדיקע ציינדלעך.
און זי קוקט אף ראפאלעסקאן מיט איר נייעם קוק, וואס זי האט נישט
לאנג איינגעשטודירט אקעגן שפיגל.
    
דעם דאזיקן קוק האט זי גענאשט אין לאנדאן גאר אין דער לעצטער צייט פון א קורצזיכטיקער דאמע מיט א לארנעט. יענע דאמע האט
איר אויסגעזען רייצנד, בעת זי האט שטארק קורצזיכטיק געקוקט דורכן
לארנעט, האלב צונויפגעמאכט די אויגן און אינגאנצן צונויפגעצויגן די
ברעמען. הענריעטא האט באלד איבערגענומען די דאזיקע פאזע. זי האט
זיך אוועקגעשטעלט אקעגן שפיגל, האלב צונויפגעמאכט די אויגן און
אינגאנצן צונויפגעצויגן די ברעמען ― און פון דעמאלט אן איז אוועק
א גאנג.
    
― יענטל, וואס איז מיט דיר? ― האט זי דער ברודער איזאק איינמאל א כאפ געגעבן אויג אף אויג.
    
― וואס איז דען, איציק?
    
― וואס קאטשעבורעסטו עס עפעס פלוצעם מיט די אויגן, אז דו
קוקסט?
    
הענריעטא איז רויט געווארן, אפגעשיקט דעם ברודער אין דער
ערד אריין און האט שוין אבער אנדערש נישט געקאנט קוקן, נאר ווי
יענע קורצזיכטיקע דאמע מיטן לארנעט.
    
עס איז געווען א צייט ― און גאר נישט לאנג איז דאס געווען ―
וואס ראפאלעסקא איז נאך נישט געווען אירער, ווייט נישט אירער. עס
איז איר געשטאנען אפן וועג זלאטקע. אט דאס קיי־און־שפייענדיקע
מיידל מיטן שפיצעכיקן נעזל. הענריעטא אליין האט נישט ארויסגעזען
גארנישט, נאר דער ברודער איזאק און דער ברודער ניסל האבן איר געעפנט די אויגן... צו שטארק ברענען בא איר די אויגן, אז זי דערזעט אים.
צו רויט ווערן בא איר די בעקלעך, אז ראפאלעסקא קוקט אף איר, און צו
אפט בלייבן זיי איבער אליין אינצווייען... דערויף האט איר אויפמערקזאם געמאכט איר ברודער איזאק. איינמאל האט ער איר געזאגט: „קום
דורבאטש, וועל איך דיר עפעס ווייזן״... און ער האט אנגענומען הענריעטען פאר א האנט און האט זי צוגעפירט צו דער טיר און געהייסן
איר אריינקוקן דורכן לעכל פונעם שליסל. נאר דאס וואס הענריעטא האט
דערזען, איז געווען פונקט דער היפוך פון דעם, וואס איר ברודער האט
געמיינט. זי האט געזען ראפאלעסקאן ארומגיין מיט אן אראפגעבויגענעם
קאפ הין און צוריק, מיט גרויסע שפאנען איבערן צימער, די הענט פארשטעקט אין די קעשענעס, און דאס קיי־און־שפייענדיקע מיידל מיטן
שפיצעכיקן נעזל איז געזעסן אף א שטול און האט געוויינט... „איר ברודער ― האט ער נאכדעם געזאגט פאר זיי ― איז מסוכן קראנק. דער
דאקטער זאגט, אז האלצמאן איז געפערלעך״... „א תירוץ פאר די בענטשליכט, ― האט געדרונגען איזאק שוואלב, וואס האט נאכגעקוקט נאך זיי,
ווי א רעכטער שפיאן. ― אז דער ברודער איז געפערלעך, דעריבער דארף
די שוועסטער זיצן בא א פרעמדן בחור אפן שויס און וויינען מיט
טרערן?״... „דו ליגנערסט, ווי א הונט!״ ― האט אים הענריעטא א ווארף
געטאן אין פנים אריין און א קלאפ געגעבן מיט דער טיר. און פונדעסטוועגן איז איר דער ווארעם אריין טיף אין הארצן און געטאטשעט־געטא־טשעט שטילערהייט. און א פייערל האט געברענט אין הארצן, אוי, גע־ברענט־געברענט!... דאנקען גאט, ארויס פון דעם גיהנום. איצט איז זי
מיט אים אליין. איצט איז נישטא מער קיינער אפן וועג קיינער, קיינער!...
    
דאס ערשטע, וואס וועט זיין, אז זיי וועלן קומען קיין ניו־יארק, ―
אזוי האט אפגעפסקנט בא זיך הענריעטא ― איז אפגעפאטאגראפירט זיך
מיט אים אינצווייען אין פארשיידענע פאזעס. פאזע נומער איינס: זיי
גייען ביידע אפן שפאציר. פעסט געארעמט. ער ― אין זיין עלעגאנטן
גרויען אייבערראק. זי ― מיט א באא אפן האלדז, דאס היטעלע אף א
זייט... פאזע נומער צוויי זיי זיצן איינס אקעגן דאס אנדערע בא א קיילעכיק טישל. ער האלט איר הענטל אין זיין האנט און קוקט אף אנפאס,
און זי האלט האלב־צונויפגעמאכט די אויגן, אינגאנצן צונויפגעצויגן
די ברעמען, פונקט ווי יענע קורצזיכטיקע דאמע מיטן לארנעט. פאזע
נומער דריי: אף א ליכטיקן פאן צוויי קעפלעך, ― זיין קאפ און איר
קאפ.― צוגעטוליעט פעסט איינס צום אנדערן. דא דארפן שוין אירע
אויגן זיין אינגאנצן אפן און קוקן ארויף, ווי די הייליקע מאדאנא... פאזע נומער פיר... נאר ווי דערלעבט מען שוין, ווי דערלעבט מען שוין קומען קיין אמעריקע!
    
― נאך עפעס ווייט צו אמעריקע?
    
ער הערט נישט. ראפאלעסקא הערט נישט, וואס הענריעטא שוואלב
רעדט צו אים, און זי קערט זיך אום צוריק צו אירע מחשבות וועגן פאטאגראפירן זיך, באלד ווי זיי וועלן קומען קיין ניו־יארק. איר ברודער
ניסל זאגט אפילו, אז דאס ערשטע, וואס וועט זיין אין ניו־יארק, איז ―
שטעלן א חופה. ער זאל זיך, זאגט ער, נישט שעמען, וואלט ער נאך דא,
אפן שיף, געשטעלט א חופה ― „ער זאל אזוי האבן אלעמענס גוטס״...
הענריעטא אבער מיינט נישט אזוי. הענריעטען ווילט זיך זיין פריער
א כלה, כאטש עטלעכע וואכן א כלה. וואס האט זי קיין צייט נישט? האט
אזוי לאנג דערויף ארויסגעקוקט. פארוואס זאל זי זיך נישט צוטיילן אט
דאס פארגעניגן?...
    
― נאך עפעס ווייט צו אמעריקע? ― פרעגט זי בא אים נאכאמאל.
נאר ער הערט זי נישט. ער איז, אפנים, גאר אף אן אנדער וועלט? יא,
אף אן אנדער וועלט. אט באלד, אקארשט ווי מע זעט נישט, איז ער דארטן, וווהין ער שטרעבט אזוי לאנג, כמעט דאס גאנצע לעבן זיינס. אט
באלד, אקארשט ווי מע זעט נישט, וועט ער זען די, וועלכע ער האט נאך
נישט פארגעסן אף קיין מינוט אפילו. ווי אזוי וועט זיין זייער ערשטע
באגעגעניש אינעם דאזיקן לאנד נאך אזויפיל יארן? וועט זי אים דערקענען? ער זי וועט שוין יא דערקענען. ער האט איר בילד, וואס די מאדאם טשערניאק האט אים דא נישט לאנג צוגעשיקט. עס ליגט בא אים
אט דא אין בוזעם־קעשענע... און ער דריקט מיט דער האנט אויף דער
בוזעם־קעשענע, און הענריעטא איז איבערצייגט, אז דאס מיינט מען זי.
וועמען דען, אז נישט זי?... און זי לייגט זיך אן אף אים נאך נענטער,
גאר נאענט, און פארקוקט אים אין די אויגן, און לאשטשעט זיך צו אים,
ווי א קעצעלע:
    
― באלד וועלן מיר זיין אין אמעריקע, ווי מיינסטו? ― פרעגט
זי בא אים א דריט מאל און דערלאנגט אים מיטן פינגער איבער דער נאז
און צעלאכט זיך: כא־כא־כא!
    
ראפאלעסקא שטעלט אוועק אף איר די אויגן. ער ווייס נישט, וואס
זי לאכט. מע האט אים איבערגעשלאגן סאמע די בעסטע געדאנקען... אין
דער מינוט האט ער שוין גאר געהאט פארגעסן אין דער, וואס שטייט
אנגעלענט אף זיין האנט. האט זי אים דערמאנט, און ער באטראכט
זי פון אויבן אראפ און קלערט בעת־מעשה: „צו וואס אט דער פלירט?...
וואס עפעס אזוי שפעט פארליבט זיך אין דער דאזיקער?... פון איין צרה
ארויס, אין דער אנדערער אריין״...
    
און גאר נישט ווילנדיק קומט אים אפן זינען ווידער אמאל זלאט־קע מיט איר שטענדיק מעלאנכאליש אויסזען, מיט אירע פארשוואלענע
אויגן פאר געוויין. און נישט ווילנדיק דערמאנט ער זיך אין האלצמאנס
לעצטע קוים אויסגעכריפעטע און פארשטיקטע ווערטער באם געזעגענען
זיך. „א יתומה... נעבעך א יתומה״... ער וואלט וועלן פארגעסן, קאן ער
נישט. ער וואלט א בעלן געווען, אז זיין גאנצע פארגאנגענהייט, אז דאס
ביסל יארן פון זינט ער איז נע־ונד אף דער וועלט זאל בלייבן אף יענער
זייט ים, אין דער אלטער וועלט, אזוי אז ער זאל קומען אין דעם דאזיקן
נייעם לאנד אריין א פריש־געבוירענער, א לויטערער, א ריינער, אן אומשולדיקער, ווי ער איז געווען א מאל, אמאל, אין זיינע ערשטע לויטערע
ריינע קינדער־יארן... נאר ווי אף צו להכעיס פארגעסט זי נישט, און עס
קריכן אין קאפ אריין דווקא די ערגסטע געדאנקען, דווקא די טרויעריקסטע.
    
און כדי אפצוטרייבן פון זיך די דאזיקע געדאנקען און בילדער, קוקט
ער אין ים אריין. שוין ווידער קאן ער פון אים די אויגן נישט אפרייסן.
אלע פאסאזשירן זיינען ווידער אפן אייבערדעק. ווידער שפיגלען זיי זיך
שוין אין ים. זיי קאנען זיך שוין ווידער זאט נישט אנקוקן אין זיין
פראכט און גלאנץ. נישטא קיין ערך צו זיין גרויסקייט, ווען ער בייזערט
זיך. נישטא קיין פארגלייכן צו זיין שיינקייט, ווען ער בארויקט זיך.
    
רויק איז ער געווען דער ים בא די ברעגן פון ניו־יארק. נישט
שטיל, נאר ר ו י ק.
    
קאפיטל פיר און צוואנציק
  
דער לאמזשער חזן אין טראבעל
    
ווי באוווסט איז דער אריינטריט אין גן־עדן אריין נישט אזוי גרינג:
מע מוז פריער געלייטערט ווערן, דורכגיין אלע שבעה מדורי גיהנום.
    
ווי, להבדיל, דארט, אין גן־עדן העליון, אף יענער וועלט, אזוי איז
אויך דא, אינעם גן־עדן התחתון, וואס מע רופט עס אמעריקע. נישט פאר
יעדן זיינען אפן די טויערן און נישט אלעמען קומט אן דאס אריינגיין
גלייך.
    
די, וואס ווייסן פון דעם סוד, ― און זעלטן ווער עס ווייס דאס
נישט ― נעמען אן אלע מיטלען באצייטנס, נאך איידער זיי פארן ארויס
פון דער היים, און באווארענען זיך און באשירעמען זיך מיט אלעם, וואס
נייטיק איז. און דאך קלאפט זיי דאס הארץ נאך מיט וויפל מייל פאר
ניו־יארק. און עס ווארפט זיי אין היץ און אין קעלט. און עס קלאפט זיי
א צאן אף א צאן. און מע גענעצט פיבעריש, און מע ציט זיך, און מע
פוצט זיך, און מע באקוקט זיך איינס דאס אנדערע, און מע בעט גאט,
מע זאל חלילה נישט געשטרויכלט ווערן און נישט האבן קיין טראבעל
באם פארהער, מע זאל גיך און געשווינד געלייטערט ווערן, דורכגיין די
שבעה מדורי גיהנום פון „טרערן־אינזל״ און אריינטרעטן בשלום אין די
טויערן פון גן־עדן, דאס מיינט מען ― אינעם גאלדענעם לאנד.
    
אונדזערע בלאנדזשענדיקע ארטיסטן פון דער נע־ונדנער טרופע
„קלאמער, שוואלב עט קאמפ.״ האבן זיך אויסגעלאכט פון דער גאנצער
צערעמאניע. א טייערע מציאה אמעריקע! זיי וואלטן אייך געקאנט ―
זאגן זיי ― דריי מאל אריין און ארויס און ווידער אמאל אריין. „נאראנים, ― זאגן זיי, ― האבן אויסגעטראכט שוועריקייטן, קיין שום שוועריקייטן. אבי מען איז געזונט און יונג און פריש און פריילעך און מע
גייט אנגעטאן ווי א מענטש, און מע האט צו באווייזן א פאר טאלער,
און מע קאן אנרופן באם נאמען א פאר באקאנטע ― בלאטע שבבלאטע!״
    
וואס הערט, למשל, אמעריקע אזא דזשענטלמאן, ווי מיסטער קלאמער, וואס טראגט אזא עלעגאנטן סמאקינג און וואס ענגליש איז זיין
מוטער־שפראך? אדער אזא ריז, ווי ניסל שוואלב, וואס האט ער מורא
צו האבן? אדער איזאק שוואלב? אף אלע עמיגראנטן געזאגט געווארן.
    
פון דעם ארטיסטישן פארפאלק, ראפאלעסקא און הענריעטא, שמועסט מען נישט. פאר אזעלכע יונגע שיינע געזונטע עלעגאנט־געקליידטע
פארשוינען זיינען דאך אפן אלע טירן מיט אלע טויערן. נישט מער דער
לאמזשער חזן מיט זיין מוזיקאליש געזינדל.
    
באשערט א מענטשן יסורים! דאס הייסט, עס וואלט דא אויך אפגעגאנגען גלאט. זיי זיינען, דאנקען גאט, אלע געזונט און שטארק אף
אלע אברים און האבן, ברוך־חשם, אן אפעטיטל צום עסן ― הלוואי
וואלטן זיי נאר אזוי געהאט אלעמאל וואס צו עסן. האט זיך אבער געטראפן מיטן חזן אן אומגליק ― און ער איז אליין שולדיק אינעם אומגליק: ער האט באדארפט צו וויסן פריער, אז אזא מטופל מיט קינדער,
קיין עין־הרע, ווי ער, האט באדארפט זיך אויפצורעדן מיט זיינע קאמפא־ניאן באצייטנס, זיי זאלן אים באווארענען מיט די עטלעכע טאלערס,
ער זאל האבן, וואס צו ווייזן, טאמער טוט מען אים א פרעג...
    
ער פארענטפערט זיך, באשר ער האט נישט געוווסט. ער האט געמיינט, זאגט ער, אז אמעריקע איז אמעריקע. צום סוף איז דאס גאר,
גאט זאל נישט שטראפן פאר די רייד, ערגער ווי לאמזשע. וויפל ארעמעלייט, למשל, קומען אן קיין לאמזשע ― מע זאל זיי דאס עמעצער
פרעגן, צי זיי האבן געלט, צי זיי האבן נישט קיין געלט? א שיינע זאך!
    
דער לאמזשער חזן האט נעבעך גוט געשוויצט, א סך מער ווי, להבדיל, באם עמוד. שטעלט אייך פאר, מע נעמט א יידן און מע טוט אים
פלוצעם אין מיט דרינען, פון דער העלער הויט, א כאפ, ער זאל ווייזן
„מאני״. וואס פארא „מאני״? טאלערס מיינען זיי, אמעריקאנער דאלארן.
ענגלישע פונטן מאכט אויך נישט אויס. און אפילו רוסישע רובלס, זאגן
זיי, איז אויך א מטבע. אבי די מטבע זאל זיין. אזוי האט מען אים
אויפגעקלערט שוין נאכדעם, שוין שפעטער. ער באדארף באווייזן ―
האט מען אים געגעבן צו פארשטיין ― מזומנע גראשנס, אז ער האט,
הייסט עס, מיט וואס אויסצוקומען די ערשטע צייט און נישט פאלן צו
לאסט אף פרעמדע... „אף פרעמדע? חלילה!״ ― האט זיך נעבעך דער
חזן גענומען פארענטפערן, ווי ווייט ער האט געקאנט, האלב ענגליש,
חצי דייטש. ער האט געגעבן צו פארשטיין מיט ביידע הענט, אז ער איז
חלילה נישט איינער, אז ער איז, קיין עין־הרע, מיט א גאנצע כאליאסטרע... אויב אזוי, האט מען אים געגעבן צו וויסן, זאל ער מוחל זיין
באווייזן, מיט וואס ער וועט אויסהאלטן די דאזיקע כאליאסטרע?
    
הקיצור, וואס ווייטער איז אונדזער חזן געקראכן אלץ טיפער. עס
האט שוין געהאלטן דערביי, אז מע זאל אים אפפירן צו יענע, וואס האלטן באם פסוק „השיבנו נאזאד״...
    
אומזיסט איז געווען נעבעך זיין שטאמלען, האלב ענגליש, חצי
דייטש. אומזיסט איז געווען זיין מאכן מיט די הענט, זיין ווינקען מיט
די ברעמען און זיין אפעלירן צו זיין שותף מיסטער קלאמער, וועלכער
קען ריידן ענגליש.
    
מיסטער קלאמער האט זיך געמאכט, ווי ער זעט נישט, מיסטער
קלאמער איז א בריה אף געבן עצות דארט, אין ווייטשעפל, בא זיך אין
„קאפע־נאציאנאל״, אבער נישט דא, באם אראפגיין פון שיף, אפן אמעריקאנישן באדן״ ווו ס׳איז אזא טומל מיט אזא געפילדער פון די „פארשאלטענע רוסישע שנארערס״, אז מע קאן משוגע ווערן! אונדזער מיסטער קלאמער האט זיך פאוואליע אויסגעדרייט, אויסגעגלעט דעם סמאקינג, צענומען זיין הערצל־בארד אף צווייען, אהער און אהין, מעשה
סקאבעליעוו, און האט זיך אפגעטראגן ― ווי זאגט דער ענגלישמען:
„אי דיסאוואו אים בעג ענד בעגעדזש״. אף אונדזער גוייש לשון וועט עס
הייסן אזוי גרויס, ווי: „מאיא כאטא ס׳קראיו״...
    
א גליק, וואס אפן שיף האט זיך נאך געפונען א צווייטער שותף,
ניסל שוואלב, א מענטש מיט קאמבינאציעס. דערשמעקט פונדערווייטן,
אז דער חזן איז אין טראבעל, האט אונדזער געניאלער קאמבינאטאר באלד
פארשטאנען, וואס דא טוט זיך. האט ער אפגערופן די חזנטע אף א זייט,
זיך געסודעט מיט איר א וויילע, שארף געווונקען מיט די אויגן און עפעס
געפארעט זיך בא איר אין בוזעם. דערנאך האט ער א ווונק געגעבן צו
איר און צו אירע קינדער: „קומט!״
    
אין אן אנדער צייט און בא אנדערע אומשטענדן, מאלט אייך,
וואלט אונדזער קאמבינאטאר געכאפט פון דער חזנטע גאר א מיאוסן
פסק. די האלב־צנועהדיקע און האלב־חוצפהדיקע לאמזשער חזנטע פארט
טאקע, וועלן מיר זאגן, מיט א קאמפאניע ארטיסטן אין א לאנד, וואס
הייסט אמעריקע. ס׳איז אמת. מע דארף אבער נישט פארגעסן, אז דערווייל איז זי אים חלילה נישט קיין כאריסטקע, נישט קיין טענצערן און
נישט קיין זינגערן און אפילו נישט קיין פרימאדאנע (דאס מיינט זי
זיין שוועסטער הענריעטא), וואס קושט זיך מיט א פרעמדן בחור (דאס
מיינט זי ראפאלעסקאן), וואס מע ווייס נאך נישט, צי איז ער איר א
חתן, צי א נעכטיקער טאג?... דערווייל איז זי נאך דעם לאמזשער חזנס
א ווייב מיט א חופה וקידושין, און אזא חברה־מאן, ווי ניסל שוואלב,
דארף וויסן דרך־ארץ... נאר איצט, בשעת בהלה, און דערצו נאך דערהערט, אז איר מאן איז אין טראבעל, האט זי גאר קיין צייט נישט געהאט זיך ארומצוקוקן אפילו. און דא האט זי אט דער הברה־מאן שוואלב
געגעבן א נעם בא דער האנט, זי צוגעפירט גלייך צום טישל און ווי א
מענטש וואס רעדט גוט ענגליש, איז ער ארויסגעטראטן אלס מליץ־יושר
פארן חזן מיט דער חזנטע מיט זייער גאנצן מוזיקאלישן געזינדל, אזוי
צו זאגן (מיר זעצן איבער זיין רעדע אף אונדזער יידישן לשון):
    
― מיינע הערן! איך בין באפולמעכטיקט אייך פארצושטעלן די
פרוי פונעם דאזיקן הער״ זיי קאנען נישט ריידן קיין ענגליש א ווארט
אפילו. זעט איר די כאליאסטרע (ער האט א ווייז געגעבן מיט איין האנט
אפן גאנצן געזינדל)? דאס איז מיט גאטס הילף א משפחה פון לויטער
מוזיקאנטן, באגאבטע טאלאנטן. זיי אלע, ווי איר קוקט זיי אן, פונעם
פאטער ביזן קלענסטן קינד, פארדינען זיך זייער שטיקל ברויט, מע קאן
זאגן, שטיקער גאלד. נאר איינע, אט די דאזיקע (ער האט אנגעוויזן אף
דער חזנטע), זי איז די איינציקע, וואס פארדינט גארנישט. זי איז נאר
א געטרייע פרוי צום מאן, א מוטער צו די קינדער, א באלעבאסטע אין
שטוב און א קאסירערן פון געלט. די גאנצע קאסע געפינט זיך שטענדיק בא איר אין א גוטן ארט... בא דער פרוי ארויסבאקומען א סענט,
הערט איר, איז כקריעת ים־סוף!...
    
דאס זיינען געווען די ווערטער, וואס ער האט געזאגט צום די
אדונים אף ענגליש. און צו דער חזנטע האט ער א זאג געגעבן שוין אף
פשוט יידיש:
    
― יידענע! שפיליעט אויף, זייט מוחל, דעם בוזעם און ארויס מיט
די פארעס!...
    
 .. .. .. ..
    
 .. .. .. ..
    
שוין אז מע האט געשטעלט א פוס אף דער טרוקעניש, אפן אמעריקאנישן באדן, האט ערשט דעמאלט דער לאמזשער חזן ארויסגעזען,
אין וואס פאר א סכנה ער איז געשטאנען און פון וואסער א צרה ער איז
אויסגעלייזט געווארן. האט ער ארומגעכאפט זיין באשיצער און זיין
אויסלייזער אף וויפל ס׳איז נאר מעגלעך געווען ארומצוכאפן אזא פארשוין, ווי ניסל שוואלב, גענומען אים קושן און האלדזן און שטיקן און
דאנקען אים מיט טרערן:
    
― טאטעניו! הארצעניו! פאטערל! איר זענט דאך עפעס א ייד
א חכם! א שלמה המלך! א מלאך פון גאט!... א... א... איך ווייס אליין
נישט וואס! ― און ער האט ווידער אמאל געוואלט כאפן קושן.
    
― אבער גענוג! גענוג! ― האט זיך ניסל שוואלב געריסן פונעם
חזנס הענט. ― וואס וויל פון מיר דער ייד? ער וועט מיך באלד דערשטיקן, אט דער ייד, אפן אמעריקאנישן באדן, איך זאל אזוי האבן אלעמענס גוטס!
    
קאפיטל פינף און צוואנציק
  
געבענטשט זאל זיין דאס לאנד
    
אין דעם רירנדן מאמענט, ווען דער לאמזשער חזן האט ארומגעכאפט זיין באשיצער און זיין אויסלייזער צו האלדזן און צו קושן, און
יענער האט זיך אפגעשלאגן פון אים מיט ביידע הענט, האט ניסל שוואלב
דערזען עפעס א באשעפעניש אין געשטאלט פון א נקבה, מיט א רויטער
ראטאנדע, מיט א ברייט פנים ווי די לבנה אין אנהייב חודש, מיט א
פעטן שמייכל און מיט א סך ווייסע ציין.
    
דאס באשעפעניש ― האט ער געזען ― האט זיך פריער ארויפגעווארפן אף זיין שוועסטער הענריעטא. דערנאך האט זי זיך געשמאק צעקושט אויך מיט זיין ברודער איזאק. און צום סוף איז זי ארויפגעפאלן
אף ראפאלעסקאן, האט אים ארומגעכאפט מיט אירע גראבע קורצע
הענט און גענומען אים קושן און האלדזן, ווי א שוועסטער, ווי א מאמע,
ווי א געטרייע מאמע.
    
― ווער איז די חיה? ― האט זיך ניסל שוואלב געווענדט פריער
צום חזן, דערנאך צו דער חזנטע. נאר דער חזן מיט דער חזנטע זיינען
אליין אויך געווען אין די הענט פון א בינטל פארשוינען, לאמזשער יידן
און ווייבער. זיי האבן זיך ארויפגעווארפן פריער אפן חזן, דערנאך אף
דער חזנטע, דערנאך אף דער כאליאסטרע געהאלדזט און געקושט און
צוגעקוועטשט שטארק־שטארק צום הארצן.
    
צווישן די דאזיקע יידן זיינען געווען אלערליי מינים טיפן: אזעלכע, וואס האבן זיך שוין לאנג אויסגעגרינט אין אמעריקע, און אזעלכע,
וואס זיינען נאך געווען גאנץ גרין, נישט אנגעוווירן קיין טראפן פונעם
צלם אלקים, אפילו די רויטע פאטשיילע פונעם האלדז נאך נישט אראפגענומען.
    
אויך די ווייבער זיינען געווען פון אלערליי מינים: גאנצע און האלבע יענקיכעס, וואס רופן זיך שוין „מיסעס״ און „ליידי״, טראגן גרויסע
„העטס״ אפן קאפ און גאלדענע ציין אין מויל; און אזוינע, וואס קאנען זיך נישט צעשיידן מיטן שייטל, וועלכעס גייט מיט א ווייסן שרונט
אין מיטן קאפ, פונקט אזוי ווי מע טראגט בא זיי אין לאמזשע ― אמתע
„יענטע־מירלס״...
    
אלע די דאזיקע אויסגערעכנטע טיפן, סיי די גרינע, סיי די אויסגעגרינטע, סיי די מיסעסן, סיי די „יענטע־מירלס״, ― אלע האבן זיך
מחיה געווען מיט זייערע לאנדסלייט ― מיט דעם לאמזשער חזן און
זיין משפחה. און אלע האבן געשריגן, געליארעמט און געפילדערט, געווארפן זיך און געמאכט מיט די הענט ― פונקט ווי דאס וואלט געווען
נישט אין ניו־יארק, נאר טאקע אין מיטן לאמזשע אף דער יידישער גאס.
    
די לאמזשער יידן און ווייבער האבן פשוט באפאלן זייער לאנדסלייט, דעם לאמזשער חזן מיט דער מוזיקאלישער משפחה, געמאכט אף
זיי א מין פאגראם, געשלעפט יעדער צו זיך, דער אף „ברעקפעסט״, דער
אף „דינער״, דער אף „סאפער״. למען השם, צו מיר! ניין, צו מיר!
גאר אן א שום תירוץ!
    
דער לאמזשער חזן מיט זיין געזינדל זיינען געווען ווי פארכישופט.
ווי א חלום איז זיי פארגעקומען דאס אלץ, ווארעם פון זינט זיי זיינען
אוועק פון לאמזשע, פון זינט זיי זיינען נע־ונד אף דער וועלט, און וויפל
צייט זיי האבן זיך געוואלגערט אין לאנדאנער ווייטשעפל, האבן זיי נאך
אין ערגעץ אזא מין קבלת־פנים מיט אזא מין ברוך־הבא מיט אזא מין
אויפנעם נישט געהאט, ווי דא, אף דעם אמעריקאנישן באדן, און אפילו
נישט געזען אין חלום. נאכמער: אין לאמזשע אליין זיינען זיי קיינמאל
בא קיינעם נישט געווען אזעלכע אנגעלייגטע געסט, ווי אט דא, אין דעם
גליקלעכן פרייען לאנד, אין דער גאלדענער מדינה פון קאלומבוסן. אדרבא, דארט אין דער היים, צווישן אייגענע, צווישן יידן, זיינען זיי געווען גרויס בא איטלעכן אין די אויגן. אויך אין וועג האט מען זיי אפט
געגעבן א קאפוליער אנצוהערעניש, אז זיי זיינען צו א גרויסע משפחה.
אפילו מיסטער קלאמער, וואס איז שוין כלומרשט אן אייגענער מענטש,
א שותף קאן מען זאגן, האט זיי אויך א פאר מאל אפן שיף א זאג געגעבן, אפילו מיט א זיס שמייכעלע, למאי זיי האבן פארנומען דעם גאנצן „סקארב״ פון דער היים, נישט איבערגעלאזט א ביסל קינדער אין
לאמזשע לזכרון?... און דא ― נאט אייך פלוצעם אזעלכע געהויבענע
געסט, אזוי טייער, אז מע צערייסט זיך שיער, מע שלאגט זיך אזש פאר
זיי! ― געבענטשט זאל זיין דאס לאנד! געבענטשט זאל זיין דאס לאנד!
    
און דער חזן מיט דער חזנטע קוקן איינס אפס אנדערע און לאזן
א טרער. און דאס מוזיקאלישע געזינדל ווערט ברייטער ווי לענגער. עס
טראגט זיי אין די לופטן. זיי ווייסן נישט, וועמען זיי זאלן ענטפערן
פריער. זיי וועלן, אם ירצה השם, זיין אומעטום, וואס דען? א שאלה
א ביסל! זיי וועלן, אם־ירצה־השם, זיין בא אלעמען. בא דעם אף „ברעק־פעסט״, בא דעם אף „דינער״, בא יענעם אף „סאפער״. איין מענטש
אליין קאן זיך טאקע נישט צערייסן. ס׳איז אמת. אבער אזא געזינדל,
קיין עין־הרע, כא־כא, נישקשה, עס וועט אם־ירצה־השם, זיין רעכט! עס
וועט זיין רעכט!
    
ניסל שוואלב שטייט און באטראכט די דאזיקע סצענע, און עס
פרייט זיך אים דאס הארץ. ווער נאך ווייס, אזוי ווי ער, ווי ארעם און
עלנט אט דאס געזינדל איז געווען אין לאנדאן? פלוצעם האבן זיך באוויזן בא זיי אזויפיל פריינט, און גוטע־פריינט! וואס זשע? ער האט דען
נישט געוווסט פריער, אז עס וועט אזוי זיין? געוווסט, ער זאל אזוי
האבן אלעמענס גוטס, ווי ער האט געוווסט. דערויף איז דאס אמעריקע.
געבענטשט זאל זיין דאס לאנד! א שאד נאר, וואס ער האט קיין צייט
נישט צו גיין צו די דאזיקע גאסטפריינדלעכע לייט, זיי אפדאנקען פארן
לאמזשער חזן און אין איינוועגס טאקע זיך מיט זיי א ביסל נענטער
באקענען און מאכן מיט זיי א שמועס וועגן אמעריטשקע, יענקי דאלער
קאלומבוסעס מדינה... אן עבירה! ניסל שוואלבס קאפ איז פארנומען אין
דער מינוט דער שווארץ יאר ווייס מיט וואס, מיט עפעס א שלאק, א רויטע ראטאנדע, וואס איז ארויפגעפאלן אף זיין שוועסטער, דערנאך אף זיין
ברודער און איצט אף ראפאלעסקאן ― און קושט אים, און קושט אים,
און קושט אים, פריער אין איין באק, דערנאך אין דער אנדערער באק,
דערנאך אין די ליפן. און ווידער אמאל אין איין באק, אין דער אנדערער באק, דערנאך אין די ליפן, א מעשה אן אן עק!
    
ניין. ניסל שוואלב קאן דאס שוין מער נישט איבערטראגן. גייט ער
צו צו דער רויטער ראטאנדע, נעמט זי אוועק פון ראפאלעסקאן:
    
― ווער איז די חיה?
    
עס ווייזט אויס, אז ראפאלעסקא אליין האט זיך מחיה געווען, וואס
מען האט אים אויסגעלייזט פון אן אנשיקעניש. ער האט זיך צורעכט
געמאכט די צעווארפענע האר מיטן צעקנייטשטן היטעלע און שטעלט
זיי פאר איינס פאר דאס אנדערע:
    
― מיין פריינט שוואלב... מיין אלטע באקאנטע בריי... מאדאם
טשערניאק.
    
שיר־שיר האט זיך ראפאלעסקא נישט ארויסגעכאפט מיט איר
אמתן נאמען: „בריינדעלע קאזאק״.
    
דאס איז געווען זי.
    
קאפיטל זעקס און צוואנציק
  
בחצוצרות וקול שופר
    
די צייט, וואס אונדזער נע־ונדנע ארטיסטיש־מוזיקאלישע קאמונע
„קלאמער, שוואלב עט קאמפ.״ האט אויסגעקליבן צו קומען קיין אמעריקע, איז געווען די סאמע בעסטע, די סאמע הייסטע צייט, איך וואלט געזאגט ― די אמתע שניטצייט אינעם יידישן קווארטאל פונעם פארטומלטן, פארטארעראמטן, פארהאוועטן, פארביזיטן און פארביזנעסטן ניו־יארק.
    
דאס איז געווען אין דעם חודש, ווען דאס יידישע לעבן אין יוניי־טעד סטייטס פון אמעריקע הייבט אן נאך די לאנגע שלעפעריקע וואכן
פון זומער וואקיישאן אויפצווואכן פונעם שלאף. ווען דער יידישער דופק אין די גרויסע שטעט הייבט אן צו קלאפן שטארקער, ווי אלעמאל.
ווען די יידישע גאס ווערט נאך מער יידישלעך, ווי אלעמאל. ווען די
ארויסגעבערס פון די יידישע בלעטער ווערן שיר נישט צעזעצט
פון די שרייענדיקע אנאנסן און מוראדיקע רעקלאמעס. דאס זיינען מערסטנטייל, אנאנסן, וואס רופן אייך אין שול אריין, וואס ריידן וועגן חזנים,
מנינים, שופרות, לולבים, אתרוגים, לשנה־טובה־קארטן און נאך אזעלכע הייליקע זאכן, וואס זיינען שייך צו גאט. מיט איין ווארט ― דאס
איז געווען יום־טוב־צייט, ערב ראש־השנה, א צייט, וואס מע קאן זי באטיטלען מיט דריי ווערטער: בחצוצרות וקול שופר.
    
פונקט ווי בא אונדז אין דער אלטער וועלט, אזוי אויך דא, פון
דער זייט ים, אין דער נייער וועלט, זיינען די דאזיקע טעג, די איבער־גאנגס־צייט פונעם אלטן יידישן יאר צום נייעם יאר, פונעם זומער צום
ווינטער, א צייט פון ליקווידירן אלץ וואס אלט און אפגענוצט. פון אויפ־פוצן אלץ וואס אפגעריבן און אפגעוועלקט. פון איבערבייטן מענטשן
און דינערשאפט. פון איבערניצעווען מלבושים און שוכווארג. פון באשטעלן מלמדים און חדרים. פון איבערציען זיך און איבערקלייבן זיך,
אדער, ווי מע רופט עס דארט, „מופען״ פון איין דירה אין דער אנדערער. מיט איין ווארט ― די וועלט איז אומעטום איין וועלט.
    
„סעזאן״ ווערן אנגערופן דארטן די דאזיקע טעג.
    
„סעזאן״ איז א גוט ווארט, א טייער ווארט, דאס סאמע ליבע זיסע
ווארט אין דעם דאזיקן לאנד פון ארבעט פאר יעדן איינציקן גלייך: פאר
דעם, וואס גיט הענט, ווי פאר דעם, וואס זוכט הענט. פאר דעם וואס
שוויצט, ווי פאר דעם, וואס מאכט שוויצן. פאר דעם, וואס א „ניקל״ איז
א מטבע, ווי פאר דעם, וואס א דאלאר איז א ממזר. פאר דעם, וואס
זוכט א שטיקל ברויט, ווי פאר דעם, וואס זוכט פארגעניגן. פאר דעם,
וואס שמאכט מיט א ווייב און קינדער ערגעץ אויבן גאנץ הויך, אפן
„טאפ־פלאר״, אדער אונטן, אין „בייסמענט״, אן לופט און אן ליכט,
ווי פאר דעם, וואס האט פארבראכט דעם גאנצן זומער אף דאטשעס, דארט הייסט דאס ― אין די „קעטסקילס״, געשפילט גאנצע טעג
מיט גאנצע נעכט אין „פאוקער״, אדער אין „פינאקל״, וואס איז כמעט
אזוי שכלדיק ווי אונדזער „אקע״ מיט אונדזער „סטוקעלקע״, אדער גאר
אזא שפיל, וואס מע רופט עס בא אונדז „פלירט״, בא זיי „פלוירט״,
און וואס באשטייט פון אפריידן יענעמס ווייב בשתיקה, אדער געביטן
זיך מיט די ווייבער בפרהסיה, מיינס דיינס און שותפותדיקס, הפקר
פעטרישקע...
    
„סעזאן״ איז אויך די איבערגאנגס־צייט, די צייט פון באנייונג, פון
אפפרישונג און אויפלעבונג פון טעאטער בכלל און אויך פונעם יידישן
טעאטער, וואס פארנעמט נאך דער פרעסע א בכבודן פלאץ אינעם יידישן קווארטאל פון ניו־יארק. די יידישע „פרעסס״ ווערט דעמאלט ביזי,
די יידישע צייטונגען האבן דעמאלט וואס צו טאן.
    
קודם באווייזן זיך פארביילויפנדיקע ארטיקלען מיטן נאמען: „נייעס פון דער יידישער טעאטער־וועלט״. דאס זיינען, מערסטנטייל, פליענדיקע נאכריכטן, אונטערגעכאפטע ידיעות, אומשולדיקע ליגנס פון די
קוליסן און אויסגעטראכטע פליאטקעס, וואס נישט געשטויגן, נישט געפלויגן. למשל: אז דער און דער טעאטער־מענעדזשער קומט נעכסטע וואך
פון „יוראפ״ מיט די גרעסטע זינגערינס פון דער פאריזער אפערע. אז
דער און דער מענעדזשער האט אויסגעדונגען יענעמס און יענעמס טעאטער. אז יענער און יענער מענעדזשער האט געמאכט אריבערמופן צו
זיך, אפגערעדט הייסט עס, יענעם און יענעם „סטאר״. אז די און די
בארימטע פרימאדאנע פארלאזט די יידישע בינע און גייט אריבער צו
דער אמעריקאנער. אז יענער און יענער בארימטער אויטאר, וואס האט
זיך געמאכט אומשטערבלעך מיט זיינע מוזיקאליש־רעאליסטיש־דראמא־טישע ווערק האט אנגעשריבן צום סעזאן דריי רעאליסטיש־מוזיקאליש־פאטריאטיש־מעלאדראמאטישע פיעסעס, וואס האבן איבערגעטראפן אלץ,
וואס מען האט ווען געזען אין דעם לאנד. דערביי ווערט געגעבן א קיצל
אין זייט אריין דעם און דעם „סטאר״. א קניפ אין בעקל דער און דער
פרימאדאנע, א שמיר איבער די ליפן דעם און דעם טעאטער־מענעדזשער
און א שמייכל יענעם און יענעם אויטאר. מיט איין ווארט ― דאס זיינען
דערווייל נישט מער ווי נאר פלאפלערייען, וואס די „פרעסס״ דערלויבן
זיך ערב סעזאן, בעת דער זומער האלט ערשט באם אונטערגיין.
    
גאנץ אנדערש זעט עס אויס מיט דער פרעסע, בעת דער טעאטער־סעזאן איז שוין אריינגעטראטן און האלט שוין אין פולן גאנג. דעמאלט,
אז איר עפנט אויף א יידיש בלאט, טוט אייך א בליאסק אין די אויגן א
גאנצע ריי פון שרייענדיקע ארטיקלען מיט מוראדיקע קעפלעך און פארשיידענע נעמען. עס שעמערירן פאר אייך גאנצע זייטן, דארט הייסט עס
„פיידזשעס״, פון אויבן ביז אראפ מיט קידוש־לבנה־אותיות, שיינע גלאטע ווערטער, הויכע קלינגענדיקע פראזן, וואס גיסן זיך ווי בוימל און
לייענען זיך גרינג, ווי א וואסער, און ריידן צו אייך וועגן הימלשן פארגעניגן, וואס דער און דער מענעדזשער האט אנגעגרייט פון אייערטוועגן,
און פון אן אמתן גן־עדן־גענוס, וואס איר וועט האבן אין יענעם טעאטער. די דאזיקע שיינע גלאט בוימלדיקע ארטיקלען זיינען אזוי בריהש
צונויפגעשטעלט, אזוי ממזריש אויסגעשטאט, אז דער פשוטער נאיווער
לייענער עפנט אויף מויל און אויגן. ער ווייס נישט, צי איז דאס א
לייטארטיקל, אדער, ווי מע רופט עס דארט אן „עדיטאריעל״, פונעם רעדאקטאר אליין? צי איז דאס אזא מיט קריטיק, א הללויה, א לויבגעזאנג
פונעם צופרידענעם אנטציקטן טעאטער־רעצענזענט? קיינמאל אין דער
וועלט וועט אים נישט איינפאלן אין קאפ א מחשבה, אז דאס איז חלילה
א גוט באצאלטער אנאנס, דארט הייסט עס „אדווערטייזמענט״, פאר
געלט, אן אפגעדונגענער „פיידזש״, וואס דער טעאטער־מענעדזשער קאן
דארט אנשרייבן, וואס זיין הארץ גלוסט. און ער קלאפט דארט וועגן זיין
טעאטער, קלינגט און פייפט און טרומייטערט בחצוצרות וקול שופר.
    
„ווילט איר זען עטוואס ערהאבענעס, עטוואס אזעלכעס, וואס איר
האט נאך קיינמאל נישט געזען? ― צעגיסט זיך איינער אין א צייטונג
און זינגט ווי א סאלאוויי: ― ווילט איר פארברענגען כאטש א שטונדע
א גוטע, א רויקע, אין פאראדיז? ווילט איר וויסן, וואס הייסט א הימל־גענוס? ווילט איר הערן דעם ווידערקול פון עכט־יידישן געזאנג? ווילט
איר יאמערלעך וויינען מיט עכט־יידישע טרערן, ווי אין די „געבראכענע
הערצער״? ווילט איר הערצלעך לאכן פון נאטירלעכן הומאר און ריינעם
יידישן וויץ ווי אין די „אלרייטניקעס?״ ווילט איר זעטיקן אייער אויג
מיט מאדערנע רייכע סינעריס און פאטריאטישע דעקאראציאנען און
אויסשטאטונג, ווי אין „פינטעלע ייד״? ווילט איר זען ווונדערבארע
טענצערינס, ווי נאך נימאלס דא געוועזן? ― קומט זען יעדן אוונט און
מאטינע דעם גאנצן יום־טוב די „פיר שטעקנס״ ― די שענסטע און
רייכסטע יידישע טראגי־קאמישע מעלאדראמאטיש־פאטריאטישע אפערעטע, וואס איז אמאל געזען געווארן אף א יידישער בינע״.
    
 .. .. .. ..
    
 .. .. .. ..
    
„צווישן אלע פיעסן אין אלע יידישע טעאטערע אף ריזן יום־טוב
שיינט ארויס די „מנורה״ מיט אזא העלן ליכט, אז אלע אנדערע פיעסן,
וואס זיינען ווען אויפגעפירט געווארן, ווערן פארטונקלט און גייען גענצלעך פארלוירן״. ― אזוי זינגט גאנץ באשיידן א צווייטער מענעדזשער
פון א צווייטן טעאטער. „די „מנורה״, ― זאגט ער ווייטער מיט זעלטענעם אפלאמב, ― שטייט צווישן זיי, ווי א ריז צווישן קארליקעס. מע
האט שוין געזען טרערן אין ריזן לאנד. טרערן פון פארלאזענע „אלמנות״
און פון אומגליקלעכע „יתומות״. טרערן פון פארלוירענע קינדער
און פון אומגעבראכטע עופעלעך אף דער בינע. מע האט שוין געזען
בלוט פון פאראומגליקטע יידישע טעכטער און געשענדעטע פרויען אין
די בעסטיאלישע פאגראמען. מע האט שוין געהערט געלעכטערן אפן
סטיידזש פון אונדזערע טעאטערע, נאטירלעכע געלעכטערן פון הארצלעכן
הומאר און יידישן וויץ. מע האט שוין געהערט געזענגע און זיסע מע־לאדיען פון בארימטע פרימאדאנעס. מע האט שוין געזען טענץ פון די
שענסטע טענצערינס פון דער וועלט ― זא עטוואס איבערראשנד־ערהא־בענס און הימל־הייליקעס האט מען נאך אין ניו־יארק ני געהערט און
ני געזען!״.
    
 .. .. .. ..
    
 .. .. .. ..
    
א דריטער מענעדזשער פון א דריטן טעאטער צעלייגט זיך ווי א
שטאט־באלעבאס אין זיין „פייפער״ און דערציילט זיך גלאט א מעשה:
ווי אזוי ער האט דיזן זומער גלענצנד פארבראכט זיין וואקיישן אין
„יוראפ״, אויסגעפארן אלע גרויסע שטעט, באזוכט אלע טעאטערס, זיך
צוגעקוקט און צוגעהערט, ווי א בין גענאשט פון אומעטום צו ביסלעך
האניק, און דאס האט אים געבראכט אף דער אידעע, ער זאל צונויפשטעלן פארן ניו־יארקער יידישן פובליקום אזא יום־טוב־פיעסע, וואס
זאל צו גלייכן צייט באצויבערן דעם צוהערער מיט נאך ני דא געוועזענע
נאציאנאלע קאסטיומען און אנפילן דאס הארץ מיט עכט־יידישן שטאלץ
און פאטריאטיזם. א פיעסע וואס וועט פארשטעלן די פיינסטע הערלעכסטע
יידישע טיפן פונעם אלטן פארגאנגענעם יידנטום מיט די מאדערנסטע באנדיטן פונעם צוואנציקסטן יארהונדערט. א פיעסע, וואס זאל אנטהאלטן
עכט־ביבלישע מאטיוון, העכסטע יידישע נאציאנאל־מעלאדיען און פאטריאטישע לידער מיט די סאמע נייסטע טענץ פון פאריזער באלעט. דאס
אלץ צונויפשטעלן ― שרייבט דער דאזיקער מענעדזשער־דראמאטורג ―
האט אים געקאסט גענוג מי און גענוג געלט. און אז ער איז נאך פילער
מי און אומדערמידלעכער ארבעט מיט אומגעהייערע גרויסע קאסטן
פארטיק געווארן מיט דער פיעסע, איז ער ערשט דעמאלט געווען אין דער
גרעסטער פארלעגנהייט ― איבערן נאמען. ער האט נישט געהאט דעם
פאסנדן נאמען. שטעלט אייך פאר, אז דאס סאמע שווערסטע אין א מו־זיקאליש־דראמאטישן ווערק איז נישט די מוזיק, נישט די דראמאטישע
האנדלונג, נישט די טיפן, נישט די בילדער און נישט די אויסשטאטונג,
נאר דער נאמען. א מוזיקאלישע דראמע דארף האבן א נאמען, וואס זאל
קלינגען ווי א גלאק, וואס זאל שפילן ווי א פידל, וואס זאל זינגען ווי
א פרימאדאנע. און ― דאנקען גאט ― ער האט געפונען, אז דער ריכטיקסטער נאמען פון אזא ריזיקער מוזיקאליש־דראמאטישער און נא־ציאנאל־פאטריאטישער טראגי־קאמעדיע דארף זיין נישט קיין אנדערע,
נאר „משה״.
    
קאפיטל זיבן און צוואנציק
  
„ מ ש ה ״
    
דער נאמען „משה״ איז זייער פאפולער אין דער יידישער טעאטער־וועלט אין אמעריקע.
    
„משה״ אין גענזנפיסלעך ווערט דארט אנגערופן כמעט דאס גאנצע
יידישע טעאטער־פובליקום.
    
„משה״ ― דאס איז א סימבאל פון נאיוויטעט, פראסטקייט און
גראבקייט.
    
„משה״ דאס איז א טיפ פון א פשוטן חי־וקים, וואס מע דארף זיך
מיט אים נישט צערעמאניען. מע מעג אים געבן קייען היי און שטרוי.
נישקשה, „משה״ האט א גוטן מאגן, וואס קאן אלצדינג פארטראגן.
    
מע רעכנט, און דאס איז אזוי גוט ווי זיכער ― אז דער פארפאסער
פונעם ווארט „משה״ זאל זיין, לאז ער מיר מוחל זיין, דער אזוי גערופענער פאטער פון דעם יידישן טעאטער, דער גאטזעליקער גאלדפאדען.
    
איך זאג: „לאז ער מיר מוחל זיין״ ― דערפאר, ווייל דאס ווארט
„משה״ ווערט באגלייט מיט נאך א ווארט, וואס דרוקן לאזט זיך עס
נישט און וואס דער גרעסטער יידיש־אמעריקאנישער פאעט זשענירט זיך
נישט צו גראמען עס מיטן ווארט „קדחת״...
    
אמת, עס האבן זיך געפונען דארט אזעלכע, וואס זיינען מיטן ווארט
נישט צופרידן. איינער האט זיך זאגאר אפגערופן און האט פלוצעם אין
א שיינעם טאג ארויסגעטראטן מיט א פייערדיקן פראטעסט אין דער
„פרעסס״ קעגן אזא מגושמדיקער געטא־לעסטערונג און פארשוועכונג פון
דעם סאמע הייליקסטן היסטארישן נאמען, וועלכן מיר פארמאגן. עס האט
אבער דאס אויך נישט געהאלפן. דעם פראטעסט האט מען דורכגעלייענט,
זיך גוט אנגעלאכט דערביי, און דער נאמען „משה״ איז פארבליבן עד
היום נישט נאר דארט, אין קאלומבוסעס מדינה, ער האט זיך אריבער־געקייקלט אויך אהער צו אונדז, אין דער אלטער היים, אינאיינעם מיט
זיין באגלייטונגס־ווארט, אזוי אז ווען עמעצער פון אונדזערע יידישע
אקטיארן זאגן „משה״, ווייסט מען שוין וואס ווייטער גייט...
    
מיט איין ווארט ― דער פארפאסער פון דער נאציאנאל־יום־טוב־דיקער מוזיקאליש־דראמאטישער און פאטריאטישער פיעסע האט מיטן
נאמען „משה״ גוט געצילט און נאך בעסער געטראפן. פאר דער פרימא־דאנע געפינט זיך דארט א פאטריאטיש ליד, וואס עקט זיך מיט דעם די
וועלט. די פרימאדאנע זינגט דאס ליד אזוי חנעוודיק־זיס, מיט אזא מחיה־דיק־זיסער מעלאדיע, אז עס צעגייט זיך פשוט אין יעדן אבר און רופט
ארויס דעם גרעסטן אפלויז. דאס ליד ווערט געזונגען נישט נאר פון
דער פרימאדאנע אליין. דאס גאנצע טעאטער מיט אלע ארטיסטן מיטן
כאר מיטן געהערטן פובליקום העלפן איר מיט.
    
„משה״ הייסט דאס לידל, און געזונגען ווערט דאס אט ווי אזוי:
    
עס דערשיינט די פרימאדאנע, דווקא א בילד־שיינע נקבה, און
דווקא אין אפיצערסקער אוניפארם, און צעגיסט זיך אין א זייער אנגענעמער מעצא־סאפראנע שטימע:
    
 „צי האט איר נישט געזען מיין משהן?
    
 משה? משה? משה?
    
 ער טוט אויף זאכן גרויסע!
    
 גרויסע! גרויסע! גרויסע!
    
 געוואלד, יידישע קינדער, משה!
    
 צי האט איר נישט געזען משהן?״
    
דא ווערן געווארפן אויגן פון דער פרימאדאנע צום געערטן פובליקום אף אלע זייטן ― אין פארטער, אין די באקסעס, אף דער גאלעריע.
    
רופט זיך אפ א קול פון געערטן פובליקום, פון פארטער, פון די
באקסעס אדער פון דער גאלעריע:
    
― איך הייס משה!
    
ענטפערט אים די פרימאדאנע מיט זעלטענעם חן:
    
„ניין! ביסט נישט מיין משה!״
    
רופט זיך אפ נאך עמעצער פון פארטער, פון די באקסעס אדער פון
דער גאלעריע:
    
― איך הייס משה.
    
דעמאלט ענדיקט די פרימאדאנע, און דער כאר מיטן געערטן פובליקום העלפט איר אונטער:
    
 „משה דא און משה דארט ―
    
 משה איז אף יעדן ארט״.
    
נאך די ערשטע צוויי־דריי פארשטעלונגען איז דאס ליד „משה״ אנגענומען געווארן און צעטראגן געווארן איבער דעם ניינטן דיסטריקט
פון ניו־יארק און געזונגען געווארן אין שטוב און אין גאס, אין קיטשען
און אין שאפ, אין אלע יידישע רעסטאראנען, אין די סטארס און אין די
פעקטאריס ― אומעטום האט מען געהערט זינגען נאר „משה״, „משה״
און „משה״. קיין גרעסערן סוקסעס האט מען נישט געקאנט דערווארטן.
ווארעם פון א נאציאנאל־מוזיקאליש־דראמאטיש־פאטריאטישער פיעסע,
אז עס בלייבט איבער א לידל באם געערטן פובליקום, איז דאס דער בעסטער סימן פון דערפאלג פאר דער גאנצער פיעסע, אז זי וועט, אם־ירצה־השם, מאריך ימים זיין. דער מענעדזשער פון יענעם טעאטער האט שוין
געקאנט זיין זיכער, אז זיין „משה״ וועט נישט אראפגענומען ווערן פון
רעפערטואר אזוי לאנג, ווי „משהן״ וועט נישט נמאס ווערן זינגען
„משה״... לאזן זיך די קריטיקערס קריטיקירן, וויפל זייער הארץ גלוסט.
לאזן פעליעטאניסטן זיך וויצלען איבער די יום־טוב־פיעסעס, זיי אנרופן
מיטן שענדלעכן נאמען „די נארישע וואך״. די מענעדזשערס פון די יידישע טעאטערס זאגן, אז זיי ווייסן בעסער, וואס „משה״ האט ליב און
וואס מע דארף „משהן״ געבן. און אויב, זאגן זיי, עס גייט אין דעם,
ווער פארדארבט אממערסטן דעם געשמאק פון געערטן פובליקום, צי דאס
טעאטער, צי די „פרעסס״ ― לאז מען אקארשט א בלעטער טאן, זאגן
זיי, די יידישע צייטונגען פון אמעריקע און זען, וואס פאר א שונד־ראמאנען זיי דרוקן דארט לכבוד „משהן״... און עס גייט אוועק א הייסע
פאלעמיק אף די בלעטער. און עס פארפירט זיך א בלוטיקער קאמף
צווישן די פארשטייערס פון די צוויי גרויסע מאכטן אין דער גרעסטער
יידישער קהילה פון דער וועלט, צווישן דער יידישער „פרעסס״ און צווישן
יידישן טעאטער ― און אלץ צוליב „משהן״. און „משה״ לייענט דאס,
וואס מע שרייבט וועגן אים אף די בלעטער און מאכן זיך ניט וויסנדיק.
ווו האט ער צייט אינעם לאנד פון „הארריאפ״ און פון „העלפ יור סעלף״
זיך אפשטעלן און פארנעמען זיך מיט אזעלכע נארישקייטן, מיט פילאזאפיע? דאס פארהאוועטע, פארטארעראמטע און פארטומלטע, פארבי־זיטע און פארביזנעסטע פובליקום, אויסגעהארעוועט און אויסגעמאטערט
פונעם טאג, קוים דערלעבט דעם אויפדערנאכט, לאזט זיך אוועק אף דער
יידישער גאס און מע פארזארגט זיך מיט טיקעטס, און מע פילט אן די
גאלעריע מיטן פארטער מיט די באקסעס, און מע שלינגט דאס זיסע
פאטריאטיש־חנעוודיקע ליד „משה״, וואס די בארימטע פרימאדאנע זינגט
מיט אזויפיל חן און זוכט מיט די אויגן אין פובליקום:
    
 „געוואלד, יידישע קינדער, משה!
    
 זאגט מיר, ווו איז משה?״
    
און דאס ווערטע פובליקום העלפט איר מיט:
    
 „משה דא און משה דארט ―
    
 משהן טרעפט איר אף יעדן ארט״.
    
קאפיטל אכט און צוואנציק
  
די קאמונע ברעקלט זיך
    
דער יום־טוב האט שוין געהאלטן באם ענדיקן זיך. „די נארישע
וואך״ מיט אירע ווילדע אומגעלומפערטע יום־טוב־פיעסעס האט שוין
געהאלטן באם אונטערגיין. די יידישע טעאטערס פון ניו־יארק האבן שוין
געהאלטן בא נעמען זיך צום ערגסטן רעפערטואר פון לויטער ליטערארישע פיעסעס. אף די גרויסע אפישן אין סטריט אף דער צווייטער פיידזש
פון די יידישע צייטונגען האבן זיך באוויזן די גוט באקאנטע נעמען פון
דער יידיש־אמעריקאנישער טעאטער־וועלט. די „פרעסס״ האט געשמועסט
פון נייע דראמעס, אנגערופן נייע נעמען פון אלטע זאכן, וואס זיינען
פארטראגן געווארן איבערן ים פון דער אלטער וועלט, קונציק איבערגעניצעוועט אף דער לינקער זייט און בריהש איבערגעארבעט אפן אמעריקאנישן שטייגער, צוגעפיקסט און אויסגעיידישט אזוי, אז מע זאל מכות
דערקענען, פון וואנען דאס שטאמט. מיט איין ווארט ― ס׳איז געווען
„אלל־רייט״.
    
גאנץ ערנסט האבן די קריטיקערס גערעדט פון די דאזיקע נייע פלייס,
געווידמעט זיי גאנצע פיידזשעס און באשענקט די אויטארן מיט די
שענסטע גלענצנדיקע נעמען. איינעם האבן אנגערופן זודערמאן. דעם
אנדערן ― הויפטמאן. דעם דריטן האט מען געבענטשט מיטן נאמען
איבסען. דעם פערטן געקרוינט מיטן נאמען ש ע ק ס פ י ר ― דער יידישער שעקספיר, נאך גרעסער פון שעקספירן!...
    
זעלבסטפארשטענדלעך, אז נישט אלע רעצענזענטן זיינען איינפארשטאנען און נישט אלע רעצענזיעס זיינען געווען גלייך. ווי עס פירט זיך
דארט פון קדמונים, האבן זיך די מיינונגען צעטיילט. שארף צעטיילט. דאס
שטיק, וואס איין קריטיקער האט אין איין צייטונג אפגעלויבט אין טאג
אריין, אויפגעהויבן ביזן הימל, און דעם אויטאר פארגעטערט, האט דער
אנדערער קריטיקער אין א צווייטער צייטונג אומברחמנות ארונטערגעריסן, די פיעסע געטראטן מיט די פיס, פונעם אויטאר געמאכט אש, באוויזן מיט אותות ומופתים, אז זינט קאלומבוס האט אנטדעקט אמעריקע,
איז גאר אזא שונד שבשונד נישט באשאפן געווארן. מיט איין ווארט ―
דער „סעזאן״ איז געווען אין רעכטן גלאנץ, און „משה״ האט נאך אלץ
געוועלטיקט אף דער יידישער גאס. דער מענעדזשער פון יענעם טעאטער,
ווו ס׳איז געשפילט געווארן „משה״, האט געהאלטן די הענט אין די
קעשענעס און זיך באקלאגט, אז ס׳איז נישט גוט, זייער נישט גוט: זיין
טעאטער איז צו קליין אף אריינצונעמען דאס גאנצע פובליקום, וואס
וויל קומען אלע נאכט זען און הערן זיין „משהן״. דערביי האט ער געמאכט א קרום פנים פון אן אומגליקלעכן ראקעפעלער, וואס ווייס נישט,
וואס צו טאן מיט די שווערע מיליארדן, וואס פאלן אף אים ווי שטיינער
פונעם הימל.
    
מע קאן זיך פארשטעלן, ווי די מענעדזשערס פון די איבעריקע טעאטערס האבן אים מקנא געווען. אומזיסט געווען זייער ווארפן זיך אף
אלע זייטן. אומזיסט געווען זייער ארויסציען פון קאסטן די בעסטע
סחורה פון די בעסטע דראמאטורגן פון דער וועלט. אומזיסט געווען
זייער שרייבן אף זיך, אז נאר בא זיי איז „די אמתע היים פון דער יידישער דראמע״. „משה״ האט זיי אלעמען פארטומלט, דעם קאפ פריטשמעליעט, באזיגט. די ארעמע טעאטער־באלעבאטים זיינען נעבעך געווען
אין דער גרעסטער פארצווייפלונג, ווען ס׳האט זיך באוויזן פאר זיי פלוצעם אין א שיינעם טאג א קוואל פון נייע האפענונגען אף אויפלעבונג.
א קוואל, וואס האט זיי געעפנט די אויגן, ממש דערקוויקט, כמעט פון
טויט לעבעדיקט געמאכט.
    
דער דאזיקער קוואל איז געווען אונדזער געוויסע קאמונע „קלאמער,
שוואלב עט קאמפ״.
    
די בלאנדזשענדיקע קאמפאניע האט די ערשטע צייט נאך איר פארבלאנדזשען קיין ניו־יארק נאך נישט געטאן גארנישט, נאך געשטאנען
פונדערווייטן און נאר צוגעקוקט און נאר באווונדערט, וואס קומט פאר
אין יידישן טעאטער פון קאלומבוסעס מדינה. א נייער מענטש, אז ער
שטעלט אוועק א פוס אין א ניי ארט אין א פרעמד לאנד, איז ווי א
שווימער אין אן אומבאקאנטן וואסער. מע באדארף קודם זיך ארומקוקן,
ווו מען איז אין דער וועלט, זיך צוקוקן צו די זיטן, זיך צוהערן צו דער
שפראך, אקלימאטיזירן זיך.
    
לאנג זיצן אזוי איז אבער אויך נישט קיין פלאן. אונדזערע ארטיסטן
פון דער נע־ונדנער טרופע „קלאמער, שוואלב עט קאמפ.״ האבן געקאנט
אזוי אויפעסן דאס גאנצע ביסל מזומנים, וואס מיסטער קלאמער האט
מיטגעבראכט מיט זיך פון לאנדאן. בא יעדן פונט שטערלינג, וואס מיסטער קלאמער האט באדארפט אויסבייטן אף אמעריקאנער דאלארס, האט
ער נעבעך גוט געקרעכצט, אונטערגעטריבן זיינע שותפים, פארוואס זיי
נעמען זיך נישט צו דער ארבעט א ביסל געשמאקער, געגעבן אנצוהערעניש, געוויינטלעך מיט גוטן, אז עס טאגט שוין בא אים אין פאקעט,
און אז אט־אט, אקארשט ווי מע זעט נישט, וועט זיין ― ווי זאגט דער
ענגלישמען: „נא פיי ― נא שאו״. אף אונדזער לשון וועט עס הייסן
אזוי גוט ווי: „ניעמא פאפא, גיי ליולי״...
    
זעלבסטפארשטענדלעך, אז די איבעריקע קאמפאניאנען זיינען אזעלכע
קאפוליער אנצוהערענישן געווען נישט אזוי זיס צו הערן, און מער פון
אלעמען איז דאס געווען נישט אנגענעם פארן קאפ און פירער פון דער
קאמפאניע, פאר ניסל שוואלב. אלע אויגן זיינען געווען געווענדט צום
וואס וועט ער אויפטאן, וואס פאר א קאמבינאציע וועט בא אים געבוירן
ווערן? און ניסל שוואלב איז פאר זיינע שותפים נישט פארשעמט געווארן
און האט זיין רעפוטאציע חלילה נישט פארשוועכט. ער האט בא זיי געבעטן מער נישט ווי געדולד און באווייזן זיי, ווי צוויי מאל צוויי, אז
זיי וועלן דא אנשארן גאלד, מאכן א פארמעגן, איבערשטייגן דזשייקאב
שיף, פארשטעקן אין גארטל דריי ראקפעלערס, ער זאל אזוי האבן אלעמענס גוטס. נישט מער, ניסל שוואלב האט מיט זיין געניט אויג ארויסגעזען, אז אינעם דאזיקן לאנד, וואס הייסט אמעריקע, זיינען די געזעצן
פון דער אלטער וועלט נישט געשריבן געווארן. אז דאס, וואס פאר „יודאפ״
איז גוט, איז עס פאר אמעריקע א שחיטה. ער האט מיט זיין קאמבי־נאטארישן מוח אויסגערעכנט, אז מיט דער גאנצער פאראייניקטער טרופע ארויסצוטרעטן, ווי ער האט גערעכנט פריער, קאן ער דא האבן א
געוואלדיקן דורכפאל און ברעכן רוק און לענד. א סך געזונטער וועט
זיין פאר דער קאמפאניע, אז זי וועט זיך דא ארויסווייזן ביסלעכווייז,
איינציקווייז. דאס הייסט, די קאמפאניע מעג זיך טאקע בלייבן א קאמונע,
ווי געווען, נאר זי דארף צעטיילט ווערן, די קרעפטן דארפן געברעקלט
ווערן אף שטיקלעך, אזוי אז יעדער איינציקער פון זיי זאל זיך לאזן
הערן, ארויסרופן באווונדערונג און מאכן א „סענסיישאן״. דערביי האט
ניסל שוואלב ארויסבאוויזן, אז נישט נאר ער איז א געניאלער קאמבי־נאטאר ― ער איז אויך א פראקטישער סוחר, אדער, ווי עס הייסט אין
אמעריקע, א גוטער ביזנעסמאן. ער איז געגאנגען, ווי רש″י מאכט,
„כדרך התגרים״ ― דאס הייסט, אפן סוחרישן וועג. א פראקטישער סוחר,
אז ער באווייזט זיין סחורה, באווייזט ער פריער דאס ערגסטע, וואס ער
פארמאגט, און נאכדעם שוין ― דאס בעסטע. קודם האט ניסל שוואלב
געזען צו באשטאטן די שוועסטער הענריעטא די פרימאדאנע מיטן ברודער איזאק דעם טראגיקער.
    
וואס אנבאלאנגט דעם ברודער איזאק, דארף מען זאגן, אז דאס
איז אים געגאנגען נישט אזוי גוט. אחוץ דעם, וואס איזאק שוואלב איז
נישט אנערקענט געווארן אין דער ניו־יארקער טעאטער־וועלט אלס טרא־גיקער, אחוץ דעם, וואס מבינים האבן אף אים געזאגט, אז אים וואלט
בעסער געפאסט צו זיין א בוטשער, איידער א שוישפילער, אז אים וואלט
בעסער געפאסט זיין א מילכמאן, אדער ארומטראגן א „באררעל אייזקרעם״ אפן קאפ, איידער צו זיין אן „עקטער״, און שפילן טראגישע ראלן
אין טעאטער, ― אחוץ די אלע מעלות איז גלאט אן אומגליק מיט די
„יוניאנס״ אין דער „יענקישער מדינה״. קיין פרעמדן אקטיאר לאזט מען
נישט צו צום פסוק, כאטש שריי חי־וקים. איזאק שוואלב האט קיין אנדער ברירה נישט געהאט ווי אננעמען דערווייל אן אנדער שטעלע, אן
אנדער דזשאב. אין וואס איז באשטאנען דער דאזיקער „דזשאב״, וועלן
מיר זען ווייטער. דערווייל האלטן מיר בא זיין שוועסטער הענריעטא, בא
דער בארימטער פרימאדאנע פון בוענאס־איירעס.
    
קאפיטל ניין און צוואנציק
  
דער שטערן פון בוענאט־איירעם
    
בריינדעלע קאזאק האט נישט מגזם געווען אין אירע בריוו צו
הענריעטא דערמיט, וואס זי האט געשריבן צו איר, אז מע וועט זי אין
אמעריקע נישט נאר פארצוקערן, נאר אז די מענעדזשערס פון די יידישע
טעאטערס וועלן זיך אלע שלאגן פאר איר, ווי פאר אן אבן־טוב. עס
איז געווען גענוג, אז ניסל שוואלב זאל זיך באווייזן מיט זיין שוועסטער
הענריעטא פריער אין איין טעאטער, דערנאך אינעם אנדערן, זיי זאלן
ציען אף זיך די אויגן פונעם גאנצן פארטער־פובליקום. הענריעטא איז
אין יענער צייט געווען, קאן מען זאגן, אין רעכטן בליען און אין רעכטן
גלאנץ פון איר שיינקייט. דערצו איז זי געווען אזוי עלעגאנט געקליידט, און איר הוט איז געווען אזוי שרייענדיק־מאדערן, און אירע שטיינער, צווישן וועלכע עס זיינען געווען מער פאלשע ווי עכטע, האבן איר
צוגעגעבן אזויפיל חן, אז ווען דער ברודער האט זי אריינגעפירט הינטער
די קוליסן און פארגעשטעלט פאר די אקטיארן און אקטריסעס, האט
מען שוין אין פארטער געוווסט, אז דאס איז א בארימטע פרימאדאנע
א נייער אויפנייענדיקער שטערן אפן הימל פון דער יידישער בינע. ווער
זי איז און פון וואנען זי איז ― האט נאך דערווייל נישט געוווסט קיינער.
דאס איז מען געווויר געווארן ערשטע שפעטער, אז אין די צייטונגען
האבן זיך באוויזן פריער ארטיקלען, דערנאך ― בחצוצרות־וקול־שופר־דיקע אנאנסן מיט קידוש־לבנה־אותיות, אז אין דעם און דעם טעאטער
טרעט אויף א נייער שטערן פון בוענאס־איירעס מיטן נאמען הענריע־טא שוואלב, וואס מיט איר סימפאטיש אויסזען און שלאנקער פיגור וועט
זי פארשעמען אלע שיינהייטן, וועלכע האבן ווען עס איז באטראטן נישט
נאר די יידישע בינע, נאר אלע בינעס פון דעם לאנד און פון דער גאנצער וועלט. און ווייל דער מענעדזשער האט געהאלטן בא ריידן פון שיינהייטן, האט ער זיך שוין דערלויבט צולייגן נאך עטלעכע ווערטער, אז
אף דער אויסשטעלונג פון שיינהייט אין פאריז האט הענריעטא שוואלב
באקומען דעם ערשטן פריז.
    
גענוג. אנדערע מעלות האט מען שוין פארשפארט אויסרעכענען.
דאס טעאטער האט זיך שוין סיי ווי געבראכן פונעם פובליקום, וואס איז
געקומען מקבל פנים זיין דעם שטערן פון בוענאס־איירעס, די בארימטע
שיינהייט, וועלכע האט באקומען דעם ערשטן פריז. און ס׳איז נייטיק
צוצוגעבן, אז דאס געערטע פובליקום, וואס איז א ביסל געוווינט געווארן, מע זאל עס אמאל אפבלאפן, דאס הייסט, דערציילן, אז אפן הימל
איז א יאריד, איז איצטיקס מאל געווען באפרידיקט אפן בעסטן ארט און
האט אויפגענומען דעם שטערן פון בוענאס־איירעס מיט אזא מין דונערדיקן אפלויז, וואס נאר אין א יידיש טעאטער אין ניו־יארק קאן אזעלכעס
געמאלט זיין.
    
עס איז גרינג זיך פארצושטעלן, מיט וואס פאר א טאן ניסל שוואלב
האט גערעדט מיטן מענעדזשער פון טעאטער, אז ער איז געקומען צו
דער צווייטער פארשטעלונג שמועסן וועגן באדינגונגען און דערזען אן
אנשלאג בא דער קאסע: „קיינע טיקעטס מער״. ניסל שוואלב האט גאר
פארגעסן, אז די מעשה מיטן ערשטן פריז אין פאריז האט אויסגעטראכט
דער מענעדזשער פון זיין אייגענער פאנטאזיע, און ער האט גענומען
דערציילן מיט היץ, מיט פייער, ווי זיין שטייגער איז, נסים ונפלאות,
ווי אזוי זיין שוועסטער האט באקומען דעם דאזיקן פריז. ווי אזוי די
אלע איבעריקע בילד־שיינע פרויען האבן איר מקנא געווען, נישט פארגונען. ווי אזוי די דירעקציע אליין איז געווען אויפגערעגט, אז מען
איז געווויר געווארן, אז זי איז א יידישע טאכטער. ווי אזוי מע האט
שיר־שיר נישט צוגענומען בא איר דעם ערשטן פריז. א גליק, וואס
ער, ניסל שוואלב, האט זיך ארויסגעשטעלט, געוואלט מאכן זיי אלעמען
א סקאנדאל. און נישט נאר געוואלט, נאר טאקע געמאכט זיי א סקאנדאל. ער האט זיי געזאגט דאס און דאס, אזוי און אזוי...
    
ניסל שוואלב האט געמוזט איבערהאקן אינמיטן, ווייל סאמע דא
האט ער דערפילט, ווי עמעצער האט אים אנגעטראטן אפן פוס, נאר
אזוי שטארק, ווי דאס וואלט געווען א פוס פון א סאלדאט פון דער
גווארדיע. צום סוף איז דאס גאר געווען בריינדעלע קאזאקס פוס. דאס
האט זי אים אנגעטראטן, ער זאל זיך א ביסל איינהאלטן. ווי קומט
אהער בריינדעלע קאזאק? ― סטייטש, דאס איז זי דאך געווען די
העכסטע מעקלערן פון דער פרימאדאנע שוואלב. דאס האט זי דאך
אראפגעבראכט פון לאנדאן דעם „שטערן פון בוענאס־איירעם״. היינט
ווי איז דאס מעגלעך, מע זאל ריידן פון באדינגונגען ― און זי זאל
נישט זיין דערביי? ניסל שוואלב האט זיך נאכדעם נישט געווונדערט
דערויף, וואס ער איז מיט זיינע מעשיות פארקראכן א ביסל צו ווייט.
ער האט זיך נאר געווונדערט, ווי קומט צו א נקבה אזא שווערער פוס?
    
גליקלעכע הענריעטא! זינט זי איז אף דער בינע, זינט זי איז א
פרימאדאנע, האט זי נאך אזא אויפנעם נישט געהאט אין ערגעץ,
ווי דא אין ניו־יארק. אזעלכע דונערנדיקע אפלאדיסמענטן האט
זי נאך נישט געהערט, זינט זי לעבט אף דער וועלט. ניין, דאס זיינען
נישט געווען אפלאדיסמענטן פון מענטשלעכע הענט. א מענטשלעכע
האנט איז דען אימשטאנד ארויסצולאזן אזעלכע הילכיקע קולות? אזוי
הילכיק דונערט עס נאר, ווען מע פאטשט קישנס, ווען מע שלאגט אויס
בעטגעוואנט, ווען מען רייניקט דורך רויכווארג זומער אף דער זון מיט
גוטע שטעקנס, אדער, ווייניקסטנס, ווען מע גיט איינעם אין די הענט
אריין צוויי ברעטלעך און מען זאגט אים „קלאפ! שנייד! בראק אף
וואס די וועלט שטייט!״...
    
מיר מוזן זיך מודה זיין צום סוף און אויסזאגן פונעם סוד, אז
גאנץ אויבן אף דער גאלעריע זיינען געווען אזעלכע מענטשן מיט אזעלכע „כלים״ אין די הענט, וואס האבן ארויסגערופן דעם דאזיקן שטורעם אלעמאל, ווען דער שטערן פון בוענאס־איירעס האט זיך באוויזן
אף דער בינע, אדער באדארפט פארלאזן די בינע. דאס טעאטער איז
שיר נישט צעפאלן געווארן פון אזא דונערן מיט אזא שטורעמען. דאס
אונטערשטע פובליקום האט מיט שרעק געקוקט ארויף, געוואלט זען,
פון וואנען גייט דער קראך, און האט אליין אויך געהאלפן דונערן און
שטורעמען. דאס ליגט שוין אין דער טבע פון א פובליקום, וואס דארף
נאר האבן דעם ערשטן סיגנאל. ווער איז דאס מחויב צו וויסן, פון וואנען עס גייט דער סיגנאל? וועמען וועט דאס א שטייגער, איינפאלן
אין קאפ, אז דארט ערגעץ זיצן מענטשן מיט „כלים״ אין די הענט,
אנגעגרייט אף צו מאכן א דערפאלג דער פרימאדאנע, און אז צווישן
די דאזיקע „קלאפערס״ געפינט זיך טאקע איר אייגענער ברודער?
    
יא. דער ערשטער צווישן די „קלאפערס״ איז געווען נישט קיין
אנדערער, ווי אונדזער באקאנטער טראגיקער איזאק שוואלב ― און דאס
איז טאקע געווען זיין „דזשאב״, וואס זיין ברודער ניסל האט אים
אוועקגעגעבן דערווייל אף דער ערשטער צייט אין אמעריקע.
    
סיק טראנזיט גלאריא מונדי ― זאגט א לאטייניש שפריכווארט.
אף אונדזער יידיש, אז מיר זאלן עס וועלן איבערזעצן א ביסל פרייער,
וועט דאס הייסן: אט אזוי ווערט אמאל פון א טראגיקער א קלאפער.
    
קאפיטל דרייסיק
  
דער לאמזשער סאלאוויי
    
אונדזער קאמונע „קלאמער שוואלב עט קאמפ.״ איז געגאנגען אין
אמעריקע, קאן מען זאגן, דורך טיר און דורך טויער. אין דער זעלבער
צייט, וואס דער „שטערן פון בוענאם־איירעס״ איז אויפגעגאנגען אפן
הימל פון דער יידישער בינע, האט זיך געלאזט הערן אין דער יידישער
„פרעסס״ א קול־נגינה פון א „לאמזשער סאלאוויי״, וואס די בלעטער
האבן אויפגעכאפט און צעפויקט איבער גאנץ אמעריקע.
    
הכל תלוי במזל ― ס׳איז א גליק־זאך. אין לאנדאן איז דער דאזיקער חזן געלעגן פארשטעקט אין א ווינקל, זיך געוואלגערט אין א קעלער, געשטארבן נישט היינט געדאכט מיט דער גאנצער משפחה דריי
מאל א טאג פון הונגער, געמוזט אנקומען צו די טובות פון די לאנדאנער „טשארעטיעס״ און צו די עצות פון אזעלכע גוטע מענטשן, ווי
מיסטער קלאמער. און דא, אין ניו־יארק, איז ער מיטאמאל מפורסם
געווארן, אויסגעוואקסן מיט דריי קעפ העכער און באקומען א נאמען,
וואס קלינגט פון איין עק שטאט ביזן אנדערן.
    
אין אלע בלעטער און אף אלע בלאקס אף די אפישן האט איר געקאנט יענעם סעזאן לייענען יעדן טאג די דאזיקע שרייענדיקע בחצוצרות־וקול־שופרדיקע אנאנסן:
    
„קומט היינט אין אונדזער טעאטער הערן דעם לאמזשער סאלאוויי זינגען כל־נדרי מיט זיין קאפעליע, וואס דער קעניג געארג האט
באווונדערט!״
    
ווי ארום איז דאס אויסגעוואקסן דער לאמזשער חזן אין טעאטער?
און פון וואנען האט זיך עס גענומען אהער דער גאט די נשמה שולדיקער קעניג געארג? ― אונדזער פריינט לעזער דארף אזעלכע קשיות
נישט פרעגן. ער דארף זיך נאר דערמאנען, אז מיר זיינען מיט אונדזער
קאמונע נישט אין יעהופעץ, נאר אין דער גאלדענער מדינה פון קאלומבוסן, אינעם פרייען גוטן גליקלעכן לאנד, וואס הייסט אמעריקע.
    
 .. .. .. ..
    
 .. .. .. ..
    
וואס מע וויל, קאן מען זאגן אף אונדזערע ברידער אין דער גאלדענער מדינה: למשל, אז זיי זיינען א ביסל צו להוט נאך די ביזנעס,
אז זיי ווארפן זיך ארויף אפן אמעריקאנער לעבן מיט אן אומגעהייע־רער זשעדנעקייט, ווערן גיך אמעריקאניזירט, ווילן אויסזען מער אמעריקאניש, ווי די אמעריקאנער אליין, און נאך אזעלכע זאכן, וואס בא
איינעם איז עס א חסרון, באם אנדערן ― א מעלה, ― איין שבח מוז
מען אף זיי נאכדערציילן, אז דעם אלטן פסוק פון אונדזער אלטן חומש: „ואהבתם את הגר״ ― איר זאלט ליב האבן דעם פרעמדן, ווייל
איר זענט אליין געווען פרעמדע ― דעם דאזיקן פסוק פארגעסן זיי
קיינמאל נישט און וועלן נישט פארגעסן, אפילו ווען זיי זאלן ווערן
אויסגעגרינט אפן געלסטן אויפן. איך זאל וויסן, אז מע וועט מיך נישט
באשולדיקן, אז איך בין מגזם, וואלט איך זאגן, אז אין דער מצווה פון
הכנסת־אורחים איז דארט יעדער ייד כמעט אן אברהם־אבינו. אן אורח, נישט נאר א קרוב, נאר גלאט א לאנדסמאן איז בא זיי א גאנצער
אנטיק. יעדער אמעריקאנער ייד, וואס איז אליין אמאל געווען א געפלאנטער און פארזוכט דעם טעם פון עמיגראנט, קוים האט ער זיך
ארויפגעארבעט אף א שטיקל מעמד, וועט ער זיך נישט בארויקן, ביז
ער וועט נישט אראפברענגען איינציקווייז די איבעריקע משפחה פון דער
אלטער היים. ער זאל נאר קאנען, וואלט ער דאכט זיך, א בעלן געווען,
אז דאס גאנצע שטעטל זיינס מיטן רב און מיטן שוחט און מיטן חזן
זאלן זיך אריבערפעקלען צו אים אין זיין נייער געבענטשטער היים.
לאזן אלע זען, וואס פאר א לעבן ער מאכט אין דער גאלדענער מדינה
פון קאלומבוסן, און לאזן זיי אויך מאכן א לעבן.
    
מע דארף נישט מיינען, פונדעסטוועגן, אז מיר זיינען גענייגט צו
זינגען א דיפיראמב, א לויבליד צו אונדזערע אמעריקאנער ברידער און
ארויסשטעלן זיי אלע פאר צדיקים גמורים. מענטשן זיינען אלעמאל און
אומעטום נאר מענטשן. קומט אראפ א לאנדסמאן, נעמט מען אים אויף
מיט דער גרעסטער גאסטפריינדלעכקייט. מע ווייסט נישט די ערשטע
צייט, ווו מע זאל אים אוועקזעצן. מע איז זיך מיט אים משמח. מע
שטאלצירט מיט אים. מע גיט אים די בעסטע עצות. מע ווייזט אים דעם
ריכטיקסטן וועג. מע שטיצט אים אפטמאל אונטער מיט א מזומנעם דאלאר, אזוי ווייט ווי מע קאן. דאס אלצדינג איז אבער נאר אף דער הייסער שעה. די צייט שטייט נישט. פאראן א פסוק בא זיי, א הארטער
פסוק: „טיים איז מאני ― צייט איז געלט״. אוועק די הייסע שעה, זאגט
מען צו אים: אצינד, מיסטער, צו דער ארבעט! דאס לאנד איז פאר דיר
אפן, גיי, ברודערל, מאך א לעבן״...
    
און דער פרישער אורח, אויסגערוט און ארומגעקוקט זיך, גייט
ארויס אף דער קאכנדיקער גאס און בלייבט א פארטומלטער.
    
וואס איז די מעשה?
    
אינעם דאזיקן פארהאוועטן, פארטארעראמטן לאנד פון „האררי־אפ״, ווו קיינער האט קיין צייט נישט און אלע זיינען פארביזיט פון
גאנץ פרי אן ביז שפעט אין דער נאכט, אז עס קומט צו פארן אן אורח,
אריינרוקן א שלום־עליכם, מכבד זיין מיט א שמעק־טאבאק און פרעגן:
דארף ער נישט ווארטן, ביז עמעצער וועט אים אפשטעלן אין גאס,
„מה שמכם?״ ― ער וועט דארפן דערויף לאנג ווארטן. ניין. דאס איז
א לאנד פון זעלבשטענדיקייט. א לאנד, ווו יעדער איז א באלעבאס אף
זיך אליין. א לאנד, וואס האט אויסגעארבעט אן אייזערנעם פרינציפ:
„העלפ יור סעלף״ ― העלף זיך אליין. אף אונדזער לשון וועט דאס
הייסן אזויפיל, ווי: „פעטער, שטייט מיר נישט אפן וועג!״ „פעטער
אקערט מיט דער נאז, ארבעט מיט די זייטן!״ אדער: „פעטער, איר
קאנט גיין שטארבן, אויב איר האט נישט וואס צו עסן״. ניין. אין אזא
לאנד דארפט איר נישט ווארטן אף כיבוד און ארויסקוקן אף נסים. איר
באדארפט אליין זיך מטריח זיין אפשטעלן יעדן איינציקן און ארויס
מיט לשון: „סער, איך בין דער און דער און קאן דאס און דאס ―
אפשר דארפט איר הענט?״... הענט ― דאס איז דער עיקר. נישטא קיין
מענטשן, נאר הענט, וואס לייגן פאר. הענט, וואס ריידן. הענט, וואס
שרייען: „הענט! הענט!״ ― און וואס העכער איר וועט שרייען „הענט״
― איז אלץ בעסער פאר אייך.
    
נאר איר דארפט נישט זיין נאיוו און מיינען, אז ס׳איז נייטיק, אז
איר אליין דארפט ארומגיין איבער דער סטריט און שרייען: „הענט!
הענט!״ ניין. דערויף איז געגעבן געווארן א „פרעסס״. דערויף זיינען
באשאפן געווארן צייטונגען, וואס באדינען דאס ברייטע פובליקום און
וואס זיינען באזעצט און פארזייט, דורכגעשפיקעוועט און אנגעניזשעט
מיט לעבעדיקע אדווערטייזמענטס און שרייענדיקע אנאנסן פון אויבן
ביז אראפ, וואס ריידן וועגן זיך, קלינגען, פייפן און טרומייטערן בח־צוצרות וקול שופר! און ווער נאך עס וויל אין דעם לאנד מאכן א לעבן, און ווער נאר עס וויל זיין באווארנט, אז ער זאל אין דעם פרייען
גאלדענעם אמעריקע נישט אויסגיין שטילערהייט פון הונגער, ― דער
מוז אנקומען צו דער הילף פון דער „פרעסס״. דער מוז ― צי ער וויל
צי ער וויל נישט ― אדווערטייזן זיך אין אלע בלעטער, אפלויבן זיך
אליין און זיין סחורה אין טאג אריין, קלינגען אין אלע גלעקער, פייערן
און טרומייטערן בחצוצרות וקול שופר!
    
די דאזיקע לאגע האט באלד פארשטאנען אונדזער פירער פון דער
קאמונע. ער האט אנגעשמעקט מיט זיין נאז און געכאפט מיט זיין אויג,
אז מע טאר נישט מאכן לאנגע שהיות, אז מע באדארף נעמען די לייצעס אין איין האנט, די בייטש אין דער אנדערער האנט ― און מארש!
דערצו האט אים מיטן לאמזשער חזן צוגעשפילט א ביסל די צייט און
א ביסל די הצלחה. די צייט איז געווען, ווי מיר ווייסן שוין ימים־טובים־צייט, ווען חזנים זיינען אין אמעריקע א גאנגבארער ארטיקל. און די
הצלחה איז געווען, וואס אקוראט צו זייער אנקומען קיין ניו־יארק איז
א געוויסע „סאסייעטי״ געבליבן אן א חזן. און כאטש די סחורה איז
אין אמעריקע דא איבערגענוג, אזוי, אז אף דעם ערשטן אנאנס: „עס
ווערט געזוכט א חזן אף ימים־נוראים״ ― האבן זיך א שאט געגעבן
חזנים פון דער וועלט, און אונדזער לאמזשער חזן איז אויסגעקומען
אויסצושטיין א געוואלדיקן קאנקורס, האבן זיך אבער אריינגעמישט
זיינע לאמזשער לאנדסלייט און אונדזער לאמזשער חזן איז געווארן
„אללל־רייט״.
    
דאס איז אבער געווען נישט מער ווי אן אינטערמעצא, אן הקדמה
צו דער קאריערע פונעם לאמזשער סאלאוויי. אן אמעריקאנער סאסייע־טי דארף א חזן נאר אף ימים־נוראים, און פון ימים־נוראים אליין קאן
מען קיין לעבן נישט מאכן. דא האט זיך ארויסבאוויזן אונדזער קאמבינאטאר ניסל שוואלב מיט זיין אונטערנעמונגס־טאלאנט. ער האט אפגעדונגען א האל און געלאזט אפדרוקן אין אלע בלעטער אזא מין
אנאנס:
    
„א מענטש א סאלאוויי. א האלדז א קלארנעט. א קול א פידל.״ דאס
איז דער וועלט־בארימטער לאמזשער חזן מיט זיין אייגענעם כאר. ער
וועט זינגען כל־נדרי אין דעם און דעם מוזיק־האל מיט באגלייטונג פון
זיין אייגענער קאפעליע אף אלערליי אינסטרומענטן, וואס האבן געשפילט פארן קעניג געארג״.
    
דער ערשטער קאנצערט איז געווען אויך דער לעצטער קאנצערט,
ווייל אף מארגן אינדערפרי איז אונדזער ניסל שוואלב און זיין געלט־שותף מיסטער קלאמער געזעסן בא א גלאז ביר און א האוואנא־סיגאר
מיט א מענעדזשער פון א יידיש טעאטער און אונטערגעשריבן אן אג־רימענט אף דרייסיק ספעקטאקלען, אין וועלכן דער „לאמזשער סאלאוויי״ מיט זיין קאפעליע דארף זינגען אלע נאכט כל־נדרי אין דער בארימטער אפערעטע, וואס הייסט טאקע מיטן נאמען „כל־נדרי״.
    
נאכדעם ווי דער אגרימענט איז געווען אונטערגעשריבן, און דער
מענעדזשער האט אים אריינגעלייגט אין זייט־קעשענע, אזוי האט מיסטער קלאמער באלד חרטה געקריגן אפן געשעפט און גענומען עסן דעם
קאמפאניאן, ניסל שוואלב, למאי ער האט זיך אזוי געאיילט פארהאנדלען אזא סחורה בחצי חינם. א סימן ― נאך די ערשטע עטלעכע ספעקטאקלען האט דער זעלבער טעאטער־מענעדזשער אונטערגעשריבן מיט
זיי א נייעם אגרימענט אף נאך דרייסיק ספעקטאקלען פאר א פרייז פונקט
דריי מאל אזויפיל. דאס האט געבראכט דערצו, אז די צוויי שותפים, מיסטער קלאמער און ניסל שוואלב, זאלן זיך דעם ערשטן מאל אפן אמעריקאנישן באדן צעאמפערן, צעווערטלען זיך, אנרופן איינס דאס אנדערע
מיט פארשיידענע נעמען, וואס מיר קאנען בשום אופן זיי נישט ברענגען, ווייל זיי פאסן זיך נישט פאר אזעלכע דזשענטללייט, ווי די דאזיקע צוויי. אזא ווערטלען זיך האט געקאנט געשלאסן ווערן מיט א מיאוסן
סקאנדאל, ווארעם איינער פון זיי (ניסל שוואלב) האט שוין געהאט אנגעבאטן מזומנע פעטש פאר זיין קאמפאניאן (מיסטער קלאמער). א גליק,
וואס דער חזן מיט דער חזנטע האבן זיך אריינגעמישט און באצייטנס
צענומען, די צעאמפערטע קאמפאניאנען, זיי דערמאנט, אז זיי שטייט פאר
זייער א וויכטיקע ארבעט, אויב נישט די וויכטיקסטע: באשטאטן ראפא־לעסקאן. דערווייל האט די חזנטע געמאכט זייער א שיינעם סאפער פאר
דער גאנצער קאמונע, איינגעלאדן די מאדאם טשערניאק (בריינדעלע קא־זאק) און א פאר לאמזשער לאנדסלייט, וואס האבן צוגעזאגט קומען מיט
זייערע „מיסעסן״ פארברענגען מיט זייער לאנדסמאן, דעם לאמזשער סאלאוויי, אן אוונט, באקענען זיך מיט זיינע קאמפאניאנען און געבן א לעב
אונטער, ווי גאט האט געבאטן.
    
קאפיטל איין און דרייסיק
  
א מאדנע ביאגראפיע
    
„באשטאטן״ ראפאלעסקאן איז געווען נישט אזוי לייכט, ווי אונדזערע שותפים פון דער „קאמונע״ האבן זיך געקאנט פארשטעלן. ערשטנס
האט מען ראפאלעסקאן כמעט נישט אנגעקוקט אין די אויגן, פון זינט
מען איז געקומען קיין אמעריקע. גאנצע טעג פירט ער זיך ארום מיט דער
מאדאם טשערניאק ― „טאמער ווייסט איר, וואס פאר עסקים בא אים
מיט אט דער חיה?״ ― און קומט אפדערנאכט, זעט מען אים נישט. ער
איז אויסן אומעטום אף אלע קאנצערטן, אין אלע טעאטערס אינעם אריסטאקראטישן גויישן ניו־יארק, וואס מע רופט עס „אפטאון״, גלייך ווי ער
וואלט געקומען אהער צו די גויים, נישט צו די יידן. גלייך ווי נישט דאס
יידיש טעאטער האט פאר אים אן אינטערעס. גלייך ווי ער וואלט נישט
זיין קיין יידישער ארטיסט, קיין בלאנדזשנדיקער שטערן פון דעם יידישן נע־ונדנעם טעאטער, קיין קינד פונעם יידישן געטא.
    
די ערשטע צייט האבן אונדזערע „קאמונע״־מענטשן דערויף זיך נישט
אזוי שטארק ארומגעקוקט. א יונגערמאן ― האבן זיי זיך געטראכט ― דאס
ערשטע מאל אין א פרעמד לאנד, לאז ער זיך א ביסל ארומזען. ווייטער־ווייטער אבער האבן זיי אנגעהויבן קוקן אף אים קרום, נאכפרעגן זיך,
וווהין ער גייט און וואס ער טוט, און גענומען זאגן מוסר, למאי ער קוקט
זיך נישט צו צו דעם, וואס ער באדארף? למאי ער שטודירט בעסער נישט
די יידישע בינע אינעם יידישן ניו־יארק, וואס הייסט „דאון־טאון״, און
למאי ער זעט נישט עפעס נאשן פון די בארימטע אמעריקאנער יידישע
„סטארס״?
    
דערויף האט זיי ראפאלעסקא אפגעענטפערט, אז די יידישע בינע
פארשפארט ער צו שטודירן, ער קען זי שוין דורך און דורך, און אויב
עס קאן זיין א רעדע פון „נאשן״, קאן עס נאר מעגלעך זיין בא די אומות העולם, אין די אמעריקאנער גרויסע טעאטערן.
    
דאס איז אבער געווען מער נישט אזא תירוץ פאר די בענטשליכט.
ראפאלעסקא איז געווען פארנומען אין ניו־יארק מיט זיינע אייגענע ביזנעס, ווי מיר וועלן אין גיכן געווויר ווערן. די קאמונע־מענטשן האבן אבער
דערמיט נישט געקאנט זיין צופרידן. זיי האבן געוואלט דורכויס, אז
זייער שפיגל ראפאלעסקא זאל וואס גיכער אויפטרעטן פארן ניו־יארקער
יידישן פובליקום, באווייזן ווער ער איז און וואס ער איז.
    
נאטירלעך, האט ניסל שוואלב געטאן, וואס ער האט געקאנט. ער
האט קודם באקאנט געמאכט אלע רעפארטערס פון די יידישע צייטונגען
מיט דער ביאגראפיע פון לעא ראפאלעסקא אין קורצן. ער האט זיי איבערגעגעבן, יעדן באזונדער בסוד, אז ראפאלעסקא שטאמט פון דער אנגעזעענסטער יידישער פאמיליע אין בוקארעשט. אז זיין פאטער ― סע־מיואיל ראפאלעסקא ― איז איינער פון די רייכסטע באנקירן אין רומעניע, וואס האט באקומען בירגער־רעכט פונעם קעניג אליין. נאר עס האט
אים אפגעקאסט א מענגע! נאך קינדווייז האט דער קליינער לעא ארויסבאוויזן געוואלדיקע ארטיסטישע פעיקייטן און געחלומט שטודירן
„קונסט״, האבן די פאנאטישע עלטערן נישט געוואלט נישט הערן, נישט
זען. איז זיך מיישב דער יונגער לעא און שטעלט זיך פאר איינמאל פאר
דער רומענישער קעניגן, די באוווסטע דראמאטישע שריפטשטעלערן
קארמען סילווא...
    
― קארמען סילווא איז א שריפטשטעלערין פון נאוועלן, ― רייסט
אים איבער דער רעפארטער. נאר ניסל שוואלב פאלט נישט אראפ בא
זיך. ער דערציילט ווייטער:
    
― אבער א מבינטע אף דראמע איז זי שוין? נו, אלזא האט זיך
אונדזער לעא ראפאלעסקא פארגעשטעלט פאר איר און פארגעלייענט א פאר
מאנאלאגן, איז די קעניגן אזוי ארויס פון די כלים, אז זי האט אים אף
איר רעכענונג געגעבן שטודירן אין גרעסטן רומענישן טעאטער. דער
יונגער ראפאלעסקא אבער האט תמיד געשטרעבט צו דער יידישער בינע.
„איך בין, זאגט ער, א קינד פון יידישן פאלק, און איך דארף, זאגט ער,
דינען מיין פאלק, מיין שפראך, נישט קיין פרעמדע״. און איינמאל אין
א שיינעם פרימארגן האט ער זיך אוועקגעלאזט מיט א יידישער וואנדער־טרופע, וואס האט ארומגעבלאנדזשעט אין יענער צייט איבער רומעניע
פון שטאט צו שטאט. דער דירעקטאר פון יענער טרופע איז געווען איינער
א געוויסער ארטיסט און הויכגעלערנטער דראמאטורג האלצמאן, בער־נארד האלצמאן, דער בארימטער פארפאסער פון דעם בארימטן ווערק
„אוריאל אקאסטא״...
    
דא האט אים דער רעפארטער געמוזט אונטערברעכן:
    
― עסקיוז מי, מיסטער שוואלב, דער פארפאסער פון „אוריאל
אקאסטא״ איז נישט האלצמאן, נאר קארל גוצקאוו.
    
ניסל שוואלב איז אבער נישט פון די, וואס פארלירן זיך. ער פארענטפערט זיך:
    
― איך ווייס, אז דער פארפאסער איז קארל גוצקאוו. איך מיין דעם
איבערזעצער אף יידיש.
    
― אי בעג יור פארדען! ― שלאגט אים איבער נאכאמאל דער פארעקשנטער רעפארטער. ― דער איבערזעצער פון „אוריאל אקאסטא״ איז
נישט האלצמאן, נאר יוסף לערנער.
    
ניסל שוואלב האקט ווייטער:
    
― איך ווייס, אז לערנער. לערנער איז געווען דער ערשטער איבערזעצער. איז אבער האלצמאן נישט געווען צופרידן מיט דער איבערזעצונג, האט ער איינמאל אין א שיינעם פרימארגן זיך אוועקגעזעצט אף
א גאנצער נאכט און האט איבערגעזעצט דאס גאנצע ווערק איבער א נייס,
ספעציעל פון ראפאלעסקאס וועגן, און ס׳איז אים זייער געלונגען. קיינער האט נאך נישט איבערגעזעצט „אוריאל אקאסטא״, ווי האלצמאן,
און קיינער האט נאך אזוי נישט געשפילט די ראלע, ווי ראפאלעסקא. איר
קאנט פארשטיין פון דעם פאקט אליין, אז אין ווין האט איינמאל זא־נענטאל, דער גרויסער זאנענטאל, געזען ראפאלעסקאן אין דער ראלע פון
אוריאל אקאסטא, האט ער זיך צעוויינט, ווי א קליין קינד, און געזאגט
איינמאל פאר אלעמאל, אן עק ― מער שפילט ער שוין נישט די ראלע!
און וואס מיינט איר? ער האט געהאלטן ווארט: ער האט זי טאקע נישט
געשפילט ביזן טויט אריין ― איך זאל אזוי האבן אלעמענס גוטס...
    
די אמעריקאנער רעפארטערס זיינען נישט קיין שרעקעדיקע קינדער.
זיי ווייסן, וואס הייסט בלאף. האבן זיי מער נישט ווי צוגעפיקסט א ביסל
דאס אלץ וואס זיי האבן זיך אנגעהערט פון ניסל שוואלב. דאס הייסט,
א ביסל האבן זיי ארויסגעווארפן, א ביסל צוגעלייגט ― און עס איז
ארויס א ווונדערלעכע ביאגראפיע.
    
אויפן אנדערן טאג, אז ראפאלעסקא האט געעפנט דאס בלאט, האט
ער איבערגעלייענט זיין אייגענע ביאגראפיע, באטיטלט מיט א כפל־שמו־נהדיק קעפל מיט גרויסע אותיות:
    
 א נ יי ע ר  ש ט ע ר ן  א ף  ד ע ר  יי ד י ש ע ר  ב י נ ע!
    
 ק א ר מ ע ן  ס י ל וו א  א ו י ס ע ר  ז י ך!
    
  ק ע נ י ג ן  ק ר ו י נ ט  י ו נ ג ן  ס ט א ר.
    
 ז א נ ע נ ט א ל  ג י ס ט  מ י ט  ט ר ע ר ן״.
    
אף אונדזער יונגן העלד איז אנגעפאלן אזא געלעכטער, אז מע
האט אים קוים אפגעראטעוועט.
    
קאפיטל צוויי און דרייסיק
  
אין דער „קיבעצארניע״
    
„קיבעץ״ ― דאס איז א יידיש־אמעריקאניש ווארט, געבוירן געווארן אפן אמעריקאנישן באדן, אין די ספערן פון דער יידישער פרעסע
און יידישן טעאטער.
    
איבערזעצן דאס ווארט אף אונדזער לשון ― מוז איך אנקומען
צו א גאנצער ריי פון ווערטער און באגריפן און פרווון זאגן אזוי:
    
זיך קיבעצן הייסט: איבערווארפן זיך מיט שטעכווערטער, פירן
רכילות אפן ארט, ריידן לשון־הרע אין די אויגן, איינעסן זיך אין די
ביינער, אריינקריכן יענעם אין די גרגרת, דערלאנגען ביז דער זיבעטער
ריפ, דרעליווען אין אויער, טרעפן אין שווארצאפל, זאלצן אף די ווונדן,
טרייבערן די קישקעס, רייסן די הויט, טרענען די אדערן, דערגיין די
יארן, מאכן די עקטיקע, באגראבן ניין איילן, מיט גוטן, שלאגן כפרות,
קושנדיק ארויסנעמען די נשמה ― א! אונדזער יידיש לשון איז, ברוך־השם גענוג רייך. איז אבער דער חסרון, וואס די אלע באגריפן צוזאמען גענומען, קומען נישט צו דעם איין און איינציקן ווארט „קיבעץ״,
וואס נאר אפן שטארקן אייגנארטיקן אמעריקאנישן באדן האט געקאנט
אזעלכעס אויפבליען און אויסוואקסן. און וויבאלד אזוי, האב איך מורא,
אז עס וועט מיר זיין שווער איבערצוגעבן אייך, וואס איז דאס אזעלכעס „קיבעצארניע״.
    
די קיבעצארניע ― דאס איז א מין קלוב, אדער א קאפע אזעלכע
אינעם ניינטן דיסטריקט פון ניו־יארק, ווו עס קומען זיך צונויף א געוויסער קלאס אינטעליגענטן, וואס האבן א שייכות צו ליטעראטור, טעאטער און פאליטיק.
    
דאס זיינען דאס רוב מענטשן פון פארשיידענע לאגערן און אלערליי פארטייען, מערסטנטייל ― קעגנערס, אפטמאל ― קאנקורענטן,
און כמעט אן אויסנאם ― פארביטערטע שונאים אפן לעבן, וואס האבן
זיך פיינט, קאנען זיך נישט אנקוקן דעם פרצוף, נישט הערן איינס דעם
אנדערנס נאמען. ניין, דאס זיינען אזעלכע פארברענטע שונאים, וואס
אז איינער פון זיי, למשל, זאל חלילה, צומאכן אן אויג, וואלט דער אנדערער געגאנגען טאנצן א פריילעכס בא אים אפן קבר.
    
אין א געוויסער צייט קומען זיך צונויף אין דער קיבעצארניע די
דאזיקע פארשוינען, באזעצן זיך אף זייערע געוויסע ערטער, יעדער בא
זיין טישל, ארומגערינגלט מיט זיינע פארטיי־מענטשן און מיט זיינע פאטריאטן. מע הייסט זיך דערלאנגען עפעס נעמען אין מויל אריין, מע
פאררויכערט ציגארן ― און עס הייבט זיך אן א קיבעצעריי, דאס הייסט,
כלומרשט גאר אין גוטן מוט הייבט מען אן איבערווארפן זיך איין טישל
איבערן אנדערן מיט קאמפלימענטן, שטעכווערטער און לצנות, וויצן און
פליאטקעס, חכמות און פלוידערייען, איבערוואשן איינס דאס אנדערע
דאס קויטיקע גרעט דורך א ביסל צו שארפע און צו איבערגעטריבענע
קריטיק און הומאריסטישע גוזמאות, אנטרעטן פארבייגייענדיק יענעם
סאמע דארט, ווו עס טוט וויי, זען מיט פארגעניגן, ווי יענער מינעט
זיך, צאפלט, באקומט שיער די אפאפלעקציע ― און דאס אלץ דווקא
אין בעסטן אויפן, אף קאטאוועסלעך, מיט א ליבלעך שמייכעלע, אדער
מיט א הילכיקן געלעכטער.
    
די קיבעצארניע ― דאס איז א מין פרייער גיהנום, ווו מענטשן
בראטן און פרעגלען זיך אפן פייער, א מין שוויצבאד, ווו מען בעזעמט
זיך איינס דאס אנדערע. דא אין דער קיבעצארניע, ווערן באשאפן עקסטרעמען, פאבריצירט מיינונגען און דעפוטאציעס, באשטימט קאריערעס פון שרייבערס, ארטיסטן און קינסטלערס. די קיבעצארניע זאגט
ארויס איר ערשטע מיינונג קורץ און שארף צו גוטן אדער צו בייזן. די
קיבעצארניע טראגט ארויס איר ווערדיקט ― טויט אדער רויט. די קי־בעצארניע לייגט איר שטעמפל: „אלל־רייט״ אדער „לעזאזל״.
    
אצינד, אז איר ווייסט שוין, וואס עס איז אזעלכעס „קיבעצארניע״,
וועלן מיר אייך בעטן אף א וויילע אהין מיט אונדז אריינצוטרעטן.
    
 .. .. .. ..
    
 .. .. .. ..
    
דאס איז געווען אין אן אסיענדיקן נעפל־טאג, איינער פון די טעג,
ווען די אומזיכטיקע הימלען פון ניו־יארק, פארשטעלט מיט די הויכע
אומגעלומפערטע מויערן, וואס מע רופט זיי דארטן „וואלקן־קראצעס״,
און מיט די אייזערנע הימל־באנען, וואס הייסן דארט „עלעווייטער״, זיינען פארוויינט און פאררויכערט און כאפן דעם אנבליק פון לאנדאנער
הימל.
    
און געווען איז עס פארמיטאג־צייט, די שעה, ווען די צווייטע שטאט
פון דער וועלט האלט סאמע אין דעם רעכטן טארעראם: אלץ איז ביזי
― דאס הייסט, אלץ רוישט, אלץ ארבעט, אלץ לויפט, אלץ קויפט, אלץ
האנדלט, אלץ וואנדלט. מיט איין ווארט ― ס׳איז א קעסל און עס
קאכט.
    
נישט קוקנדיק, וואס דאס איז געווען די סאמע ביזי־צייט, איז
די „קיבעצארניע״ געווען פול געפאקט. אלע טישלעך זיינען געווען באזעצט. א שפילקע נישט דורכצוווארפן. א בלויער רויך איז געשטאנען
― כאטש מיט א מעסער דורכצושניידן. אלץ האט גערעדט, געפלוידערט
און געגראגערט. הכלל, דער עולם האט געהאלטן אין רעכטן קיבעצן.
    
בא איינעם פון די טישלעך זיינען געזעסן דריי פארשוינען, געטרונקען ביר און געווען פארטיפט אין א שמועס, אז זיי האבן גארנישט
געהערט, אז פונקט אין דער מינוט זיינען זיי בא אלעמען אין די מיילער,
ווערן געקיבעצט פונעם עולם אפן שארפסטן ארט. די דריי פארשוינען
האבן געהאלטן אין איין ריידן איינס איבערן אנדערן, אין איין דערציילן
גרויסקייט, בארימען זיך און האקן שקרים אף וואס די וועלט שטייט.
פון די דאזיקע דריי פארשוינען, וואס האבן זיך פארהערט אין ליגן, זיינען צוויי פון זיי אונדז גאנץ גוט באקאנט נאך פון דער אלטער וועלט.
פון לאנדאן.
    
 * * *
    
דאס זיינען געווען זיי, אונדזערע בעסטע פריינט, מיסטער קלאמער
און ניסל שוואלב. איצט בלייבט אונדז נאך צו באקענען זיך מיטן דריטן
פארשוין, וואס איז שוין נישט קיין לאנדאנער, נאר אן עכטער אמעריקאנער. אן אמעריקאנער וועט איר דערקענען פאר א מייל. אן אנדער
אויסזען, מיט אן אנדער שפראך, מיט אן אנדער האלטן זיך, מיט אן
אנדער באנעמען זיך. בעת דער ענגלענדער איז א פארזארגטער, פאר־ספלינטער מעלאנכאליקער, איז דער אמעריקאנער א לעבעדיקער, א
פריילעכער יענקי מיט קלוגע שארפע אויגן, מיט פרייע אנגענעמע מאניערן, מיט פרעמדע, נאר גאלדענע ציין.
    
דער פארשוין, וואס מיר גייען באשרייבן, איז א יידיש־אמעריקא־נער טעאטער־מענעדזשער, און זיין נאמען איז  נ י ק ע ל.
    
ניקעל איז איינער פון די פאפולערסטע פערזענלעכקייטן אינעם
יידישן ניו־יארק. איינער פון יענע גוטע ליבע מענטשלעך, וואס אין
אמעריקע רופט מען עס אן „א גוד באי״. אף אונדזער לשון וועט עס
הייסן אזוי גרויס ווי „א גוט ברודערל״, אדער א גוטער ברודער ביז גאר!
א מזג טוב! דאס העמד פונעם לייב. שטענדיק וועט איר טרעפן בא
אים א פריינטלעך שמייכעלע אפן תמיד יונגן אפענעם פריילעכן פנים.
אלעמאל האט ער פאר אייך א גוט ווארט. אפטמאל אויך א גמילת
חסד ― אבי ער האט נאר. נישט אלעמאל אבער האט ער. גאנץ אפט
טרעט עס, אז ניקעל אליין זוכט א גמילת־חסד. תמיד איז ער א נצרך.
ווייל זיין „מיסעס״ גייט בא אים אין ספאדיק. זי איז דער מאנצביל.
אלע ווייסן עס. זיינע שונאים די קאנקורענטן נוצן עס אויס אין דער
קיבעצארניע ווי ווייט מעגלעך. מאלט אייך, זיי לייגן צו נאך דריי מאל
אזויפיל. נאר ער לאכט פון זייער באבע. ניקעל זאל וועלן פון אלצדינג
זיך נעמען צום הארצן ― ווו וואלט ער שוין איצט אנגעשפארט!
    
ניקעל ווייס, אז מע האלט אים פארן גרעסטן בלאפער אין גרויסן
ניו־יארק.
    
ניקעל ווייס, אז איינער דערציילט אין דער קיבעצארניע א גוזמא,
טוט אים דער אנדערער א פרעג: „ווער זאגט עס ― ניקעל?״.
    
ניקעל ווייס, אז די קיבעצארניע טראכט אויס אף אים זאכן, וואס
נישט געשטויגן, נישט געפלויגן.
    
למשל, מע דערציילט, אז ער, ניקעל יאקבי, האט זיך בארימט, ווי
אזוי ער איז אמאל איבערגעפארן מיט אן אויטאמאביל דעם ניאגארא־פאל איבערן אייז, אין מיטן תמוז אין א ברענענדיקן פראסט.
    
נאר מילא, וואס די קיבעצארניע קאן אויסטראכטן! פלאפלערס!
ליידיקגייערס! שונאים! קאנקורענטן! וואס איז דער חידוש? אנו, לאז
פרווון נאך עמעצער פון די טעאטער־מענעדזשערס זיך בארימען מיט אזא
סוקסעס, ווי ער, ניקעל? אנו, לאז נאר עמעצער פרווון, אזוי ווי ער, ני־קעל, א פאר טאן מיט דער טרופע איבער דער קאונטרי, אין איין וואך
געבן צוועלף פארשטעלונגען אין אכט שטעט צוויי מאל אין פילאדעלפיע ביז שיקאגא און צוריק!
    
אזוי האט זיך בארימט אונדזער נייער באקאנטער, מיסטער ניקעל,
פאר אונדזערע צוויי אלטע באקאנטע, ניסל שוואלב און מיסטער קלאמער,
וואס האבן אים אפגעענטפערט יעדער מיט זיין אייגענער געשיכטע, נישט
פארשעמט געווארן חלילה פאר ניקעלס פאר איבער דער קאונטרי אין איין
וואך איבער אכט שטעט צוויי מאל פון פילאדעלפיע ביז שיקאגא און
צוריק.
    
מע קאן זאגן, אז די דריי האבן זיך פארהערט אין בלאף און אין
הומבוג, ווער וועמען עס וועט איבערבלאפן.
    
קאפיטל דריי און דרייסיק
  
„בלאף״ און „הומבוג״
    
„בלאף״ און „הומבוג״ ― דאס זיינען אויך עכט־אמעריקאנישע
ווערטער און באגריפן, וואס לאזן זיך נישט אזוי לייכט איבערזעצן אין
קיין אנדער שפראך. בלאפן הייסט ― נישט גלאט אפזאגן א גראבן ליגן,
האקן שקרים אין דער וועלט אריין, אויסטראכטן אפן הימל א יאריד,
דערציילן א זאך, וואס נישט געשטויגן, נישט געפלויגן, אן א שום צוועק,
גלאט לשם ליגן, ― פע, דאס האט אמעריקע פיינט. דארט ווערט דאס
אנגערופן אף זייער לשון: „האקן א טשייניק״ ― א מיאוס, א נאריש
פארברעכן.
    
ניין. דער אמעריקאנער איז דערויף צו קלוג, צופיל ביזנעסמען. דער
אמעריקאנער, אז ער פאררוקט דאס קאפעליושל אף א זייט, פארלייגט
ביידע גראבע פינגער אונטער דער וועסטן און טאקט אייך אפ א ליגן,
איז עס קיילעכיק־גלאט און קונציק־אומשולדיק, און דער עיקר ― עס
געהער זיך אן צום עסק, צו די „ביזנעס״.
    
אט די אלע אויבנדערמאנטע פארשוינען, זיצן אין „קיבעצארניע״
און קיבעצן זיך, זיינען דאס חלילה נישט קיין ליידיקגייערס, ווי בא
אונדז, למשל, די געוויסע „חכמי הלעזשאנקע״ און בית־המדרש, וואס
האבן נישט וואס צו טאן, דעריבער זיצט מען און מע שמועסט. ניין,
קיבעצן ― דאס אליין איז אן עובדה, א באשעפטיקונג, אדער, ווי מע
רופט עס דארטן, א „ביזנעס״.
    
ניסל שוואלב, מיסטער קלאמער און ניקעל, וואס זיינען געזעסן
יענעם פרימארגן אין דער קיבעצארניע, האבן געשמועסט פון נייטיקע
ביזנעס, און טאקע צוליב די ביזנעס האבן זיי געבלאפט. אונדזערע צוויי
אלט־באקאנטע בלאפערס פון דער אלטער וועלט האבן אבער געמוזט יעדער בא זיך אין הארצן צוגעבן, אז אין דעם ענין פון בלאף מעגן זיי
הייצן די הרובע בא זייער נייעם באקאנטן. ניקעל האט זיי מיט זיינע
מעשיות און בארימערייען אזוי פאררעדט די ציין, אזוי פארקלאפט דעם
קאפ און פארטומלט דעם מוח, אז זיי זיינען געבליבן כמעט אפהענטיק
און געמוזט סוף־כל־סוף צושווייגן. עס האט זיך דא געהאנדלט וועגן א
וויכטיקן ענין: ניקעל האט נאר וואס אנגאזשירט צו זיך אין טעאטער
דעם בארימטן יונגן סטאר פון בוקארעשט, וואס די קעניגין פון רומעניע
האט אים געקרוינט אלס גרעסטן טראגיקער פון דער וועלט.
    
ניסל שוואלב און מיסטער קלאמער האבן ביידע, איינער איבערן
אנדערן, געהאלטן אין איין דערציילן גרויסקייט און נסים ונפלאות פונעם יונגן קינסטלער. אין דער צייט, וואס מיסטער קלאמער האט דערציילט, ווי אזוי ראפאלעסקא האט איבערראשט דאס לאנדאנער פובליקום, באצויבערט אפילו אזא מאן, ווי ער, מיסטער קלאמער, וואס איז
קיינמאל נישט געגאנגען הערן די ציגיינערישע אקטיארשטשיקעס פון לאנדאנער פאווילאן־טעאטער, האט אים ניסל שוואלב איבערגעשלאגן אלעמאל: „וואס דארפט איר מער? אמתע ענגלענדער, קריסטן, האבן נישט
געקאנט זיך גענוי אפלויבן. אירווינג, האבן זיי געזאגט, איז א הונט
אקעגן אים, איך זאל אזוי האבן אלעמענס גוטס!״
    
ניקעל האט זיי אבער ביידע נישט געהערט. אין דער זעלבער צייט
ווען יענע צוויי האבן געבלאפט, האט ער געשמייכלט, באוויזן די גאלדענע
ציין און בעת־מעשה צוגעטראכט נייע מעשיות און נייע גרויסקייטן פון
זיך און פון זיין טרופע, וואס האט פארנומען דעם ערשטן פלאץ אין די
„יונייטעד סטייטס אוו אמעריקא״. אנו, ― האט ער געזאגט, ― לאז א
יידיש טעאטער אין אמעריקע אקארשט פרווון בארימען זיך, אז מע האט
געזען בא זיך דעם פרעזידענט פון די יונייטעד סטייטס זיצן אין באקס
און קלאטשען בראווא! אזא זאך קאן זיך טרעפן נאר בא אים. נאר ער,
ניקעל, האט זוכה געווען זיך פארשטעלן פאר רוזוועלטן, וואס האט אים
געדריקט די האנט פארן גאנצן טעאטער אין די אויגן און געפאטשט
אין פלייצע: „ניקעל, דו ביסט אלל־רייט!״ און פאר אלעמען אין די
אויגן האט טעדי אפגעטשעפעט פון זיך דעם גאלדענעם וואטש ענד טשיין
און האט אים אונטערגעטראגן א פרעזענט צום אנדענקען... בא די ווערטער כאפט ניקעל ארויס אן אפגעבארעטן שטאלענעם זייגער און פארענטפערט זיך, ― אז דעם גאלדענעם זייגער מיט דער קייט, וואס דער
פרעזידענט האט אים געשענקט, טראגט ער נישט מיט זיך אין דער
וואכן. נעווער!
    
אזוי לאזט אויס ניקעל און זעט נישט, וואס הינטן טוט זיך. הינטן
זיצן חברה לצים און מע קיבעצט דעם דירעקטאר ניקעל מיט זיין קאמפאניע. מע מאכט חוזק פון זיין בוקארעשטער פויגל און מע זאגט מבינות אף אים, נאך איידער מע האט אים געזען שפילן. דא, אין דער קיבע־צארניע, האט מען אונדזער לעא ראפאלעסקאן שוין געקרוינט מיט אלערליי נעמען, ווי למשל: „גרינהארן״, „פעכפויגל״, „היים־יאנקל״, „רומעניש
פאסטעכל״, „טשעקאווע בחורל״ און נאך אזעלכע צונעמענישן, וואס
האבן ארויסבאוויזן, אז נישט אנדערש ווי די לייט דארפן האבן אן אייגענעם אינטערעס דערביי.
    
דאס זיינען געווען אדער פאטריאטן פון אנדערע טעאטערן, וואס
זיי איז נישט געראטן איבערצוכאפן צו זיך דעם יונגן „סטאר״ פון בוקארעשט, אדער פארשטייער פון דער „פרעסס״ פונעם צווייטן לאגער,
וואס האבן נישט געקאנט ליידן, למאי דער „צד שכנגדו״ האט פארכאפט פריער און אפגעלויבט דעם אויפגייענדיקן שטערן אין טאג אריין.
און אפשר זיינען דאס געווען יונגע אקטיארן־קאנקורענטן, וואס זיצן
יארנלאנג אין ניו־יארק און ווארטן, ביז די „יוניאן״ וועט זיך אמאל
דערבארעמען און זיי ארייננעמען אין דער קאמפאניע ― און דא קומט
א שנעק, א יינגל, עפעס איינער א ראפאלעסקא, און ווערט אויפגעכאפט,
ווי אן אבן־טוב, באקומט דעם בעסטן אנגאזשמענט, ווערט אויפגעהויבן
פון דער „פרעסס״ ביזן הימל אריין, ― נו, קאן נישט צעפיקט ווערן די
גאל? זאל מען אים נישט קיבעצן אף וואס די וועלט־שטיין?
    
ניין, קיבעצן אליין איז ווינציק, מע דארף זען מאכן א קאמפלאט
קעגן אזא אומרעכט. מע באדארף זען, אז דער „גרינהארן״ זאל האבן
א בכבודן דורכפאל, ער זאל באם ערשטן אויפטריט ווערן אויסגעפייפט
אפן שענסטן ארט. מיט איין ווארט ― ער זאל האבן המנס מפלה און
זאל באקומען חשק אוועקצופארן פון קאלומבוסעס מדינה צוריק קיין
בוקארעשט און וואס פריער.
    
א! אמעריקע איז א געבענטשט לאנד, וואס קאן אלצדינג. דא קאן
מען א מענטשן אויפהייבן אף שטעקנס און ארויפזעצן גלייך אין הימל
אריין, אדער אז נישט ― איז גלייך אין דער שאול־תחתיה אריין. א מיטל־פונקט, א גאלדענער וועג ― דאס איז נישטא.
    
ארעמער ראפאלעסקא! ער האט גארנישט געוווסט, וואס פאר א סיור־פריז עס דערווארט אים אינעם גאלדענעם לאנד. נאר וואס האט זיי געהערט ראפאלעסקא, אז זיין קאפ איז גאר געווען ווייס איך ווו, דארט
אין דעם סאמע אריסטאקראטישן טייל ניו־יארק, אין דער פינפטער
עוועניו?
    
דארט האט געוווינט און געקלונגען איבער גאנץ אמעריקע די בארימטע זינגערן פון דער פאריזער גראנד־אפערע מיטן נאמען מיסס
ר א ז א ל י א ס פ י וו א ק.
קאפיטל פיר און דרייסיק
  
א ביסל וועגן דער העלדן פונעם ראמאן
    
אונדזער העלדן, וואס האט אין די יונגע יארן, נאך כמעט קינדווייז, ארומגעבלאנדזשעט מיט דער נע־ונדנער טרופע פון אלבערט שטשו־פאק און משמח געווען דאס יידישע פובליקום מיט „שבת־מאכן״, מיט
„אוי־אוי־אוי, חוה״, מיט „פראטיק אף דער נאכט״ און מיט נאך אזעלכע שיינע לידלעך, האט זיך געוויס נישט געריכט, אז איר נאמען וועט
אמאל פארנעמען דעם אויבנאן צווישן די ערשטע בארימטע אין דער
וועלט. עס האט זיך איר, מיינען מיר, אפילו נישט געחלומט, אז עס וועט
קומען א צייט, ווען זי וועט פארנעמען א גאנצן אפארטאמענט אין איינעם פון די רייכסטע האטעלן אף איינער פון די רייכסטע גאסן ― די
פינפטע עוועניו ― דער גרויסער רייכסטער וועלט־שטאט ניו־יארק. אדער
אז זי וועט ארויספארן אין אן אייגענעם אויטאמאביל מיט א בלעק דריי־ווער אין פראנט. אדער אז רעפארטערס פון די גרעסטע וועלט־צייטונגען
וועלן זי טוצנווייז באלאגערן און שעהענלאנג זי אפווארטן מיט פאטאגראפישע אפאראטן, האבן א זכיה מיט איר צו ריידן כאטש צוויי־דריי
מינוט.
    
ווי ווערט מען אזוי דערהויבן? ― אזא מין פארענדערונג קומט
נישט פון צווישן יא און ניין. א בארימטקייט ווערט נישט געבוירן אין
איין נאכט. דאס לעבן פון יעדן איינציקן, וואס האט זיך בארימט געמאכט אין דער וועלט, זאל עס זיין א שפילער, א זינגער, א קינסטלער, א
מאלער, א שריפטשטעלער, אדער א פילפאכער מיליאנער, שטעלט זיך
אונדז פאר, ווי א מין ארט שטייגן בארג ארויף שטופנווייז. דער וועג
איז א גאנץ לאנגער, א ווייטער און א שווערער, און נישט אלעמאל איז
ער אויסגעלייגט מיט בלומען, ― מערסטנטייל מיט דערנער. מע זאל
קאנען איבערוועגן די צרות מיט די עגמת־נפש, וואס אונדזער יונגע העלדן, למשל, איז אויסגעשטאנען, מיט די שטילע טרערן, וואס זי האט
פארגאסן בא זיך אפן געלעגער בסוד־סודות, אז קיינער זאל נישט וויסן,
קאן זיין, אז זיי וואלטן א סך מאל איבערגעווויגן דעם גלאנץ פון איר
איצטיקן דערפאלג מיט די הילכיקע אפלאדיסמענטן, וואס דאס גרויסארטיקע פובליקום שענקט איר אצינד אזוי גערן, מיט די שמעקנדיקע בלומען, וואס מע באווארפט זי אומעטום פון קאפ ביז פיס, מיט די פילע
רייכע מתנות, וואס מען טראגט איר איצט אונטער אין דער גרויסער
אריסטאקראטישער וועלט...
דאס וואס מיר גייען געבן דא איז ארויסגענומען געווארן פון עטלעכע אמעריקאנער צייטונגען, ענגלישע און יידישע. דער לייענער וועט
אליין דערקענען, וועלכעס איז אמת און וועלכעס איז א ביסל צוגע־בלאפט לכבוד רעקלאמע:
    
„געבוירן געווארן אין א קליין שטעטעלע אין בעסאראביע בא ארעמע פאנאטישע עלטערן (דער פאטער איז א רב און א חזן), איז מיסס
ראזאליא ספיוואק קינדווייז געווען געקידנעפט דורך א טרופע וואנדער־אקטיארן, יידישע ציגיינערס, וואס בלאנדזשען ארום אין יענעם לאנד
פון שטאט צו שטאט און באשעפטיקן זיך דערמיט, וואס זיי גנבענען יונגע מיידלעך און מאכן זיי פאר אקטריסעס. מע זאל זיי נישט כאפן, זיינען
זיי מיט איר אריבערגעגאנגען די גרענעץ און געצווונגען, זי זאל זינגען
גאסן־לידלעך, פריער אף דער גאס, נאכדעם אין אלע קאבארעטן
קאפע־שאנטאנען און מוזיק־האלס. מעגלעך, אז איר קאריערע וואלט
מיסס ספיוואק געענדיקט מיט א טרויעריקן עפילאג, ווי אלע גאסן־זינגערנס, ווען נישט א גליקלעכער צופאל וואלט זי געבראכט פאר
דער וועלט־בארימטער זינגערן מארטשעלא עמבריך, וואס האט זיך פאראינטערעסירט מיט אירע רייצנדע ציגיינער־לידער, ווי אויך מיט אירע
ברענענדיקע ציגיינער־אויגן. די דאזיקע זעלטענע זינגערן האט נאכדעם
ארויסגערופן מיט איר רייצנדע שטימע גרויס ענטוזיאזם אין עסטרייכישן
הויף, אזוי אז זי איז פון פראנץ־יאזעפן אליין באערט געווארן מיט א
סטיפענדיע אף צו שטודירן מוזיק. גלענצנד דורכגעמאכט אין א קורצער
צייט דאס ווינער קאנסערוואטאריום, איז זי אף דער רעכענונג פון אן
אונגארישן מאגנאט אפגעשיקט געווארן קיין בערלין און פון דארטן ―
קיין פאריז אף צוויי יאר, ווו זי האט זיך באקענט מיט א געוויסן פראנצויזישן מעצענאט, זשאק רעשאק, וועלכער האט זי אריינגעפירט אין
דער פאריזער גראנד־אפערע, ווו זי איז צום ערשטן מאל אויפגעטראטן
אין דער נייער אפערע „עלעקטרא״, אונטער דער אויפפירונג פון ריכארד
שטרויס, מיט אזא גרויסן דערפאלג, אז זי איז באלד אנגאזשירט געווארן
אין דער אפערע אף דריי מאנאטן מיט א פרייז פון א האלבן מיליאן
פראנק. שפעטער מיט א קורצער צייט זעען מיר זי אין ווין און אין בודאפעשט, ווו זי קריגט שוין צען טויזנט קראן א נאכט. א ביסל שפעטער
ווערט זי אנגאזשירט אין לאנדאן מיט צוויי הונדערט פונט א נאכט און
איצט אין ניו־יארק מיט צוויי טויזנט דאלאר פאר יעדן ארויסטריט ―
א פרייז, צו וועלכן עס האט דערגרייכט נאר די גרעסטע זינגערין פון דער
וועלט, די בארימטע מעלבא״.
    
אצינד וועלן מיר ברענגען א פאר בריוולעך פון פארשיידענע פארשוינען, געשריבן אין פארשיידענע צייטן. מיר האפן, אז די דאזיקע
  
בריוולעך, וואס האבן א נאענטן שייכות צום אינערלעכן לעבן פון אונדזער העלדן, וועלן אונדז זאגן א סך מער פון אלע ביאגראפיעס און
צייטונגס־ארטיקלען.
    
קאפיטל פינף און דרייסיק
  
פון ראזא ספיוואק צו מארטשעלא עמבריך
    
טייערע מוטערכען מארטשעלא!
    
איך בין שוין די דריטע וואך אין מיין געבורטשטאט און האב אייך
נאך קיין איינציקן בריוו געשריבן. עס איז פון מיר אן אומרעכט און
פארדין באשטראפט צו ווערן. מיין שטראף וועט זיין: א גרויסער בריוו.
איך וועל אייך אויסשרייבן, ליבע מוטערכען, אלצדינג. און דעם ריינעם,
דעם הייליקן אמת. מיין מוטערכען ווייסט, אז פאר איר איז נישטא בא
מיר קיין סוד, ווי ס׳איז נישטא קיין סוד פאר זיך אליין. איך הייב אן
פון סאמע אנהייב ― פון מיין היים.
    
איך האב מיין היים געטראפן, ווי איך האב זי איבערגעלאזט. דאס
אייגענע קליינינקע ארעמענקע שטעטעלע. און דאך האט מיר דאס הארץ
געקלאפט, שטארק געקלאפט, בעת די אויגן האבן דערזען דאס אלטע
באקאנטע ליבע שטעטעלע. דער פולס האט געשלאגן גוטע הונדערט
צוואנציק, בעת דאס אויער האט דערהערט דעם ליבן זיסן נאמען „הא־לענעשטי״.
    
הא―לע―נעש―טי!... איר וועט מיר גלייבן, מוטערכען? איך בין
גרייט געווען צו פאלן און קושן די שווארצע ערד, דעם גרויען שטויב פון די
נישט געפלאסטערטע, נישט גערייניקטע גאסן. און איך וואלט דאס געוויס, געוויס געטאן, ווען איך בין אליין, אן דער כאליאסטרע, אן מיין
מאעסטרא סאלפאניני און אן מיינע חברטעס. אך, צו וואס האב איך זיי
מיטגענומען? צו וואס האט מיר גענוצט דער טארעראם? למאי בין איך
בעסער נישט געפארן אליין? איך בין מיך מודה פאר אייך מוטערכען,
ווי העסלעך דאס זאל נישט זיין, אז עס האט מיר געפלאמט דאס פנים
פאר זיי, בעת מיין פאטער און מוטער האבן מיך ארומגעכאפט קושן און
האלדזן. מיין מאמע האט געוויינט און געלאכט און געשאטן מיט רייד ―
זי האט ליב רעדן ― און מיין טאטע איז געווען בלאס, ווי דער טויט,
און די הענט האבן אים געציטערט. איך ווייס נישט, וואס מיט מיר איז
געווען, נאר איך האב מיר קיין ארט נישט געקאנט געפינען. צי ווייל זיי
גייען אנגעטאן אלט־פרענקיש, ווי אלע אין אונדזערע קליינע שטעטלעך?
צי ווייל זיי פארשטייען נישט קיין אנדער שפראך, אויסער יידיש? נאר
דאס איז א פאקט, ליבע מוטערכען! איך ווייס ווי ווייט געמיין דאס איז,
נאר אזוי איז דאס געווען: איך האב מיך  ג ע ש ע מ ט. געשעמט מיט
מיינע ליבע געטרייע עלטערן, וואס האבן פון מיר איבערגעטראגן אזוי
פיל חרפות־ובושות אזויפיל צרות, בזיונות, יסורים און הארצווייטיק.
אמת, איך בין איצט א בעל־תשובהטע. מיט אלע כוחות וויל איך יוצא
זיין קעגן זיי. נאר וואס פאר א ווערט האט דאס? דער נחת מיט דעם ביסעלע פארגעניגן, וואס איך קאן זיי איצט צוטיילן, איז נישט אימשטאנד
צו דעקן אפילו א צענטחלק פון דעם גרויסן שמערץ וואס איך האב זיי
פארשאפן מיט מיין אנטרינען ווערן דעמאלט מיט דער יידישער נע־ונד־נער טרופע. דעם דאזיקן פארברעכן וועל איך קיינמאל פארגלעטן, ווען
איך זאל אפילו זיין צו זיי צען מאל אזוי גוט און ליב און מילד, ווי איך
בין צו זיי. יעדער הונדערטער, יעדער טויזנטער, וואס איך גיב אויס אף
זיי, הער איך, שרייט צו מיר: „צו שפעט! צו שפעט!״... און איך קוק
אף מיין ארעמען קראנקן פאטער, וועלכן איך האב אמאל אזוי ליב געהאט, און עס דאכט זיך מיר, אז זיינע גרויסע שווארצע אויגן פרעגן מיך:
ווו ביסטו געווען, טאכטער, דעמאלט אין די לאנגע פינצטערע נעכט,
ווען איך האב קיין אויג נישט געקאנט צומאכן און גאט געבעטן אפן
טויט?... איין בריוועלע פון דיר, איין שורה דיינע, איין ווארט א גוטס
וואלט דאך מיר דעמאלט געגעבן די וועלט צו זען!״... און איך דערמאן
מיך, ליבע מוטערכען, ווי איך האב אמאל געוואלט פארלייקענען פאר
אייך, אז איך האב עלטערן, און ווי איר האט מיך נאכדעם דערפאר מכבד
געווען, ― פלאמט מיר נאך איצט דאס פנים פאר זיך אליין, און איך
געפין, אז ס׳איז נישטא די צווייטע אף דער וועלט, וואס זאל זיין אזא
שווערע זינדיקע, ווי איך. עס מאלט זיך מיר אויס, אז ס׳איז נישטא
דער קרבן אף דער וועלט, וואס איך בין נישט גרייט אף אים צוליב מיינע באליידיקטע עלטערן. איך האב געוואלט זיי אריבערנעמען צו זיך ―
איז נישט מעגלעך. דער טאטע איז קראנק, און די מאמע וועט אים נישט
איבערלאזן אליין אף א טאג אפילו, ווען מע זאל איר אנשיטן, זאגט זי,
„אט די שטוב מיט גאלד און געבן איר, זאגט זי, די קרוין פון דער ענגלישער מלכה א צוגאב״. נו ― האב איך מיר געזאגט ― וועל איך זיי
באווארענען אף דער עלטער. איך וועל זיי קויפן א הויז, פארזארגן מיט
א „נחלה״. דא שטרעבט יעדער באלעבאס, ווי ארעם ער זאל נישט זיין,
צו האבן אן אייגנטום, א „נחלה״. און אויך דא בין איך מיך באגאנגען
מיט מיינע עלטערן נישט אינגאנצן, ווי עס געהער צו זיין. איך האב עס
געטאן מער צוליב זיך, ווי צוליב זיי ― פונקט ווי דער גאנצער אויפטו
פון מיין קומען צו פארן אהיים איז געווען מער צוליב זיך, ווי צוליב
זיי, ווארעם מיך האט געצויגן אהער נאר איין זאך, נאר איין מענטש...
    
מיין מוטערכען מארטשעלא ווייס, וועמען איך מיין... נישט נאר
האב איך אים דא נישט געפונען, איך האב נישט געקאנט געווויר ווערן
אפילו, וווהין זיין געביין איז אהינגעקומען. קיין זכר פון אים איז דא
נישטא און קיין סימן נישט. פון דער גאנצער משפחה איז געווארן א
תל. די מוטער געשטארבן. דער פאטער פון זינען אראפ. ברידער־שוועס־טערס זיינען זיך צעקראכן. געבליבן נאר דער הויף. דער הויף, וועלכער
האט אויסגעוויזן אמאל בא מיר אין די אויגן אזוי גרויס און אזוי שיין,
און דאס הויז, וואס האט אמאל אויסגעזען בא מיר אזוי רייך און אזוי
ליכטיק און אזוי יום־טובדיק. דאס הויז וווהין איך בין אמאל אריינגעטראטן, ווי אין א נישט דערגרייכלעכן גן־עדן. דאס הויז, וואס האט
אמאל אזוי געלעבט, געקאכט, געלאכט און געפרייט זיך. קליין און נידעריק און ארעם און וואכעדיק און אומעטיק האט דאס איצט אויסגעזען
בא מיר אין די אויגן. פונעם גאנצן טארעראם, וואס דארט איז אמאל
געווען, איז פארבליבן מער נישט אן אלטע באבע, וואס איז שוין עובר־בטל, א שוואגער אן אידיאט און א הונט א זקן בלינד אף אן אויג, וואס מע
רופט אים „טערקוש״.
    
דעם דאזיקן הויף, האב איך געזאגט, מוז איך אוועקקויפן פאר
מיינע עלטערן, און געמיינט האב איך זיך אליין. נישט ווייל מיר איז
אזוי געפעלן דער הויף ― אף וועלכע גוטע יאר דארף איך אים? ווען
וועל איך דא זיין? ניין. דאס איז געווען נאר א קאפריז. א קאפריז פון
אזא ציגיינערן, ווי איך בין...
    
נאך דעמאלט, ווען איך בין דעם ערשטן מאל מיט צעריסענע שיך
אריבערגעטראטן די שוועל, האב איך זיי מקנא געווען מיט סכנת־נפשות
און נישט פארגינען זיי די ליכטיקייט מיט דער פריילעכקייט מיט דער
רייכקייט. פארוואס קומט זיי, די נגידים, אזויפיל, און אונדז, ארעמע
לייט, גארנישט? ― אזוי האב איך מיר דעמאלט געטראכט טיף אין הארצן און זיך דאס ווארט געגעבן, אז גאט וועט מיר אמאל העלפן, מוז אט
די שטוב מיט דעם הויף זיין מיינע, מיינע, מיינע!... און אפשר איז מיר
אט דאס הויז טייער, ווייל דא איז געבוירן געווארן, אויפגעצויגן און
אויסגעוואקסן דער, וועלכער האט צום ערשטן מאל אנגעצונדן דאס הייליקע פייערל אין מיין הארצן?... דער, וועלכן איך קאן נישט, בין נישט
אימשטאנד צו פארגעסן?...
    
ווי די מעשה איז ― איך האב מיך לאנג נישט געדונגען און אוועקגעקויפט דעם הויף, נישט געקוקט דערויף, וואס מיין מאמע האט שטארק
פראטעסטירט קעגן דעם. „צו וואס טויג מיר אזא ספאדעק? ― האט זי
געטענהט. ― צו וואס דארף איך אזא גרויסן הארמידער?״ פארשטייט
זיך, אז אויסגעפירט האב איך. דער הויף איז מיינער. מיינער! אזוי האב
איך געזאגט און האב שוין כמעט גאר פארגעסן, אז איך האב אים געקויפט צוליב די עלטערן, א „נחלה״, א באווארעניש אף דער עלטער.
און איך האב אוועקגעשטעלט בעל־מלאכות רעמאנטירן דאס הויז, רייניקן דעם הויף, איבערפלאנצן דעם גארטן, מאכן „פיתום מיט רעמסס״.
איצט האב איך שוין כמעט ווי חרטה אפן גאנצן עסק. מיין מאמע איז
דען נישט גערעכט געווען: „צו וואס אזא הארמידער?״ איך ווייס אליין
נישט, צו וואס אזא הארמידער. נישט אומזיסט רופט מיך די מוטערכען
מארטשעלא מיטן נאמען ציגיינערן. איך ברענג אויס געלט, ווי א צי־גיינערן. איך האב ליב שמאטעס, ווי א ציגיינערן. איך זיץ נישט איין
אף אן ארט, ווי א ציגיינערן. און בין פול מיט ציגיינערישע פאנטאזיעס. אויך די צייט פארברענג איך דא, ווי א ציגיינערן. דאס גאנצע
שטעטל (און מיין פאטער און מוטער בתוכם) קוקן אף מיר, ווי אף א
משוגענער. גאנצע טעג פליען מיר ארום, איך און מיינע חברטעס און
מיין מאעסטרא, אף אן אויטאמאביל. מיר מאכן אפטע פיקניקן ,אין
נאענטן וועלדל. מיר זינגען ציגיינערישע לידער. מיר טאנצן ציגיינערישע
טענץ. מיר טוען אויף אזעלכע זאכן, אז די היגע פאליציי האט שוין אף
אונדז אן אויג. נאר ווער הערט פאליציי? באטאג מיטן אויטאמאביל,
באנאכט מיט א שיפל. אך, אונדזערע זומערדיקע נעכט אין בעסאראביע
― וואס איז צו זיי גלייך? איינציקווייז, ווי ליכטלעך, צינדן זיך אן די
שטערן אין ברייטן הימל־דעק. פון יענער זייט וואלד קוקט ארויס די
לבנה און באזילבערט דאס טייכל מיטן אטשערעט מיטן גאנצן שטעטל,
וואס שלאפט אזוי רויק, אזוי אומשולדיק, ווי עס קאנען שלאפן נאר
אזעלכע ארעמע, עלנטע נפשות, וואס דארפן נישט קיין סך, וואס זיינען
צופרידן מיט א ווילדן מאכל, וואס מע רופט דאס „מאמעליגע״... און
נאר מיר באשיבוזוקן פון דער גרויסער וועלט, ציגיינער פון יענער זייט
גרענעץ, אנגעגעסענע, אנגעטרונקענע און איבערגעזעטיקטע מיט אלערליי פארגעניגנס און לוקסוס, שטערן די הייליקע שטילקייט פון דער כישופדיקער נאכט דורך דעם פליעסקען פון די וועסלעס, וואס זייער ווידערקול לאזט זיך הערן פון נאענטן וועלדל ארויס. דעמאלט איז א צייט
פון שטילשווייגן. דעמאלט איז א צייט פון קוקן אין הימל אריין און
זוכן באקאנטע און אומבאקאנטע שטערנדלעך, וואס בלאנדזשען ארום
אן א סדר און אן א וועג... דעמאלט איז א צייט פון בענקען נאך דעם,
וואס באווייזט זיך נאך איין מאל אין לעבן... דעמאלט איז א צייט פאר
מיין מאעסטרא סעניאר סאלפאניני, ער זאל זיך דערקלערן מיר אין
ליבע, וויפל זיין הארץ גלוסט. אך! דאס איז, איך האב מורא, אויב
נישט דער איין און צוואנציקסטער ליבע־קרבן! איך וויל אבער האפן,
אז אויך אים, ווי מיינע ערשטע צוואנציק קרבנות, וועט מען חלילה א
דערטרונקענעם אין טייך נישט געפינען, און אז מיין צוויי און צוואנציקסטער וועט נישט זיין מיט מער מזל.
    
אט אזוי לעבט מען זיך אין דער שטילער צנועהדיקער, ארעמער
היים. ווייט פון דער גרויסער, רייכער, פארשייטער וועלט.
    
איך קוש מיין טייערע מוטערכען מארטשעלא שטארק־שטארק!
    
 אייער איבערגעגעבענע פריינדן
    
 ציגיינערן ראזא״.
    
קאפיטל זעקס און דרייסיק
  
פון מאיר סטעלמאך צו זיינעם א גוטן פריינט
    
מיין טייערער פריינט!
    
איר קאנט דען אייך פארשטעלן דעם פארגעניגן און די פרייד, וואס
איך האב געהאט, אז איך האב באקומען אייער ליבן בריוו? ערשטנס,
וואס איך זע, אז איר לעבט, דאנקען גאט, און איך האב דאך פון אייך
אזא צייט נישט געהערט. זינט איך בין אין לאנדאן, האב איך פון אייך
קיין איינגעטונקטע פען. והשנית, איז בא מיר לייענען אייער בריוו גלאט
א תענוג. עס מאלט זיך מיר אויס, אז קיינער שרייבט נישט אזוי זיס,
אזוי קיילעכיק, אזוי קלוג און אזוי הארציק, ווי איר. עס גלוסט זיך
אויסקושן איטלעכס ווארט. איר ווייסט דאך, אז איך בין פון תמיד אן
א ליוביטעל פון זשארגאן, ובפרט נאך פון א גוטן פריינט ווי איר, וואס
מיר האבן אינאיינעם, זאגט ער, געבידעוועט, אינאיינעם פארשווארצט
געווארן אין עושר און אין כבוד, אינאיינעם געגעסן א הערינג מיט ברויט,
פון איין גלאז געטרונקען, אין איין בעט געשלאפן. אוי, יארן! יארן!
געדענקט איר כאטש? איך געדענק זייער גוט און דערמאן עס צו יעדער
צייט און בא יעדער געלעגנהייט. איך האב פיינט, ווי אנדערע פארלייקענען, ווער איך בין און וואס איך בין ― אט אזוי בין איך און אן
עק. א פראסטער חי־וקים. קיין חכמות ווייס איך נישט און שקרים האב
איך פיינט. איך דערצייל מיין יחוס אלעמען. אז מע קומט צו מיר קארעספאנדענטן פון די גאזעטן, מיך אויספרעגן, אויסטאפן, ווער איז גרישא און וואס איז גרישא און ווי אזוי איז גרישא, זאג איך זיי: ברידערלעך, גרישא איז נישט גרישא, גרישא ― דאס בין איך. ווען נישט
איך, וואלט נישט געווען קיין גרישא אף דער וועלט. דאס הייסט
ס׳וואלט געווען א הערשל, אדער א יאנקל, אדער א יאסל, אדער א מאטל. נאר נישט קיין גרישא סטעלמאך, וואס זאל אזוי קלינגען, אזוי
מרעיש עולם זיין, אז די קרוין אליין (אזוי הייסט דא די קעניגן) זאל
אים איינלאדן צו זיך אף קאנצערט, אים דריקן די האנט און אויספרעגן
בא אים איטלעכס ברעקעלע: צי האט ער טאקע טאטע־מאמע, שוועס־טערס און ברידער, און נאך אזעלכע זאכן. יא איך מעג מיך בארימען, אז טאקע נאר איך מיט מיין פראסטן פארשטאנד און מיט דעם
כוח וואס גאט האט מיר איינגעגעבן, און מיט דעם שטיקעלע הצלחה,
וואס ער האט מיר געשענקט, האב איך געקאנט ברענגען אזוי ווייט,
אז שטעט און לענדער זאלן זיך שלאגן פאר מיין זון, אלע אין איין קול:
גרישא סטעלמאך און גרישא סטעלמאך! ווי איז דאס געהערט געווארן,
אז אין איין וואך זאל מען קריגן איינלאדונגען פון אכט שטעט פון אלע
ארבע כנפות הארץ: פון פאריז און פון מאנטשעסטער, פון ווין און
פון פעטערבורג, פון אנטווערפן און פון ניו־יארק, פון לייפציק און פון
טשיקאגא ― מע ווייס נישט, וועמען מע זאל פריער ענטפערן, כאטש
צערייס זיך אף צען שטיקער! און ווי אף צו להכעיס, בין איך איצט
געבליבן איין מענטש אליין. איך האב מיין שותף, דעם פריערדיקן מע־נעדזשער, וואס כ׳האב אייך אמאל געשריבן, דאנקען גאט, שוין געגעבן דעם וועג. עס זיינען אים אויסגעגאנגען די יארן. ער האט אפילו
זייער חשק געהאט צו מאכן א קאנטראקט נאך אף פינף יאר. האב איך
געזאגט: אזאס! גענוג אנגעזויגט זיך מיט מיין בלוט. עס וועט זיך אים,
מאלט אייך, מער אזא חלום נישט חלומען ווייל ער וועט לעבן, ווארעם
ס׳איז דא נאר איין גרישא סטעלמאך אף דער וועלט. איצטער בין איך
מיר אליין באלעבאס. מיין חתונה, מיינע קלעזמערס. וואס איך טו איז
געטאן, און וואס איך זאג איז געזאגט. אזוי האב איך עס אוועקגעשטעלט, פארשטייט איר מיך, פון דער לכתחילה, אז א טאטע איז א
טאטע און א קינד איז א קינד. ווארעם וואס איך האב איבערגעטראגן
אף מיינע פלייצעס און וואס איך האב זיך אנגעסטראדאיעט, ביז גרישא
איז געווארן אט דער גרישא סטעלמאך, וואס ער איז היינט, ווייס איך
נישט, צי ס׳איז פאראן גאר דער צווייטער אף דער וועלט. אן אנדערער
אף מיין ארט וואלט שוין לאנג אנגעשפארט העט־העט. א בארג וואלט
פון אים געווארן. גראז וואלט אף אים געוואקסן. נאר דאס אלצדינג
ווייס קיינער נישט און וויל נישט וויסן. די וועלט מיינט, אז אט אזוי
גרינג וואקסט אויס אזא שטערן, ווי גרישא סטעלמאך, און מען איז
דאס מיר א ביסל מקנא. פשוט, מע פארגינט מיר נישט. מע טייט אף
מיר מיט די פינגער: „זע נאר, ווי דער סטעלמאך שארט גאלד מיט לאפעטעס!״ פאראן אזעלכע, כלומרשט גוטע פריינט, וואס קומען צו גיין
מיט עצות, מיט גוטע רייד, זארגן זיך פאר מיין זון, למאי איך גיב
אים נישט שטודירן, און נאך אזעלכע זאכן. גוטע פריינט, ווו זענט
איר געווען פריער, אז מיין סעמייסטווע איז, נישט היינט געדאכט, געשוואלן דריי מאל א טאג פון הונגער און אליין בין איך פארלאפן מיט
בלוט, וואס מיין גרישא האט נישט קיין פאר גאנצע שטיוועלעך? פארוואס האט איר דעמאלט נישט געזארגט פאר מיין קינד, אז איך האב
מיך ארומגעטראגן א הונגעריקער, א דערשלאגענער אף דער יידישער
גאס מיט א בריליאנט, געשריגן: „אני שלמה! יידן, איך פארמאג א מיליאן!״ ― ווער האט מיך דעמאלט געהערט? אוי, איך קען א יידן!
איך מעג מיך בארימען, אז איך ביז שוין אויסגעפארן א וועלט ―
נישטא, הערט איר, נישטא די צווייטע אומה אף דער וועלט, ווי אונדזערע יידן, זאלן געזונט זיין! גאט זאל מיך נישט שטראפן פאר די רייד ―
אזויפיל נגידים בא אונדז, גבירים אדירים, וואס ווארפן געלט אין דער
בלאטע, ברענגען אום טויזנטער, הונדערטער טויזנטער אף דער רוח
ווייסט וואס, אף נאכשטופן די קארעטע, אף נאכטאנצן די גויים ― און
קיין איינציקער נישטא בא אונדז, ווער ס׳זאל זיך אפרופן, אז סע שלאגט
אן צו אים א טאלאנט. ער מעג זיין משה רבינו, נאר אויב צעריסענע
שטיוול ― איז ער אף צרות. פארשטייט זיך, אז היינט זיינען שוין פאר
אונדז אפן אלע טירן, שוין א גאנצער כבוד בא זיי און א פרייד, אז
מיין זון באערט זיי מיט א קוק. דער גרעסטער מאגנאט וואלט זיך איצט
געשעצט גליקלעך, ווען מיין זון זאל זאגן, אז ער וויל נעמען זיין טאכטער. אפגעגילט וואלט מען אים פון קאפ ביז פיס. און אויך מיר וואלט
מען אנגעשאטן א פולע היטל מיט גאלד, איך זאל נאר געבן א ווונק.
איז אבער דא א גאט אף דער וועלט, וועט איר הערן א שיינס. איך וועל
עס אייך טאקע דערציילן, אויסגיסן א ביסל דאס הארץ פאר א גוטן
פריינט. ס׳איז א גאנצע געשיכטע.
    
געדענקט איר, איך האב אייך אמאל געהאט דערציילט פון א מיידל א קראסאוויצע, אן אקטריסע פון יידישן טעאטער, מיטן נאמען ראזע ספיוואק? בא שטשופאקן האב איך מיר מיט איר באקאנט. ער האט
זיך בארימט, אז זי איז זיינע א פלימעניטשקע פון ווארשע. איך ווייס?
ער זאגט א פלימעניטשקע פון ווארשע ― לאז זיין א פלימעניטשקע פון
ווארשע. ס׳איז מיר א נפקא־מינה! איז מיר אבער דאס דאזיקע מיידל
געפעלן געווארן פון דער ערשטער מינוט. וואס זאל איך אייך זאגן ―
שטארק געפעלן געווארן! ערשטנס, טאקע א שיין מיידל, א קראסאוויצע, מיט ברענענדיקע אויגן. א שווארצע אפילו, שווארץ, ווי א ציגיינערין. נאר מלא חן! און נישט קיין נאריש מיידל, מע קאן זאגן ― א
בר דעת, א לעבעדיקע, א ברען ― פלאם־פייער. היינט איר שטימע,
איר זינגען! איר קענט דאך מיך, אז איך בין א ליוביטעל פון נגינה
און פון יידיש טעאטער, און זינט איך בין אין דעם ברויט, האב איך
מיך שוין אנגעהערט מסתמא אף מיין לעבן זינגערס מיט זינגערנס
גענוג, עס קריכט שוין פונעם האלדז. נאר אזוי זינגען ווי די ראזע ספי־וואק, האב איך נישט געהערט און וועל נישט הערן. זי זינגט צו אייך
גלייך אין דער נשמה אריין! וואס זאל איך אייך זאגן, דאס מיידל האט
מיך גענומען, נאך איר ריידן האב איך באלד ארויסגעזען, אז דאס דארף
זיין נישט קיין געבוירענע אקטריסע, נישט שטשופאקס א פלימעניטש־קע, נאר א טאטנס א קינד, כך הוה, עס לאזט זיך אויס, אז די גאנצע
מעשה איז שקר וכזב. דאס מיידל איז נישט שטשופאקס א פלימעניטש־קע, נאר א ווילד־פרעמדע. און נישט פון ווארשע, נאר פון א קליין
שטעטל ערגעץ פון בעסאראביע, א חזנס א טאכטער. אזוי בין איך געווויר געווארן שפעטער שוין. אז שטשופאק איז געווען דארט מיט זיין
טרופע און זי געהערט זינגען, איז אים געפעלן געווארן איר שטימע,
האט ער זי ארויסגענארט פון דער היים, איר צוגעזאגט גאלדענע בערג,
אז אין אויסלאנד וועט ער זי געבן שטודירן מוזיק און נאך אזעלכע זאכן. לסוף, אז ער איז נאר אריבער מיט איר די גרענעץ, האט ער אליין
גענומען שטודירן מוזיק, אויסגעלערנט זי זינגען פאר א פובליקום
„חוה״, „שבת־מאכן״, „פראטיק אף דער נאכט״ און נאך אזעלכע שיינע לידער. און דערצו נאך כאפן א טענצל אויך... גאט ווייס, וואס פון
איר וואלט געווארן, ווען איך צערעד מיך נישט מיט איר און איך באקען זי נישט מיט דער בארימטער זינגערין מארטשעלא עמבריך, וואס
האט געגעבן קאנצערטן אינאיינעם מיט מיין גרישען. באשערט א מיידל
א גליק, דארף זי זיך מיט מיר צערעדן און בעטן, איך זאל זי באקאנט
מאכן מיט דער עמבריך. און די עמבריך, אז זי האט נאר דערהערט
דאס דאזיקע מיידל זינגען, איז זי צוגעזאטן געווארן צו איר און גאר
נישט געוואלט אפלאזן שוין. דאס ערשטע האט זי די עמבריך ארויסגעריסן פון שטשופאקס הענט און צוגענומען צו זיך, געגעבן שטודירן אין
דער ווינער קאנסערוואטאריע, איר געדונגען די בעסטע פראפעסארן און
געמאכט פון איר איינע פון די ערשטע זינגערנס אף דער וועלט. א
סברה, אז זי וועט שוין היינט פארשטעקן אין גארטל די עמבריך מיט
נאך דריי עמבריכס. וואס דארף איך אייך דערציילן א סך מעשיות ―
איר קאנט פארשטיין, אז זי טרעט שוין ארויס מיט מיין גרישען אף
קאנצערטן און באקומט שוין כמעט אזויפיל, וויפל מיין גרישא. און
מע שלאגט זיך פאר איר, ווי מע שלאגט זיך פאר מיין גרישען ―
און דאס האט זי אלץ צו פארדאנקען מיר. און אפשר מיינט איר, אז
זי דאנקט מיר נישט אפ? נאך א מין אפדאנקען! אט וועט איר הערן.
ס׳איז א מעשה מיט א „ליובאוו״, א שיינע מעשה. נאר איידער איך
וועל אייך דערציילן די מעשה מיט א „ליובאוו״, דארף איך אייך זאגן
קודם א פאר ווערטער וועגן מיין זון.
    
איך האב פון מיין גרישען, דאכט מיר, נאך גארנישט געשריבן,
וואס פאר א פויגל דאס איז? שוין איינמאל א פויגל ווי גרויס ער איז,
אזוי קליין און פראסט איז ער בא זיך. קליין און פראסט און שטיל.
ער ווייס נאר פידל און קאנצערט, קאנצערט און פידל. ווייטער געהער
זיך מיט אים נישט אן קיין זאך. פרעגט אים בחרם ― וויפל האט
אריינגעטראגן זיין קאנצערט? וויפל איז געפאלן הוצאות? וויפל איז
געבליבן ריווח? ס׳איז נישט זיין עסק. ער ווייס נאר פידל ― און ווייטער גארנישט. אפשר מיינט איר, חלילה, א פלאטשיק קינד? לאמיר האבן אזא יאר, וואס פאר א חכם ער איז. נאר גארנישט. צו די זאכן איז
ער נישט שייך. און וואבשטשע איז ער מיט דער וועלט, ווי זאגט דער
ליטוואק, א „קנאפער מחותן״. וואס דארף ער? פאר די געשעפטן, אדער
פאר די „ביזנעס״, ווי מע רופט עס דא, איז פאראן ווער ס׳זאל זארגן.
דערויף איז דא א טאטע. און אף די איבעריקע זאכן איז דא א מאמע
בא דער זייט. און דער עיקר איז דאך די פידל, היינט וואס איז שייך?
גיי זיי א נביא, אז ס׳וועט זיך אריינמישן א חזנס א מיידל, א ראזע
ספיוואק, א שלאק, א ליובאוו!...
    
איך, אז איך בין געווויר געווארן פון דער מעשה ― און געווויר
געווארן בין איך טאקע פון אירס א בריוול, וואס איז אריינגעפאלן
על־פי־נס צו מיר אין די הענט אריין, דאס הייסט, איך האב עס איבערגענומען באם בריווטרעגער, ― האט דאס מיך פארברענט אף איר
און פארבראטן טאקע ממש אנגעצונדן. סטייטש! איך פיר דיך אריין
צו דער עמבריך, איך שלאג דיר דורך, ווי זאגט מען, א טיר אין דער
גרויסער וועלט אריין, און אין מיין זכות ווערסטו אזוי געהויכט און
געקרוינט, נעמסטו און טוסט מיר אפ אזא שפיצל און פארפירסט מיט
מיין זון עסקים, נעכטיקע טעג, ליובאוו?!... און איך פויל מיך נישט
און איך זעץ מיך אוועק און שרייב איך אוועקעט א בריוו, און דווקא
פראסט, אף זשארגאן, כך וכך, אזוי און אזוי, און סטייטש, און נאכאמאל סטייטש, און צען מאל סטייטש, ווו איז יושר און ווו איז גאט!
― אזוי גוט־גוט! אויסגעמוסרט, וואס אפן הארצן! איך בין נישט קיין
שרייבער, נאר א טאטע, אז עס טוט אים וויי, איז א כפרה אכצן שרייבערס. טרעפט זשע, וואס ענטפערט מיר אזא בחורטע? אז איר וועט זיין
מיט אכצן קעפ וועט איר אויך נישט טרעפן! קודם גיט זי מיר אוועק
א פארציע פאר איר בריוו, וואס איז אריינגעפאלן צו מיר על־פי־נס.
דער בריוו, זאגט זי, איז אדרעסירט געווען צו אן אנדערן. זי זאל געווען וועלן, זאגט זי, שרייבן צו מיר, ווייס זי מיין אדרעס. והשנית,
זאגט זי, ווער האט מיך געמאכט צו דענקען ― איר הערט א שפראך?
― „ווער האט מיך געמאכט צו דענקען, זאגט זי, אז איך האב אויסזיכטן אף אייער זון? אלע אייערע געדאנקען, זאגט זי, דרייען זיך
שטענדיק ארום איין פינטעלע, וואס הייסט מיטן נאמען גרישא סטעלמאך, און איר האט א גרויסן טעות, זאגט זי, אויב איר מיינט, אז דאס
פינטעלע, וואס הייסט גרישא סטעלמאך, איז דער מיטלפונקט פון דער
גאנצער וועלט, ארום וועלכן עס דרייט זיך ארום אלץ, וואס לעבט און
וואס דענקט. פאראן, זאגט זי, אזעלכע מענטשן ― און זייער צאל איז
א מענגע ― וואס האבן אים פאר די אויגן אזוי לאנג, ווי ער שטייט
אף דער עסטראדע און די פידל רעדט בא אים אין זיינע הענט אף
אזא לשון, וואס נישט פיל קאנען רעדן אזוי, ווי ער. פון דער מינוט,
זאגט זי, וואס ער לייגט אוועק די פידל און גייט אראפ פון דער בינע,
איז ער פאר דער וועלט נישט מער און אפשר ווינציקער, ווי א גוטער
חלום״... געפעלט אייך אביסל א לשון? און ווייטער שרייבט זי מיר:
פון וואנען ווייס איך, אז איר בריוו צו מיין זון איז נישט קיין ענטפער
אף זיין בריוו צו איר? און אפשר איז דאס נישט דער ערשטער און
נישט דער איינציקער בריוו? דער אונטערשייד איז נאר דער, זאגט זי,
וואס אלע בריוו פון מיין זון צו איר קומען אן גלייך צו איר אין די
הענט אריין, בעת אירע בריוו צו אים מוזן, אפנים, דורכגיין דורך א
געוויסער צענזור... אויב אזוי, זאגט זי, קאן זי מיר פארזיכערן, אז זי
וועט אנווענדן אלע אירע קרעפטן און וועט טאן אלץ מעגלעכעס, אז
פון היינט אן און ווייטער זאלן אירע בריוו דערגרייכן זייער צוועק און
קיין נסים זאלן זיך מער נישט טרעפן... „איך וועל עס טאן, זאגט זי,
נישט אזוי צוליב דעם, וואס עס גייט מיר אין לעבן, איך זאל מיך איבערשרייבן מיט אייער זון, ווי צוליב דעם, איך זאל אייך באווייזן,
אז כאטש איך בין, ווי איר זאגט, א בעסאראבער מיידל, דאך וועל איך
אייך ווייזן, אז אייער פאטערלעכער דעספאטיזם, וואס שטאמט פון אייער צופיל געטריישאפט, איז נישט אזוי געפערלעך, ווי איר מיינט, און
אז אלצדינג אף דער וועלט האט א גרענעץ״. נו, וואס זאגט איר אף
אזא עזות־פנימניצע? ניין, הערט, וואס זי שרייבט מיר ווייטער! „איך
פארזיכער אייך, זאגט זי, אז ווען איך זאל פילן צו אייער זון דאס,
וואס ער פילט צו מיר, אין דער זעלבער מאס, וואלטן מיר אייך שוין
באוויזן, אז מיר ביידע וואלטן נישט געהאט מער קיין דאגות און וואלטן ביידע געווען אלל־רייט״. וואס זאגט איר דערויף? רעדט זי שוין
מיט מיר גאר אף „איינגעלש״!
    
איך וויל אייך נישט מאריך זיין, ליבער פריינט. איך האב אפגעענטפערט אף איר בריוו, און זי האט מיר אפגעענטפערט אף מיין בריוו,
און אזוי איז אוועק צווישן אונדז אן איבערשרייבעניש, איך איר און
זי מיר, און דער סוף איז געווען, אז מיר זיינען מיט איר געווארן
חבר. אבער וואס חבר הייסט. דהיינו, ווי אזוי מיינט איר? אז זי איז
געקומען קיין לאנדאן אף א קאנצערט ― און דער קאנצערט איז געווען טאקע אינאיינעם מיט מיין זון ― האבן מיר אויסגעשלאגן פאר
איר א קניה ערד, איך און מיין ווייב זאל לעבן, איידער מיר האבן בא
איר געפועלט, אז זי זאל אונדז באערן מיט א וויזיט. וואס טוען נישט
טאטע־מאמע צוליב א קינד? און אז מיר וועלן זיך שטעלן אקעגן צען
מאל ― וועט זיין בעסער? אז מע שמועסט ליובאוו ― איז דאך נישט
שייך... פון דעמאלט אן, וואס זאל איך אייך זאגן, איז דאס מיידל
געווארן בא אונדז אזוי היימיש, אזוי ליב און איינגעבאקן אלעמען אין
הארצן! אז מיר וואלטן שוין געווען גליקלעך, דער שידוך זאל זיין א
שידוך ― אן עק זאל דאס האבן. איז אבער ניין. נישט זי, נישט ער.
היינטיקע קינדער! אז ריידן מיט זיי פראסטע דיבורים קאן מען נישט.
עס איז דאך עפעס נישט גלאט א בחור מיט א בתולה. דאס זיינען דאך
טאקע צוויי שטערנס אף דער וועלט. קיין סך אזעלכע זיינען נישט פאראן. א שמועס טאן מיט זיי וועגן חתונה ― זאל גאט היטן! וואס
דארפט איר מער ― אז דער נאמען „חתן־כלה״ טאר גארנישט דערמאנט ווערן ― האט איר עפעס צו זיי? דארף מען א ביסל צוווארטן
― וואס זאל מען טאן? טענהט אבער מיין ווייב זאל געזונט זיין: זי
וואלט שוין געוואלט, זאגט זי דערלעבן א שטיקל נחת... זאג איך איר:
„האב צייט, וועסט נישט פארשפעטיקן״... און אליין פיל איך, אז דאס
חיות גייט מיר אויס. איך וואלט שוין אליין אויך געוואלט, נישט אזוי
דעם נחת, איך בין דאך נישט קיין יידענע, דאס הייסט, א נחת ―
מהיכא־תיתי, פארוואס נישט? מיך פיקט אן אנדער זאך. איך ווייס נישט,
צי וועל איך אייך קאנען ארויסגעבן: מיין זון, פארשטייט איר מיך, איז
אן ארטיסט, און א גרויסער ארטיסט, און דערצו איז ער נאך גאר א קינד,
א כשר לעמעלע, און זיין ליובאוו איז מיט סכנת־נפשות! און זי איז
א מיידל שוין צו א שיינע און צו א קלוגע און צו א ספריטנע ― וואס
„צו״, זאגט מען איז איבעריק... איצטער פליען זיי ארום ביידע איבער
לאנדאן. חלילה נישט צופוס, נאר אין א מאטארקאר, אן אויטאמאביל
הייסט עס, און מע קויפט און מע קויפט און מע קויפט! ― וואס פאר
א ווערט האט בא זיי געלט, א שטייגער? א שטיקל גליק כאטש, וואס איך
בין דא בא דער זייט און לאז נישט. ווייטער וואלט מען פארברענט טויזנטער! דאס גרייט מען זיך אין וועג אריין. עס קאן זיין, אז מיר פארן,
אם־ירצה־השם, אלע אינגיכן קיין אמעריקע. זיי זיינען דארט ביידע אנגאזשירט אף א גאנצן סעזאן, און דאנקען גאט, אף אזעלכע קאנדיציעס, אז מען מעג עס ווינטשן אלע אונדזערע ליבע, גאט זאל זיי נאר
נעבן געזונט און הצלחה, ווי ביז אהער, און יארן א סך ביידן, און מיר
זאלן עס זען און קלייבן נחת, ווארעם היינט זיינען זיי ביידע פאררעכנט בא אונדז גלייך, גאר קיין חילוק נישט. זי איז בא אונדז, מעגט איר
מיר גלייבן, טייער, ווי מיין אייגן קינד. נאך אפשר טייערער. כאטש דעם
אמת זאגנדיק, איז זי מיט מיר נאך איצט אויך נישט שוה בשוה.
אפנים, פון מיין ערשטן בריוו נאך... איך בין, ווי זאגט ער, מיט איר
אדרבא ואדרבא, און זי איז מיט מיר קידער־ווידער. זי קאן נישט ליידן,
למאי איך רעד פון געלט. זי האלט מיך פאר א קמצן. קינדער זיינען
נאראנים. זיי פארשטייען נישט, אז אלצדינג איז פון זייערטוועגן. למשל,
איר מאלט זיך אויס, אז טייערער ווי געלט איז בא מיר גארנישט פאראן.
זי אליין זאגט דאס מיר. געוויינטלעך פארשטעלט. זי מיינט, אז זי קען
מיך שוין... ווערטלען מיר זיך אפט. איך לאך, נאר מיין זון סטראדאיעט
דערפון. איז דאס מיר נישט אנגענעם... נאר מסתמא וועט זיך עס מיט
דער צייט אויסגלעטן. אלע קינדער זיינען אזוי. זיי מיינען, אז ערגער
פון עלטערן איז שוין נישטא אף דער וועלט. וואס קאן נאך זיין ערגערס פון עלטערן?... נאר מיר דאכט, אז איך האב מיך שוין א ביסל
צופיל צעשריבן. שוין באלד נישטא קיין פאפיר. א ביסל אויסגערעדט
זיך, געווארן גרינגער אף דער נשמה. קיין אנדערן, פארשטייט זיך,
וואלט איך אזויפיל נישט פארטרויעט. נאר אייך איז אנדערש. איר זענט
א בעל־סוד. צווישן אונדז וועט דאס בלייבן.
    
זייט מיר געזונט און שטארק, און מאכט גוטע ביזנעס, און שרייבט
מיר אפטע גוטע בריוו, אזוי ווי נאר איר אליין קאנט.
    
 פון מיר אייער אלטער פריינט
    
 מאיר סטעלמאך.
    
ע י ק ר  ש כ ח ת י. מיין ווייב בעט מיך, איך זאל אייך לאזן גרוסן. און מיין זון פרעגט זיך נאך, אויב איר האלט נאך אמאל א פידל
אין האנט?
    
 מאיר סטעלמאך.
    
קאפיטל זיבן און דרייסיק
  
פון שלום־מאיר מוראווטשיק צו ראזע ספיוואק
    
צו מיין ליבע און געערטע פריינדן ראזע ספיוואק לעבט וואהל וואס
איז די מאנסע וואס איר זענט צו מיר געווארן אזוי פרעמד אז איר ווילט
מיר אפילו נישט ענטפערן אף אלע מיינע בריוו מיט וואס האב עך כייטע
בייגל געווען מיר דאכט אדרבא וואס עך בין פאר אייך אויסגעשטאנען
קומט מיר נישט איר זאלט מיר אזוי אפדאנקען ווארעם ווען נישט עך
וואלט איר נאך איצטערט אויך געווען בא שטשופאקן דער קאדיק זאל
אים נעמען ער האט דאך מיר נישט געוואלט באצאלן וואס מיר קומט
איבער אייך ווארעם ער זאגט אז אינגאנצן דער כאיעוו בין עך ווארעם
ווען נישט עך זאגט ער וואלט איר נישט געוווסט פון קיין עמבריך און
ער וואלט נישט געבליבן זאגט ער אן א סמיטשיק ער שווערט אז ער איז
דורך אייך בעדילאראם געווארן אזוי שרייבט ער מיר און וויינט אף ביידע
אויגן איר ווייסט דאך אז עך גלויב אים ווי דעם הונט נאר אז יענער כאפט
די ערד ווייס אים דער ריך אפשר איז ער גערעכט עך ווייס נאר אז ער
האט שוין איצט קאדאכעס נישט קיין מעדאליאן און א פאר בריליאנטענע פינגערלאך האבן שוין אויך געפעלט און דעם גאלדענעם זייגער האט
ער שיינט מיר אויך ערגעץ פארטאכטארעט און אלץ צוליב אייך ווארעם
דער ייד האט זעך גענייט א בייטל גאר א גרויסן אכיץ וואס ער האט זיך
איינגעבראמבלט א מאכשאווע אט דער אידעיאט אז גאט וועט אים אויפ־רעכטן ער וועט לויז ווערן מירטשעם פון זיינע ווייבער וועט ער אייך מיט
זיינע בריליאנטן פארשאלאמאנעווען דעם קאפ און סוועט זיין גימל צום
סאף נאט אייך אזא מאפאלע און נאר עך זאגט ער בין שולדיק נישט
קיינער דערווייל בין עך געבליבן ווי אפן וואסער דאס ביסל פאדעם וואס
עך האב פון אייך די ערשטע צייט באקומען האט מיר געקלעקט אף איין
צאן און האב געהאט אף זעך א צארע אן ארעמע שוועסטער איבערגעפעקלט קיין אמעריקע און אליין בין עך אויך געווען קראנק א שטיק צייט
זעך שיר נישט געזען מיטן מאלכאמאוועס ווען נישט איר מיט אייער
קליינער שטיצע וואלט עך שוין איצטערט אנגעשפארט דארט ווו עס
וואקסט נישט קיין כריין דאנק עך אייך זייער אבער פארוואס זאלט אין
מיר נישט טאן א טויווע און אפענטפערן מיר אמאל כאטש מיט עטלעכע
ווערטער דאכט מיר עך האב עס בא אייך נישט פארדינט עך זאל אייך
נאכלויפן ווי א הונט פון פאריז קיין לאנדאן פון לאנדאן קיין פאריז און
פון דארטן קיין אנטווערפן און איר זאלט אפילו נישט וועלן מעך אויפנעמען איין גאט ווייס דעם אמת אז עך בין אייך טאמעד געשטאנען אין
אייערע נויטן אז איר האט מיר געזאגט מוראווטשיק גיי בין עך געגאנגען מוראווטשיק לויף בין עך געלאפן פון דער ערשטער צייט רעד עך
שוין נישט גאר אפילו דערמאלט ווען איר זענט ארויס פון שטשופאקס
רעשוס און געקליבן זעך קיין נאטאליע געדענקט איר האב עך נישט געזשאלעוועט מיין טערכע קיין מאל און אז מע האט באדארפט דעמאלט
ארויסצוווארפן דעם שלעמאזל וואס האט זעך געוואלט שיסן ווער האט
זעך מאפקער געווען אז נישט מוראווטשיק און היינט האט איר גאר
פארגעסן ווער איז דער מוראווטשיק וויפל מאל עך האב מעך געקויבערט
צו אייך קאן עך מעך נישט דערקויבערן מע לאזט נישט צו עך בין
איינמאל אפגעזעסן בא אייך אין סאלאן דריי זייגער שא געהערט אייך
רעדן מיט עפעס א פראנצויז צום סאף קומט מען ארויס און מע זאגט
מיר אז איר זענט נישטא אין דער היים איז מיר פינצטער געווארן אין
מיינע אויגן און האב קוים געטראפן צו דער קליאמקע אז אך און וויי
איז שאלע מייער צו דיין קאפעליוש אף וואס דו ביסט איבערגעקומען
האב עך געזאגט צו מיר אליין און אז סע מאכט זעך א מענטש ווערט
באגליקט דארף ער זעך שוין אזוי איבערנעמען ווו זיינען אייערע ווערטער וואס איר האט מיר צוגעזאגט אז איר וועט מעך קיינמאל נישט פארלאזן און צום סאף אז עך בין אייך נאכגעלאפן אין לאנדאן אף דער דאטשע האב עך אייך געזען דאורכפליען אין אנאווטעמעביל מיט סטעל־מאכס באכעריל האב עך אראפגעכאפט דאס היטל האט איר זעך געמאכט
אז איר זעט מעך נישט האב עך אייך געשריבן איינמאל און צוויי מאל און
דריי מאל ענטפערט איר מיר נישט פאר וואס ווייס עך נישט אצינדערט
אבער האף עך אז איר וועט מיר שוין יא ענטפערן ווייל איך האב צו
אייך א שטיקל געשעפט דעהיינע עס געפינט זיך בא איינעם א מענטשן
אייערס א פעקל מיט בריוו וואס דער מענטש האט דאס מיר געברענגט צו
טראגן אנגעמאסט זעך א היטל געהייסן זעך גוט באצאלן אבער טאקע א
גראבס ער ווייס זאגט ער אז איר זענט היינט אין די פעדערן און אזוי
ווי דארט געפינען זיך זאגט ער אלערליי וועט איר מינעסטאמע נישט דערלאזן זאגט ער מע זאל זעך מיט אייערע בריוו ארומטראגן האב עך אים
געזאגט ווייסט איר וואס פעטער אט שרייב עך אוועק צו איר א בריוול
זאגט ער הערסט וואס דען דול עך אייך א באקדייזשע עך מיין נישט זאג
עך די אגאדע עך מיין די קניידלעך אל קיין בייט עך אייך מיין ליבע גע־שעצטע פריינדין ראזע איר זאלט מיר באלד שרייבן א בריוו אויב איר
ווילט צוריק אייערע פאפירן און אויב איר דארפט זיי שרייבט מיר וועל
עך מעך זייען מיטן דאזיקן מענטשן עך האף אז עך וועל אים מיט גאטס
הילף איינבייסן און שרייבט מיר אף מיין נאמען צום דרעקטער פון פאריזער יידישן טיאטער וואקסמאן וויפל זאל עך אים אנבאטן ווייל דער
מענטש ווייס אליין נישט וויפל ער זאל זעך הייסן געבן געבן זאל אים
גאט א קרענק פון מיר אייער איבערגעגעבנסטער דינער וואס ווינטשט
אייך פיל גליק און אצלאכע מיט אכטענקפאל שאלעם מייער מוראווטשיק.
קאפיטל אכט און דרייסיק
  
פון ראזע ספיוואק צו מארטשעלא עמבריך
    
טייערע געערטע מוטערכען מארטשעלא!
    
איצטיקס מאל וועל איך בא אייך צונעמען א ביסל מער צייט ווי
אלעמאל, ווייל איך האב אייך שוין לאנג נישט געשריבן, און בא מיר
האט זיך צונויפגעקליבן אזויפיל נייעס, אז איך ווייס נישט פון וואנען
אנצוהייבן. ערשטנס, בין איך שוין, ווי איר זעט, נישט אין פאריז. אויס
פאריז. אויס גראנד־אפערע. ווידער א פריי פייגעלע. ווידער א ציגיינערן
ווידער נע־ונד איבער דער גרויסער פרייער וועלט, און, ווי איר זעט פון
די בייגעלייגטע צייטונגס־אויסשניטלעך, גאסטראליר איך מיטן גרעסטן
דערפאלג, און נישט אליין, נאר אינצווייען, מיט אונדזער אמאל זייער בארימטן „ווונדערקינד״, איצט נאך מער בארימטן ווירטואז גרישא סטעלמאך, מיט וועלכן איך האב זיך צום ערשטן מאל באקענט טאקע אף
אייער קאנצערט. אף יענעם אומפארגעסלעכן קאנצערט, וואס האט געמאכט אן איבערקערעניש אין מיין גאנצן לעבן. אך! דאס איז א גאנצער
ראמאן! איך וועל אייך אים באשרייבן ווי ווייט מעגלעך אין קורצן, ווייל
ערשטנס, וויל איך בא אייך נישט צונעמען קיין סך צייט, און צווייטנס,
שרייב איך דעם בריוו אפן שיף וואס טראגט מיך קיין אמעריקע. איבערמארגן זיינען מיר שוין אין ניו־יארק.
    
„מיר״ ― דאס מיינט, אז איך פאר נישט אליין, נאר אינצווייען...
אזוי ווי איך האב געוואלט, אזוי ווי איך האב געשטרעבט דערצו שוין
לאנג. אין דעם באשטייט מיין נצחון, מיין טריומף. אך! ווי וואלט איך
וועלן אייך אצינד ארומנעמען, צודריקן צום הארצן און אויסקושן אייך,
טייערע, טייערע מוטערכען! נאר איר רעכנט געוויס, אז איך בין פארשיכורט? יא, איך בין פארשיכורט, מוטערכען, פארשיכורט, נאר נישט
פון ליבע, ניין. רופט מיך אן ציגיינערן, רופט מיך פאנטאזירערן, רופט
מיך אוואנטוריסטן, רופט מיך אן ווי איר ווילט, נאר הערט מיך אויס,
אפשר וועט איר מיך פארשטיין. איר, נאר איר וועט מיך פארשטיין.
דאס, וואס איך גיי אייך דערציילן אצינד, איז אן עפיזאד פון מיין לעבן,
מיט וועלכן איך האב אייך נאך ביז אהער נישט באקאנט געמאכט, ווייל
אין דעם עפיזאד שפילט איר די הויפטראלע. און געטראפן האט זיך עס
אין יענעם זעלטענעם פרימארגן פון אייער מאטינע קאנצערט, וואס איך
וועל אים אייביק און אייביק נישט פארגעסן. דאס איז געווען דער גליקלעכסטער פרימארגן פון מיין לעבן, דער אנהייב פון מיין קאריערע.
    
א צעטומלטע, א צעהיצטע, א פארלוירענע, א פארכישופטע פון
אייער זינגען און פון זיין שפילן, בין איך דעמאלט מיטן שטראם פון
מענטשנקעפ כמעט ארויסגעטראגן געווארן פון זאל און מיט א גרויסן
טייל פון פובליקום געבליבן שטיין בא דער טיר, אפווארטן די צוויי העלדן
פון יענער שעה, די בארימטע מארטשעלא עמבריך מיטן בארימטן גרישא סטעלמאך.
    
וויפל דאס אפווארטן האט גענומען, ― א מינוט, א שעה, א טאג
― דאס געדענק איך נישט, ווייל מיין נשמה איז געווען דעמאלט אין
אן אנדער וועלט, אין א וועלט פון הימלשן געזאנג און נישט־ערדישע טענער. פלוצעם האבן זיך געלאזט הערן הילכיקע אפלאדיסמענטן, און דער
שטראם פון מענטשנקעפ האט זיך א וויג געגעבן. איך האב אויפגעהויבן
די אויגן און דערזען צופארן א גלענצנדן פרעכטיקן אויטאמאביל. ווי א
בליץ האט איר ביידע דורכגעגלאנצט פאר מיינע אויגן, פריער איר, דערנאך ער, אריינגעזעצט זיך מיט נאך איינעם א דריטן ― און ווי א שיינער חלום זענט איר אונטערן רוישן פון אפלאדיסמענטן מיט טריומף
פארשווונדן געווארן.
    
אבער אין מיין געדעכעניש איז דער מאמענט געבליבן פעסט. איך
האב נאר באדארפט צומאכן די אויגן אף איין אויגנבליק, איז שוין אויסגעוואקסן פאר מיר דער דאזיקער זעלטענער חלום, אין וועלכן איר זענט
די קעניגן און ער איז דער פרינץ, און איך און אלע איבעריקע מענטשן,
וואס דרייען זיך ארום אף דער ערד, זיינען אייערע אונטערטעניקע, אייערע קנעכט, און איר ביידע געוועלטיקט איבער אונדז.
    
דאס פובליקום האט זיך שוין לאנג צעגאנגען ווי א רויך נאכן אפגעלאפענעם אויטאמאביל. געבליבן זיינען נאר געציילטע היימישע מענטשן. און איך בין נאך אלץ געשטאנען א פארכישופטע, א פארחלומטע,
פול מיט פאנטאזיעס, וואס האבן מיך אויפגעכאפט אף זייערע פליגלען
און האבן מיך אוועקגעזעצט אף אייער ארט, מיין פרעכטיקע קעניגן,
אינאיינעם מיטן דאזיקן יונגן שיינעם פרינץ, און איך, די קליינע, עלנטע, ארעמע ראזע, האב דערזען פלוצעם מיין אייגענעם טריומף און דערהערט מיין אייגענעם נאמען מיטן נאמען גרישא סטעלמאך, און איך בין
פארציטערט געווארן. עס האט זיך אויפגעהויבן א שטורעם אין מיין קאפ
און א פייער אין מיין הארצן, און איך האב מיך געזאגט: „ד ע ר
ח ל ו ם  מ ו ז  מ ק ו י ם  וו ע ר ן!״... ― ― ― ― ― ― ― ―
― ― ― ― ― ― ― ― ― ― ― ― ― ― ― ― ― ―
    
דער חלום, ווי איר זעט, איז מקוים געווארן. ער האט זיך פארווירקלעכט אפן בעסטן אויפן. נישט נאר האב איך זוכה געווען צו אזא
נישט פארדינטן טריומף, איך האב דערלעבט עטוואס מערערעס: דער יונגער פרינץ איז אויסגעוואקסן. פון א „ווונדערקינד״ איז ער געווארן
א גרויסער קינסטלער, און דער דאזיקער גרויסער קינסטלער איז איצט
מיינער, אינגאנצן מיינער! ― ― ―
    
איצטער ווילט איר וויסן, אויב איך בין גליקלעך? אויב איך בין צופרידן? אך, טייערע, טייערע, פרעגט מיך נישט! איך בין נישט ווערט די
ליבע, וואס מענטשן שענקען מיר אוועק. איך בין נישט ווערט קיין הונדערט חלק פון דעם, וואס איר, מוטערכען, האט מיר אוועקגעגעבן. איך
טראג אין זיך א בייז הארץ. איך באזיץ א שלעכטן גייסט. איך האב
קיינעם, קיינעם נישט ליב! איך טו נאר דאס, וואס עס געפעלט מיר אין
דער מינוט, נאר דאס וואס עס דיקטירט מיר מיין קאפריז. פרעמדע
צרות זיינען בא מיר א שפאס. יענעמס טראגעדיע איז בא מיר א שפיל.
א רוח האט זיך פארקליבן צו מיר אין הארצן. א שד, א נישטגוטער האט
זיך באזעצט בא מיר אין דער נשמה. קיין זאך שטעלט מיך נישט צופרידן. וואס מער דאס לעבן גיט מיר, מער פאדער איך. וואס מער עס
גליקט מיר, מער ווער איך קאפריזנע. מינוטן, מער נישט אז מינוטן, זיינען פאראן אין מיין לעבן. הויכע, געהויבענע מינוטן. דאס זיינען די
מינוטן, ווען מיין פרינץ און מיין כישופמאכער געפינט זיך אף דער עס־טראדע. אך, ווי גרויס, ווי הויך, ווי שיין ער איז דעמאלט! הימל־שיין.
געטלעך־שיין. נישטא צו אים קיין גלייכן, סיידן... אך! פארוואס איז ער
נישט יענער, דער וואס איר ווייסט?!...
― ― ― ― ― ― ― ― ― ― ― ― ― ― ― ― ― ―
    
זאגט מיר, מוטערכען, וואס זאל איך טאן, איך זאל זיין צופרידן?
לערנט מיך אויס, ווו זאל איך זוכן מיין גליק? און צי וועל איך געפינען
מיין גליק אין דער נייער וועלט, וווהין איך פאר אצינד? און צי ס׳איז
בכלל דא גליק אף דער וועלט? און צי בין איך נישט גערעכט, אז איך
זאג אייך אף מיר אליין, אז איך בין א בייז וועזן, א פארדארבענע נשמה?
איך בין געווען און וועל בלייבן
    
 אייער פארדארבענע, צעלאזענע, קאפריזנע
    
 ציגיינערן
    
 ראזא.
    
קאפיטל ניין און דרייסיק
  
פון מאיר סטעלטאך צו זיין גוטן פריינט
    
טייערער בעסטער פריינט!
    
איך האב מיך נישט געקאנט דערווארטן אף אייער ענטפער און איך
שרייב אייך שוין ווידער. איר וועט מיר גלייכן צי ניין, איך פיל עפעס
א מין באדערפעניש איז דעם, עפעס א מין מאגנעט ציט מיך, איר זאל
פאר אייך אויסגיסן מיין הארץ. ווייל ערשטנס, זענט איר כמעט דער איינציקער אף דער וועלט, וואס פארשטייט מיך, ווי עס געהער צו זיין. איר
האט מיר אנומלטן געהאט געזאגט, אז וויבאלד איך האב געקאנט מגדל
זיין אזא זון, איז א סימן, אז איך בין אליין אויך נישט קיין פראסטער
מענטש, ווי די וועלט מיינט. די דאזיקע ווערטער זיינען מיר גוט אריין
אין נאז אריין. הערן אזעלכע ווערטער פון אזא קענער, ווי איר, איז
זייער איינגענעם. דאס פארשטייט איר אליין והשנית, האב איך גלאט
ליב מיט אייך צו שמועסן, ווייל מיט אייך קאן איך ריידן „אטקראווענא״
און ארויסשרייבן אייך אלצדינג, וואס בא מיר טוט זיך, ווי פאר אן אייגענעם ברודער. איך האלט אייך, ווי איך האב אייך שוין געזאגט, פארן
גרעסטן בעל־סוד אין דער וועלט. איך ווייס, אז איר זענט אן אייזערנער
קאסטן, און איך בין באווארנט, אז מיינע בריוו, וואס איך שרייב צו
אייך, וועט אחוץ אייך, קיין בן־אדם נישט זען און קיין פויגל נישט
וויסן...
    
אצינד טרעפט, פון וואנען איך שרייב אייך דעם דאזיקן בריוו? פון
שיף, מיין ליבער פריינט, פון שיף שרייב איך אייך. מיר פארן קיין אמעריקע. מיר ― הייסט דאס: איך און גרישא און ראזע און דער מענע־דזשער, אן אמעריקאנער פויגל, וואס האט זיך אונטערגענומען פאר א
געוויסן מינימום און אף זיינע הוצאות, געוויינטלעך ערשטע קלאס, מאכן
מיט אונדז א טורנע איבער גאנץ אמעריקע. דער מינימום ― דאס איז
גאראנטירט. ווינציקער פון דער סומע, הייסט עס, טאר שוין נישט זיין,
און וואס ס׳וועט זיין מער ― איז אחדו. האט איר צעקייעט? אף פשוט
יידיש גערעדט, וועלן מיר זאגן, אז ער האט אונדז אפגעדונגען, אדער
לאמיר זאגן דעם גאנצן אמת ― אפגעקויפט אף א געוויסער צייט און
אן עק... געהערן צו יענעם, ליבער פריינט, זיין פארקויפט איז אפילו
נישט אזא געשמאקער ביסן, ובפרט ― איך בין שוין א געשלאגענער
הונט, אנגעלערנט פון מיין דייטש, ימח שמו זאל ער ווערן! נאר וואס
זאל מען טאן? דער מינימום איז אזא שיינער מינימום און דער יצר־הרע פון געלט איז אזוי גרויס, צו אלדי שווארצע יאר! תחילת האב איך
גאר נישט געוואלט הארכן פון קיין מינימום־שמינימום. וואס הייסט ―
יענער וועט מיך ארומפירן? און ווו בין איך? איך קאן אליין נישט די
מלאכה? האט זיך אבער אט דער אמעריקאנער פויגל אנגעזעצט אף
מיר, ווי א קלעק, איינמאל פאר אלעמאל, וויפל וויל איך מאכן ריינעם
פראפיט, פארדינסט הייסט עס, און וויפל איז מיין מינימום, דאס סאמע מינדעסטע, לויט מיין השגה נאך? וואס זאגט מען אים, אזא פויגל?
דערזען, אז איך קווענקל מיך, מאכט ער צו מיר: ס׳איז נישט נייטיק צו
זאגן באלד. איך האב, זאגט ער, צייט 24 שעה צו געבן א תשובה. געפעלט אייך א מעשה? ער האט מיר פארגעבן, הייסט עס, אן אויפגאבע ווי
זאגט איר, אף פיר און צוואנציק שעה! געוויינטלעך, בין איך שוין יענע נאכט נישט געשלאפן. גערעכנט אהער, גערעכנט אהין, זיך געעצהט
מיטן ווייב, איבערגערעדט מיט די קינדער. נאר וואס ווייסן קינדער?
אז מיינער איז, ווי איך האב אייך שוין געשריבן, צו די זאכן גאר נישט
שייך. דאס הייסט, איר מיינט, אז ער ווייס נישט חלילה קיין צורת מטבע?
ער ווייס גאנץ גוט, אז וואס מער איז בעסער, נאר ער מישט זיך נישט.
ער פארלאזט זיך שוין אפן טאטן. ער ווייס, פארשטייט איר מיך, אז
דער טאטע וועט זיך נישט לאזן שפייען אין דער קאשע. דערפאר איז זי
שוין, ראזע מיין איך, א סך פראקטישער פון מיין זון. דאס הייסט, געלט
איז אפילו בא איר אויך שמעלט, און אף אויסברענגען, טרענצלען, פלעכטן קערבלעך וועט זי זיך אויסגלייכן מיט מיין זון, און נאך פארשטעקן
אים אין גארטל. נאר זי פארשטייט אן עסק. האט אן אפעטיט, קיין עין־הרע, צו געלט און קאן זאגן א פרייז, אז יענעם זאל פינצטער ווערן אין
די אויגן! פארקערט, איך האלט מיט איר. יעדער מענטש דארף וויסן
זיין ווערדע. איך ווונדער מיך נאר, פון וואנען האט זיך עס צו איר גענומען? און רעדט מיט איר, זאגט זי, אז איך האב ליב געלט!...
    
הכלל, ס׳איז אויסגעגאנגען די 24 שעה ― מיין אמעריקאנער פויגל
איז דא. אן אפגעגאלטער, אן אקוראטנער, א פארשפיליעטער אף אלע
קנעפ, ווארט ער, איך זאל אים זאגן תשובה. האב איך אים געגעבן א
זאג א מינימום־פרייז, אז ווען איך רוף אייך אן די סומע, וועט איר זיכער מיינען, אז איך זאג אייך א ליגן. מיינט איר זשע, אז ער האט זיך
איבערגעשראקן? איך ווייס נישט, אויב עס האט געדויערט א האלבע
מינוט, מיין חברהמאן ציט מיר אויס א יד און מאכט צו מיר „אללרייט״. אף אונדזער לשון וועט דאס הייסן: „מיט מזל־ברכה״. וואס
זאלט איר קלערן ― ס׳איז מיר געווארן גוט קאלעמוטנע. דער נפש האט
מיר דעם קאפ אראפגענומען. נעכייבי וואלט ער ווייניקסטנס באוויזן א
מינע, אז ער וויל אפרייסן כאטש וויפל ס׳נישט איז. גאר נישט געדונגען זיך און שוין צושלאגן? פאל איך מסתמא אף א שכל און טו אים
א זאג, אז איך וויל, אז דער מינימום זאל זיין גאראנטירט, דאס הייסט,
אז ער דארף משלשל זיין טאקע מעות מזומנים אין באנק, הייסט עס,
אף מיין נאמען. מיינט איר דאך, אז ער ווערט נתפעל? עס הייבט זיך
גארנישט אן. „אלל־רייט!״ ― זאגט ער ווידער אמאל און שטייט שוין
אויף און גייט „קייבלען״, טעלעגראפירן, הייסט עס, קיין ניו־יארק, מע
זאל אים ארויסשיקן געלט ― און אט אזוי איז געשלאסן געווארן א
געשעפט.
    
אוודאי האט זיך ראזע מיט מיר נאכדעם גערייצט, למאי איך האב
אים אזוי ווינציק געזאגט. איר הערט ווערטער? איך האב, זאגט זי,
קליינע השגות.  מ י ר  פ ע ל ט, זאגט זי,  ד ע ר  ק נ א ק. וואס זאגט
איר אף אזא עזות־פנים? גענוג עס ברענט מיר אפן אמעריקאנער בחור
פארן מינימום, זאלצט זי מיר נאך אף די ווונדן! האב איך איר אפילו
געוואלט אפענטפערן, פון וואנען זאל זיך נעמען צו מיר דער ק נ א ק?
איך בין דען דורכגעגאנגען אלבערט שטשופאקס שקאלע?... נאר איך האב
מיך מיישב געווען ― לאז מיינס איבערגיין. איך וויל נישט, אז מיין זון
זאל וויסן פון א שטשופאק און פון נאך אזעלכע זאכן, וואס אמאל איז
געווען. און באמת, וואס איז זי שולדיק, אז שטשופאק האט זי אמאל
ארומגעפירט, ווי א ציגיינער פירט ארום א בער, געמאכט פון איר געלט?
און אז מע וויל צוריק ― וואס איז דא דער בזיון? ארעם, ווי זאגט איר,
איז קיין שאנד נישט. און אז איך אליין, נישט היינט געדאכט, בין געווען נע־ונד, ארומגעבלאנקעט אן שטיוול מיט מיין גרישען איבער שטעט
און שטעטלעך צווישן יידן, פאר א דרייערל געשפילט זיי זעקס ניגונים
און איינעם א צוגאב און אויסגעהערט נאך א מבינות, אז בא זיי איז
דא א קלעזמער, הייסט ער משה־נח, שפילט ער א וואלאך ― לאזט זיך
אויס די וועלט! ניין, מיין ליבער פריינט, איך שעם מיך נישט מיט דעם,
וואס איז געווען אמאל. אדרבא, אז גאט האט מיר געהאלפן, איך קאן
עס דערציילן אין פריידן, איז דאס בא מיר א כבוד. איך האב ליב, אז
מיר נעמען זיך צונויף אלע די גאנצע סעמייסטווע און איך דערצייל
זיי מעשיות פון אמאל, נישט היינט געדאכט, ווי אזוי מע האט געשמייכלט צו א פראנזעל, און א גלעזל טיי מיט צוקער איז געווען א יום־טוב,
און א פערטל עוף האט מען געזען אין חלום, און פאר אן עפל אדער צוויי
פלאמען האט אייך גרישא געקאנט אפשפילן דעם שענסטן ניגון!
    
מער פון אלע האט ליב צו הערן די דאזיקע מעשיות ראזע. עס צינדן
זיך איר אן דעמאלט די אויגן און זי ווערט נאך שענער, ווי זי איז, און
זי הייבט אליין אויך אן צו דערציילן מעשיות פון אמאל. און זי האט
ליב צו דערציילן מיט אלע פיטשעווקעס. פון איר שטעטל, פון האלע־נעשטי, דערציילט זי אייך אזעלכע זאכן, אז מע קאן שטארבן. זי מאכט
נאך די יידענע פון מארק, אדער פארשטעלט זיך פאר א הייזעריקן חזן
און זינגט שטיקלעך, זאג איך אייך, ליבער פריינט, אז מע דארף נישט
קיין טעאטער. די געלעכטערן קאן מען הערן אין דער דריטער גאס. דער
חסרון איז נאר, וואס נישט אלעמאל איז זי אויפגעלייגט דערצו. איך
האב אייך שוין, דאכט מיר, געשריבן, אז זי איז א קאפריזנע מיידל.
ווי עס קומט איר אויס. אמאל זאל זי אייך ווערן לעבעדיק און פריילעך,
זינגען און טאנצן, אבער אזוי, אז די גאנצע שטוב זאל מיט איר מיטטאנצן. און אמאל זאל זיך אנרוקן אף איר א כמארע, פארשפארט זי
זיך אין חדר איינע אליין אף א גאנצן טאג. אדער זי קאן אוועקזעצן זיך
שרייבן בריוו, זאל זי אייך שרייבן און שרייבן ― פרעגט זי, וועמען
האט זי אזויפיל צו שרייבן? אדער אז נישט זאל זי גאר צופאלן צו
גרישען פלוצעם, ער זאל איר שפילן אפן פידל, כאטש יענער איז גארנישט דערביי. נאר אז ראזע וויל, איז עפעס א תירוץ? און אז זי זאל
אויפשמיין, למשל, אין מיטן נאכט און אים בעטן שפילן? אז מע שמועסט „ליובאוו״ ― איז דאך נישט שייך! נעמט ער די פידל, און זי
זעצט זיך אוועק אקעגן, שפארט זיך אן אף ביידע הענט, לאזט נישט
אראפ קיין אויג פון אים. זי אנקוקן בעת מעשה, זאג איך אייך, ― א
מלאך! א קארטינע! און פרוווט, א שטייגער, בעט זי זינגען, וועט זי
אייך קיינמאל נישט טאן צוליב. אדרבא, וואס מער איר וועט זי בעטן,
וועט זי אייך אלץ מער נישט זינגען. נאר אז עס קומט איר אן ― זאל
זי זיך אייך צעזינגען טאקע נאר ווי א סאלאוויי. איר מיינט אוודאי ―
אריעס? קאנצערט? חלילה! דווקא ציגיינער־לידער, דווקא וואלאך, אדער
גאר יידישע לידלעך. איר זאלט זי הערן זינגען א חסידיש לידעלע, וואלט
איר, זאג איך אייך, געקומען אהער צופוס. איך ווייס, אז איר זענט א
ליוביטעל פון יידישע לידלעך, גיב איך אייך דא איבער איינס, א חסידיש, וואס זי זינגט עס מיט א פריילעכן ניגון. אן עבירה, וואס איך קאן
נישט קיין נאטן, מוז איך אייך איבערגעבן נאר די ווערטער אליין. אט
דאס זיינען די ווערטער:
    
 פון כאסלאוויטש ביז ליובאוויטש ―
    
 אי, וואס הער איך אייך?
    
 פון ליובאוויטש ביז כאסלאוויטש ―
    
 אי, איך לאך פון אייך!
    
 כ׳נעם דאס פעקל מיטן שטעקל ―
    
 אי, וואס הער איך אייך?
    
 און דעם טלית־תפילין־זעקל ―
    
 אי, וואס דארף איך אייך?
    
 פון כאסלאוויטש ביז ליובאוויטש אא„וו.
    
 איך פאר צום רבין קיין ליובאוויטש ―
    
 אי, וואס הער איך אייך?
    
 איך פאר צום רבין פון כאסלאוויטש ―
    
 אי, איך לאך פון אייך!
    
 פון כאסלאוויטש ביז ליובאוויטש אא„וו.
    
 כ׳האב א ווייב מיט זיבן קינדער ―
    
 אי, וואס הער איך אייך?
    
 כ׳האב א ציג פאר זיבן גילדן ―
    
 אי, וואס דארף איך אייך?
    
 פון כאסלאוויטש ביז ליובאוויטש אא„וו.
    
 כ׳האב א שטיבל אן א דאך ―
    
 אי, וואס הער איך אייך?
    
 כ׳האב א סוכה מיט גרינעם סכך ―
    
 אי, וואס דארף איך אייך?
    
 פון כאסלאוויטש ביז ליובאוויטש אא„וו.
    
 און אין פענצטער שמייסט דער רעגן ―
    
 אי, וואס הער איך אייך?
    
 און אין קוימען פייפט דער דלות ―
    
 אי, איך לאך פון אייך!
    
 פון כאסלאוויטש ביז ליובאוויטש אא„וו.
    
 אפן הארצן איז קאלעמוטנע ―
    
 אי, וואס הער איך אייך?
    
 כ׳פאר צום רבין, אוי, צום רבין ―
    
 אוי, וואס דארף איך אייך?
    
 פון כאסלאוויטש ביז ליובאוויטש ―
    
 אי, וואס הער איך אייך?
    
 פון ליובאוויטש ביז כאסלאוויטש ―
    
 אי, איך לאך פון אייך!
  
אז איך זאג אייך, ליבער פריינט, א כפרה זיבעצן קאנצערטן מיט
אכצן סימפאניעס פאר איר איין יידיש לידל! אדער למשל, זי רעדן
זאגן שטיקלעך פון אלע בארימטע חזנים פון דער וועלט, ווי ניסי בעלזער, פון ירוחם הקטן, פון פיניע מינקאווסקי, פון ראזומנע, פון קוואר־טין, פון קארמיאל, פון סיראטא ― און פון וועמען נישט? זי קאן זיך
אוועקשטעלן און געבן א לייג אוועק א „ומפני חטאינולע״, אדער אן
„אתה זוכרל״ מיט אלע דריידלעך און אלע אפשניצלעך און מיט אלע
„ונאמרס״, און אזוי זיס, אז מע קאן, זאג איך אייך, אויסגיין אונטער
אירע הענט. א רעכטער לץ! און צו דעם אלעם זאלט איר הערן, ווי דאס
רעדט דייטש, ווי דאס רעדט פראנצויזיש! און אפשר ווילט איר ענגליש רעדט דאס אויך ענגליש. אז מע שמועסט א געראטענע ― איז
דאך נישט שייך. נו, גיי האב פיינט אזעלכעס. איין חסרון נאר ― זי
איז א ביסל א שלאק. אוי, א שלאק! מע דארף זיך היטן פאר איר מיט
א ווארט, מיט א קוק, ווארעם טאמער עפעס נישט אזוי ― איז חיות
נישט זיכער. א שוועבעלע!... היטן מיר זיך. מיר גיבן איר נאך. און
אלץ צוליב אים, צוליבן זון הייסט עס... דאנקען גאט, וואס ער האט
אונדז באשערט זיין גלייכן. כאטש אז מע זאל וועלן שמועסן צוריק,
וואלט ער געקאנט דאסטיגאיען איך ווייס אליין נישט וואס. מאגנאטן
וואלטן זיך געשעצט גליקלעך. מיט גאלד וואלט מען מיך אפגעשאטן!
נאר פארפאלן. מסתמא איז דאס א באשערטע זאך, ווי זאגט איר, א זיווג. לאז גאט געבן, ס׳זאל שוין זיין וואס צו זען, וואס צו הערן. דערווייל איז נאך גארנישט. גאלע גארנישט. מער נישט אז ליובאוו... אן
עבירה, ליבער פריינט, וואס איר זענט נישט דא. איך זאל אייך האבן
בא דער זייט, וואלטן מיר געהאט וואס צו ריידן. טעג מיט נעכט וואלטן
מיר אוועקגעזעצט, און איך וואלט אייך דערציילט און דערציילט און
דערציילט פונעם דאזיקן פארל. ס׳איז א וועלט, זאג איך אייך, מיט וועלטעלעך! איך מוז אייך אבער ענדיקן דעם בריוו, ווארעם מע קלינגט שוין
אין די טאצן. מע רופט דעם עולם עסן און עסן עסט זיך שוין אפן שיף,
דארפט איר וויסן, זייער געשמאק. און אן אפעטיטל איז באם עולם קיין
עין־הרע, אזא, אז ביז מע דערלעבט הערן דעם גוטן קלונג, מוז מען
פריער צוויי מאל עפעס נעמען אין מויל אריין. אן עבירה, וואס איר
זענט דא נישט מיט אונדז אפן שיף! איך זאג אייך צו, אם־ירצה־השם,
פון ניו־יארק שרייבן נאך א גרעסערן בריוו. לאז גאט געבן, מע זאל נאך
קומען בשלום. דערווייל זייט מיר געזונט און שרייבט. שרייבט מיר אף
מיין ניו־יארקער אדרעס, וואס איך גיב אייך אויף, אפטע און גוטע בריוו.
    
 פון מיר אייער בעסטער פריינט
    
 מאיר סטעלמאך.
    
ע י ק ר  ש כ ח ת י: א פונקט האט דער אמעריקאנער פויגל
אריינגעשטעלט אין קאנטראקט, וואס איבער אים איז שיר נישט בטל
געווארן דער גאנצער עסק. דהיינו ― אט וועט איר הערן, וואס אן
אמעריקאנער קאן! ― אז סיי מיין זון, סיי ראזע טארן אינעם לאנד קיין
מגע־משא נישט האבן מיט קיינעם־נישט אן זיין וויסן. דאס הייסט, טאמער וויל זיי עמעצער אויפנעמען ― דארף ער וויסן וועמען. טאמער
ווילן זיי ערגעץ גיין ― דארף ער וויסן וווהין. און אפילו בריוו טאמער
וועט מען צו זיי שרייבן ― דארף ער וויסן פון וואנען די בריוו גייען.
געפעלט אייך א השגה? פארשטייט זיך, אז איך האב מיך א ביסל געקנייטשט און סוף־כל־סוף אונטערגעשריבן דעם קאנטראקט מיט אלע פונקטן. נאר דעם דאזיקן פונקט האב איך פאר די קינדער פארלייקנט, ווארעם ראזע זאל חלילה וויסן אזא מעשה, וואלט געווען נו־נו!... איך בעט
אייך, דאס זאל זיין בסוד. קיין אנדערן וואלט איך עס נישט פארטרויט,
נאר אייך.― וואס איז שייך?
    
 מאיר סטעלמאך.
קאפיטל פערציק
  
פון שלום־מאיר מוראווטשיק צו זיין פריינט אלבערט שטשופאק
    
ליבער פריינט אלבערט עך שרייב דיר א בריוו און קום דיר צו
מעלדן אן עך בין אין לאנדאן בארעכאשעם שוין דאס צווייטע מאל און
דו ביסט אין אדעס שרייב עך דיר קיין אדעס א בריוו אז דו זאלסט וויסן
אלבערט אז ס׳איז נישט גוט שלים שלים מאזל ווי זאגט ער מיט דער
פוטער אראפ עס גייט נישט כאטש צערייס זעך עך האב כאראטע ווי
הינט עסן מעך אלעמיי עך בין נישט געפארן דעמאלט מיט דיר צוריק
אהיים איצט איז שוין פארפאלן שולדיק געווען דעם ריך א גאנג און באשערט געווען צארעס בין עך געבליבן שטעקן פריער אין ווין דערנאך
אין פאריז איצטערט אין לאנדאן אלץ צוליב אונדזער יעפייפיע געמיינט
עך וועל כאפן דעם טאטער צום סאף האב עך געכאפט א פארקילעכץ און
א פייג אונטער דער נאז אז יענע זינט זי איז געקומען פון איטאליע
איז זי געווארן אזוי גרויס גאר ניע פריסטופי א ווערטעלע ראזע ספיוואק
דו מיינסט עפשער אונדזערע אידעלאך פע קריסטן סרארעס עך זאל אזוי
האבן גליק און אצלאכע עך האב שיער שיער די אפאפלעקציע באקומען
אז עך האב זי דערהערט זינגען און זינגען זינגט זי אלבערט אז נישט
דו נישט דיין באבע און נישט דיין באבעס באבע האבן אזעלכעס נישט
געהארכט אין כאלעם אפילע היינט דער קאוועד וואס זי האט היינט די
בארעליאנטן וואס זי טראגט היינט איר ארויספארן זאלסט זען וואלסטו
זעך דריי מאל באגראבן ווער איז דיר שולדיק אז דו ביסט זעך באגאנגען מיט איר ווי א אידעיאט און איבער דיר בין עך געבליבן ווי אפן
וואסער שיער געפייגערט פון הונגער א גליק וואס אין פאריז איז דא
א ידיש טיאטער וואקסמאן איז דער דרעקטער א ביטערער יונג און א
טרופע האט ער אף אים אזא מאזל קוים צונויפגעשלאגן א ביסל קליין
געלט און האלאך מיישע מארדכע נאך אמאל קיין לאנדאן לאזט זעך
אויס אף מארגן מיט אן איי זי איז שוין גאר אין אנטווערפן און אין
בריסל מוז מען פארן קיין אנטווערפן און קיין בריסל און קיין פאדעם
איז נישטא וואס טוט מען גיי עך און פארזעץ מיין רענצל אין לאנדאן
בא איינעם א כאיע מיטן נאמען קלאמער ער האלט א קאפע איצט קום
עך נאכן רענצל לאזט זיך אויס אז דער קלאמער איז נישטא דער ריך
האט אים שוין אוועקגעטראגן קיין אמעריקע און זי ראזע הייסט עס איז
נאך פריער אוועק קיין אמעריקע ווייסטו מיט וועמען טאקע מיט אונדזער סטעלמאכס באכערל גרישא סטעלמאך זי זינקט און ער שפילט און
געלט נעמען זיי זאגט מען אזויפיל אז מיר ביידע מעגן זעך עס ווינטשן
פארדינען אין דריי כאדאשים וואס זיי פאלט אריין אין איין נאכט און
פאר מיר איז דאס א גרויסער עזעק ווארעם אין רענצל געפינען זיך בא
מיר פאפירן טאקע אירע פאפירן זייער נייטיקע געלייענט האב עך זיי
נישט נאר עך פארשטיי אז עס דארף זיין נייטיקע פאפירן ווארעם זי
שרייבט מיר אין א בריוו ראזע הייסט עס עך זאל אומגעזאמט איר צושטעלן די פאפירן אין געלט איז קיין מעניע נישט דארף זיך טרעפן אף מיין
מאזל אז איר בריוו וואלגערט זעך אפעט פריער דריי כאדאשים בא
וואקסמאנען קומען זאל אף אים א גוטע כאליערע עך האב אים געוואלט
צעפאטשן די פיסקעס האב איך מיירע געהאט טאמער וועט ער מיר
נישט באצאלן וואס מיר קומט נו וואס זאגסטע אף מיין אצלאכע דארף
עך קומען קיין לאנדאן אקוראט ווען זיי אלע האבן זיך צעגאנגען אזוי
ווי זאלץ אין וואסער איצט פרעגט זעך א קאשע וואס טוט מען און וווהין זאל עך מעך קערן און ווענדן אז נישט צו דיר מיין ליבער אלבערט
זאלסט מעך דערהאלטן בא מיין קאוועד און ארויסשיקן מיר לעמאן אשעם
באלד א אינדערטער טאקע אהער קיין לאנדאן דא האסטע מיין אדרעס
ביכדיי עך זאל האבן מיט וואס צו דערשלעפן זעך ביז אמעריקע דארט
האב עך שוין קיין דאגע נישט לאם עך מעך דערקייבערן צו אט דער שמינדער בקעץ און אפנעמען מיין רענצל מיט די פאפירן דו ווייסט אז עך
האב בא דיר קאשער פארדינט מער ווי איין אינדערטער געדענק זשע אלבערט זאלסט נישט זיין דאס וואס סע קוויטשעט און מיר זען ארויסשיקן
לעמאן אשעם וואס פריער די עטלעכע גראשנס. עך האב דיר ביז אהער
נישט דאקוטשעט ווייל כאב נישט באדארפט איצט שטיי עך אין א נויט
און האלט בא אפפארן קיין אמעריקע מיין שוועסטער איז שוין לאנג דארטן עך האב פון איר א בריוו שרייבט זי מיר אז אלע זיינען היינט אין
אמעריקע אפילע בריינדעלע קאזאק איז אויך דארטן און קאנסט מיר
זיכער גלייבן אז עך וועל דיר דיין געלט מירטשעם אפשיקן און נאך מיט
גרויס דאנק גאט זאל מיר אזוי געבן גליק און אצלאכע עך דארף כאלי־לע דיינס נישט האבן און אז דו וועסט מיר שרייבן א בריוו זאלסטע מיר
שוין ארויסשרייבן אלצדינג פאדראבנע ווי אזוי עס גייט דיר דארט אין
פארנאסע און צי האסטע עפעס א רעכטע טרופע און וואס פאר א שטיק
שפילט מען בא אייך אין אדעס און ווי אזוי איז בא אייך היינט מיט ראז־רעשעניעס און וואס מאכן עפעס אונדזערע איבעריקע כעוורעלייט האצמאכן געדענקסטע איז א סווארע אז ער איז דא אין לאנדאן מיט אן אייגענע טרופע וואס זאגסטע אף זיין טאטן ער ליגט זאגט מען קראנק עך
האבן פיינט אט דעם אידן אזוי ווי כאזער נאר כאפט אים דער וואטע־מאכער מע דארף אים מעוואקערכוילע זיין און זיי געזונט מיט אכטעקנס־פאל שאלעם מייער מוראווטשיק.
קאפיטל איין און פערציק
  
פון אלבערט שטשופאק צו שלום־מאיר מוראווטשיק
    
אכגישעצטער פריינט שאלעם מייער וואס סהאט זעך מיר געכאלעמט
יענע נאכט און די נאכט ביסט מעשיגע צו כאסערדייע וואס אייסט איך
וועל לייגן דאס לעבעדיקע אפן טויטן דיר שיקן אינדערטערס איך אב דיך
קוים דערלעבט צי דו ביסט בא מיר א בעניאכעט צי עס וואקסט א מיר
אפן גארטן איך זאל דיר אזוי אבן פאר א טאטן ווי איך אב אינדערטערס
ווארעם ווער נאר עס אט גאט אין ארצן דער שלעפט בא מיר געלט מע
רייסט מע בייסט מע ציפט מע סיפעט פון אלע זייטן מע צעטראקט מיי
די ביינער נאך נישט פאטער געווארן פון די פריערדיקע שלעק אלע מאל
א נייע צארע נאר אף קיינעם ברענט מעך נישט אזוי ווי אף דיין כאזנס
מיידל וואס דו אסט מיך אריינגעשלעפט אין א בלאטע ווארעם אכיץ
דעם וואס זי אט מיך בעדילאדאל געשטעלט מיך אפגעקאסט אזא פארמעגן אט זי מיך נאך באליידיקט דעמאלט פאר מיין פריינט סטעלמאך
אין די אויגן מיך אנגערופן בעלפער זי זאל מיר געווען זאגן גאנעף און
גאזלען באנדיט און רעצייעך און וואס אין דער קארט וואלט מיך נישט
אזוי געארט ווי בעלפער איך וועל דאס איר קיינמאל נישט פארגעסן
אפילע דעמאלט ווען איך וועל ליגן מיט די פיס צו דער טיר און וואס
דו ווילסט פארן צו איר קיין אמעריקע איז מיר דער פלאן געפעלן און
איך קען דיר געבן צושטייער אף עצאוועס נאר נישט קיין גאנצן אינדערטער ווארעם איך אב נישט נאר מיט א טניי איך שיק דיר אירע
קוויטלעך וואס זיינען בא מיר פארבליבן עפשער וועסטע קענען ארויס־טרייבערן בא איר וואס מיר קומט ווארעם אויב זי פארדינט יא אזויפיל געלט ווי דו זאגסט פאר וואס זשע זאל זי מיר נישט אומקערן דעם
עזעק וואס איך אב געאט דורך איר פליצליכן אוועקגיין פון מיר אנעק
איך בין איר שוין מייכל דאס פראצענט און בין איר שוין מייכל דאס
וואס זי אט מיר געזאגט בעלפער אויך איך בין נישט אזא מענטש כאס־וועשאלעם וואס איך זאל טראגן סינע אין ארצן און דיר לאז גאט
העלפן זאלסט דארט מאצליאך זיין דו ווייסט דאך אז איך בין דיר
כאסוועשאלעם נישט קיין סיינע דארט איז א לאנד זאגט מען פון גאלד
זע נאר זאלסט אריינשרייבן אמאל א בריוול נישט ווי ביז אהער געשוויגן ווי א יורקע און פלוצים טיץ טאבי דורין וואיוווע אמאן מאכט
ראשע טשארט יעווא פריניאס לעמאי אסטע נישט געשריבן פריער מאמזער געווארט ביזן סאף עס קאן זיין אז פריער א ביסל וואלט איך דיר
עפשער געקאנט ארויסשיקן א גאנצן אינדערטער איצט קאן איך נישט
גאט איז מיין איידעס מער ווי א פיפציקער קאן איך דיר נישט שיקן
ווארעם די קאנקורענץ איז גרויס און די עצאוועס זיינען נאך גרעסער און
אלע מאל זוכט זעך אפ אן אנדער צארע מיט אנאנדער שווארץ יאר
און אז גאט וועט דיר עלפן וועסטע מיר מינעסטאמע אפגעבן סיז בא
מיר נישט קיין גרינגע קערבלעך גאט ווייס דעם עמעס ווי מע האריוועט
ביז מע פארדינט א פיפציקער און אז דו וועסט זעך זען מיט דער דאסיקער זאלסטע איר דערמאנען די יאיכלעך מיט די קאנפעקטן מיט די
טשאקאלאדן מיט די באזונדערע קופעס אין וואגאן צווייטע קלאס און
מיט די קליידלאך אלע מאל נייע זי האט דאך מיך ביזן עמד אויס געטין
א גליק וואס איך אב מיך דערשלאגן אהער קיין האדעס דא איז מיין
אלטע איים איך אב דא אמאל געמאכט גוטע געשעפטן דאס אייסט איך
קען מיך נישט באקלאגן איינט אויך ווען נישט די קאנקורענץ דריי
טיאטערע אין איין שטאט נאר מיין טיאטער איז דאס בעסטע ווארעם
איך אב מיר מיין כיידער מיט מיינע קלאפערס אלע אף זשאלאוואניע
איין כעסארן נאר וואס מיר זיינען דא דריי טרופעס און די צייט איז
שלעכט ביזן העק און די כאליערע איז שטארק און די טזשומא איז א
פארבייסעכץ און א פריץ אבן מיר דא אין האדעס אן אמען ערגער פון
דער כאליערע מיט דער טזשומא אינאיינעם פון דעסטוועגן מאך איך דא
די בעסטע סבארן דאס פ י נ ט ע ל ע  באכאשעם גייט נישט אראפ פון
דער בינע און  כ י נ ק ע  פ י נ ק ע  איז א סכיירע און  וו ע ל וו ל
ע ס ט ק א מ פ א ט איז א מייכל און ראזרעשעניעס וויפל איך וויל
און אב דאנק גאט א שיינעם נאמען אין האדעס פארעכנט פאר א באלעבאס אויסגעקויפט צוריק דאס ביסל בארעליאנטן און אב אן אייגענע סייפערטוירע סאל א ריך אין דער וועלטס טאטן אריין און וואלט
שוין געקאנט אבן אן אייגן אייזל אויך ווען נישט די שלעק וואס איך
אב אלע מאל אז קיין מאל איז מען נישט זיכער מיטן לעבן און סאנעם
זיינען דא א סאך קומט מען צו מיין ווייב צו דער איצטיקער און מע
דערציילט איר א כימיגע קורע אז איך אב אין אויסלאנד א ליובאווניצע א כאזנס א מיידל וואס קאסט מיך אפ א פארמעגן און גיי פארענטפער זעך א כאליערע אף זיי נאדיר א ליובאווניצע טאמער איז קארג
מער נישטא קיין נייס דיר צו שרייבן זיי געזונט און שרייב מיר באלד
פון די פיפציק ראך וואס איך שיק דיר און ענטפער מיר ווי אריבער
קומען צו דיר די פאפירן זי אט זיי טאקע פארלוירן ראזע צי דו אסט
זיי געפינען זיך בא מיר אין טישקעסטל אונטערן שלאס ווארעם דו ביסט
דאך געווען בא איר א גאנצער מודערפעצער א מין סעקריטאר דו מיינסט
איך געדענק נישט ווי דו פלעקסט זעך מיט איר שושקען אונטער מיינע פלייצעס פון דעסטוועגן זאלסטע איר לאזן גריסן און בריינדעלע קאזאק פארכאפט זאל זי ווערן געב אויך איבער א געריס און טאמער
וועסטע זען אצמאכן זאג אים סאל א ריך אין זיין טאטן מיט אכאכטונג
דירעקטאר אלברעט שטשופאק.
    
קאפיטל צוויי און פערציק
  
פון לאה די חזנטע צו איר טאכטער ראזע ספיוואק
    
לבתי היקרה החשובה חחכמה מרת רייזל שתחי׳.
    
ערשטנס קום איך דיר מעלדן, אז איך בין ברוך־השם געזונט, גיב
גאט דאס נעמלעכע אין גוטן מיט פיל נחת און פריידן פון דיר צו
הערן, אמן.
    
והשנית זיי וויסן, מיין ליבע טייערע טאכטער, אז איך האב דיר
נישט געוואלט מצער זיין מיט דער שלעכטער בשורה פונעם אומגליק,
וואס מיך האט געטראפן, ווי א קויל פון א ביקס, אדער ווי א דונער
פונעם הימל, גאט איז מיין עדות, אז איך וואלט דיר איצט אויך נישט
געשריבן, ווארעם כל־זמן דו ביסט אין דעם ברויט, דארף מען דיר נישט
שטערן. איך ווייס אליין גאנץ גוט, אז ווי ביטער און פינצטער מיר איז,
וואס איך בין געבליבן אן עלנטע אלמנה בא די יארן, וועט דיר נאך
זיין טויזנט מאל ערגער, אז דו וועסט געווויר ווערן, אז דו ביסט נעבעך געבליבן א יתומה, פארלוירן אזא טאטן, וואס דו האסט אים אזוי
ליב געהאט, און ער דיך, וואס ביז דער לעצטער מינוט האט ער נישט
ארויסגעלאזט דעם נאמען דיינעם פונעם מויל, רייזעלע און רייזעלע. וואס
זאל מען טאן, גאט האט נישט געהייסן, ס׳איז אים אזוי אנגעצייכנט
געווען, פון יענעם טאג אן, וואס דו האסט אונדז פארלאזן, האט ער
זיך אזוי גענומען צום הארצן, אז די גאנצע וועלט איז אף אים געפאלן.
עס איז פאר אים געווען אלץ איינס, יא עסן נישט עסן, יא שלאפן נישט
שלאפן, וויפל מע האט אים נישט אויסגערעדט דאס הארץ, עס מאכט
זיך א קינד חלילה שטארבט אוועק, די שעה זאל גאר נישט זיין, איז
דאך טויזנט מאל ערגער, ווארעם א קינד אז עס פארט אפ, קאן נאך
גאט העלפן, ס׳זאל אמאל צוריק קומען, און אז קינד שטארבט חס־ושלום
אוועק, וועט דאס שוין צוריק נישט קומען קיינמאל, ווארעם וואס די
ערד דעקט צו איז פארפאלן, און למאי אט נעם אונדזער נגיד ראפאלא־וויטש וויל אפילו נישט מע זאל ריידן פון זיין ליכטיקן זון, דער שיינער
נאמען לייבל טאר גאר נישט דערמאנט ווערן אין שטוב, א ברכה אף
זיין קאפ, ווארעם מיט וואס האט די מאמע זיינע בעסער געמאכט, אז
אך און וויי צו איר, אז זי האט אזוי לאנג געוויינט און געקלאגט אף
זיין קאפ ביז זי איז לאז זי מיר מוחל זיין אויסגעגאנגען ווי א לעכט,
אט אזוי פלעג איך אלץ טענהן איבער אים, איז דאס אבער געווען ארויסגעווארפן, ווארעם אלע מיינע ווערטער און נחמות האט דער טאטע דיינער ס׳זאל אים אקעגן נישט קומען נישט געוואלט הערן נישט זען, ער
עליו השלום האט אלץ געטענהט און געבראכט א משל פון דעם ארעמאן מיטן שעפעלע, וואס סע שטייט געשריבן אין די הייליקע ספרים,
דער נגיד ראפאלאוויטש האט ער געזאגט פארמאגט א סך שאף און
רינדער, קאן ער זיך פארגינען איין קינד אויסמעקן, אבער נישט דער
ארעמאן וואס פארמאגט מער נישט אזא איין שעפעלע, איין אויג אין קאפ,
קומט מען און מע נעמט צו בא אים זיין איינציקע טרייסט, דאס שווארצאפל פונעם אויג, ווי קאן ער דאס איבערטראגן, אזוי האט ער געטענהט
און איז אפשר געווען גערעכט, ווארעם איך וועל נישט פארגעסן די
נעכט ווייל איך וועל לעבן, ווי ער עליו השלום פלעגט אויפשטיין זיך
פארקלייבן הינטערן פארהאנג און קושן און קושן איך זאל נישט זען
דאס בעטגעוואנט וואס דו ביסט אף דעם געלעגן און וויינען שטילערהייט שלינגען די טרערן, און אז איך האב אים געזאגט, ישראלי דו
זינדיקסט פאר גאט, א מענטש טאר זיך אזוי נישט פייניקן זאג איך,
אט וועסטו זען זאג איך, עס וועט אם־ירצה־השם אנקומען פון איר א
גוטע בשורה, פלעגט ער עליו השלום מאכן א פריילעך פנים כלומרשט
און וועלן מיר איינרעדן, אז ער הייבט שוין אן כמעט פארגעסן פונעם
ווייטיק, איך האב דען נישט געזען אז דער מענטש עקט זיך, ווערט
איינגעטריקנט פון טאג צו טאג, נאר איך מאך דיך חלילה נישט שולדיק
טאכטער מיינע טייערע, איך ווייס אז דיין הארץ האט דיך געצויגן צו
אים נישט ווינציקער ווי ער צו דיר, א סימן האב איך דיינע ערשטע
בריוו, וואס זיינען געווען פאר אים בעסער פון אלע רפואות און אלע
קרייטעכצער וואס דער דאקטאר האט אים פארשריבן ער זאל טרינקען,
און נאכדעם אז מיר האבן דערלעבט דיך זען מיט די אויגן, דו ביסט
געקומען צו אונדז צו גאסט איז דאך אים נישט געווען צו דערקענען,
ממש פון טויט לעבעדיק געווארן, איך האב שוין געמיינט, אז דאס איז
אויפגעגאנגען די זון, מלאכים שפילן זיך מיט מיר, אן עק צו מיינע
צרות, צום סוף האט דאס מיך אפגענארט וויי איז מיר. עס האט אים
אפנים גענאיעט און געוואיעוועט אינעווייניק, געגעסן און געטאטשעט
משטיינס געזאגט אזוי, אז ס׳איז געקומען צום לעבן האבן נישט געסטייעט קיין יארן, א שטיקל גליק וואס ער האט זיך א ביסל אנגעטיע־שעט כאטש פארן טויט, געהאט פון דיר אזויפיל כיבוד־אב, וואס קיינער האט זיך גאר נישט גערעכנט אפילו, איצטערט א דארפט איר שוין
רב ישראלי לעבן און לעבן, האבן אים געזאגט די באלעבאטים אין
שטאט און מקנא געווען אף דער שטוב וואס דו האסט אונדז געקויפט
מיט דעם באלעבאטישקייט, וואס דו האסט אונדז איינגעריכט, כאטש
אפילו ס׳איז פאר אונדז געווען א צו גרויסע יארמעלקע, און איצט אויך,
אז איך באטראכט זיך, וואס וועל איך טאן א שטייגער איין מענטש
אליין איבער אזויפיל חדרים, איך וועל דאך שונאי־ציון אראפ פון זינען, ווי די אלטע ראפאלאוויטשקע דעם נגידס מוטער, וואס זיצט נאך
עד־היום בא מיר אין הויף. מישטיינס געזאגט, איידער דערלעבן איר
עלטער, איז שוין גלייכער ווי דער טאטע דיינער עליו השלום האט געטאן, אקוראט צוויי און צוואנציק טעג אין אב איז ער געשטארבן און
היינט איז איין און צוואנציק טאג אין אלול שוין איבערגעגאנגען שלושים, וועסטו נישט דארפן אפזיצן מער ווי איין שעה, ווארעם אז דו
ביסט שוין אין דעם ברויט, קאנסטו דאך נישט אנדערש. האסטו גענוג
יוצא געווען דערמיט, וואס דו האסט געטאן און מיט דיין קומען אהיים
האסטו אים עליו־השלום פארלענגערט די טעג כאטש אף א ביסל, און
זיי וויסן טאכטער מיינע טייערע, אז צוויי שעה פארן טויט האט דיך
דער טאטע דערמאנט צו גוטן, א גוטער מליץ זאל ער זיין פאר דיר און
פאר מיר און פאר כל־ישראל, אז ער עליו־השלום האט נישט זוכה געווען בא גאט אפילו איבערצולאזן א קדיש, האב איך באשטעלט חיים־שעיה דעם שמש, אט דער וואס דו האסט אים געשענקט אף א בהמה,
בעת דו ביסט געווען צו גאסט, דאס שרייבט מיר זיין זונדל נחום טאקע דעם דאזיקן בריוו, איך זאג אים און ער שרייבט, באשערט אז זיין
טאטע זאל זאגן קדיש נאך דיין טאטן אלע טאג אינדערפרי און אפדער־נאכט, און א לוויה האט ער געהאט, ווייס איך נישט, אויב דער גרעסטער נגיד בא אונדז האט אמאל געזען אזא לוויה, און אן ארט האט מען
אים געגעבן אפן בית־עלמין, זייער א בכבודן, דער דרייצנטער פונעם
אלטן רב, פון איין זייט ליגט ברוך־בער דער שוחט, פון דער אנדערער
זייט רב שליאמקע פון טעלענעשט, און ווייטער גייען סאמע נגידים און
באלעבאטים, נישקשה ער האט דאס נעבעך כשר פארדינט, גאט זאל
מיר העלפן, איך זאל דערלעבן צום יארצייט וועל איך אים אם־ירצה־השם צאמען אזוי ווי ער איז ווערט, און איך בעט דיך מיין טייער קינד,
זאלסט מיר ראזרעשען פארדינגען כאטש א האלבע דירה, ווארעם איך
באטראכט זיך, וואס וויל איך טאן למשל איין מענטש אליין מיט אזויפיל חדרים, און זאלסט מיר שרייבן אפטע בריוו און גוטע ווי ביז אהער,
ווארעם דיין ליבן בריוו וואס דו געזעגנסט זיך דארט אפ מיט אונדז
פאר דיין אוועקפארן קיין אמעריקע און וואס דו שרייבסט דארטן דעם
טאטן, ער זאל למען השם היטן זיין געזונט ביז דיין צוריקקומען נאך
אמאל קיין האלענעשטי, איז אים עליו־השלום נישט באשערט געווען צו
לייענען, ווארעם עס זיינען אים דעמאלט שוין געלעגן שערבלעך אף די
אויגן, מע האט מיר דיין בריוו איבערגעלייענט שוין נאכדעם אין שבעה,
און דאס געלט האט מען מיר אפגעבראכט אין שטוב אריין, דארפסט
מיר טאכטער־לעבן קיין געלט נישט שיקן, עס וועט שוין זיין גענוג אויפן
גאנצן ווינטער ביז פסח, ווארעם אז איך באטראכט זיך, וואס דארף איך
מישטיינס געזאגט איין מענטש אליין אן אלמנה, איך בעט מער נישט
בא גאט, איך זאל נאך דערלעבן דיך זען כאטש נאך איין מאל אז דו
וועסט קומען אם־ירצה־השם צוריק געזונטערהייט און ווייטער דארף איך
גארנישט. און איך בעט מער נישט בא גאט נאר דערלעבן דיך זען אונטער דער חופה, און זיי מיר געזונט און שטארק און זאלסט נישט וויינען מיין קינד קיין סך אף דיין טאטן כל־זמן דו ביסט אין דעם ברויט
און זאלסט אפהיטן דיין געזונט, און הלוואי זאל דיר דער אייבערשטער
צושיקן דיין גוטן זיווג אין גיכן, און איך זאל עס דערלעבן דו זאלסט
דערפרייען אין גיכע צייטן דאס הארץ פון דיין מאמע ווי איך בעט גאט
פאר דיר באטאג און באנאכט.
    
 פון מיר דיין געטרייע מאמע וואס קושט דיך טויזנט מאל
    
 לאה ספיוואק
    
קאפיטל דריי און פערציק
  
פון מאיר סטעלמאך צו זיין גוטן פריינט
    
מיין ליבער טייערער פריינט!
    
איך האב אייער ליבן פריינדלעכן בריוו ערהאלטן. איר פרעגט זיך
נאך אף אמעריקע, וואס פאר א לאנד דאס איז, און איך האב סיי ווי
סיי געקליבן אוועקזעצן זיך און באשרייבן אייך קאלומבוסעס מדינה
מיט אלע פיטשעווקעס. נאר איר ווילט דאך קודם וויסן, אזוי שרייבט
איר אליין, וואס איך מאך, און וואס מאכט מיין גרישא, און וואס מיר
אלע מאכן? וואס זאל איך אייך שרייבן, ליבער פריינט, אחוץ אונדזער
שאדן אף אלע יידישע קינדער געזאגט געווארן. דער כבוד, וואס די
צוויי, גרישא און ראזע, האבן דא, לאזט זיך דען באשרייבן? די גאנצע מדינה פון איין עק ביזן אנדערן, אלע בלעטער ― די גרעסטע, די
גויישע ― זיינען פול מיט זיי. איר עפנט א פייפער, איז באלד גרישא
סטעלמאך און ראזאליא ספיוואק, ראזאליא ספיוואק און גרישא סטעלמאך! זיי הארכן ― דארף מען האבן א זכיה. ווער סע פארשרייבט זיך
נישט מיט אכט טאג פריער ― דער קושט א בער. איך וועל אייך זאגן
דעם אמת ― איך ווייס נישט, ווער פון די ביידע האט דא מער אויסגענומען. מע צערייסט אונדז אף שטיקער. מיר האבן פריגלאשעניעס פון
וואשינגטאן און פון פילאדעלפיע און פון שיקאגא און פון קאנאדע און
פון עק וועלט. מע רעדט שוין גארנישט פון קיין געלט. אן עק. נעמט
וויפל איר ווילט, טוט אונדז אויס ביזן העמד, אבי קומט! איין חסרון
נאר, וואס די סמעטענע נעמט אראפ דער מענעדזשער, אט דער אמעריקאנער פויגל, ימח־שמו. נאר איך פארגין אים מיטן גאנצן הארצן, ווארעם ער האט זיך נעבעך גוט אויסגעבייטלט, ביז ער האט אונדז אראפגעבראכט, קיין עין־הרע, אזא כאליאסטרע. נאר גארנישט. דעם טאטנס
ירושה, ווי זאגט איר, וועט ער נישט דערלייגן. איר האט אים שוין פארזארגט מיט פרנסה. איין שטיקל איבערשלאג האבן מיר דא געהאט: יום־טוב־צייט. איר מיינט אוודאי, צוליב פרומקייט? זאלט איר זיך פאר
אמעריקע נישט זארגן. אמעריקע איז, ברוך השם, א פריי לאנד, נאך
פרייער ווי לאנדאן. יעדער טוט זיך דא, וואס ער וויל. קומט ימים־נוראים, לויפט איינער אין שול אריין דאוונען, און דער אנדערער גייט ארבעטן אין שאפ. יום־כפור, למשל, צו כל־נדרי, בעת איינעם ווילט זיך
וויינען אף די יעלות, פארגלוסט זיך דעם צווייטן דווקא גיין אף א באל,
„יום־כפור־באל״ הייסט עס דא, מע קלייבט זיך צונויף פיינע יונגען, בא
א גלאז ביר מיט גויישן קאלבאס רעכנט מען זיך אפ מיטן אלטן יידישן
גאט פאר זיינע פאראדקעס, פאר זיינע גזירות און פאר זיינע פאגראמען און מע גיט אים אוועק א פארציע, ער זאל האבן צו געדענקען
ביז איבער א יאר כל־נדרי!... אז מע שמועסט א פרייע מדינה ― איז
דאך נישט שייך!
    
הכלל, דער איבערשלאג, וואס מיר האבן דא געהאט היינטיקן יום־טוב, איז געווען גאר איבער אן אנדער זאך. אונדזער ראזע זאל לעבן
איז געבליבן א יתומה נעבעך, געשטארבן דער טאטע, א חזן געווען אין
א קליין שטעטל. מילא, געשטארבן ― ברוך דיין אמת. עס טרעפט זיך,
נישט דא געדאכט, עס שטארבט א טאטע. זאלט איר אבער געווען זען,
וואס דאס מיידל האט צעארבעט! קודם האט זי זיך אפגעזאגט פון זינגען עטלעכע נעכט דורכאנאנד! ווייסט איר, למשל, וויפל דער היזק טרעפט
אן? נישקשה, איר מעגט זיך עס ווינטשן פארדינען, איך בין אייך א
גוטער פריינט. ווארעם על־פי קאנטראקט דארפן מיר צאלן דאפלט פאר
יעדן ארויסטריט, וואס מיר פארפעלן. וואס מע האט איבער איר נישט
צערעדט. איך און מיין זון און דער אמעריקאנער פויגל. זי וויל נישט
הערן, נישט זען. זי האט זיך נאך גוט אויסגעבייזערט אויך. אז מע וועט
איר זאגן, זאגט זי נאך אמאל, וועט זי גאר, זאגט זי, ברעכן דעם קאנטראקט ― און רופט מיך קנאק־ניסל! קוים אין עטלעכע טעג ארום האט
מען בא איר געפועלט, זי זאל אויפטרעטן. אנישט, וואלט אונדז אויסגעקומען נאר אנטלויפן פון אמעריקע. דערפאר האט זי אבער בא איר
לעצטן אויפטריט געזונגען אזוי, אז די ווענט האבן געוויינט און די
ערד האט זיך געשפאלטן. איך אליין, אלטער נאר, האב געווישט די אויגן, און מיין גרישא ― פון אים שמועסט מען נישט! האט איר אייך
איינמאל א מעשה. והשנית, איז זי זיך מיישב און זעצט זיך אוועק
שבעה. אבער ווי אזוי מיינט איר שבעה? פשוט, אראפגעווארפן די שיך
און אוועקגעזעצט זיך אף דער ערד. „אין גאטעס ווילן, זאג איך, ראזע־לעבן, וואס טוסטו? מיר זיינען זאג איך, צווישן גויים, צווישן קריסטן, אריסטאקראטן, סאמע מאגנאטן, מיליארדערן!״... ווער־וואס? הערט
די וואנט? און קיין סך ריידן טאר מען דאך נישט. א קאפריזנע זאך,
זאל דער אייבערשטער שומר ומציל זיין! קיין אנדערן וואלט איך עס
נישט געשריבן. נאר אייך האלט איך דאך פאר א בעל־סוד. איר וועט
מיינע בריוו חלילה נישט ווייזן קיינעם. איך זאג אייך, מיר האבן פון
איר קאלטס און ווארעמס!... שטעלט אייך פאר א סקאנדאל, וואס א
מיידל קאן: געקומען יום־טוב, טוט זי זיך אן און וויל גיין אין שול
אריין. „וואס איז דאס?״ ― „איך וויל, זאגט זי, מזכיר נשמות זיין!״ ―
„סטייטש, רוצחטע, וואס טוסטו? ווילסט אונדז איבערקוילן דעם האלדז?
נא דיר א מעסער און קוילע!״... מאכט זי צו מיר: „איר גייט דען נישט
יום־טוב אין שול אריין?״ ― „גזלנטע! וואס גלייכסטו זיך צו מיר? איך
קאן, זאג איך, גיין אומעטום. איך קאן גיין אין שול, איך קאן, זאג איך
גיין, להבדיל אין טעאטער, אבער נישט דו. עס וועט דאך מארגן, זאג איך,
זיין אף אלע בלעטער!״... ― „נו, וואס איז? ― למאי, זאגט זי, שעמט
זיך נישט מעלבא עמבריך, קארוזא און נאך אכצן אנדערע ווי זיי? גייען
זיי דען נישט אין קלויסטער אריין, אז סע קומט אונטער א חגא?״...
געפעלט אייך דיבורים? מאלט אייך, אז מע וויל צוריק, איז זי נעבעך
זייער גערעכט. נאר וואס קומט ארויס? מען איז דאך עפעס יידן אף
דער וועלט! טענה אהער, טענה אהין ― מע קאן נישט. א גוי איז א
גוי, און א ייד איז א ייד... א ייד איז וואלוול ― דאס איז מיין אלטע
טענה. בא יידן אליין איז א ייד וואלוול, איר פארשטייט דאך, וואס איך
מיין... איך האב ליב א יידן, גלייבט מיר, דאס חיות. און האב ליב יידיש
טעאטער, יידישע בליודעס, ווייסט איר דאך, און בין א ליוביטעל פון
זשארגאן, און א שטוב איז בא מיר א יידישע און מיין ווייב זאל לעבן
איז א כשרע יידענע, און מיינע קינדער זיינען, דאנקען גאט, יידן, און
נאך דעם אלעם מוז איך פריזנאיען, אז לאז מיין גרישא איין מאל פרווון
זיך אראפלאזן דאון־טאון, דאס הייסט ― אין דער יידישער גאס און
אויפטרעטן אף א יידישער בינע פאר יידן, אדער אריינטרעטן, להבדיל,
אין א יידישער שול, ― איז אן עק, פארפאלן די קו מיטן שטריקל,
אויס קאפעליש־מאכער! אויס גרישא סטעלמאך! דאס אייגענע איז מיט
ראזאליא ספיוואק! כל־זמן זי האלט זיך צווישן גויים, כאטש אלע ווייסן,
אז זי איז א יידיש קינד, לויפן די רייכסטע יידן זי הערן זינגען. קוים
אבער האט זי זיך באנארישט און אראפגעלאזט זיך צו די יידן ― „ע!
ביסטו דאך נאשבראט, היינט וואס איז די מציאה?!״...
    
הקיצור, מע האט בא איר קוים געפועלט, זי זאל כאטש אנטאן א
געדיכטן שלייער אפן פנים ― קיין פויגל זאל נישט וויסן, אז זי איז געווען אין שול... וואס זאלט איר קלערן, ליבער פריינט, מיר האבן מיט
איר געהאט צו זינגען און צו זאגן. איצט האט זי זיך שוין א ביסל בארויקט. נאר די ערשטע צייט האבן מיר געמיינט, מיר וועלן פון איר דעם
שלאק באקומען! און מע מוז איר נאכגעבן, ווארעם וואס טוט מען נישט
צוליב א קינד?
    
איצט ווילט איר, איך זאל אייך א ביסל באשרייבן דאס לאנד?
נאכדעם, וואס איך האב אייך געשריבן אויבן, קאנט איר שוין אליין
פארשטיין, אז לאמיר האבן אזא יאר, וואס פאר א מדינה דאס איז. איך
האב מורא צו זאגן, נאר מיר דאכט, אז אמעריקע איז גארנישט אמעריקע, נאר ארץ־ישראל. די יידן קאנען, דאכט מיר נישט באקלאגן זיך
אף קאלומבוסן: ווער עס  וו י ל  און ק א ן ארבעטן, דער מאכט א
לעבן. איבערהויפט איז דא מוזיקע בחשיבות. איך בין זיכער, אז ווען
איר, למשל, קומט אהער צופארן, האט איר נישט חרטה. איר וועט האבן
פרנסה בכבוד און וועט זיך פילן, אז איר זענט צווישן יידן. יידישע גאזעטן זיינען דא לרוב. פאר אזא ליוביטעל, ווי איר, איז דא ממש א גן־עדן. איך קאן זאגן, אז איך באד מיך אין זשארגאן, ווי א פיש אין וואסער. און קומט אפדערנאכט, ווייס איך נישט, אין וואס פאר א טעאטער איך זאל גיין פריער. נאך שבתדיקע וואך טרעט דא אויף א גאסט
אין יידישן טעאטער, עפעס איינער א ראפאלעסקא פון בוקארעשט,
זאגט מען, אזוינס און אזעלכעס! עס טוט זיך חושך!
    
הכלל, איך בין, ליבער פריינט, פון אמעריקע זייער קאנטענט. הלוואי וואלט איך שוין דערלעבט עפעס א נחת... ווארעם ס׳איז בא זיי,
די קינדער הייסט עס, נאך אלץ א מעשה אן אן עק. איך וויל אייך זאגן
דעם ריינעם אמת ― מיט קיין אנדערן וואלט איך פון אזא זאך נישט
גערעדט, נאר איר זענט דאך מיין בעל־סוד, זאג איך עס אייך: מיר געפעלט נישט אזא ליובאוו... ממה־נפשך, אדער אהער, אדער אהין... ביז
וואנען איז דער שיער ליובאוו?... איצט איז דא א תירוץ: זי איז אין
טרויער, א יתומה, דער טאטע איז געשטארבן. זי וויל, זאגט זי, געבן
א דעפעש דער מאמע, זי זאל קומען אהערצו קיין אמעריקע, און זי,
אז זי פארקלערט עפעס א זאך, מעגן שוין פאלן שטיינער פונעם הימל!
וואס וועט זיין טאמער קומט זי טאקע אהער צו פארן? וווהין וועלן מיר
זיך אהינטאן מיט דער חזנטע פון האלענעשטי? ― לאמיר אזוי וויסן
פון בייז מיט אייך אינאיינעם! איין שטיקל נחמה, וואס טאמער וועט מיר
די חזנטע קומען צו הילף, און אין איר זכות־אבות וועט מען אמאל
ברעכן טעלער און טאקע אין איינוועגס שטעלן א חופה?...
    
האט קיין פאריבל נישט, ליבער פריינט, וואס איך שרייב אייך
אלץ סעמיינע זאכן: מע גיסט אויס א ביסל דאס הארץ פאר א גוטן
פריינט, ווערט גרינגער. איך ווער גרוי און אלט פונעם דאזיקן ראמאן.
איך קאן אייך גאר אזויפיל נישט ארויסשרייבן. א סך דרינגען מיר, אז
איך דארף עס לאזן גיין, ווי עס גייט. מע זאגט מיר אז איך בין שוין
צו א הייסער, צו א משוגענער פאטער! עס קאן זיין. נאר וואס זאל איך
טאן? אט אזוי בין איך. מיך וועט שוין קיינער נישט איבערמאכן. זייט
זשע מיר געזונט און גליקלעך. און שרייבט מיר, אויב איר מיינט טאקע
באמת קומען קיין אמעריקע? פאר מיר וואלט דאס געווען, קאן איך אייך
זאגן, א יום־טוב! עס וואלט זיין כאטש פאר וועמען אויסריידן זיך ווארעם נישט יעדער איז אן אמתער פריינט און נישט יעדן קאן מען פארטרויען דאס, וואס איך פארטרויע אייך...
    
 פון מיר אייער בעסטער פריינט
    
 מאיר סטעלמאך.
    
ע י ק ר  ש כ ח ת י: באקאנטע קאן מען זען דא אן א שיר. נאר
איך היט מיך פון א באקאנטן. אפילו אז איך קום אין א יידיש טעאטער, מוז איך מיך אויסבאהאלטן, רוק איך אן דאס היטל און פארקלייב מיך אין א ווינקעלע ― וואס זאל מען טאן? די וויסטע פרנסה!...
    
 מאיר סטעלמאך.
    
קאפיטל פיר און פערציק
  
א ביסל דין־וחשבון
    
כל־זמן אונדזער יונגער העלד ראפאלעסקא איז געשווומען מיטן
שטראם פון לעבן אף גאטס גענאד און געבלאנדזשעט אין דער פינצטער אלץ ווייטער און ווייטער, האט ער זיך קיינמאל נישט אפגעשטעלט
און קיינמאל נישט אפגעגעבן זיך דין־וחשבון, זיך קיינמאל נישט געפרעגט, פון וואנען און וווהין, ביז עס האט אים נישט צוגעשלאגן צו
א ברעג ― קיין אמעריקע. ביז עס האט אים נישט ארויסגעווארפן אף
דעם אינדזל, וואס הייסט ניו־יארק. דא האט ער כמעט צום ערשטן
מאל א קוק געגעבן צוריק און דערזען די מוראדיקע גרויסע שטרעקע
וואס ער האט דורכגעמאכט פון זיינע ערשטע יינגלישע יארן, און דעם
פונקט, וואס ער האט דערגרייכט צום היינטיקן טאג ― און ער האט
געשטוינט.
    
און געשטוינט האט ער נישט דערויף, וואס ער איז א סך דורכגעגאנגען, וואס ער האט א סך דורכגעמאכט, א סך דורכגעלעבט, א סך
אויסגעשטאנען און א סך דערגרייכט. יעדער פון אונדז, אז ער פירט
אונטער א חשבון צו זיין פארגאנגענהייט, זעט ער, אז ער האט א היפש
ביסל דורכגעמאכט, דורכגעלעבט, אויסגעשטאנען און מער אדער ווייניקער דערגרייכט. ניין. זיין איבערראשונג איז געגאנגען פון אן אנדער
קוואל. ער האט נישט פארשטאנען, פון וואנען האט זיך צו אים גענומען כוח, מוט און ענערגיע דורכצומאכן אזא לאנגע נסיעה? ווער האט
אים אנגעוויזן דעם דאזיקן וועג? ווער איז געווען זיין פירער? ווי אזוי
האט געהייסן זיין רבי? ווו איז געווען זיין חדר? און ווי אזוי האט
אויסגעזען זיין סידור?...
    
ער האט זיך געפרעגט: ווער האט אנגעצונדן אין אים דעם ערשטן
פייער פון קונסט? ווער איז געווען דער ערשטער, וואס האט אים ארויפ־געטריבן אף דער בינע? און וועמענס ליכט האט אים געלויכטן אין דער
לאנגער פינצטערער נאכט פון זיין נע־ונד אף זיין ארטיסטישן וועג?
    
און א ריי פון פיגורן, אף וויפל ער קאן זיך דערמאנען, גייען דורך
איינע נאך דער אנדערער פאר זיינע אויגן: פריער יינגלעך, קונדסים
חדר־חברים, מיט וועלכע ער האט געשפילט אין „פארשטעלעניש״ צווישן מנחה און מעריב, דער רבי זאל נישט וויסן... דערנאך אלבערט
שטשופאק מיט זיין בארימטער טרופע אין האלענעשטי, און נאכדעם
האצמאך, זיין ערשטער אינטימער פריינט... נאך אים ― דער דירעקטאר פון לעמבערגער חזקה־טעאטער געצל בן געצל, די ברידער שוואלב,
און נאך און נאך ― אלץ אזעלכע פארשוינען, וואס ס׳איז דאכט זיך,
אוממעגלעך געווען בא זיי עפעס צו נאשן. די איינציקע ליכטיקע שטערן וואס האבן זיך יא ווען באוויזן אף זיין פינצטערן הימל, זיינען געווען סיידן דער סופלער בעני ― דער „מענטש פון בילדונג״, וואס האט
אים געעפנט די אויגן ביז צו א געוויסן גראד, דאקטאר לעוויוס־לויתן
― דער לעמבערגער מעצענאט, וואס האט אים אויפגעדעקט נייע וועלטן, נאר אז ער האט דערהערט פון האצמאכן דאס ווארט „געלט״, איז
ער אנטלאפן, ווו דער שווארצער פעפער וואקסט, און דער גרויסער זא־נענטאל, וואס האט זיך ווי א מעטעאר, באוויזן פאר אים נאר אף א
מינוט און באלד פארשווונדן געווארן... און ווייטער קאן ער זיך נישט
דערמאנען אין קיינעם נישט, קיינעם נישט.
    
אליין פון זיך, אן א רבין, אן א סידור, אן אן אלף־בית, איז ער
געווארן דאס, וואס ער איז.
    
אליין, אליין פון זיך איז אויסגעוואקסן א לעא ראפאלעסקא און
― אויב ס׳איז אמת, וואס מענטשן שרייבן וועגן אים, ― אן אויפגיי־ענדיקער גלענצנדיקער לויכטנדיקער שטערן אף דער יידישער בינע.
    
אונדזער העלד האט זיך אפגעשטעלט און גענומען זיך צוקוקן צו
די איבעריקע גרויסע שטערנס פון דער יידישער בינע אין ניו־יארק, זיך
נאכפרעגן אף זיי: ווער זיינען די דאזיקע „סטארס״? פון וואנען שטאמען זיי ארויס? וואס זיינען זיי געווען אמאל? און ער האט ווידער געשטוינט. ער האט זיך אנגעהערט אזויפיל זעלטענע חידושים מיט אזעלכע מאדנע ביאגראפיעס, וואס ווען מען גייט באשרייבן, וואלט יעדער
פון זיי געקאנט זיין פאר זיך א בוך פון זייער הויכן אינטערעס...
    
און עס איז אים פארענטפערט געווארן די פראבלעם פון זיין אייגענער לעבנס־געשיכטע, געווארן קלאר א סך זאכן. ער איז געווויר געווארן, אז ס׳איז פאראן אף דער וועלט אזעלכע חדרים, ווו מע לערנט
זיך אויס זיין אן אקטיאר, נאר ס׳איז נישטא אזא חדר בא יידן. אז
ס׳איז פאראן מעצענאטן אף דער וועלט, וואס גיבן אוועק פארמעגנס צוליב קונסט, נאר ס׳איז נישט געבוירן געווארן אזעלכער בא יידן. נישטא
בא אונדז קיין חדר פאר יידישע ארטיסטן, נישטא קיין רבי, נישטא קיין
סידור, נישטא קיין אלף־בית, נישטא קיין מעצענאטן, נישטא קיין קונסט.
פאראן בא אונדז טעאטערס, פאראן אקטיארן, פאראן טאלאנטן, פאראן
געניאלע ארטיסטן, פאראן ליכטיקע שטערנס, וואס לייכטן ארויס ווייט־ווייט פון דער יידישער בינע ארויס, וואס זייער אפשיין דערגרייכט אזש
אהין, צו די אומות־העולם. און נישט איינמאל טרעפט זיך, אז זיי, די
אומות־העולם, דערהערן פון אזא שטערן, פאראינטערעסירן זיי זיך, לאזן זיך אראפ אין יידישן טעאטער, שמייכלען זיך צו און דרייען זיך ארום
דעם דאזיקן שטערן אזוי לאנג, ביז זיי נארן אים אריבער צו זיך ―
און ער ווערט פארלאשן פאר דער יידישער בינע אף אייביק. צו גרויס
איז דער נסיון פאר א יידישן ארטיסט אדער ארטיסטן, אז זיי זאלן
קאנען ביישטיין דעם גויישן יצר־הרע, אויסהערן נישט פון א יידן אזעלכע קאמפלימענטן, ווי למשל: „אייער פלאץ איז נישט אט דא, צווישן
יידן״... „אף אייך ווארט א ברייט פעלד, א גרויסע בינע, א קריסטלעך
פובליקום״...
    
גרויס און מעכטיק איז דער גויישער יצר־הרע אומעטום, ובפרט
― אף דער יידישער בינע. זעלטן־זעלטן ווער פון די יידישע שטערנס
חלומט נישט וועגן פארבלאנדזשען אמאל אף דעם נישט־יידישן הימל,
און זעלטן־זעלטן וועמען פון די יידישע אקטיארן עס שפילט דאס גליק,
ער זאל נאך גרויסער מי האבן די זכיה ארויסצורייסן זיך פון זיין אייגן
קליינעם יידישן קרייזל און אריינטרעטן אין דער גרויסער ברייטער פרעמדער וועלט אריין.
    
אונדזער העלד ראפאלעסקא איז געווען יענער גליקלעכער, וואס
האט געהאט מעגלעכקייט און דווקא אן מי אריינצוטרעטן אין איינעם פון די
גרעסטע נישט־יידישע טעאטערס אין ניו־יארק און מאכן א גרויסע
גלענצנדיקע קאריערע. און אויב ער איז אויסגעשטאנען דעם נסיון,
אויב ער האט געבראכן דעם יצר־הרע, דעם דאזיקן גויישן יצר־הרע, און
ער האט עס נישט געטאן, איז נאר דערפאר, ווייל עס זיינען אריינגעטראטן אין זיין לעבן געשעענישן, וואס ווערן באשריבן אין די נאענטע
קאפיטלעך פון אונדזער ראמאן.
    
קאפיטל פינף און פערציק
  
אונדזער העלד גייט ארום אין עולם־התוהו
    
די גרויסע נע־ונדנע ארטיסטיש־מוזיקאלישע קאמונע „קלאמער,
שוואלב עט קאמפ.״, וואס האט זיך בארימט געמאכט אין אמעריקע מיט
איר „שטערן פון בוענאס איירעס״ און מיטן „לאמזשער סאלאוויי״, האט
זיך יום־טובדיק געגרייט צו איר לעצטן און גרעסטן טריומף ― צום
ארויסטריט פונעם וועלט־בארימטן שטערן פון בוקארעשט, דעם נייעם
יונגן ארטיסט לעא ראפאלעסקא.
    
אונדזערע אלטע גוטע פריינט, ניסל שוואלב פון איין זייט און מיסטער ניקעל פון דער אנדערער זייט, האבן געטאן אלץ, וואס נאר מעגלעך, אז דער דערפאלג פון דעם דעביוט זאל זיין א טויט־קלאפ פאר אלע
איבעריקע יידישע טעאטערס אין ניו־יארק. צוויי וואכן דורכאנאנד האבן
די בחצוצרות־וקול־שופרדיקע אנאנסן אין די יידישע צייטונגען געפויקט,
געגראגערט און געטרומייטערט אף קולי־קולות וועגן א יונגן סטאר, וואס
„די קעניגן קארמען סילווא האט אים אליין מיט אירע הענט געקרוינט,
און דער גרויסער זאנענטאל האט געוויינט, ווי א קליין קינד, אז ער האט
אים דערזען אין דער ראלע פון אוריאל אקאסטא״. דאס איז געווען די
ארבעט פון אונדזער קאמבינאטאר ניסל שוואלב.
    
און מיסטער ניקעל האט נישט געטאן גארנישט. ער איז זיך נאר
ארומגעגאנגען מיט די הענט אין די קעשענעס און איבערגעגעבן אין
דער „קיבעצארניע״ פאר אלעמען, אז ער האט איינגעלאדן צו זיך אין
טעאטער אריין אף דעם ספעקטאקל אלע פראמינענטע „יאהודים״, ווי
דזשייקאב שיף, לויס מארשאל, נייטען ביזשור און פיל אנדערע. און
אפן אויער האט ער איינגערוימט א סוד, אז ס׳איז א סברה, אז דער
„גאווערנער״ פון סטייט ניו־יארק און נאך א פאר הויכגעשטעלטע קריסטן
וועלן אויך זיין בא אים היינט אויפדערנאכט אין טעאטער. נאר דאס וואלט
ער וועלן, מע זאל נישט פאנאנדערפויקן איבער דער שטאט, ווארעם עס
זיינען שוין אזוי אויך באלד נישטא קיין טיקעטס אין דער קאסע. בעת
מעשה האט אים דאס פנים געשיינט, די בעקלעך געפלאמט און די גאלדענע ציין האבן געבלישטשעט ― א מכה האט זיך ראקפעלער, קארנעדזשי
אדער וואנדערבילד געפילט אף דער וואל־סטריט ווען ס׳נישט איז אזוי
גליקלעך, ווי עס האט זיך געפילט אין יענער צייט מיסטער ניקעל.
    
דערפאר האט זיך אבער ניסל שוואלב אין יענער צייט געפילט נישט
אזוי פויגלדיק. זיין געניאלע קאמבינאציע וועגן געוויסן שידוך צווישן
זיין שוועסטער און ראפאלעסקא האט זיך אים נאך נישט איינגעגעבן. אמעריקע איז א לאנד פון האררי־אפ, פון ביזנעס, טומל און טאראראם. די
גאנצע צייט נעמט צו די קאמונע. ריידן וועגן דעם מיט דער שוועסטער
איז ארויסגעווארפן: זי זאגט, ס׳זאל אים נישט ארן, ס׳איז אונדזערע
ביזנעס... יענע איז פארנומען גאר מיט טואלעטן, פיקטשורס און נאך
אזעלכע זאכן. און דער „יאט״ (פלעגט אים רופן) איז אים גלאט נישט
געפעלן. זינט מען איז געקומען קיין ניו־יארק, איז ער עפעס „דאסיק״...
עפעס גייט ער אים ארום, ווי א נעכטיקער, און פרעגט זיך נאך צען מאל
א טאג אף בריוו. פון וועמען ווארט ער דאס אזוי אף בריוו? און וואס
פאר געשעפטן האט ער מיט אט דער קאמישער פיגור און דער רויטער
ראטאנדע (בריינדעלע קאזאק), וואס קומט צו פליען אלעמאל נאר אף א
וויילע און זיצט אפ בא אים, אדער בא דער שוועסטער דריי זייגער־שעה?
פרעגן בא הענריעטען איז אלצאיינס ווי פרעגן בא דער קליאמקע פון דער
טיר. וואס פארשטייט זי, א געשלייערטע האנדזע, מישטיינס געזאגט? און
דערצו האט אט דאס ניו־יארק מיט איר דערפאלג אף דער בינע, מיטן
בלאף וועגן דער פרעמיע, וואס זי האט באקומען אין פאריז אף דער אויסשטעלונג פאר שיינקייט, אזוי שטארק פארדרייט איר דעם קאפ, אז מע
קאן שוין באלד מיט איר קיין ווארט נישט ריידן. באלד שיט זי אפ מיט
פריסעק. דער ברודער איזאק זאגט צו אים: „פארטשעפע זיך נישט, ניסל,
מיט דער דאזיקער טעלעצע ― זי איז שוין באלד א קו, זי וועט דיך
נעמען אף די הערנער!״...
    
דער ברודער איזאק איז גערעכט: טאקע א קו. ווארעם ווען זי זאל
האבן א קלעפקע אין קאפ, וואלט זי נישט אין זינען געהאט אזעלכע
נארישקייט, ווי פאטאגראפירן זיך מיט ראפאלעסקאן אין אכצנרליי פאזעס. זי וואלט בעסער געזען, אז ס׳זאל זיין איינס־צוויי־דריי ― און א
חופה... ביז וואנען איז דער שיר? מיסטער קלאמער זאגט אויך דאס
אייגענע: „באק בייגל, כל־זמן עס הייצט זיך, אדער ווי זאגט דער ענגלישמאן: איף יו וואנט טו דו א טהינג. נאר ווער איז אייך שולדיק, אז איר
זענט אידיאטן?״...
    
אזוי זאגט מיסטער קלאמער. אלע מישן זיך אריין אינעם דאזיקן
שידוך. יעדער, ווער עס האט גאט אין הארצן, שטעקט אריין א נאז. למשל,
נעמט די לאמזשער חזנטע, קומט זי אלעמאל צו גיין אין איר נייעם
אווערקאוט, וואס דער מאן האט איר געקויפט אין ניו־יארק, זיך נאכפרעגן, „ווען וועט שוין געבוירן ווערן משיח?״... וואס מיינט זי דערמיט, די „פרה־אדומה״ מיטן רויטן פארוק?... און וואס דארף איר דארן
דער קאפ פאר זייער שוועסטער מער פאר אלעמען? די דאזיקע חזנטע האט
א ביסל פארריסן די נאז, זינט איר מאן, דער „לאמזשער סאלאוויי״ איז
אריין אין די פעדערן! און דער חזן אליין איז שוין אויך נישט דער, וואס
געווען. אמאל, אז ער האט נאך געהייסן „דער לאמזשער חזן״, געזעסן
אין לאנדאנער ווייטשעפל און געבענקט נאך א קוילעטש, איז ער געקראכן
אונטער די נעגל, זיך געהאלטן קלענער פונעם קלענסטן. איצט, זינט ער
איז אין אמעריקע און הייסט שוין „דער לאמזשער סאלאוויי״, איז אים
שוין נישט צו דערקענען. קיינמאל האט ער קיין צייט נישט. שטייט מיט
דער יארמעלקע אפן קאפ, מיטן שטעקעלע אין האנט און מאכט רעפעטיציעס, קאמאנדעוועט מיט דער כאליאסטרע: „סי־בעמאל, פא־מינאר,
ער־דור״ ― א גאנצער מודערפערצער!... ער וועט שוין באלד נישט וועלן
ריידן א ווארט מיט ניסל שוואלב ― כא־כא, ער זאל אזוי האבן אלעמענס גוטס!...
    
אין אזעלכע טרויעריקע מחשבות האט פארבראכט אונדזער געניאלער קאמבינאטאר די ערשטע צייט אין ניו־יארק און האט זיך געגריזשעט מיטן ברודער און מיט דער שוועסטער און מיט די שותפים. נאר
דאס אלץ האט זיך מיט אונדזער יונגן העלד, ווי אלעמאל, גארנישט אנגעקערט. ראפאלעסקא האט זיך, ווי אומעטום, ארומגעטראגן אין דעם
מוראדיק גרויסן ניו־יארק מיט זיינע געדאנקען און חלומות, געשפאצירט,
ווי אין א געדיכטן וואלד, ארומגעגאנגען אין אן עולם־התוהו... וואס געהער
זיך אן מיט אים די קאמונע מיט אירע רעכענונגען, רייסעניש און בייסעניש, פערעפאלקיס, צאנקערייען און דריאזגעס? וואס גייט אים אן זיין
ערשטער דעביוט אפן אמעריקאנער באדן, וואס וועט געוויס, אן שום ספק,
אפלויפן מיטן זעלבן טריומף, ווי אומעטום און ווי אלעמאל ביז אהער?
פאר וועמען דארף ער זיך דא אויספיינען, וויבאלד אז אף זיין דעביוט־אוונט וועט נישט זיין „יענע״, וואס ער וויל און וואס ער האט אף איר
אזוי ארויסגעקוקט?... און אז „יענע״ וועט נישט זיין ― דאס ווייס ער פאר
געוויס. ס׳איז א פארפאלענע זאך. פון אלע זיינע גאלדענע חלומות איז
ביז אהער נישט מקוים געווארן קיין איינציקער אפילו. פון אלע זיינע
האפענונגען אף אמעריקע האט זיך אויסגעלאזט א טייך... מאדאם טשער־ניאק האט אים אומזיסט געדרייט א מוח. עס האט זיך ארויסבאוויזן,
אז פון זינט ראזע ספיוואק איז אין אמעריקע, האט די מאדאם טשער־ניאק נישט זוכה געווען אפילו אנצוקוקן איר פנים. אמת, די מאדאם
טשערניאק האט זיך פארענטפערט פאר אים, אז שולדיק אין דעם איז
איר נייער „דזשאב״, וואס זי פארנעמט אין דעם טומלדיקן ניו־יארק. זי
זאל, זאגט זי, קאנען זיך ארויסרייסן אף א טאג מיט א נאכט צו איר
פריינדין ראזע ספיוואק וואלט שוין געווען אלל־רייט. נאר שבתדיקע וואך,
זאגט זי, האט זי אן אויסגאנגס־טאג, וועט זי זיך אראפכאפן אין „אפטאון״.
וועט שוין דעמאלט, זאגט זי, זיין טאקע אלל־רייט...
    
און אט אזוי קומט אלעמאל צו גיין מיט א נייעם ליגן, לייגט אים
אפ פון טאג אף טאג, זאגט אים צו אף מארגן קריגן א פלאץ אין דער
אפערע, ווו ראזע ספיוואק זינגט, אדער אין קאנצערט, ווו ראזע ספיוואק
טרעט ארויס אינאיינעם מיטן בארימטן גרישא סטעלמאך ― און עס
לאזט זיך אויס א בוידעם: ס׳איז נישט צו באקומען קיין פלאץ פאר
קיין געלט, ער זאל געבן אפילו א מיליאן דאלארס!...
    
די מאדאם טשערניאק האט זיך אים שוין אזוי צוגעגעסן, אז ער
קאן שוין איר פנים נישט זען. און ער לאזט זיך אוועק אליין אין „אפטאון״
קויפן א פלאץ אין יענעם האל, ווו ראזע זינגט. לאזט זיך אויס, אז נעכטן איז זי געווען און היינט איז זי שוין נישטא אין ניו־יארק. זי איז
אוועקגעפארן אף גאסטראלן אין דער קאונטרי. ווען זי וועט קומען ―
ווייס ער נישט. „ביסט געווען א שמאטע און א שמאטע וועסטו בלייבן!״ ― זאגט צו זיך אליין ראפאלעסקא און עסט זיך אויף א לעבעדיקן. ארום אים דרייט זיך די קאמונע, דולט אים א קאפ וועגן זיין ערשטן ארויסטריט. רעפארטערס פון צייטונגען שטעלן זיך אים פאר, ווילן
אים אינטערוויוירן. „שטיגוטערס״ שמייכלען זיך צו אים און מאכן אים
גלענצנדיקע „פראפאזישאנס״. און דא קומט הענריעטא און דרייט אים
א מוח מיט אירע טואלעטן און פיקטשורס. ער ווייס נישט, אף וואסער
וועלט ער איז. ער גייט אום אין עולם־התוהו.
קאפיטל זעקס און פערציק
  
מעפיסטאפל אין א קליידל
    
„זאלסט וויסן זיין, רייזל, אז איך, לייבל, בעני ראפאלאוויטשעס
זון פון האלענעשטי, ― געדענקסט אים דאך? ― בין איך דא איצט אין
ניו־יארק, דאון־טאון, אן ארטיסט אין יידישע ניקעל־טעאטער, און מיין
נאמען איז היינט ― ראפאלעסקא״.
    
אט דאס האט באדארפט זיין אייגנטלעך דער אינהאלט פונעם
בריוו, וואס אונדזער יונגער העלד האט פארטראכט אוועקצושיקן צו
ראזאליא ספיוואק. קורץ און שארף. וואס האט ער איר צו שרייבן נאך?...
    
און אזוי האט ראפאלעסקא טאקע אפגעפאסקנט בא זיך און אוועקגעזעצט זיך שרייבן און ער ווייס אליין נישט פון וואנען עס האט זיך
צו אים גענומען מאטעריאל. דאס איז געווען אויב נישט דער ערשטער
ערנסטער בריוו אין זיין לעבן. א וועלט מיט געדאנקען האט זיך בא
אים געעפנט. עס האט זיך געגאסן בא אים ווי פון א קוואל. זיין גאנצע
לעבנס־געשיכטע האט ער אוועקגעלייגט פאר איר, פון זינט זיי האבן
זיך צעשיידט פון יענער כישופדיקער נאכט, די נאכט פון דער שרפה אף
„גאטס גאס״ אין האלענעשטי, ביז צו היינטיקן טאג. אלץ האט ער איר
באשריבן. אלצדינג, וואס ער האט איבערגעלעבט און אויסגעשטאנען אף
זיין ארטיסטישן וועג, אלע זיינע חלומות און האפענונגען, מחשבות
און געפילן, פריידן און ליידן...
    
ניין. דאס איז נישט געווען קיין ליבע־בריוו. דאס ווארט „ליבע״
האט זיך קיין איינציק מאל נישט ארויסגעריסן פון זיין פעדער. צו באנאל, צו וואכעדיק וואלט דא אויסגעזען דאס ווארט „ליבע״. צו הייליק
זיינען געווען בא אים די פעדעם, וואס האבן צונויפגעבונדן איר נאמען
מיט זיינעם, זייער ביידנס פארגאנגענע מיטן איצטיקן. און טאמער האבן זיך ארויסגעכאפט בא אים ווארעמע ווערטער, זיינען זיי געווען איינגעהילט, ארומגעוויקלט, פארשטעלט.
    
ריידנדיק פון יענער זומערדיקער אויסגעשטערנטער נאכט אין הא־לענעשטי, ווען דער הימל האט גערעגנט מיט שטערנס, האט ער זי געבעטן, זי זאל זיך דערמאנען, וואס זי האט דעמאלט געפרעגט וועגן
די פאלנדיקע שטערנס. און זי זאל זיך דערמאנען, וואס ער האט איר
געענטפערט: א ז  ש ט ע ר נ ס  פ א ל ן  נ י ש ט,  ש ט ע ר ן  ב ל א נד ז ש ע ן... און זי זאל זיך דערמאנען שוין אין איין וועג, וואס ווייטער איז געווען. זי זאל זיך דערמאנען, ווי זי איז אמאל געגאנגען צו א
  
ציגיינערן, ― ערגעץ אין א קליין שטעטעלע אין גאליציע אדער אין
בוקאווינע איז דאס געווען ― אז די ציגיינערן זאל איר וואראזשען,
אויפווארפן קארטן וואס האט איר דעמאלט געוואראזשעט יענע ציגיי־נערן? צי האט איר די ציגיינערן נישט דערמאנט וועגן בלאנדזשענדיקע שטערנס, וואס טראגן זיך איינס אקעגן דאס אנדערע און קאנען זיך
נישט צונויפקומען?...
    
פארשטעלט האט איר ראפאלעסקא געשריבן זיין בריוו, איינגעוויקלט אין אלעגאריעס און אנצוהערענישן, און פינטעלעך א סך האבן
זיך געפונען אינעם דאזיקן בריוו, פינטעלעך, פינטעלעך, אן א שיר
פינטעלעך!...
    
צום סוף בריוו האט ער זי געבעטן, עס זאל זי נישט ווונדערן, וואס
ער רעדט מיט איר דורך א בריוו און איז נישט געקומען צו איר אליין.
ער האט דאס נישט געטאן איבער צוויי זאכן: ערשטנס, האט ער געהערט, אז מע קאן צו איר גלייך נישט צוטרעטן מע דארף זיך מעלדן
פריער צו איינעם עפעס א מיסטער בארמאן און מע דארף אים זאגן,
ווער מען איז און מכוח וואס פאר א „ב י ז נ ע ס״! (דאס ווארט „ביזנעס״ האט ער גענומען אין גענדזנפיסלעך און דריי מאל אונטערגעשטראכן און נאך צוגעשטעלט א גרויסן אויסרופצייכן). און, צווייטנס,
האט ער איר געגעבן אנצוהערן, איידל און ווידער אמאל מיט פינטעלעך,
אז ער האט מורא, טאמער וועט ער שטערן עמעצן פון „יענע לייט״, וואס
געפינען זיך איצט ארום איר און וואס טרעטן ארויס אינאיינעם מיט איר
אף דער בינע מיט אזויפיל דערפאלג...
    
דא האט אונדזער יונגער דיפלאמאט מיט א כיוון גענומען דאס
ווארט „לייט״ אין מערצאל, כאטש עס ווייס א מינדסט קינד אין ניו־יארק, אז מיט מיס ראזאליא ספיוואק טרעט ארויס נאר איין גרישא
סטעלמאך...
    
אך, „גרישא סטעלמאך״! ― דער דאזיקער נאמען פלאנטערט זיך
אונדזער יונגן העלד פאר די אויגן שוין פון א צייט און לאזט אים נעבעך נישט שלאפן. „ווער איז ער? וואס איז ער? ווי אזוי זעט ער אויס?״.
וויפל עס זאל אים נישט ציען צו רייזלען, וואלט ער א בעלן געווען זיך
זען פריער מיט אט דעם גרישא סטעלמאך, כאטש אנקוקן אים פונדער־ווייטן, וואס פאר א פנים ער האט. אלעמאל, ווען ער דערהערט דעם דאזיקן נאמען, טוט אים א שטאך אין הארצן, ווי מיט א נאדל. און דערצו
האט אים די מאדאם טשערניאק פארבייגייענדיק אריינגעלאזט א גריל
אין אויער אריין, אז זי ווייס פאר קלאר, אז אט דער גרישא סטעלמאך
און ראזא ספיוואק זיינען חתן־כלה און אז היינט־מארגן איז בא זיי
חתונה...
    
ווי קומט דאס, וואס בריינדעלע קאזאק האט גענומען אף זיך די
ראלע פון מעפיסטאפל? אט ווי אזוי דאס איז געשען: איר גאנצער מיין
איז דאך געווען מער נישט אז נקמה. נוקם זיין זיך אין איר בלוטיקן
שונא, אין האצמאכן. איר צוועק איז געווען ― אוועקנעמען בא אים די
פרימאדאנע שוואלב און אריבערנארן אהער דעם „יאט״ ― און קוים
איז דאס איר אפגעראטן, היינט וואס באדארף זי נאך? איך בעט אייך
זייער, זי איז טאקע מחויב צו פארזארגן דער וועלטס תכלית? ווו שטייט
דאס געשריבן, אז זי באדארף זיך איינרייסן פאר א ראפאלעסקא? פאר
א רייזל ספיוואק? לאזן זיי זיך שלאגן קאפ אן וואנט! א סך מענטשן
זיינען עפעס פאראן אף דער וועלט, וואס זארגן זיך פאר דער מאדאם
טשערניאק? לאז זי א שטייגער, היינטיקן טאג, חלילה וחס, פארלירן
איר „דזשאב״ ― ווער וועט זיך ארומקוקן אף איר אין דעם דאזיקן
זודיקן קעסל, וואס הייסט ניו־יארק? פון די מאנצבילן איז אפגערעדט.
אף זיי וואלט שוין לאנג געמעגט קומען א כאליערע, עס זאל זיי אויסשטיקן איינציקווייז, ס׳זאל נישט בלייבן פון זיי קיין שריד ופליט! נאר
נעמט אפילו אזא מיידל, ווי אט די ראזא ספיוואק, וואס זי איז מיט איר
געווען ווי צוויי שוועסטער, אינאיינעם געווען נע־ונד, אינאיינעם געטראגן שטשופאקס גלות, אינאיינעם געגעסן, כמעט אין איין בעט געשלאפן,
― קומט זי צו איר איצט אין ניו־יארק מיט א וויזיט ― לאזט מען זי
נישט צו! שרייבט זי איר אריין עטלעכע ווערטער: „ראזעניו, נשמהניו,
די מאדאם טשערניאק וויל זיך מיט דיר זען״ ― ענטפערט מען איר
נישט! שרייבט זי איר אריין נאכאמאל ― ענטפערט מען איר ווידער
נישט! קומט צו פארן ראפאלעסקא קיין ניו־יארק, פארט אים ארויס די
מאדאם טשערניאק אקעגן, כאפט אים ארום קושן, נעמט אים אריין
צו זיך, ווי אן אייגענעם, קעכלט אים, גיט אים אוועק די נשמה ― איז
ער נאך נישט צופרידן. באשר וואס איז? ער וואלט וועלן זי זאל אים
אראפברענגען די ראזא ספיוואק מיט דעם גרישא סטעלמאך ביידע אף
איין בעזעם... „אט די מאנצבילן, הערט איר, ברענען זאלן זיי אייך אלע
אף איין פייער, אז סע שפארט זיי צו, איז ערד ווער צעשפאלטן און הימל עפן זיך! האב צייט א ביסעלע, מיין טייערע ראפאלעסקא. לאמיר זיך
פריער א ביסל אנריידן. וואס מאכט עפעס האצמאך, פארכאפט זאל ער
ווערן? און דאס אנגעברוגזטע שוועסטערל זיינס, מיטן קאפ זאל זי אנלייגן? און די אלטע שקאפע, די מאמע זיינע? נאך לעבט זי, די מכשפה?״...
    
אזוי שמועסט זיך אויס בריינדעלע קאזאק מיט איר יונגן פריינט
ראפאלעסקא און זי פארשטייט נישט: „וואס בלאזט זיך עפעס אזוי אט
דער יאט? וואס מאכט ער אנשטעלן? וואס שפילט ער עס פאר איר א
טראגעדיע און וואס כאפט אים אזוי אוועק דער גוטער יאר פאר דער
ספיוואק?״...
    
און דערמאנט זיך בריינדעלע קאזאק אין דער ספיוואק, ברענט אין
איר א פייער. זי קאן איר נישט פארגעסן דעם בזיון מיט פארדראס:
סטייטש, סטייטש! מע זאל זי, די מאדאם טשערניאק, נישט וועלן אויפנעמען! נישט צולאזן. נישט ענטפערן אפילו איר אף אירע בריוו ― און
ווער? א חזנס א מיידל, וואס האט נישט לאנג פארמאגט איין פאר פאר־מערעזשעטע זאקן! באשר דאס מזל האט איר געשפילט ― זי איז גרויס
געווארן ― נו, איז וואס? מע מעג טאקע זיין גרויס און בארימט און
רייך און אלצדינג, נאר יענער איז אויך נישט קיין הונט. אז מע פליט
צו הויך, פאלט מען אראפ. מע האט שוין געזען אזעלכע זאכן. אט איז
הענריעטא שוואלב אויך א פרימאדאנע, אויך בארימט, מע פויקט וועגן
איר אויך גענוג אף די בלעטער, און אז זי טרעט ארויס אף דער בינע,
טוט זיך חושך, ― פונדעסטוועגן, זאל זי האבן אזא יאר, ווי פראסט
און לייטיש און צוגעלאזן זי איז צו איר, ווי א שוועסטער, ווי אן אייגענע שוועסטער. דעריבער איז איר די מאדאם טשערניאק אויך געטריי,
ווי א שוועסטער, ווייסט בא איר אלע סודות, קומט אריין צו הענריע־טען אלע טאג, ווען זי האט נאר צייט, אף א וויילע, און מע זיצט און מע
שמועסט. תמיד איז בא זיי פאראן, וואס צו ריידן. א חיות! מע רעדט
אזוי לאנג, ביז עס הייבט אן ווערן פינצטערלעך. דעמאלט טוט זיך די
מאדאם טשערניאק א פאטש איבער די פעטע ליטקעס און א כאפ אף
זיך די רויטע ראטאנדע: „א שלאק איז איר! א דונער האט זי דערשלאגן! שוין שטאק נאכט!״ ― און בריינדעלע קאזאק לאזט זיך גיין טאנצנדיק איבער די גאסן פון ניו־יארק, כאפט א קאר און פליט־פליט צו
איר דזשאב אין טעאטער אריין, און אין מוח פלאנטעט זיך איר א שיינער א מעפיסטאפלשער פלאן וועגן א גיכער חתונה (צווישן הענריעטען
און ראפאלעסקאן). ניין. לאז איר נאמען נישט הייסן בריינע טשערניאק,
אויב ס׳וועט נישט זיין קיין חתונה. די בלעטער וועלן פויקן, אין דער
קיבעצארניע וועט מען ריידן, און זי, די מאדאם טשערניאק, וועט זיין
די הויפט־מחותנתטע. ― פון וואסער צד? פון כלהס צד? צי פון חתנס
צד? ניין, פון ביידע צדדים. און זי וועט כאפן א טענצל, כי־כי, מיט אט
דעם ווערגעלעץ ניסל שוואלב. און חברה אקטיארן וועלן זיך עס אנשי־כרן, הוליען און טאנצן ביזן ווייסן טאג אריין. נאכדעם וועט זי קומען
אהיים, וועט זיך באלד אוועקזעצן און אוועקרייבן א שיין מעפיסטאפלש
בריוול צו דער ראזע ספיוואק און איר אפגעבן מזל־טוב... אדער שא,
אפשר נישט אזוי. אין די העכסט אינטערעסאנטע און שפאנענדע ראמאנען, וואס די מאדאם טשערניאק לייענט זיך אן אף די בלעטער, פירט
זיך אנדערש: מע דארף מאכן אזוי, אז ראזא זאל דווקא באקומען אן
איינלאדונג באצייטנס, נאר אנקומען זאל זי פונקט אין דער מינוט, ווען
חתן־כלה שטייען שוין אונטער דער חופה: ער טוט איר אן דאס פינגערל און זאגט איר דעם געוויסן „הרי את״... פאלט ראזע חלשות...
ווערט א טארעראם... קומט צו לויפן איר חתן (דער יונגער סטעלמאך)
און יאגט זיך אריין א קויל גלייך אין הארצן אריין... פארוואס קומט
דעם יונגן סטעלמאך א קויל אין הארצן אריין, זאלט איר נישט פרעגן.
א מענטש, אז ער האלט בא נוקם זיין זיך, קוקט ער נישט, ווער ס׳איז
שולדיק, ווער ס׳איז אומשולדיק, און עס גיסט זיך בלוט אזוי ווי וואסער.
    
קאפיטל זיבן און פערציק
  
בריינדעלע קאזאק ― א שדכנטע
    
דאס איז געווען מיט א פאר טעג פריער, איידער דער נייער שטערן פון בוקארעשט, לעא ראפאלעסקא, האט באדארפט צום ערשטן מאל
אויפטרעטן פארן ניו־יארקער פובליקום, אלע הכנות, רעפעטיציעס און
פארבארייטונגען זיינען שוין געמאכט געווארן. פון טעאטער האט מיסטער ניקעל געגעבן צו וויסן אלע צוויי מינוט צו דער קאמונע דורכן טעלעפאן, אז ס׳איז אלל־רייט, אז ס׳איז שוין באלד נישטא קיין טיקעטס
אף ראפאלעסקאס ספעקטאקל, אז מע רייסט פון די הענט. אז ס׳איז א
געשלעג בא דער קאסע, אז ער האט מורא, מע זאל אים נישט צעטראגן
דאס טעאטער. אז מע ברעכט שוין די טירן... די קאמונע האט זיך
אבער ווינציק וואס איבערגעשראקן פאר די דאזיקע אלע שרעקלעכע
ידיעות. מע האט געוווסט גאנץ גוט, אז די גרעסטע העלפט פון דעם
וואס מיסטער ניקעל זאגט מעג מען גלייך אוועקגעבן דער וואנט, א דריט־חלק אריינווארפן אין ים אריין און דאס איבעריקע אוועקשענקען פאר
ארעמע־לייט...
    
פון דער קאמונע זיינען געווען אין דער היים נאר די ברידער שוואלב,
מיסטער קלאמער און דער לאמזשער חזן. (ראפאלעסקא און הענריעטא
זיינען געגאנגען זיך פאטאגראפירן אין א נייער פאזע). די שטימונג פון
דער קאמפאניע איז געווען אין יענער צייט דווקא נישט קיין געהויבענע. נישט ווייל די ביזנעס זיינען געגאנגען שלעכט. אדרבא, עס האבן
זיך ארויסגעזען גרויסע גלענצנדיקע אויסזיכטן. די אקציעס פון דער
קאמונע האבן זיך געהויבן פון טאג צו טאג. נישט מער עס האט דא
געפעלט דאס, וואס עס פעלט אומעטום און אלעמאל אין יעדער מענטשלעכער געזעלשאפט: א ח ד ו ת, א יי נ י ק יי ט,  ש ל ו ם  ו ש ל וו ה.
וואס איינער האט געזאגט, האט דער אנדערער געדרונגען קאפויר. יעדער
האט פון זיך געהאלטן אן עולם ומלואו און יענעם מבטל געווען גאר
אינגאנצן. למשל, דער עלטערער פון די שוואלבס (ניסל) האט זיך בארימט, אז דאס איז אינגאנצן זיין קאמבינאציע. ווען נישט ער מיט זיין
ידעע, ווו וואלטן זיי איצט געווען? און מיסטער קלאמער האט געטענהט,
אז ווען נישט ער מיט זיין קעשענע, וואלטן זיי איצט אלע באדארפט נעמען די טארבעס און גיין איבער די הייזער. האט אים דער לאמזשער חזן אפגעהאקט די פליגל און א זאג געגעבן, אז קיינער שטייט
שוין נישט איצט אין זיין קעשענע. מע קאן זיך באגיין, ברוך־השם, אן
זיין הילף. און ווער שמועסט, ער, דער לאמזשער חזן, קאן שוין אוודאי
באשטיין זיין שטעטל.
    
דאס האט שוין אלעמען פארדראסן, אפילו דעם יינגערן פון די
שוואלבס (איזאקן). איז ער ארויס מיט זיין פה־קדוש און א פרעג געגעבן באם חזן, צי געדענקט ער נאך דעם לאנדאנער ווייטשעפל מיטן
נאסן קעלער און מיטן גרויסן אויוון, וואס איז אויסגעגאנגען נאך א
שטיקל האלץ און נישט געזען פאר זיך קיין פול טעפל קיינמאל, אחוץ
שבת און יום־טוב, אי דאס, אז דער ברודער האט אים צונויפגענומען
א פאר שילינג בא גוטע לייט מיט ווייכע הערצער?...
    
פארשטייט זיך, אז אזא קאפוליער אנצוהערעניש האט דעם חזן נישט
געשמעקט. האט ער דערמאנט שוואלבן גאנץ אלעגאריש, אז זיין ארט
איז אין טעאטער אונטערן הימל און זיין עובדה איז קלאפן מיט די
הענט, נישט מיט דער צונג...
    
האט זיך איזאק שוואלב נישט געפוילט אפצוענטפערן דעם חזן,
אויך אלעגאריש, אויך פארשטעלט: אז אויב עס וועט קומען די צייט,
וואס זיינע הענט וועלן דארפן קלאפן ― און עס קאן זייער זיין, אן
איצט איז די רעכטע צייט ― וועט שוין דעמאלט זיין אז אך און וויי
דעם לאמזשער חזנס בארד און א קלאג צו זיינע פיסקעס!..
    
אוודאי וואלט געקאנט דערפון ארויס א שטיקל ספעקטאקל, ווען
מע קומט נישט אריין מיט א ידיעה, אז עפעס א ליידי איז געקומען און
פרעגט זיך נאך.
    
― א ליידי? צו וועמען? צו מיר?
    
אלע פיר מאנצפארשוינען האבן זיך אויפגעכאפט.
    
― די ליידי פרעגט זיך נאך אף מיסטער שוואלב דעם עלטערן.
    
האט זיך אויפגעהויבן ניסל שוואלב, זיך צורעכט געמאכט דעם
טואלעט, אויפגעעפנט די טיר און... ער האט אויסגעבטלט אלע בייזע
וויסטע חלומות.
    
דערזען, אז ניסל שוואלב איז איבערראשט, האט די ליידי, בריינדעלע קאזאק (דאס איז געווען זי), געמאכט א גאנץ פיינעם קניקס און
געלאזט וויסן, אז זי האט אים צו זאגן זייער א וויכטיקע זאך.
    
― א ביזנעס?
    
― א ביזנעס.
    
― א סוד?
    
― א סוד.
    
וויבאלד א ביזנעס און א סוד, דארף מען די ליידי אריינבעטן אין
א באזונדער חדר און אויסהערן אירע ביזנעס מיט איר סוד.
    
פארשטייט זיך, אז בריינדעלע קאזאק האט אנגעהויבן מיט א לאנגער הקדמה פון ווייט, לערך פון דער צייט, ווען זי איז נאך געווען א
פריילין און האט זיך נאך נישט געקענט אפילו מיט שטשופאקן, פארכאפט זאל ער ווערן. דעמאלט האט זיך איר נאך אפילו נישט געחלומט,
אז זי וועט אמאל זיין אין קאלומבוסעס מדינה און פארטרעטן אזא
„דזשאב״.. דאס הייסט, זי באקלאגט זיך נישט חלילה אף איר מזל. זי
ווייס, אז ס׳איז דא א סך אזעלכע, וואס וואלטן זיך ווינטשן האבן איר
דזשאב, ווארעם ווי אזוי ס׳נישט איז, האט זי נאך א פאר דאלאר אפ
געשפארט פון אמאל, נישט קיין סך, נאר אבי זי דארף נישט אנקומען
צו יענעם און קאן מאכן א לעבן.
    
ניסל שוואלב האט געזען, אז די ליידי איז אוועק א ביסל צו ווייט,
האט ער זיך אנטשולדיקט, וואס ער האקט איר איבער סאמע אינמיטן,
עס פרייט אים זייער, זאגט ער, וואס זי דארף נישט אנקומען צו יענעם
און וואס זי קאן מאכן א לעבן, ער זאל אזוי האבן אלעמענס גוטס נאר
וואס דען? ער איז היינט זייער ביזי. ס׳איז בא זיי היינט, זאגט ער, סאמע יאריד: עס טרעט אויף אף דער בינע זייער פרעמיער, לעא ראפא־לעסקא.
    
― וועגן אים טאקע בין איך דאס געקומען צו אייך, ― האט אים
בריינדעלע קאזאק א זאג געגעבן, און ניסל שוואלב האט איר א קוק געגעבן אין אירע קליינע יאפאנישע אייגעלעך און איר פארשוויצט רויט
קיילעכיק לבנה־פנים און האט זי א פרעג געגעבן האלב ערנסט, האלב
כלומרשטיק:
    
― צום בליישטיפט?
    
― וואסער בליישטיפט?
    
― איך מיין, צום ביישפיל, וואס קאנט איר מיר זאגן וועגן לעא
ראפאלעסקא?
    
― וואס איך קאן אייך זאגן וועגן ראפאלעסקאן? גיט מיר אקארשט
אייער האנט.
― נאט אייך מיינע ביידע הענט.
    
און בריינדעלע קאזאק האט זיך פריער אויסגעווישט דעם פארשוויצטן רויטן פנים און נאכדעם האט זי צוגערוקט איר שטול צו זיין
שטול אזוי נאענט, אז ניסל שוואלב האט דערפילט א ווארעמקייט און
אן אראמאט פון מיענטע־טראפן און פאטשולי־זייף, אויסגעמישט מיט
א שארפן ריח פון שווייס און פון יונגע ציבעלקעס... זי האט אים איבערגעגעבן ווי ווייט מעגלעך אין קורצן, אז זי איז נישט מער ווי א
שדכנטע, נאר א שדכנטע אן א שום אינטערעס. איר גאנצער אינטערעס
באשטייט אין דעם, וואס זי איז א גוטער פריינט הענריעטען עס מעג
איר אנגיין כאטש האלב, וואס זי ווינטשט איר. און אויב ער, ניסל
שוואלב, וויל, אז זיין שוועסטער, הענריעטא שוואלב, זאל טראגן דעם
נאמען ראפאלעסקא, דארף ער זען, אז דאס זאל געשען וואס גיכער,
ווארעם טאמער נישט, וועט זיין שפעט...
    
בא די לעצטע ווערטער האט זיך בריינדעלע קאזאק אפגערוקט מיט
איר שטול אף א פאר מעטער, אויסגעווישט נאכאמאל דאס פארשוויצטע
לבנה־פנים, אוועקגעשטעלט אף שוואלבן אירע קליינע יאפאנישע אייגעלעך און געשמייכלט מיט שטארק צונויפגענומענע ליפן, ווי א מענטש,
וואס ווייס עפעס א זייער וויכטיקע זאך, נאר ער קאן דאס נישט ארויסגעבן מיט קיין ווערטער...
    
וויפל ניסל שוואלב האט זיך געמאטערט, זי זאל אים זאגן, ווער
און וואס און ווען, וויפל ער האט זיך איר נישט געשוווירן מיט אלע זיינע שבועות: „ווי זי זעט אים א שווימענדיקן״, „עך זאל אזוי האבן אלעמענס גוטס״, „ווי ס׳איז אן אויוון פון גאט״, „אז נישט, זאל ער זיך
דערווערגן מיטן דאזיקן טיש״, ― בריינדעלע קאזאק האט זיך איינגעהילט אין איר רויטער ראטאנדע ― און גוד־ביי!
    
― פתח שין ― שא! ― האט זי אים געזאגט שוין אף דער שוועל,
ארויפגעלייגט א פינגער אפן מויל, מיט א ברייט שמייכעלע איבער איר
ברייטן פנים, און באוויזן אים אלע אירע זעלטן געזונטע ווייסע ציין.
― געדענקט זשע, וואס מע רעדט צו אייך: וואס פריער, איז געזונטער,
און פתח שין ― שא, און גוד־ביי!...
קאפיטל אכט און פערציק
  
לאה די חזנטע אין ניו־יארק
    
עס איז מער ווי נאטירלעך, אז אזא „ליוביטעל״ פון יידיש טעאטער, ווי דער סטעלמאך איז, זאל זיין פון די ערשטע, וואס איז געפלויגן זען און הערן דעם נייעם „שטערן פון בוקארעשט״. א ווונדער
איז נאר, ווי קומט דאס, ער זאל זיך איינשטעלן אראפברענגען מיט זיך
די „קינדער״ (גרישען מיטן ראזען); וואס ער האלט זיי, ווי מיר ווייסן,
אין א פושקעלע, האט מורא זיי ווייזן פאר דער וועלט, ובפרט נאך אינעם יידישן ניו־יארק, דאון־טאון, ― דארט קאן זיי אוודאי, לויט זיין
טעאריע, שאטן א גוט אויג... בכדי צו פארענטפערן דאס דאזיקע רעטעניש, וועלן מיר זיך מוזן אף א וויילע אומקערן ווידער אמאל צוריק
צו אונדזער העלדן פונעם ראמאן, זען, וואס איז פארגעקומען מיט איר
אין דער לעצטער צייט.
    
פון סטעלמאכס בריוו צו זיין פריינט געדענקען מיר, אז ראזע האט
געהאט געזאגט, אז זי וויל אויסשרייבן קיין אמעריקע איר מאמע, וואס
איז נישט לאנג געבליבן אן אלמנה נאך איר מאן, ישראלי דעם חזן.
געזאגט און געטאן. ראזע ספיוואק איז נישט די, וואס האט ליב לאנג
טראכטן. און עס האבן אנגעהויבן פליען דעפעשן פון ניו־יארק קיין הא־לענעשטי אזוי לאנג, ביז ס׳איז נישט געקומען קיין תשובה פון לאה דער
חזנטע, אז זי פארט. פארשטייט זיך, אז די חזנטע איז געווען אויסער
זיך פון די דאזיקע דעפעשן. זי האט גערעכנט, נישט אנדערש, אז מיט
איר טאכטער האט עפעס געטראפן אן אומגליק, אדער זי איז חלילה
פארביי, „ווארעם וואס דען טארבאניעט מען מיט דעפעשן, וואס קאסטן
א רענדל א ווארט?״ לאה די חזנטע האט זיך נאכדעם אליין מודה געווען פאר איר טאכטער, אז ווען נישט דאס, וואלט זי בפירוש נישט געכאפט זיך קומען צו פארן קיין אמעריקע. „ווארעם, ערשטנס, וואס האט
זי דא נישט געזען? והשנית, וואס וועט זיין מיט דער באמבע?״
    
― מיט וואסער באמבע?
    
― מיט דעם נגידס דירה, וואס דו האסט מיר אנגעהאנגען אין
האלענעשטי, האסטו געזען א ביסל! ס׳זאל כאטש זיין משיח־צייט, וואלט
מען אפשר געקאנט קריגן א שכן, כאטש אפילו בא אונדז אין האלענעש־טי זיינען נישטא קיין בעלנים אף אזעלכע פאלאצן, סיידן אפשר צווישן
קריסטן. זיינען זיי היינט בא אונדז אין דער בעסאראביע, נישט דא געדאכט אזעלכע רשעים, אז עס וואלט שוין געמעגט אף זיי קומען א
מגפה.
    
אזוי פארענטפערט זיך לאה די חזנטע, שיט און שיט און לאזט
אויס מיט איר געוויינלעכן „האסטו געזען א ביסל!״
    
מען קאן זאגן פאר געוויס, אז אונדזער ראזע ספיוואק האט שוין
געדארפט חרטה קריגן אפן גאנצן עסק, ווארעם דעם זעלבן טאג וואס די
מאמע האט געדארפט קומען צו פארן איז שוין שיר נישט ארויס א
שטיקל קאנפליקט צווישן איר און גרישא סטעלמאכס פאטער. אלס
פראקטישער מענטש, האט זי סטעלמאך א פרעג געטאן: „וואס רעכנט
זי, למשל צו טאן מיט איר מאמען?״ האט אים ראזע דערויף געענטפערט גארנישט. ניין, זי האט אים נאר באשענקט מיט איין קוק פון אירע שווארצע ציגיינערישע אויגן. דאס איז אבער געווען אזא קוק, וואס
הלוואי וואלט זי אים שוין בעסער אנגעזידלט. מאיר סטעלמאך האט
נישט ליב, אז ראזע שווייגט שטיל. דאס איז א שטילשווייגן פון א ים,
איידער ער צעבייזערט זיך. דאס איז א שטילשווייגן פאר א בורע... און
ער כאפט זיך צו פארענטפערן, אז ער איז חלילה דערמיט נישט אויסן
קיין זאך. ער מיינט נאר, וואס וועט זיין מיט א סטאנציע, און דער עיקר
― „וואס וועט די ארעמע מאמע אכלען, עסן הייסט עס?״...
    
ראזע האט אים פארשטאנען.
    
― א? דאס מיינט א ייד?
    
און נישט לאנג געטראכט, כאפט זי זיך אויף, קלינגט אן, מע זאל
איר צוגרייטן די רגע דעם אויטאמאביל, וועט זי זיך אראפכאפן אויף
א וויילע דאון־טאון ― באשטעלן א יידישע סטאנציע מיט א כשרער
קיך פאר דער מאמען.
    
― דער שומר ישראל איז מיט אונדז! נאך דאס פעלט מיר!?...
    
מאיר סטעלמאך האט זיך אויפגעכאפט, ווי א מענטש, וואס מע
האט אפגעקאכט מיט זודיק וואסער, אדער אפגעגאסן מיט ברענענדיקן
עסיק. ער האט לאנג געארבעט און גערופן דעם זון צו הילף, ביז ער
האט קוים געפועלט בא ראזען, אז זי זאל בעסער זיצן אין דער היים.
ער, מאיר סטעלמאך, וועט זיך שוין אליין מטריח זיין דאון־טאון. ער
וועט שוין אליין דינגען אן אנשטענדיקע סטאנציע פאר איר מוטער
און וועט שוין אליין זען, אז ס׳זאל זיין, ווי מע זאגט אין אמעריקע
אלל־רייט.
    
און ס׳איז געווען אלל־רייט. נישקשה, מאיר סטעלמאך האט מיט
דער חזנטע געהאט צו זינגען און צו זאגן. א גליק, וואס ער האט א גוטן פריינט, פאר וועמען ער קאן אויסגיסן דאס הארץ כאטש אף פאפיר.
האט אים מאיר סטעלמאך אוועקגעשריבן א בריוו אף דריי גרויסע בויגנס פאפיר, ווי זיין שטייגער איז, פון אלע פיר זייטן, געדיכט און מיט
גאנץ קליינע אותיותלעך, אויסגעגאסן פאר אים אלע צרות, יסורים און
הארצווייטיק, וואס ער איז אויסגעשטאנען פון דער האלענעשטער חזנטע.
שטעלט אייך פאר, אז ער האט איר געמוזט אליין דינגען א סטאנציע
און דווקא בא א בעסאראבער יידן, א שוחט, און באקאנט מאכן זי מיט
אלע „נעקסטדאריקע״ שכנות, קויפן איר צוויי פאר „סעקאנדהענטיקע״
לייכטערס אף ליכט־בענטשן. און לאה האט דווקא געוואלט, אז די לייכטערס זאלן זיין מעשענע, ווייל זינט זי איז א באלעבאסטע, אזוי זאגט
לאה און שווערט זיך בא דער טאכטער, האט זי געבענטשט ליכט נאר
אף מעשענע לייכטערס ― גיי ווארף אוועק אלע ביזנעס און זוך איר
אויס אף איסט־בראדוויי צוויי פאר מעשענע לייכטערס! מאיר סטעלמאך
האט נעבעך גוט געשוויצט, ביז ער האט זי פארזארגט מיט אירע בענטשליכט. זענט איר שוין פארטיק? דארף מען איר גיין זוכן א שול אף
צו דאווענען. פארטיק געווארן מיט דער שול, לאזט זיך אויס, אז זי האט
איר קרבן־מנחה איבערגעלאזט אין גרויס איילעניש אין האלענעשטי
באם איינבינדער ― גיי זוך אויף א יידישן מוכר־ספרים און קויף איר
א קרבן־מנחה. היינט מיטן עסן וואס ער האט געהאט, איידער ער האט
איר געקריגן דעם אמתן רעסטאראן! ווארעם אינעם ערשטן רעסטאראן,
וואס ער האט זי אריינגעפירט, האט מען איר אפן אנדערן טאג פארגעלייגט עפעס א מין מאכל, וואס ס׳הייסט „ברעקפיש״. האט זי געזאגט,
אז פיש וועט זי עסן, נאר נישט קיין „ברעקפיש״, ווארעם ווער ווייס,
טאמער איז דאס ראקעס?... טענהט מיט איר, אז ס׳איז נישט קיין רא־קעס און נישט קיין פיש, ס׳איז גאר פלייש, און ער הייסט נישט „ברעק־פיש״, עס הייסט „ברעקפעסט״ ― „אנבייסן״. זאגט זי, ― עס מעג
שוין הייסן, ווי עס וויל זיך. זי האט קיינמאל נישט געגעסן קיין מיאוסקייט און וועט היינט אויך נישט עסן.
    
הכלל, מאיר סטעלמאך האט זיך מיט איר אנגעפרעגט מפטיר. נאר
וואס טוט נישט א טאטע צוליב א קינד? אז ערשטנס, וויל ער נישט,
אז ראזע זאל זיך ארומפירן מיט דער מאמע איבער דער יידישער העס־טער־סטריט ― נאך דאס פעלט אים! און צווייטנס, האפט ער, אז אין
דער חזנטעס זכות וועט זיך אויספיקן, אם־ירצה־השם, דער שידוך, און
אפשר נאך גאר אינגיכן...
    
אמת, ער האט די ערשטע צייט געהאט מיט דער חזנטע אליין גענוג
וואס צו טאן. שיער געשפיגן מיט בלוט, ביז ער האט בא איר געפועלט,
זי זאל מסכים זיין צום דאזיקן שידוך. גוטע יארן, אז סטעלמאך באדארף זיך אנווארפן מיט זיין גרישען, אויסשלאגן א קניה ערד פאר
א האלענעשטער חזנטע, זי זאל איינשטימען אפן שידוך! נאר וואס
טוט נישט א טאטע צוליב א קינד? די חזנטע, פארשטייט איר, האט זיך
אוועקגעשטעלט איינמאל פאר אלעמאל: דער בחור איז טאקע א פיינער
בחור, מע קען נישט זאגן. און א פארדינער איז ער אויך. „ווער זאגט
דען, אז ניין? נאר וואס קומט ארויס, אז ער איז נעבעך א קלעזמער,
האסטו געזען א ביסל!״. טענהט נעבעך סטעלמאך: אף אלע יידן געזאגט געווארן ― זיין זון איז אזוי א קלעזמער, ווי ער איז א רב... זאגט
זי: וואס דען טוט ער? ער שרייבט ספרים?... גיט ער איר צו פארשטיין,
אז זיין זון איז אן ארטיסט. ענטפערט זי אים: דרייסיק מאל ארטיסט, קוים
שפילט ער אפן פידל, איז ער א קלעזמער. טאקע א פיינער בחור און א
פארדינער, „ווער זאגט דען אז ניין? לאז אים גאט צושיקן זיין זיווג,
ווי ער פארדינט, האסטו געזען א ביסל. און איר טאכטער זאל דער
אייבערשטער באשערן עפעס אנדערש, ווארעם איר מאן עליו־השלום
האט אליין נישט געשפילט אפן פידל, און זיין טאטע האט נישט געשפילט אפן פידל, און זיין טאטנס טאטע האט נישט געשפילט אפן
פידל״ ― אז מע שמועסט א כאלערע פון א יידענע, איז דאך נישט שייך!
    
דערפאר אבער, אז סטעלמאך האט שוין געפועלט בא איר, אז
זי זאל איינגיין אפן שידוך, האט ער געפונען אין דער חזנטע אן אמתן
אוצר. עס איז נאך שווער געווען, ביז מען איז מיט איר אליין פארטיק
געווארן מיט דער זאך. קוים אבער האט זי נאך א קורצער צייט נאכדענקען און נאכקוקן אויסגעזען, אז דער בחור איז פאר רייזלען אנגעמאסטן, האט זיך די חזנטע נאסיאדעט אף דער טאכטער, ווי א גוטע
זאקוציע: איינמאל פאר אלעמאל ― ביז וואנעט איז דער שיער צו
הוליען? אין זייער משפחה האט זיך נאך נישט געטראפן, אז א מיידל
זאל חלילה פארזיצן ביזן גרויען צאפ... ער, עליו־השלום, זאל איצטער
לעבן, וואלט ער געווארן ברייטער ווי לענגער. ער וואלט זיכער געזאגט,
אז ס׳איז מן השמים... נאר אז גאט האט אים געשטראפט, ער, עליו־השלום, האט נישט זוכה געווען, זאל זי, איר צו לענגערע יאר, כאטש
זוכה זיין, כל־זמן די פיס טראגן אף זיך איר זינדיקן גוף, האסטו געזען
א ביסל!...
― ― ― ― ― ― ― ― ― ― ― ― ― ― ―
    
„בקיצור, וואס זאל איך לאנג מאריך זיין, ליבער פריינט, מיר האבן
א גרויסן גאט, א שטארקן גאט, און איך דאנק אים און לויב אים אלע
טאג, וואס ער האט מיר צוגעשיקט אהער די דאזיקע יידענע אף צו
פיקן דער טאכטער אין קאפ אריין. זי וועט איר אזוי לאנג פיקן און
פיקן, ביז עס וועט זיך אויספיקן, און איך וועל אייך מסתמא אין גיכן
צושיקן א מזל־טוב, און אפשר בעטן, איך זאלט קומען צו פארן צו
אונדז אף חתונה, אדער קיין לאנדאן, אדער אפשר נאך אהער, קיין ניו־יארק, און איר וועט דאך אוודאי זיין א גוטער ברודער און וועט אונדז
מסתמא נישט אפזאגן. נאר ― איי! ווי דערלעבט מען עס שוין, רבונו
של עולם!?״...
    
דאס זיינען די ווערטער, מיט וועלכע מאיר סטעלמאך האט פארענדיקט איינעם פון זיינע גרעסטע און הארצעדיקסטע מליצה־בריוו צו
זיין אמתן גוטן פריינט.
    
קאפיטל ניין און פערציק
  
מ ז ל ־ ט ו ב!
    
עם איז אן אויסגעפרוווטע זאך אין דער וועלט, אז א גוטע בשורה
קומט קיינמאל נישט, ווען מע ווארט אף איר, נאר תמיד אומגעריכט.
    
מאיר סטעלמאך איז זיך געזעסן באם שרייבטיש, בא זיך אין
האטעל, און געשריבן א בריוו אהיים, צו זיין פלונית. ער האט זיך געקלאגט פאר איר אף דעם לאנד אמעריקע, וואס שטעקט אזוי ווייט, אפגעריסן פון דער גאנצער וועלט, און אפן טומל מיטן הו־הא מיטן טאראראם, וואס דא איז ― אן אמתער יאריד! און איבערהויפט האט ער
זיך געקלאגט אף די קינדער, וואס סע ציט זיך בא זיי דאס עסק אזוי לאנג.
    
„וואס זאל איך דיר שרייבן, זוגתי היקרה, עס האלט נאך בא זיי
גאר פון פארנט, ― האט מאיר סטעלמאך זיך מתוודה געווען פאר זיין
ווייב. ― עס איז בא זיי א מעשה אן אן עק, א לאנגע קרענק, א פארצויגענע ליו...״.
    
„ליובאוו״ האט ער, אפנים, געוואלט אוועקשטעלן, האט מען איבערגעשלאגן סאמע אין מיטן מיט א קלאפ אין טיר.
    
― קאם אין! ― האט אויסגערופן סטעלמאך אף ענגליש מיטן יידישן
אקצענט און מיט אן „אזלא־גרש״ טראפ, אזוי אז פונעם „קאם אין״ איז
אויסגעקומען „קאמען״, און פונעם „קאמען״ ― „קוימען״, ווי דער שטייגער איז פון אונדזערע ברידער אומעטום צו פאריידישן די ארטיקע
שפראך. און עס זיינען אריינגעקומען די קינדער (גרישא און ראזע), ביידע
אנגעטאן אין ספארט־קליידער און ביידע מיט שיינענדיקע פנימער און
גלאנצנדיקע אויגן:
    
― פאפא, אונדז קומט מזל־טוב...
    
די ערשטע מינוט איז סטעלמאך געבליבן ווי פאראליזירט און בלאס,
ווי דער טויט. ער האט נאך קיינמאל נישט געזען זיין גרישען אזוי גליקלעך, און אויך ראזע האט נאך קיינמאל נישט געהאט אזא שיינענדיק
פנים, ווי אין יענעם פרימארגן. ביידע קינדער האבן געבליט, ווי די שיינע
בלומען אין פרילינגסצייט. דער פאטער איז נישט געווען בכוח זיך צו
רירן פונעם ארט. האט ער נאר געביטן די אויגן פון גרישען אף ראזען
און פון ראזען אף גרישען: „שוין זשע איז דאס געשען?״... עס האט
אים אזש באשלאגן א שווייס. ער האט אפגעזיפצט, זיך אנגעשפארט
אפן שטול און קוים ארויסגערעדט:
    
― אזוי? עס קומט אייך, זאגט איר, מזל־טוב? הערט זשע, וואס
זשע שווייגט איר? וואס זשע בין איך געבליבן זיצן, ווי א ליימענער גולם?
קומט זשע אהער, וועל איך אייך אפגעבן מזל־טוב.
    
און מיט די ווערטער כאפט ער זיך אויף, נעמט ארום די קינדער
איינציקווייז, האלדזט זיך מיט זיי קושט זיך מיט זיי, און באמערקט גאר
נישט, אז עס שטייען אים טרערן אין די אויגן.
    
דער זון, וועלכער איז אליין אויך געווען נישט ווינציק אויפגערעגט,
האט באמערקט דעם טאטנס טרערן:
    
― וואס זשע איז דער געוויין, פאפא?
    
― איך וויין דען? ― זאגט דער פאטער, ווישנדיק די נאסע אויגן. ―
ווער האט דיר געזאגט, אז איך וויין, נארעלע?
    
― ניין, חס־ושלום. ווער זאגט דען, אז איר וויינט? ― רופט זיך
אפ ראזע מיט א געלעכטער. ― איר וויינט נישט, נאר עס גיסן זיך בא
אייך טרערן, ווי בא מיין מאמען, אז עס קומען אן די וויינענדיקע טעג...
וויבאלד אזוי, היינט וואס וועט שוין מיין מאמע זאגן, אז זי וועט געווויר ווערן פון דער גדולה?... גרישא! מיר פארן צו דער מאמען...
    
דעם פאטערס הארץ ווערט בא מאיר סטעלמאך שיר נישט צעגאנגען
פאר תענוג.
    
― צו דער מאמען, צו דער מאמען! ― חזרט איבער מאיר סטעלמאך
ראזעס ווערטער, און נעמט ארומלויפן איבערן חדר, זיך טאפן אין די
קעשענעס און זוכן, ער ווייס נישט אליין וואס. פאר גרויס אימפעט האט
ער גאר פארגעסן, אז ער דארף קייבלען קיין לאנדאן, צו זיין ווייב, וועגן
דער דאזיקער גליקלעכער בשורה. און ער האט זיך אויפגעזעצט אינאיינעם
מיט די קינדער אין זייער אויטאמאביל, און מען איז אוועק אלע דריי
אין יידישן ניו־יארק, דאון־טאון, צו לאה דער חזנטע ― אפגעבן איר
מזל־טוב.
    
לאה די חזנטע איז יענעם פרימארגן, ווי אלע אינדערפרי, געזעסן
איבערן קרבן־מנחה, געהאלטן אין מיטן דאווענען, בעת צו איר אכסניה
אין דעם יידישן ניו־יארק איז צוגעפלויגן מיט א ירגזון א גרויסארטיקער
מאטארקאר מיט א שווארצן מענטשן, אנגעטאן אין ווייסע איבערגעקערטע שטיוול.
    
דאס איז אמת, אז אין ניו־יארק אין אן אויטאמאביל און א נעגער
עפעס נישט אזא נייעס וואס זאל ארויסרופן חידושים. נאר פאר יידישע
קינדער, ווייסע חברהניקעס, אין דער יידישער גאס, איז דאס א שטיקל
געשעפט. ס׳איז דא, וואס צו באטראכטן, פון וואס צו ריידן, וואס א גלעט
צו טאן, און דעם שווארצן מענטשן מיט די ווייסע איבערגעקערטע שטיוול
ארויסשטעלן א צונג ― דאס האט דאך גאט אליין געבאטן. א גליק, וואס
ס׳איז פאראן א שאפער מיט מוראדיקע ברילן אפן דאשעק, וואס קאן
געבן האלדז און נאקן; אנישט וואלטן חברה זיך געוויס ארויפגעכאפט
אפן משונהדיקן מוראדיקן וואגן, וואס זעט אויס, ווי א לעבעדיקע חיה
אף רעדער, און וואלטן געוויס זיך געגעבן א פאר דורך איבער דער
שטאט ― לאזן זיי זען, די יידן פון דער העסטער־סטריט, א רוח אין
זייער פאטער און מוטער אריין!
    
צום אלעם ערשטן איז פון אויטאמאביל ארויסגעשפרונגען סטעלמאך דער פאטער. ער האט געוואלט די מצווה: אנזאגן דער חזנטע די
גוטע בשורה און אפגעבן איר דעם ערשטן מזל־טוב. ער איז אריינגעפאלן צו איר, ווי א וויכער:
    
― גוט מארגן אייך, מזל־טוב! איר ווייסט, מיר זיינען מחותנים!
    
סטעלמאך האט גערעכנט, אז די חזנטע, דערהערט אזא בשורה, וועט
זי זיכער אוועקלייגן דעם סידור אף א זייט און וועט ווערן אויסער זיך.
צום סוף האט ער א טעות געהאט. זי האט אים א ווייז געגעבן אף א
שטול, ער זאל זיצן א וויילע, און אליין האט זי זיך אוועקגעשטעלט מיטן
פנים צו דער וואנט ― שמונה־עשרה. סטעלמאך האט זיך אוועקגעזעצט
בא א זייט און אויך די קינדער, אז זיי זיינען אריינגעקומען מיטן ברייטן
גוט־מארגן, דערזען די חזנטע שטיין מיטן פנים צו דער וואנט, האבן
זיי זיך אויך געמוזט אוועקזעצן און אפווארטן, ביז זי וועט אויסשטיין
שמונה־עשרה און אפזאגן תחנון. און ערשט דעמאלט אויסגעהערט דעם
מזל־טוב, האט זי פארבויגן א בלעטל אינעם קרבן־מנחה און זיך אנגערופן צו די קינדער אזוי צו זאגן:
    
― מזל־טוב אייך און מיט מזל זאלט איר לעבן. לאז גאט געבן
ס׳זאל טאקע זיין שוין אין א גוטער שעה א מזלדיקער. ווארעם וואס
דען איז דער תכלית פונעם מענטשן, האסטו געזען א ביסל? אז דער
אייבערשטער גיט קינדער, דארף מען האבן פון זיי נחת. שלעכט איז נאר
דעם, וואס ליגט אין דער ערד. ער, עליו־השלום, זאל איצט זיין אט־א־דא...
    
לאה די חזנטע האט באהאלטן דאס פנים אין פארטעך.
    
― די טויטע לאזט צורו, מחותנתטע! ― האט איר סטעלמאך איבערגעשלאגן די רייד, געוואלט זי אויפמונטערן. ― לאמיר בעסער ריידן
אצינד פון עפעס פריילעכערס...
    
די חזנטע האט אויפגעהויבן אף אים איר פאררויטלט פנים מיט
די פארוויינטע אויגן:
    
― פריילעכערס? וועמען ס׳איז פריילעך, און וועמען ס׳איז אומעטיק, האסטו געזען א ביסל! וועמען עס לאכט זיך, און וועמען עס וויינט
זיך. וועמען עס קלעמט דאס הארץ, און וועמען עס גלוסט זיך כאפן א
טענצל. ווי מיר זאגן אינעם ונתנה תוקף...
    
די חזנטע האט זיך ערשט געקליבן אוועקלייגן א מענה־לשון און
אפשפילן איר מחותן א וויוואט, ווי עס געהער צו זיין. האט זיך אבער
אריינגעמישט די טאכטער, וואס איז געווען יענעם פרימארגן מאדנע
פריילעך.
    
― מאמע! דעם ונתנה־תוקף לאז איבער אף ראש־השנה. איצט,
אז דו האסט זוכה געווען, דיין טאכטער איז א כלה געווארן, און דו אליין
האסט דאך מיך דערויף צוגערעדט, אויב נישט ארויפגעפירט, דארפן
מיר צוקלערן, ווי אזוי מיר זאלן פארברענגען אמבעסטן דעם דאזיקן
טאג מיט דעם דאזיקן אוונט.
    
― קינדעניו! וואס איז דא שייך צו קלערן? ― האט זיך די חזנטע
ארויסגעזאגט איר מיינונג. ― מע באדארף צונויפרופן מענטשן, שרייבן
תנאים, ברעכן טעלער, מען איז דאך עפעס יידן אף דער וועלט, האסטו
געזען א ביסל!
    
נאר ווי ביטער איז נעבעך געווען דער חזנטע אויסצוהערן פון איר
טאכטער, אז קיין מענטשן דארף מע נישט רופן, קיין תנאים נישט שרייבן און קיין טעלער נישט ברעכן ― עס איז שוין בא זיי אן אפגעמאכטע זאך, זיי האבן זיך דערקלערט אלס חתן־כלה, און דאס איז אלץ.
    
מיט פארווונדערטע אויגן האט די פרומע מוטער באטראכט דאס
דאזיקע שיינע גרויסארטיקע גליקלעכע פאר און איז געווען נישט אינגאנצן באפרידיקט. טאקע אלצדינג גוט, אלצדינג פיין, אלצדינג קיין עין־הרע נישט. זיי זיינען ביידע יונג און שיין און רייך און בארימט. דאנקען דעם לעבעדיקן גאט. זי האט צו אים קיין טענות נישט. נאר וואס
וואלט גאט געארט, למשל, אז ס׳זאל צוגיין בא זיי א ביסל מער יידישלעך, אויפן אלטן יידישן שטייגער? וואלט דען נישט געווען שענער א
מנין יידן טאקע אמתע יידן, היימישע, מיט בערד און מיט היטלען, זאלן
זיך ארומדרייען אין שטוב? עס זאל זיין אויך א רב און א חזן און א
שמש. דער רב זאל מקבל קנין זיין. דער חזן זאל לייענען די תנאים. און
דער שמש זאל געבן א שליידער אין דער ערד אריין דעם ערשטן טעלער,
און דער גאנצער עולם זאל אויסרופן: „מזל־טוב!״ וואס איז די שיינקייט
אין דעם, וואס חתן־כלה הענגען איינס באם אנדערן אף דער האנט? דער
חתן גייט אן א היטל אפן קאפ. א וויסטע מדינה אט דאס אמעריקע!
    
אזוי טראכט זיך די פרומע חזנטע און לאזט אויס איר פארביטערט
הארץ אויף איר מחותנס קאפ, למאי ער גייט אן א היטל. זי רופט זיך
אן צו אים:
    
― מילא יונגווארג, אז זיי פירן זיך אזוי הפקרדיק, איז גארנישט.
היינטיקע וועלט, ווי רופט איר עס אן, ארטיסטן. אבער איר, א ייד מיט
א בארד, האסטו געזען א ביסל!...
    
בא די ווערטער האבן זיך אלע איבערגעקוקט: סטעלמאכס בארד
האט די לעצטע צייט געכאפט פונעם בארבער א מיאוסן אפשניט, אזוי
אז ס׳איז נאר געבליבן א סימן פון א בארד. און אלע האבן זיך צעלאכט,
אויסער די חזנטע. זי האט אויך אויפגעהויבן אירע פרומע אויגן און
דערזען איר מחותנס איבערגעבליבן שטיקל בארד, האט זי מער נישט געזאגט גארנישט. זי האט נאר א זיפץ געגעבן, איבערגעמישט א בלעטל
פון קרבן־מנחה און גענומען זאגן שטילערהייט און גיך און מיט א ניגון:
    
― שומר ישראל שמר ישראל ואל יאבד ישראל האומרים
שמע ישראל...
    
קאפיטל פופציק
  
א גליקלעכער טאג
    
הצלחה און שלימזל ― דאס זיינען אזעלכע געסט, וואס קוים פארקלייבן זיי זיך צו עמעצן, באזעצן זיי זיך פעסט און פארגעסן דעם זיי־געזונט... א מענטשן, אז עס הייבט אן גיין, איז קיין קאטאוועס נישט!
    
מאיר סטעלמאך איז געווען איינער פון די גליקלעכע, וואס די הצלחה האט זיך צו אים פארקליבן און געשפילט אן אן אויפהער. סיי געלט,
סיי כבוד האבן זיך ווי געגאסן פונעם הימל, זיך געריסן און געקראכן
צו אים אין שטוב אריין. אים האט געפעלט איצט נאר איין זאך: דערלעבן א נחת אין זיין זון ― און ער האט אים דערלעבט.
    
אויב עס האט זיך געפונען ווען עס איז אמאל אף דער וועלט א
גליקלעכער פאטער, איז דאס געווען יענעם טאג געוויס נישט קיין אנדערער, נאר דער גליקלעכסטער פון אלע פאטערס, מאיר סטעלמאך. ער
האט נישט געפילט די ערד אונטער זיך. עס האט אים געטראגן אין די
לופטן. פאר גרויסן נחת האט ער גענומען די קינדער און איז אוועק מיט
זיי אין דער גרעסטער ביזשוטערי, זיך געהייסן באווייזן די פיינסטע דיי־מאנטס און געבעטן ראזען, זי זאל אויסקלייבן דאס בעסטע און דאס
טייערסטע אף זיין רעכענונג ― „נישט זשאלעווען קיין געלט״. און ראזע האט אים צוליב געטאן. זי האט אים געשטעלט צום צעטל ווי עס געהער צו זיין, „נישט געזשאלעוועט קיין געלט״.
    
מאיר סטעלמאך האט זיך יענעם טאג געמוזט מודה זיין, אז דאס
איז אים דאס ערשטע מאל אף זיין לעבן, וואס ער טראנזשירט געלט מיט
אזא ברייטער האנט און מיט אזא גרינג הארץ. ס׳איז דאכט זיך גארנישט
געווען אזא זאך אף דער וועלט, וואס זאל זיין יענעם טאג בא אים צו
טייער צוליב ראזען. „דושענקע! עד חצי המלכות!״ ― האט ער איר געזאגט אף לשון־קודש פאר גרויס פרייד און פארטייטשט אף יידיש: „דאס
טעלערל פון הימל!״...
    
נאכן עסן, אז ס׳איז געווען כטוב לב המלך ביין, דער פאטער סטעלמאך איז געזעסן בא זיין זון אין א ווייכן פאטעל, האלב צעשפיליעט,
מיט א האוואנא־סיגאר אין מויל, און סטעלמאך דער זון איז ארומגעגאנגען הין און צוריק איבערן צימער און געפאנטאזירט אף זיין אלטן
סטראדיוואריוס־פידל, האט זיך מאיר סטעלמאך צוגעזעצט צו ראזען און
גענומען איר שטילערהייט שעפטשען זיסע ווערטער בסוד. דער סוד איז
געווען: צי ווייסט זי כאטש, וויפל זיין גרישא האט נדן?...
    
ראזע, וואס איז געזעסן אנגעשפארט אף איר האנט און נישט אראפגעלאזט קיין אויג פון גרישען און פון זיין פידל, האט דעם סוד נישט
געהערט און נישט געוואלט הערן. איר נשמה איז געווען איצט אינגאנצן דארט, אין יענער וועלט וווהין עס האבן זי פארטראגן די הימלישע
מעלאדיעס, וואס דער גרויסער כישופמאכער גרישא סטעלמאך האט אזוי
גרינג און אזוי גלאט ארויסבאקומען פון זיין אלטער טייערער סטראדי־וואריוס־פידל.
    
נישט קיין גרויסארטיק באלויכטענער זאל אין דער גרויסער וועלט,
נישט קיין גלענצנדיק צוגעקליבן פובליקום פון לויטער אריסטאקראטן,
מאגנאטן, מיליאנערן און דאמעס, נישט קיין קעניגלעכע פאלאצן האבן
אויפגעכאפט דעם דאזיקן מאעסטרא און אוועקגעטראגן אים אף זיין
סטראדיוואריוס־פידל אין א וועלט פון הימלישע געזאנגען, פון געטלעכער
מוזיק און פון גן־עדן־מעלאדיעס. ניין. סך־הכל איין ווארט, דאס גוטע
זיסע ווארט „יא״, וואס ראזע האט אים ערשט היינט געזאגט ― דאס דאזיקע איינע ווארט האט באווויגן דעם דאזיקן יונגן, נאר גרויסן כישופמאכער, ער זאל באווייזן ווונדער אף זיין פידל.
    
און זיין פידל האט נישט געשפילט, נאר גערעדט. גערעדט אף א
געטלעכער שפראך, אזא שפראך, וואס נאר א גרויסער ארטיסט קאן אזוי
ריידן און נאר א גרויסער ארטיסט קאן זי פארשטיין. עס האט זיך געדאכט, אז מלאכים האבן זיך געטראגן אין דער דאזיקער וועלט פון הימלישע געזאנגען, אין דעם דאזיקן ים פון נישט ערדישע קולות. זיי האבן זיך געטראגן אויף און אפ. זיי האבן באגריסט און געזונגען אף טוי־זנטער־טויזנטער קולות. זיי האבן געלויבט און געגעבן א שבח צו דעם,
וואס האט באשאפן די דאזיקע גרויסע שיינע וועלט פון געזאנג, פון מוזיק, פון שיינהייט, פון כישוף און פון ליבע. ניין, גרישא סטעלמאך האט
שוין לאנג אזוי נישט געשפילט, ווי אין יענעם פרימארגן. אין יענעם
פרימארגן איז געפייערט געווארן א יום־טוב אין זיין הארצן, א שמחה,
א פרייד אין זיין נשמה. הונדערט גערטנער האבן דארטן אויפגעבליט.
טויזנטער פייגל האבן דארט געזונגען. און ער האט נישט אויפגעהערט
צו ריידן אף זיין געטלעכער שפראך, אלעמאל זיסער און שטארקער. ער
האט נישט אויפגעהערט צו דערציילן ראזען אף זיין פידל שיינע מעשיות. ער האט נישט אויפגעהערט צו טרוימען פאר איר זיסע מיט גאלד־געוועבטע חלומות. און ראזע, וואס האט פארשטאנען די דאזיקע געטלעכע שפראך מער פון אלעמען, האט זיך צוגעהערט צו די דאזיקע שיינע
מעשיות, צו די דאזיקע זיסע מיט גאלד־געוועבטע חלומות. עס האט זיך
אים אויסגעוויזן, אז אט־אט גייט איר אויס דאס חיות, אט־אט פליט
ארויס איר נשמה און באהעפט זיך מיט אט דער וועלט פון געזאנגען
און ווערט דערטרונקען אין אט דעם ים פון הימלישער מוזיק און נישט־ערדישע מעלאדיעס.
    
גרישא האט געענדיקט, און ראזע, פארגעסן אין דעם פאטער סטעלמאך, איז אים געפאלן אפן האלדז... זי וואלט אים אויך געפאלן צו די
פיס. אזוי ווייט גערירט איז זי געווען פון זיין היינטיקן שפילן. זי האט
זיך אבער באלד פארכאפט, צוגעלאפן צום פארטעפיאן, אויפגעריסן דאס
דעקל, גענומען א פאר מעכטיקע אקארדן און אוועקגעשטעלט זיך זינגען
― אן א באשטימטן פלאן, אן נאטן, נאר גלאט אזוי אין דער וועלט אריין.
זי האט נישט געזונגען, נאר עס האבן זיך געגאסן קולות. עס האבן זיך
געשאטן רולאדן און טרעלן. עס האבן זיך געטראגן געזאנגען און מעלאדיעס אזעלכע, וואס קיין אויער האט דאס נאך נישט געהערט, וואס קיין
קאנצערט־זאל האט נאך נישט זוכה געווען דערצו.
    
אזוי זינגט א סאלאוויי פאר זיך, איינער אליין אין וואלד, און גיסט
זיך אויס אפן האלדז זיינע פארבארגענע געפילן, די טיפע בענקעניש פון
זיין עלנטער נשמה... דאס איז געווען א מאדנער, א זעלטענער קאנצערט.
א קאנצערט־עקספראמט.
    
― וויפל טויזנטער דאלארן וואלטן באצאלט די אמעריקאנער יענקיס פאר אט דעם קאנצערט? ― אזוי האט זיך געטראכט דער גליקלעכער
פאטער סטעלמאך, דער איינציקער צוהערער פונעם דאזיקן זעלטענעם
קאנצערט־עקספראמט, און איז שיר נישט צעגאנגען פאר תענוג און
פאר נחת.
    
― ווייסט איר, קינדער, וואס איך וועל אייך דערציילן? ― האט
זיך אנגערופן דער גליקלעכער פאטער נאך דעם דאזיקן קאנצערט. ―
ווייסט איר, וואס איך האב צוגעטראכט אין דער מינוט?
    
― וואס האט איר צוגעטראכט אין דער מינוט? ― האבן אים ביידע א פרעג געגעבן, אויסגעדרייט צו אים זייערע יונגע שיינענדיקע פנימער און אוועקגעשטעלט אף אים זייערע אין דער מינוט פארליבטע און
מיט גליק שיינענדיקע אויגן.
    
דער גליקלעכער פאטער האט זיך אנגענומען מיט דער האנט בא
דעם ארט, ווו ס׳איז אמאל געווען א בארד, און האט אויסגעזונגען מיט
א גמרא־ניגון:
    
― אז דער צער פון טראגן איז יא אזוי גרויס, אז מיר האבן יא
אזא גוטן גאט ,און דער גוטער גאט האט אונדז יא געשענקט אזא גוטן
טאג, און דער אוונט איז בא אונדז היינט במילא א פרייער אוונט, וואלט
אפשר געווען א סברה, אז מיר זאלן זיך דורכפארן אין א יידיש טעאטער?
איך וועל שוין בא מיין אמעריקאנער פויגל ווי עס איז פועלן, אז היינט
זאלן מיר זיין אינגאנצן פראנק און פריי, אינגאנצן אליין. וואס וועט איר
זאגן דערויף, מיינע ליבע טייבעלעך?
    
די ליבע טייבעלעך האבן זיך איבערגעקוקט און אויסגערופן מיט
אפענער פרייד:
    
― אלל־רייט ― אין א יידיש טעאטער. אלל־רייט!
    
― און פון טעאטער, מיינע ליבע קאנאריקלעך, אין א יידישן רעסטאראן צו יידישע פיש מיט יידישע געבראטנס, מיט יידישע העלדזלעך?
    
― בראווא, בראווא! ― האבן אונטערגעכאפט די ליבע קאנאריקלעך מיט א געלעכטער, און עס איז דערנאך אוועק א סדרה: אין וואסער
טעאטער זאל מען פארן? אין ניו־יארק איז פאראן עטלעכע יידישע טעאטערס. וואס שפילט מען היינט?
    
― וואס שפילט מען היינט? אט וועל איך אייך באלד זאגן.
    
דערויף איז דאך סטעלמאך, שייך צו זאגן, עפעס א „ליוביטעל״
פון זשארגאן. ער קויפט אלע טאג אלע יידישע צייטונגען. זיין חדר איז
פול מיט יידישע צייטונגען זשורנאלן און ביכלעך. ער ווייס גארנישט
וווהין וועט ער זיך אהינטאן מיט אזויפיל פאפיר? ארויסווארפן איז אן
עבירה: א יידיש ווארט איז בא אים הייליק. פירן מיט זיך דארף מען
האבן וואנדערבילדס פארמעגן אף באזונדערע קאסטנס מיט באגאזש!
    
און מאיר סטעלמאך האט זיך א נעם געגעבן צו די בערג יידישע
צייטונגען, וואס זיינען געלעגן צעווארפן אף טיש און אף בענק, דורכגעקוקט אף איין פוס און א פאטש געגעבן זיך אין שטערן:
    
― קינדער, מיר האבן א גרויסן גאט! היינט איז יום־טוב אין יידישן טעאטער. היינט טרעט אויף צום ערשטן מאל אין ניקעל־טעאטער
א בארימטער ארטיסט פון בוקארעשט, עפעס איינער א ראפאלעסקא. מיר
דאכט, איך האב אייך שוין דערציילט וועגן אים? די בלעטער פויקן שוין
א צייט וועגן אט דעם דאזיקן שטערן. ער מוז זיין א גרויסער קנאקער, אט
דער דאזיקער ראפאלעסקא! ווארעם מע שרייבט וועגן אים עפעס גאר
חידושים. זעט איר? אטא: „די קעניגן פון רומעניע קארמען סילווא״...
„דער גרויסער זאנענטאל פון ווין״... „פאססארט, בארניי, אירווינג, ראסס״
― עס טוט זיך חושך. קינדער, מיר האבן א שטארקן גאט!
    
אזוי האט אויסגעלאזט דער גליקלעכער פאטער, און עס איז אויסגעארבעט געווארן בא אלע דריי טאקע אט דא אפן ארט א פראגראם
פארן גאנצן אוונט: פריער אין ניקעל־טעאטער, דערנאך אין שלומס רעסטאראן. דארט קאכט מען רומעניש פאפרעצירטע פיש און מע פארטרינקט
מיט א בעסאראבער פאמיאק. שלום איז בארימט. זיין „פיקטשור״ איז
פול אין אלע יידישע בלעטער. איר עפנט א בלאט־צייטונג ― שפרינגט
אייך אקעגן שלום מיט זיין רעסטאראן.
    
אלזא, פריער אין ניקעל־טעאטער, דערנאך צו שלומען אין רעסטאראן. וואס וועט איר דערויף זאגן, ווייסע חברהניקעס?
    
וואס זאלן זאגן די ווייסע חברהניקעס? פארשטייט זיך, אז זיי זיינען אף אלצדינג מסכים. די ווייסע־חברהניקעס זיינען קיינמאל אזוי נישט
אויפגעלייגט געווען, ווי דעם פרימארגן, און האבן קיינמאל דעם פאטער
נישט געזען אזוי אויפגעלייגט, אזוי לעבעדיק, אזוי מילד און אזוי גליקלעך. איצט בלייבט איבער נאר איין זאך: קריגן א לאזשע אין יידישן
טעאטער, א לאזשע פאר זיי אינדרייען.
    
― פע! אבער גאר לא מיט א ספאדיק! ― האט זיך אנגערופן סטעלמאך דער פאטער ― אלצדינג יא, נאר דאס נישט. דאס וועט נישט גיין!
פארוואס? ווארעם אזוי. א לאזשע וועל איך נעמען. די בעסטע לאזשע.
נאר פאר אייך אינצווייען. איך וועט אייך זיצן ביידע געזונטערהייט אין
דער לאזשע, און איך ― אין פארטער. פארוואס? א פשוטער שכל: איך,
פארשטייט איר מיך, בין מיט אייך אין יידישן טעאטער קיין מחותן נישט.
איך בין פאר אייך א שעטנז. מיך קאן נאך עמעצער דערקענען, און אייך,
נישט. א מכה דארף עמעצער וויסן, ווער סע זיצט אין לאזשע. חיית נישט
זיכער! דו, גרישא, וועסט אנרוקן פארשטייסטו מיך, דיין גרויסע ווייכע
שליאפע איבער די אויגן, און דו, ראזע, וועסט זיין אזוי גוט און פרום און
וועסט אנטאן דעם גרעסטן הוט, וואס דו פארמאגסט נאר, אזוי אז מע
זאל זיך דארפן גוט אנבייגן און ערשט דעמאלט זען א פייג, נישט קיין
אויגן. פאר א יידן דארף מען פארשטייט איר מיך, זיין פארזיכטיק, כא־כא. א ייד איז קיין קאטאוועס נישט. לאז גאר איין ייד, למשל, אנשמעקן,
ווער ס׳איז געווען אין לאזשע, אזוי זיינען פול אף מארגן אלע יידישע
בלעטער מיט אט אזעלכע גרויסע קעפלעך: די גרעסטע סטארס פון דער
וועלט, גרישא סטעלמאך און ראזאליא ספיוואק, אין יידישן טעאטער ―
כא־כא! דער, וואס ווייס נישט, וועט זיכער מיינען, אז גרישא סטעלמאך
און ראזע ספיוואק שפילן שוין אין יידישן טעאטער. נאך דאס פעלט
מיר ― כא־כא!
    
אט ווי אזוי פריילעך עס האט זיך אנגעהויבן פאר אונדזער גליקלעכן
סטעלמאך דער דאזיקער גליקלעכער טאג.
    
קאפיטל איין און פופציק
  
א קאנטר־וויזיט
    
אונדזער פריינט לעזער דארף געדענקען דעם וויזיט פון דער מאדאם טשערניאק, אדער בריינדעלע קאזאק, בא ניסל שוואלב, און די אנצוהערענישן, וואס זי האט אים געהאט געגעבן, אז אויב ער וויל, אז זיין
שוועסטער הענריעטא שוואלב, זאל טראגן דעם נאמען ראפאלעסקא דארף
ער זען, אז דאס זאל געשען וואס גיכער, אז נישט ― וועט זיין שפעט...
    
עס פארשטייט זיך, אז די דאזיקע ווערטער זיינען אונדזער קאמבינאטאר גוט אריין, ווי מע זאגט עס, אין נאז אריין. ניסל שוואלב האט
זיך נישט בארויקט מיט די אנצוהערענישן אליין. ער האט געוואלט וויסן
א ביסל מער טיף און מער גרינטלעך, ארום וואס דא האנדלט זיך. האט
ער זיך נישט געפוילט און האט זיך איינמאל אין א פרימארגן מטריח געווען מיט א קאנטר־וויזיט צו אט דער חיה מיט דער רויטער ראטאנדע און
מיטן מאלפישן פנים.
    
דערפרעגט זיך בא דער שוועסטער דער מאדאם טשערניאקס אדרעס און די צייט, וואס מע קאן זי טרעפן אין דער היים, האט זיך אונדזער
שוואלב געשלאגן דורך גאסן און געסלעך, ארויפגעקלעטערט גאנץ הויך
אף א צוועלפטן שטאק ערגעץ אין ברוקלין, און קוים געטראפן אין א לאך,
זיך רעכט געמוזט איינבייגן, איידער ער איז אריינגעקראכן אהין.
    
― העללא! דא וווינט די מיסעס טשערניאק?
    
די מיסעס טשערניאק איז געווען אנגעטאן אין איר מאטינע, אזא
מין מארגנקלייד מיט ברייטע ארבל און מיט א שטארק אויסגעשניטענעם האלדז, און מיט שטעקשיך אף בארוועסע פיס. די האר נאך נישט
צוגעקעמט און דאס חדרל נאך נישט אינגאנצן אויפגערוימט. דאס בעט
איז נאך געווען נישט צוגעבעט, דאס בארל מיסט איז נאך געשטאנען בא
דער טיר, און אפן טיש זיינען געווען סימנים פון דעם נעכטיקן סאפער.
דערזען פאר זיך אזא אומדערווארטעטן גאסט (עס איז נייטיק צו באמערקן, אז פון זינט בריינדעלע קאזאק איז אין אמעריקע, איז ניסל
שוואלב דער ערשטער מאנצפארשוין, וואס האט אריבערגעטראטן איר
שוועל), האט זי זיך תחילת ווי דערשראקן, נישט געוווסט, וואס צו טאן
פריער: צי זאל זיך ארויפווארפן אף זיך אן אנדער קלייד, צי זי זאל צודעקן דאס בעט, אדער זי זאל ארויסטראגן דאס בארל מיסט, אדער זי זאל
צונעמען פונעם טיש די סימנים פון נעכטיקן סאפער? פאר גרויס אימפעט האט זי פארגעסן בעטן דעם גאסט זיצן, און אליין איז זי אויך געבליבן שטיין, אראפגעלאזט די הענט און געווארט, וואס וועט ער איר
זאגן. ניסל שוואלב האט געזען, אז זי איז צעדרייט, האט ער זיך אליין
אוועקגעזעצט און אויך דער מאדאם טשערניאק אונטערגעטראגן א שטול,
און גענומען זי בארויקן מיט זייטיקע געשפרעכן, אנגענעמע ווערטער.
ער האט איר גאנץ אויפריכטיק געזאגט, אז ער האט זיך שוין לאנג געוואלט מיט איר באקענען א ביסל נענטער... ובפרט, נאך איר וויזיט, פילט
ער זיך שולדיק א קאנטר־וויזיט. און אגב האט ער געוואלט מיט איר זיך
דורכריידן א ביסל וועגן היימישע זאכן, פאמיליען־אנגעלעגנהייטן... ער
פילט, אז מיט איר מעג ער ריידן פון אזעלכע זאכן, וואס מיט קיין אנדערן וואלט ער געוויס נישט גערעדט... ריידן אלצדינג פראנק און פריי, ווארעם ער איז א דזשענטעלמען און אן אפנטלעכער מענטש (דא האט זיך
שוואלב צעשפיליעט, ארויסגעשטעלט דעם קיילעכיקן בויך, וואס איז געווען באלייגט מיט א ווייסער וועסט און מיט א גרויסער גראבער גאלדענער, אדער פארגאלדעטער קייט).
    
― איר קאנט זיין זיכער, אז אלצדינג, וואס מיר וועלן דא ריידן,
וועט דאס דא בלייבן. אט־א־דא, אין די פיר ווענט.
    
ניסל שוואלב האט א ווייז געגעבן מיט ביידע הענט אף די פיר
ווענט פון דער מאדאם טשערניאקס חדרל און האט איר אין איינוועגס
געמאכט א קאמפלימענט: ווי שיין, ווי ריין, ווי זויבער דא איז! ער האט
שוין לאנג אזא זויבערקייט נישט געזען, ער זאל אזוי האבן אלעמענס
גוטס! נישט שוין זשע זיצט זי דא איינע אליין?
    
― איינע אליין, עלנט ווי א שטיין, ― האט אים די מאדאם טשער־ניאק געענטפערט צום גראם און מיט א טיפן זיפץ און איז רויט געווארן
ווי א צוויק, און האט אזש אנגעהויבן צו שוויצן.
    
― מיר זיינען דא אלע עלנטע. איך בין אויך איין מענטש אליין,
עלנט ווי א שטיין, ― איז איר שוואלב אריינגעפאלן אין טאן אריין, מער
נישט ווי צו איבערקייען אירע ווערטער. די מאדאם טשערניאק האט דאס
אבער אנדערש פארשטאנען. זי האט זיך צוגעזעצט צו איר ליבן גאסט
גאר נאענט, צורעכט געמאכט זיך די האר מיט ביידע הענט, צוגעגעבן איר
קיילעכיקן לבנה־פנים מיט די יאפאנישע אייגעלעך דאס שענסטע קאקעט־נאיווע שמייכעלע, וואס זי האט נאר פארמאגט, און א פרעג געגעבן אים
כלומרשט פארבייגייענדיק:
    
― איר זענט דען א סינגעלמען?
    
אף איר ענגליש ווארט „סינגעלמען״ האט איר ניסל שוואלב אויך
אפגעענטפערט מיט אן ענגליש ווארט: „שאור!״, וואס דארף באדייטן:
„אוודאי!״ און צוגעלייגט אף יידיש:
    
― נאך א מין סינגעלמען! צווישן סינגעלמענס א סינגעלמען!
    
געוואר געווארן אף אזא אופן פון איר גאסט, אז ער איז נאך נישט
קיין באווייבטער, איז די מאדאם טשערניאק געווארן צו אים נאך מער
פריינטלעך און צוגעלאזט, און ביידע ארבל פון איר מאטינע האבן זיך
בא פארקאטשעט ביז אריבער די עלנבויגנס און טראפנס שווייס האבן
ארויסגעטראטן אף איר אייבערשטער ליפ, וואס איז עטוואס באוואקסן
מיט שווארצע האר.
    
― ווי קומט עס? ― האט זי אים א פרעג געגעבן מיט זייער א
ליבלעכער מינע, אויסגעמישט מיט נייגעריקייט און מיטלייד.
    
― אט אזוי א. אז מען איז תמיד ביזי. טאג ווי נאכט איז נאר הו־הא. קומט דער פרימארגן, לויפט מען ארום אהין־אהער. מע האט קיין
צייט נישט אפילו נעמען א שייוו, כאפן א דרינק, פארבייסן מיט א
סענדוויטש, פון שלאפן שמועסט מען נישט. נישט איין מאל מאכט זיך,
אז מע כאפט א דרימל גייענדיק, ווי איר זעט מיך א שווימענדיקן. איר
וועט מיר גלייבן, צי ניין? ― עס גייען אוועק וואכן, מאנאטן, וואס מען
עסט נישט, מע טרינקט נישט און מע שלאפט נישט, איך זאל אזוי האבן
אלעמענס גוטס!
    
די מאדאם טשערניאק, וואס האט אויסגעהערט איר גאסט מיט דער
גרעסטער אויפמערקזאמקייט, האט צוגעשאקלט מיטן קאפ און האט זיך
צוגערוקט צו אים נענטער, ארויפגעלייגט ביידע האלב־נאקעטע הענט אף
איר הויכער ברייטער רייכער ברוסט, וואס האט אויסגעזען אונטערן גארסעט, ווי צוויי אונטערגעבעטע קאפנקישעלעך.
    
― נישט גוט אזוי, ― האט זי אים פארגעהאלטן, ווי א געטרייע
מוטער. ― נישט גוט. א מענטש טאר זיך נישט אפלאזן. מע דארף אין
זינען האבן זיך אויך...
    
― ווי קאן מען אין זינען האבן זיך, אז מע האט אזא הארב אף די
פלייצעס? איך מיין דאס מיין שוועסטער די פרימאדאנע. איר מעלה איז,
וואס זי איז א שיינע, און דער חסרון ― וואס זי איז שוין צו א שיינע.
וואס צו, איז איבעריק... גאט זאל מיר העלפן, מיין שוועסטער זאל שוין
חתונה האבן, און מיין ברודער איזאק זאל קריגן עפעס א רעכטן דזשאב,
וואלט איך דעמאלט אפשר אין זינען געהאט זיך אויך... שוין צייט, כאטש
איך בין נאך... וויפל, רעכנט איר, בין איך אלט מיין אייגנס? אנו, טרעפט.
    
וואס איז דער חידוש, אז נאך אזעלכע שמועסן איז די מאדאם
טשערניאק צעווייקט געווארן, און איר פארשטיינערט הארץ איז צעגאנגען,
ווי א פוטער? אך, וואס פאר א מאן דאס איז! וואס פאר א דזשענטעלמען! אן אמתער דזשענטעלמען! היינט גייט שאצט אפ א מענטשן נאך
זיין אויסזען. זי וואלט אין איר לעבנס־לעבן נישט געזאגט, אז אט דער
הויכער ריזיקער דזשענטעלמען זאל פארמאגן אזא צערטלעכע נשמה. און
דאס פנים זיינס? און דאס לשון? און דאס שמייכעלע? און אלע זיינע
פאסטעמפקעס? ― א כפרה א סך ― א סך מאנצבילן פאר זיין מינדסטן
נאגל!...
    
בריינדעלע קאזאק האט זיך שוין לאנג נישט געפילט אזוי אויפגעלייגט און אזוי גרינג, ווי זי האט זיך געפילט מיט אט דעם גאסט. זי געדענקט נישט ,מיט וועמען זי זאל אמאל ריידן אזוי אפנטלעך, ווי זי האט
גערעדט מיט אט דעם דזשענטעלמען. זי האט אים אנטפלעקט, קאן מען
זאגן, אינגאנצן איר הארץ. עס איז נישט געווען אזא זאך, וואס זי זאל
פאר אים פארלייקענען.
    
ניין. ניסל שוואלב האט קיין חרטה נישט געהאט וואס ער האט
זיך באמיט צו אט דער חיה מיטן מאלפישן פנים. אט דער קאנטר־וויזיט
האט אים געעפנט די אויגן. עס איז אים קלאר געווארן א סך זאכן: דער
שטילינקער ראפאלעסקא מיט זיין שטילן ראמאן, דאס ארומגיין זיינס צעטראגן, און די שיינע געשיכטע פונעם חזנס מיידל, וואס שפילט היינט
אזא גרויסע ראלע אין דער טעאטער־וועלט, ― אלצדינג איז איצט געווען פאר אים קלאר, ווי אף א טעלער.
    
גייענדיק צוריק פון זיין קאנטר־וויזיט און פייפנדיק א פריילעכן
ניגון, האט זיין קאמבינירטער קאפ געארבעט א קאמבינאציע, א געניאלע קאמבינאציע.
קאפיטל צוויי און פופציק
  
באם לאמזשער חזן אף א גלעזל טיי
    
ניסל שוואלב איז נישט געגאנגען צו זיך אהיים. קודם האט ער פארבלאנדזשעט צו זיין שותף און צו זיין בעל־עצה ― צום מיסטער קלאמער,
און מיט אים אינאיינעם איז ער אוועק צום לאמזשער חזן וועגן זייער־זייער א וויכטיקער ביזנעס. וועגן א שפאגל־נייער קאמבינאציע.
    
וואס פאר א ביזנעס? וואס פאר א קאמבינאציע? ― דאס האט מיסטער קלאמער פון אים נישט געקאנט דערביווען זיך בשום אופן. נישט
מיטן גוטן, נישט מיט בייזן. ניסל שוואלב האט געבעטן בא אים איין
זאך ― געדולד, און געשלעפט אים כמעט מיט געוואלד צום לאמזשער
סאלאוויי, נישט אויפגעהערט דעם גאנצן וועג צו ריידן מיט הענט, פויקן
און טאראבארען, ווי זיין שטייגער איז.
    
שוין, אז מען איז געווען נאענט, כמעט בא דער שטוב, ווו דער חזן
וווינט, האט זיך מיסטער קלאמער אוועקגעשטעלט ― ער וועט נישט גיין.
בא אים איז א פרינציפ: ער האט פיינט א בלינדן אתרוג, אדער ווי זאגט
דער ענגלישמאן: „איי דו נאט באי א פיג אין א פאק״...
    
נאר רעד ענגליש, רעד טערקיש, רעד טאטעריש ― שוואלב האט אים
גענומען מיט זיין הנותן יד לפושעים און האט אים א זאג געגעבן מיטן
הארבן ווארט:
    
― וועלל! איר וועט בא מיר גיין.
    
געקומען, האבן זיי געטראפן דעם לאמזשער סאלאוויי אן א היטל
און אן א קאפאטע, און דעריבער האבן זיך ארויסגעזען די ציצות פונעם
טלית־קטן. ארום אים איז געשטאנען די כאליאסטרע, זיין אייגענע קאפעליע. ער האט געשטודירט מיט זיי א נייעם קאנצערט.
    
דערזען די אריינגעקומענע, האט די כאליאסטרע זיך א ווארף געגעבן
צו ניסל שוואלב. די עלטערע האבן אים געטרייסלט בא דער האנט און
די קלענערע זיינען אים געקראכן אף די פלייצעס און האבן אויסגעזען,
ווי מערעשקעס אף א וויזלטיר. תחילת האט דאס אט דער עוג מלך הבשן
איבערגעטראגן גאנץ קאלמבלוטיק און נאך צוגעשמייכלט דערצו. דערנאך
האט ער אפגעטרייסלט פון זיך דאס קליינווארג און געגעבן א הוק אף
דער כאליאסטרע:
    
― שאראפ! ארויס, ממזרים, אלע אין דרויסן ארויס! קיין שריד
ופליט זאל פון אייך נישט בלייבן! אבער גיך! מיר האבן דא א ביזנעס...
סיי, חזן, ווו איז ערגעץ אייער מיסעס? רופט זי נאר אריין אהער, מיר
דארפן אפהאלטן א קאנפערענץ.
    
מאלט אייך, דאס זאל זיך דערלויבן אן אנדערער, וואלט ער זיך
נישט גענארט פונעם לאמזשער סאלאוויי פאר אזא באנעמען זיך. וואס
איז דאס פאר א לשון: „סיי, חזן״? נאך ערגער וואלט ער אפגעשניטן
פונעם חזנס לויפערס. ער וואלט געהאט פון זיי א „שאראפ״! נאר דער
פעטער ניסל (אזוי הייסט בא זיי ניסל שוואלב) מעג. דער פעטער ניסל
איז א גוד־באי. דער פעטער ניסל האט אייך פאר יעדן איינציקן און צו
יעדער צייט א גוט ווארט. דעם דערלאנגט ער א זעץ אין פלייצע. דעם
― א קניפ אין באק. דעם ― א רוק אין זייט. אז נישט ― ווארפט ער
אייך גאר אראפ דעם פידזשאק און שטעלט זיך אוועק מיט אייך פייטען,
מאכן באקס. דער פעטער ניסל וועט אייך קיינמאל נישט קומען צו גיין
מיט ליידיקע הענט. תמיד מוז ער עפעס מיט זיך ברענגען אף צו קייען.
אויך איצט האט ער געבראכט מיט זיך קענדי ― דאס וואס דעם חזנס
כאליאסטרע האט דווקא נישט פיינט. אין איין כהרף־עין האט מען די
קענדי צעכאפט און אפגעליידיקט די שטוב, און דער חזן האט גענומען
אף זיך די קאפאטע, אריינגעכאפט זיך צו א דערבייאיקע שכנה, ארויסגערופן פון דארטן די חזנטע, און בא געשלאסענע טירן איז אפגעהאלטן
געווארן א קאנפערענץ.
― ― ― ― ― ― ― ― ― ― ― ― ― ― ― ― ― ―
    
דעם זעלבן טאג, אפדערנאכט, זיינען איינגעלאדן געווארן א סך
געסט צום לאמזשער חזן אויף „טי־פארטי״. בא אונדז ווערט דאס אנגערופן „אף א גלעזל טיי״. און וואס א גלעזל טיי באדייט ― דאס פארשפארט מען אייך שוין צו דערציילן. יעדער ווייסט, אז דאס גלעזל טיי
איז נישט נאר א גלעזל טיי, נאר אויך א וועטשערע. און אז נישט דאס
גלעזל טיי און נישט די וועטשערע איז דער עיקר. דער עיקר איז, אייגנטלעך, דאס וואס קומט צווישן טיי און צווישן דער וועטשערע. „קליין
תהילים״ רופט מען דאס בא אונדז, און מיינען מיינט מען, פארשטייט
זיך, א קערטל.
    
א סך מענטשן דענקען, אז ווען, למשל, ס׳זאל נישט זיין דער מין,
וואס מע רופט עס קארטן, אדער מע זאל די קארטן, חלילה־וחס, פלוצעם
אויסראטן פון דער וועלט, וואלט נישט געקאנט עקזיסטירן קיין שום
מענטשלעכע געזעלשאפט, וואס וואלט מען געטאן צווישן טיי און וועטשערע? דער ווירט מיט דער ווירטן וואלטן געגענעצט. די געסט וואלטן
אנטשלאפן געווארן. מענטשן וואלטן אויפגעהערט גיין איינס צו דאס
אנדערע, שליסן באקאנטשאפט, פירן געזעלשאפט, און ביסלעכווייז־ביס־לעכווייז וואלט אונטערגעגאנגען די וועלט. לאזן זיך די, וואס פריידיקן
מאראל, זאגן, וואס זיי ווילן, ― קארטן איז נישט קיין פוסטער עסק. אין
דעם ענין פון קארטן איז די גאנצע וועלט, קאן מען זאגן, איין שטאט.
אומעטום, אף דער גאנצער וועלט, אפילו אין די גאר ווייטע מקומות,
קוים ווו עס געפינען זיך נאר צוויי מענטשן, אזוי ווערט געשפילט אין
קארטן. נישט מער איטלעכס ארט האט זיך זיין שפיל, און יעדע שפיל
האט זיך איר נאמען. למשל, בא אונדז, אין דער אלטער וועלט, איז מען
זיך נוהג ― מע שפילט שוין מער נישט אין קארטן. אן עק, אויס מאדע
געווארן שפילן. וואס זשע דען טוט מען, אז מע קומט זיך צונויף אף א
גלעזל טיי? מע „מאכט א פרעפעראנסל״, מע „כאפט אן אקעלע״, מע
„פארלייגט א בענקל״, אדער מע „מאכט זיך נאריש מיט א טערטל־מערטל״. דא, אין דער נייער וועלט, איז דעסגלייכן: אין קיין קארטן שפילט
מען נישט. פע! דאס טוען נאר „געמבלערס״, שולערס, פראפעסיאנאליס־טן. אנשטענדיקע לייט, אז זיי קומען זיך צונויף אף א „טי־פארטי״,
נעמט מען ארויס טאקע די אייגענע קארטן, וואס בא אונדז, נאר מען
„אמוזירט זיך מיט א פאוקער״, אדער מע „פייט זיך אין א פינאקל״. א
ביסל ווערט דאס געטאן, בכדי די צייט צו פארטרייבן, און א ביסל טאקע
לשם ביזנעס. יעדער זעצט זיך אוועק צום טישל מיט די בעסטע האפענונגען און מיט דער בעסטער איבערצייגונג, אז ער וועט היינטיקן אוונט
געוויס זיין א געווונענער. און נאכדעם ― ווי דאס גליק טראגט אויס:
אדער ער שפילט אויס, אדער ער ווערט באגראבן. ס׳איז א גאט זאך.
    
אצינד, אז מיר ווייסן שוין, וואס הייסט א „טי־פארטי״, וועלן מיר
גיין זען, ווער איז די געזעלשאפט, וואס האט זיך צונויפגעזאמלט באם
לאמזשער חזן אפן גלעזל טיי.
    
קאפיטל דריי און פופציק
  
א געמישטע געזעלשאפט
    
די געזעלשאפט, וואס האט זיך צונויפגעקליבן יענעם אוונט באם
לאמזשער סאלאוויי אף דער „טי־פארטי״, איז שווער צו זאגן, צו וואסער
קלאס זי געהערט, און דעריבער איז דאס אויך נישט גרינג צו באשרייבן,
אזוי ווי ס׳איז בכלל שווער צו באשרייבן דאס אמעריקאנער פובליקום
אין דער גרויסער וועלט־שטאט ניו־יארק.
    
דאס איז געווען א מישמאש פון טיפן, מיינסטנטייל לאנדסלייט פון
דער חברה „אנשי לאמזשע״, א בינטל יידן פון אלערליי מינים און פראפעסיעס.
    
אפן ערשטן קוק האט דאס אויסגעזען אפילו, אז איינער מיטן אנדערן געהער זיך נישט אן גארנישט. ווארעם וואס פאר א מחותן איז,
למשל, א רעווערענד, דאס הייסט ― א רב און א מוהל אין א קאפעליושל,
מיט אונטערגעבויגענע פאהלעך און א קאסטאמער פעדלער, א ייד א
יאדישלעווער מיט א „זאדישקע״?
    
אדער וואס פאר א סמיכת הפרשה איז אן איידזשענט (אן אגענט)
פון טייפרייטערס (שרייבמאשינעס), א וווילער יונג מיט טרערנדיקע אויגן,
און א היברוטיטשער (א מלמד), א קליין יידל מיט א געשטופלט פנים?
    
אדער וואס פאר א שייכות איז א דראגיסט (אן אפטייקער), א טשא־כאטעטשניק מיט בייזע אויגן, און א פראסטער בוטשער (א קצב) פון
עסעקס־סטריט, וואס שמעקט מיט אקסנפלייש?
    
אדער א לענדלארד (א באלעבאס) פון אן אייגענער דירה אף די
בראנקס, א שווארצער ייד מיט א בולעוואטער נאז, וואס רעדט מיט א
גראב קול א ביסל הייזעריקלעך, און אן אפרייטער (א שניידער) פון דער
באועריי מיט אריינגעשטעלטע ציין?
    
און די אלע אויסגערעכנטע פארשוינען, וואס געהערן זיי זיך אן,
איך בעט אייך, מיט א חזן און מיט א חזנטע, מיט אקטיארן, אקטריסעס,
מוזיקאנטן און אשערס פון יידישן טעאטער?
    
און דאך האבן זיך דא געפילט אלע היימיש, אלע גלייך. יעדער
שטאלץ בא זיך דערמיט, וואס ער איז אין אמעריקע, וואס ער האט א
ביזנעס און וואס ער מאכט א לעבן. קיינער האט זיך נישט געבלאזן אפן
צווייטן, ווי בא אונדז איז דער פאל, אז אן עולם קומט זיך צונויף אף אן
אסיפה אדער אף א שמחה. דער דעמאקראטישער גייסט פון דער אמעריקאנער רעפובליק לאזט זיך פילן אף יעדער טריט און שריט אין דעם דאזיקן לאנד. און אונדזערע ברידער, וואס קומען אהער טאג־טעגלעך פון
דער גאנצער וועלט, אקלימאטיזירן זיך אזוי גרינג, ווי אנדערע פעלקער,
אינעם דאזיקן שמעלץ־טאפ און זויגן אריין אין זיך דעם דאזיקן גייסט
גלייכהייט אזוי גיך, ווי מעגלעך.
    
אלע דריי פאראדנע חדרים פונעם חזנס וווינונג, דער פארלאר
(זאל), די דיינינגרום (עס־צימער) און די בעדרום (שלאפצימער), זיינען
געווען פול געפאקט מיט געסט. ווער עס האט געטרונקען טיי, ווער עס
האט גערייכערט, ווער עס האט געשפילט אין שאך און ווער אין פינאקל,
און ווער עס האט גלאט אזוי געהערט, געפלאפלט, געלאכט און געגראגערט. איינער האט דערציילט התנצלות פון א דזשעניטאר (הויז־פאר־וואלטער), וואס גיט ארויס אלע וואך נייע רולס (דינים) און רעגוליי־שענס (מנהגים) פאר זיינע טענענטס (שכנים). דער אנדערער האט דערציילט א שיינע מעשה, נאר א קורצע, ווי אזוי מע האט אים געוואלט
סוספענדירן (אויסשליסן) פון דער יוניאן (פארבאנד), געבן די סעק
(ארויסווארפן), האט ער פארפירט קעגן דער יוניאן א טרייעל (א פרא־צעס)... דער דריטער האט דערציילט פון א פייער (א שרפה), וואס האט
שיר פאסירט בא זיי אין דער פעקטארי (פאבריק). א פערטער האט געשמועסט פון ריעלעסטייט (ספעקולאציעס), סטאקס (אקציעס) און לאטס
(פלעצער) און אנדערע ביזנעס פון דער וואל־סטריט. און חברה אקטיארן און אקטריסעס האבן זיך גערעדט פון זייערע אינטערעסן: ראלן,
סטארן, פיעסעס, יוניאן, פולע הייזער, בענעפיס. און גערעדט האבן אלע
אינאיינעם, אפן יידישן שטייגער, און אלע האבן זיי זיך דא געהאלטן פריי
און היימיש און לעבעדיק אפן העכסטן ארט. און ווייל דער ליארעם מיט
הארמידער איז געווען אומגעהייער גרויס, אנגערויכערט איז געווען אזוי
שטארק, ווי אין א שענק, און הייס, ווי אין א באד, איז כמעט אוממעגלעך געווען צו באמערקן יעדן איינציקן, ווער דאס איז און וואס פאר א
פנים ער האט.
    
פון אונדזערע באקאנטע פארשוינען, אויסער דעם חזן מיט דער חזנטע מיט זייער כאליאסטרע, איז געווען צו באמערקן: מיסטער קלאמער,
אנגעטאן אין זיין יום־טובדיקן סמאקינג און צעקעמט זיין הערצל־בארד
אף צווייען. ער איז געזעסן א טשער קעגן א טשער מיט זיין נייעם פארטנער, מיסטער ניקעל, וואס האט געהאט אף זיך היינטיקס מאל זיין גאלדענעם וואטש און טשיין (זייגער און קייט) ― די מתנה פונעם „פרעזידענט אוו דהי יונייטעד־סטייטס אוו אמעריקא״. ביידע האבן גערעדט ענגליש און ביידע האבן געטריבן גדלות, גרויסקייט פון זיך און דערציילט
אף ערנווארט ווונדערלעכע זאכן, וואס א זייטיקער מענטש וואלט זיך
געמעגט ווינטשן די אלפים, וויפל דארט איז געפאלן בלאף...
    
עס זיינען געווען אויך איזאק שוואלב און בריינדעלע קאזאק. די
צוויי זיינען געשטאנען ארום א טישל און צוגעזען ווי מע שפילט אין
קארטן. צווישן די שפילערס און שפילערינס איז געווען די פרימאדאנע,
הענריעטא שוואלב, אנגעטאן אין אלע אירע בריליאנטן. זי האט געפייערט, גערעדט און געלאכט און געהיצט זיך מער פון אלעמען. עס איז
איר געגאנגען דאס בלאט. נעבן איר איז געלעגן א הויפן מיט געלט.
אלע ליידיס האבן איר מקנא געווען, און די מאנצפארשוינען האבן זיך
איבערגעווונקען, זיך דורכגעווארפן מיט ווערטלעך אף איר רעכענונג און
האבן פארצויגן זיך צו איר גאנץ פריי. אף אזוי פיל פריי, אז איינער א
דזשענטעלמען, א גלוח, מיט א רויט פנים, מיט א שפיצעכיקער נאז און
מיט א „דיימאנד־רינג״ אפן פינגער, וואס איז געזעסן וויז־אווי, האט איר
עטלעכע מאל שטארק אנגעטראטן אונטערן טיש אפן פוס, טראץ דעם,
וואס דער דזשענטעלמען ― מיר ווייסן עס פאזיטיוו ― איז א באווייבטער.
    
אין א זייט, אף א ראקינג־טשער (א וויגשטול) איז געזעסן לעא רא־פאלעסקא, גערייכערט און געוויגט זיך. ארום אים זיינען געשטאנען
חברה אקטיארן מיט געגאלטע פנימער און האבן דערציילט טעאטער־אנעקדאטן, איינס נאך דאס אנדערע, און אויסגעדונערט אלע מיט אזא
געלעכטער, אז די ווענט האבן געציטערט. מער פון אלע האט זיך אויסגעצייכנט איינער א קאמיקער, א פארשלעפטע קרענק, מיט אזא רירעוודיק
פנים און מיט אזעלכע לאכנדיקע אויגן, אז איידער ער הייבט נאך אן צו
דערציילן, הייבט מען שוין אן צו לאכן. ער אליין לאכט אויך, און דווקא
געשמאק, אזוי, אז ער כאפט זיך מיט ביידע הענט פאר די זייטן און
בייגט זיך אזש איין אין דרייען.
    
― ליידיס ענד דזשענטעלמען! ― רופט אויס אף זיין זיס קול דער
לאמזשער חזן, וואס האט זיך אין דער קורצער צייט שוין אזוי ווייט
אויסגעגרינט, אז ער רעדט שוין העכער האלב אף ענגליש. ― ליידיס ענד
דזשענטעלמען! צום טיש, פליז (מע בעט), שוין פארטיק דער סאפער.
    
דער עולם האט זיך נישט געלאזט לאנג בעטן. די וואס האבן נישט
געטאן גארנישט, זיינען גרייט געווען באלד צו פארנעמען זייערע ערטער
ארום טיש, און די, וואס האבן זיך אמוזירט אין „פינאקל״, האבן נאר
איבערגעציילט דאס ביסל מזומנים, איבערגעגעבן איינער דעם אנדערן
מיט צעפלאקערטע פנימער א ראפארט (א ידיעה), ווער וויפל עס האט
געווונען, און ווער וויפל עס האט פארלוירן.
    
קאפיטל פיר און פופציק
  
ניסל שוואלב ― טאסטמייסטער
    
עס האט זיך ארויסגעוויזן, אז פארלוירן האבן כמעט אלע, און געווונען דאס גאנצע געלט האט נאר אונדזער פרימאדאנע, חענריעטא
שוואלב. עס איז איר דעם אוונט געגאנגען דורך טיר און דורך טויער.
זי איז געווען אזוי פארטראגן אינעם ציילן דאס געלט, און דאס פנים
האט איר אזוי געפלאמט, אז זי האט נישט געזען ארום זיך קיינעם, נאר
דאלארן, דאלארן און דאלארן. דער ברודער איזאק און בריינדעלע קאזאק, וואס זיינען די גאנצע צייט געשטאנען איבער איר און צוגעזען מיט
זשעדנע אויגן, ווי זי זשעברעט דאס געלט צו זיך אין רידיקול אריין,
האבן זי געפרעגט, וואס רעכנט זי צו טאן מיט די דאלארן? צי וויל זי
זיך לאזן קויפן א מאטארקאר, אדער דיימאנדס, אדער א הייזקע (שטיבל)
אף דער פינפטער עוועניו? הענריעטא האט זיי אבער אף זייער וויצלען
זיך נישט געענטפערט גארנישט. זי האט גארנישט געהערט אפילו וואס
מע רעדט צו איר. זי האט דורכגעלאזט אומבאמערקט די פלאטישקע קאמפלימענטן פון אירע פארטנערס, אז זי שפילט אין קארטן נישט ערגער,
ווי זי זינגט אין טעאטער...
    
― ביוטיפולל (אויסגעצייכנט)! ― האט מיט באזונדערער באגייסטערונג אויסגערופן דער געגאלטער דזשענטעלמען מיטן רויטן פנים און
מיט דער שפיציקער נאז. דער דאזיקער דזשענטעלמען האט זיך די גאנצע צייט שטארק געשארט ארום דער פרימאדאנע. ער האט געמאכט איר
חנעוודיק־בוימלדיקע אייגלעך, געשמייכלט און באלעקט זיך, ווי א קאטער. עס ווייזט אויס, אז ער האט זייער חשק געהאט זיך אוועקזעצן האנט
בא האנט מיט דער פרימאדאנע, וואס איז אים אן אן ערך געפעלן געווארן. האט אים אבער געטראפן אן אומגליק: אלס מענעדזשער און טאסט־מייסטער פון דעם אוונט האט זיך ארויסגעגעבן ניסל שוואלב.
    
אונדזער בארימטער קאמבינאטאר האט זיך גענומען פאר זיין
דזשאב ― אויסצוזעצן די געסט ארום טיש ― מיטן גאנצן ערנסט פון א
ביזנעסמאן און האט ארויסבאוויזן דערביי נישט ווינציקער בריהשאפט,
ווי בא אלע אנדערע זיינע קאמבינאציעס. ער האט דעם עולם אויסגעזעצט אזוי קונציק, אז איטלעכע „ליידי״ זאל האבן בא יעדער האנט א
קאוואליער, דאס הייסט ― צו צוויי קאוואליערן אף א ליידי. צום ביישפיל: די לאמזשער חזנטע האט געהאט פון איין זייט דעם אגענט פון
שרייבמאשינען, דעם וווילן יונג מיט די טרערנדיקע אויגן, און פון דער
אנדערער זייט ― דעם קצב, וואס שמעקט מיט אקסנפלייש... איינע אן
אקטריסע מיט א גרויסן שיניאן האט געהאט פון דער רעכטער האנט דעם
דב דעם מוהל מיט די אונטערגעבויגענע פאהלעך, און פון דער לינקער
האנט ― דעם שניידער פון דער באוערי, וואס מע דערקענט, אז ער
טראגט אריינגעשטעלטע ציין, ווארעם, אז ער עסט, קנאקן זיי. און אזוי
ווייטער.
    
מע קאן נישט זאגן, אז די ליידיס מיט די קאוואליערן זאלן האבן
זיך געפילט איבעריק גוט מיט זייער נאכבארשאפט. ווארעם וואס האט,
למשל, א יידענע א חזנטע צו זאגן מיט אן אגענט, אדער מיט א קצב?
אדער וואס געהער זיך אן אן אקטריסע מיט א מוהל, אדער מיט א שניידער? דערפאר אבער איז אויסגעקומען דער פרימאדאנע שוואלב צו האבן פון איין זייט ראפאלעסקאן און פון דער אנדערער זייט דעם ברודער
איזאק ― און דאס איז געווען זיין גאנצער מיין: ניסל שוואלב האט
געוואלט דורכויס, אז דאס פארל, הענריעטא און ראפאלעסקא, זאלן היינט
זיצן אינאיינעם. דאס האט מען באדארפט האבן צום עסק, ווי מיר וועלן
דאס באלד אויסווייזן...
    
אינגאנצן אויסגעשטעלט און אומצופרידן איז געבליבן נאר דער
דזשענטעלמען מיטן רויטן פנים און מיט דער שפיציקער נאז, וואס האט
זיך פארליבט אין דער פרימאדאנע. עפעס טאקע נאר ווי אף צו להכעיס
איז אים אויסגעקומען צו באדינען די מאדאם טשערניאק, אדער בריינדעלע קאזאק, וואס האט געשוויצט, ווי א לאקאמאביל, און שוין צופיל
געשמעקט מיט פאטשולי־זייף און אנדערע שארפע ריחות. עס מעג שוין
פאלן אין ים אריין, וואס דער דאזיקער קאוואליער האט איר אנגעווינטשעוועט כאטש באגאנגען איז ער זיך מיט איר זייער־זייער העפלעך,
ווי אן עכטער דזשענטעלמען: ער האט איר צוגערוקט דעם טעלער, אונטערגעטראגן דאס ברויט, אנגעגאסן וואסער אין איר גלאז, זיך נאכגעפרעגט, וואס פאר א וויין זי „גלייכט״ (האט ליב). בריינדעלע קאזאק
איז געווען בארעכטיקט דעם דאזיקן אוונט זיין צופרידן אין אלע אופנים... נאר לאמיר נישט ריידן איצט פון בריינדעלע קאזאק. לאמיר זיך
בעסער אומקערן צו איר קאוואליער, דעם געגאלטן דזשענטעלמען.
    
דער גאט וואס פארלאזט נישט קיין באשעפעניש, האט אים אויסגעפירט. די טישן האבן זיך ארויסגעוויזן א ביסל ענגלעך, האט דער מע־נעדזשער און טאסטמייסטער ניסל שוואלב געגעבן א קאמאנדעווע דעם
עולם, מע זאל זיך רוקן. און דער עולם האט גענומען זיך רוקן, און
אזוי לאנג גערוקט זיך, ביז ס׳איז אויסגעקומען אונדזער דזשענטעלמען
צו זיצן אקוראט אקעגן דער פרימאדאנע ― און ס׳איז אים געווארן א
ליכט אין די אויגן: ער האט געראט די מעגלעכקייט צו ארבעטן מיט די
פיס אונטערן טיש וויפל זיין הארץ גלוסט. אמת, עס האט גענומען א
ביסל צייט ביז ער האט געטראפן אהין, ווו ער האט געצילט. ער האט
זיך געהאט באגעגנט א פאר מאל אדער מיט ראפאלעסקאס פיס, אדער
מיט די רגלים פון איזאק שוואלב. ערשט שפעטער, אז ער האט באגעגנט
א שמייכעלע אף דער פרימאדאנעס פנים, האט ער פארשטאנען, אז ער
איז אלל־רייט.
    
פונדעסטוועגן האט אין אים געברענט א פייער אף דעם גרינעם
בחור (ראפאלעסקא), וואס ער זיצט אזוי נאענט נעבן אט דער יפהפיה.
און, ווי אף צו להכעיס, האט זיך די פרימאדאנע אלעמאל אנגעבויגן צום
גרינעם בחור אפן אויער, געסודעט זיך מיט אים און געלאכט, פארווארפן
דעם קאפ אהינטער און באוויזן צוויי רייען פון אויסגעצייכנטע פערלדיקע ציין. דער דזשענטעלמען, וואס האט פאר די פיש און נאך די פיש
געהאט גענומען א כוסע, איז נישט אף קאטאוועס צעקאכט געווארן פון
קנאה און אייפערזוכט (ער האט, אפנים, גאר פארגעסן, אז ער איז א
באווייבטער) און האט גענומען ווארפן אף ראפאלעסקאן אזעלכע בייזע
גזלנישע אויגן, אז הענריעטא האט נאך מער גענומען לאכן, שיער נישט
געפלאצט פאר געלעכטער.
    
― וואס לאכט זי, וואלט איך וועלן וויסן? און ווער איז אט דער
טשעקאווע בחור, וואס זי שושקעט זיך מיט אים? אלבעטשיו (איך האלט
א וועט), אז דאס דארף זיין א גרינהארן, א כניאק, א יאלד שביאלדן...
    
אזוי האט זיך געטראכט דער אייפערזיכטיקער דזשענטעלמען און
געבראכן זיך דעם מוח אף דעם רעטעניש. עס האט אבער לאנג נישט
גענומען, און דאס רעטעניש איז אים פארענטפערט געווארן באלד נאכן
ערשטן ספיטש.
    
― ליידיס ענד דזשענטעלמען! ― האט ניסל שוואלב, דער טאסט־מייסטער ,פונעם אוונט געגעבן צו וויסן דעם עולם. ― איך מאך אויפמערקזאם מיינע דאמען און הערן, אז דער ערשטער ספיטש וועט אפהאלטן אונדזער פריינט מיסטער קלאמער. איך בעט אונדזער געערטן
ווירט און זיין מיסעס, די געערטע ווירטן, זיי זאלן אנפילן די באקאלן
פון די געערטע געסט. מיסטער קלאמער, איר האט דאס ווארט!
    
קאפיטל פינף און פופציק
  
מיסטער קלאמער ספיטש
    
באקומען דאס ווארט, איז מיסטער קלאמער אויפגעשטאנען, זיך
אויסגעהוסט, צורעכט געמאכט דעם סמאקינג, דאס העמד און דעם
שניפס און צענומען זיין הערצל־בארד, מיט א זיידענער פאטשיילע זיך
אויסגעווישט דעם טרוקענעם שטערן, זיך אנגעשפארט מיט די גראבע
פינגער פון ביידע הענט אין טיש, ארומגענומען די גאנצע געזעלשאפט
מיט איין קוק, פארביסן א ליפ, און נאך א לאנגער פויזע האט ער גענומען ספיטשן.
    
אונדזער פריינט מיסטער קלאמער האט זיך פון תמיד אן געהאלטן
פאר א „ספיקער״, דאס הייסט ― פאר א גוטן רעדנער. נאר אין דער
קורצער צייט פון זינט ער איז אין אמעריקע האט ער זיך אנגעהערט אזוי
פיל שיינע לעקטשורס, דרשות און ספיטשן, אז ער ווארט נאר אף דער
געלעגנהייט צו באווייזן די אמעריקאנער, וואס הייסט גערעדט. און ―
פון דעם אמת קאן מען נישט אוועקגיין ― מע מוז צוגעבן, אז מיסטער
קלאמער איז טאקע א שיינער רעדנער. דאס הייסט, דער עצם ריידן אליין
איז בא אים נישט אזוי רייך אין אינהאלט, ווי אין ווערטער. און נישט
אזוי אין ווערטער, ווי אין דער אויסשפראך, אט דאס, וואס ווערט אנגערופן א „חתוך־הדיבור״. היינט די שטימע? מיסטער קלאמער, פארשטייט איר מיך, ווייסט, ווען מע דארף, ס׳זאל דונערן, און ווען מע דארף,
אדרבא, זיך אראפלאזן אף דער נידעריקסטער אקטאווע, אזוי אז קוים־קוים, וואס יענער זאל דערהערן. היינט דאס האלטן זיך באם ריידן? היינט
די הענט? באם ריידן שפילן די הענט, ווייסט איר, א זייער וויכטיקע
ראלע, אפשר נישט ווינציקער, ווי דאס מויל. מע דארף וויסן, ווען מיט
וואסער האנט וווהין צו באוועגן. ווען מע דארף די הענט אויפהייבן, און
ווען ― אראפלאזן. ווען מע דארף זיי צונויפלייגן אף דער ברוסט, און
ווען מע דארף זיי צענעמען. ווען מע דארף זיי האלטן אין דער וועסט,
און ווען ― אין די הויזן־קעשענעס. און אמאל דארף מען דווקא נאכן
גרויסן דונער מאכן א בואי בשלום צוויי טריט צוריק, די הענט האלטן
מחילה פון הינטן, דעם קאפ א ביסל אף א זייט, און מאכן דערביי א
שיינע באוועגונג מיט א שיינער פויזע. „פאענטען״ ווערט עס אנגערופן
אין אמעריקע, און די דאזיקע „פאענטען״ מיטן האלטן די הענט אין די
קעשענעס און מיט אלע איבעריקע שיינע אראטארישע באוועגונגען האט
אונדזער מיסטער קלאמער גענאשט פון די אמעריקאנער ספיקערס, איבערגענומען מיט אלע פיטשעווקעס.
    
אן עבירה, וואס מיך קאנען נישט ברענגען דא די גאנצע רעדע, וואס
מיסטער קלאמער האט אפגעהאלטן, ווייל זי איז צו לאנג, צופיל אויסגעמישט מיט הויכער פאעזיע אדער מליצה־ווערטער און צופיל דורכגע־וועכט מיט פוסטע, נאר קלינגענדיקע פראזן, פסוקים און אפאריזמען
פון געלערנטע, וואס זיינען קיינמאל נישט געזאגט געווארן, און ענגלישע
שפריכווערטער, וואס זיינען אפילו זייער שארף און גוט געפעפערט, נאר
זיי געהערן זיך ליידער ווינציק וואס אן צום עסק.
    
מיר קאנען איבערגעבן נאר דעם אינהאלטן פון דעם ספיטש ווי
ווייט מעגלעך אין קורצן:
    
„דעם מענטשנס לעבן, ― אזוי אומגעפער האט מיסטער קלאמער
אנגעהויבן זיין ספיטש, ― קאן אויסגעטיילט ווערן, ווי אונדזער יאר, אין
פיר עפאכעס: פרילינג, זומער, הארבסט און ווינטער. דער פרילינג, מיינע ליידיס ענד דזשענטעלמען דאס איז די סאמע בעסטע, די סאמע ליבסטע, אדער, ווי משה רבינו רופט עס אן, די סאמע פאעטישע צייט פונעם
יאר. דער פרילינג ― דאס איז די צייט, ווען אלץ הייבט אן אויפבליען,
אויפוואקסן, אויפלעבן, ווען דער סאלאוויי, ווי זאגט היינע, איז אללרייט, ווען דאס יונגע הארץ פונעם יונגן מענטשן הייבט אן צו קלאפן מיט
א געפיל פון ליבע. א! ליבע! ― זאגט וואלטער. ― ווער פון אונדז
האט נישט געטרונקען פון דעם באקאל דעם זיסן געטראנק, וואס זיין
נאמען איז ליבע? ווער פון אונדז ― זאגט טאלסטאי ― איז נישט געווען יונג און פריש און נאך לאנגע מי און זוכעניש נישט געפונען די
יעניקע, וואס זאל זיין די איינציקע באגלייטער פון זיין לעבנסוועג.
וואס קאן דען זיין שענער, ערהאבענער און הייליקער פון דעם געפיל,
וואס אונדזער אומשטערבלעכער שעקספיר האט געקרוינט מיטן נאמען
סימפאטיע? נאך די אמאליקע גרויסע געלערנטע פון דער גאר אלטער
צייט, ווי, צום ביישפיל, קאנט, סאקראטעס, דיאגענעס, מעפיסטאפילוס,
און אויך אונדזערע תלמודיסטן האבן געזאגט, אז אף דריי זאכן שטייט
די וועלט: אף ליבע, אף ליבע און אף ליבע! אן געלט ― זאגט איבסען
― קאן א מענטש זיין אלל־רייט, אבער אן ליבע איז אונדזער לעבן פוסט
און לער און קלאגעדיק, ווי א שיף אן א רודער, אדער ווי זאגט דער ענגלישמאן: „לייק א באדי ווידהאוט א סאול״...
    
„ליידיס ענד דזשענטעלמען! פילט איר נישט אט דא, אין דעם אוונט,
בא אט דעם טיש, די אנוועזנהייט פון דעם גליקלעכן פאר, וואס דאס הייליקע געפיל פון ליבע און סימפאטיע האט צונויפגעבונדן זייערע יונגע
הערצער, אמת אין געהיים, נאך אף יענער זייט אטלאנטיק? יא מיינע
הערן און דאמען, אף יענער זייט אטלאנטיק, נאך אין דער אלטער וועלט,
האט זיך בא זיי די ליבע צעברענט און צעפלאקערט אין א העליש פייער.
זייער ראמאן, מיינע הערן און דאמען, האט זיך ווי אלע ראמאנען, געפירט אין געהיים. נאר הימל און ערד האבן געשוווירן, זאגט עמיל זאלא,
אז ס׳זאל נישט זיין קיין פארבארגענע זאך אף דער וועלט, אדער ווי זאגט
דער ענגלישמאן: „יו קאננאט האיד אן איל אין א סאק״.
    
„ליידיס ענד דזשענטעלמען! איר ווייסט מיין פרינציפ. עך בין אינדעפענדעט, אונאבהענגלעך, דאס מיינט, עך בין נישט דער מאן, וואס
זאל אריינקוקן יענעם אין טעפל אריין, און עס ליגט נישט אין מיין כאראקטער יענעמס געהיימניס צו אנטדעקן. יענעמס ביזנעס זיינען נישט
מיינע ביזנעס, עס גייט מעך נישט אן, ווי זאגט דער ענגלישמאן: „ווהען
פרענדס קווארל ― אל עלס קיפ א סייד״...
    
„ליידיס ענד דזשענטעלמען! דער גרויסער דיכטער מילטאן האט
אמאל זיך אויסגעדריקט: „מיינט נישט אז מיר זיינען אזוי דום, אז מיר
זאלן עס האלטן פאר אומרעכט, וואס א באי האט ליב א מיידל און א
מיידל האט ליב א באי״. עך ווידערהאל זיינע ווערטער און מיט באזונדערן שטאלץ קאן עך אייך מיטטיילן, מיינע דאמען און הערן, אז עך און
נאך אייניקע פון מיינע פריינט, וועלכע געפינען זעך דא מיט אונדז, האבן דאס גליק געהאט צו בייוווינען, נאך ווערנד מיר זיינען געווען מיט
דעם דאזיקן פארל אפן שיף יענעם הויכן ערהאבענעם מאמענט, ווען די
הייליקע ליבע זייערע איז פארזיגלט געווארן, ווי זאגט בייראן, מיט דער
שבועה פון פרייהייט, איבערגעגעבנהייט און אייביקייט, ווען זייערע זעלן
האבן זעך צונויפגעשמאלצן, ווי זאגט ענגוויל, אינעם שמעלצטאפ״...
    
„ליידיס ענד דזשענטעלמען! דאס איז געווען דער ערשטער אקט פון
א הערלעכן ראמאן, פון א הערצנס־דראמע. דאס איז א ראמאן, מיינע
דאמען און הערן, וואס האט זיך אנגעהויבן דארט, אין דער אלטער וועלט.
דאס איז א דראמע, פון וועלכן דעם לעצטן אקט איז באשערט צו פארענדיקן זיך דא, ווי זאגט טעאדאר הערצל, אין דעם גליקלעכן לאנד פון
דאלאר. דא אין דעם לאנד, וועט געזאגט ווערן דאס לעצטע ווארט. דא,
אין דעם לאנד, וועט פאלן דער פארהאנג: דא, אין דעם לאנד, וועלן זיי
זיין אלל־רייט, אדער ווי זאגט שילער: „פיניטא לא קאמעדיא״...
    
„ליידיס ענד דזשענטעלמען! עס מאכט מיר ערע און פארגעניגן אייך
מיטצוטיילן, אז אויסער דעם, וואס די העלדן פון ריזן ראמאן זיינען
ביידע אלל־רייט, דאס הייסט ― יונג און שיין און פריש, זיינען זיי נאך
ביידע גלייך בארימט און באוווסט אין דער גאנצער וועלט, פון איין עק
ביזן אנדערן, אפן געביט פון קונסט אין יידישן טעאטער: ער מיט זיין
שפילן, זי מיט איר זינגען״.
    
„ליידיס ענד דזשענטעלמען! זאל עך אייך זיי אנרופן באם נאמען?
עך מיין, ס׳איז איבעריק, ווארעם איר קענט זיי. אט זיצן זיי דא האנט
בא האנט פאר אייך, ווי די טייבעלעך. זי האט איר שוין געוויס אלע געהערט זינגען, אלע האט איר זי באווונדערט און אלע האט איר אנערקענט
דעם שטערן פון בוענאס־איירעס. און ער ― איר אויסדערוויילטער ―
דאס איז דער יונגער, נאר איבעראל שוין בארימטער סטאר פון בוקארעשט, וועלכן מיר וועלן האבן דאס פארגעניגן צו הערן און צו באווונדערן נישט שפעטער, ווי מארגן אין דער צייט בא זיין אויפטריט צום
ערשטן מאל אינעם בארימטן ניקעל־טעאטער. אויב איר האט זיך באזארגט מיט טיקעטס, זענט איר אלל־רייט. און אויב איר האט נאך נישט
קיין טיקעטס, זאלט איר זען מארגן גאנץ פרי זעך באווארענען, עך בין
אייך נישט ערב, אז איר וועט זיי קריגן, סיידן בא ספעקילייטערס (אי־בערפארקויפערס)״.
    
„ליידיס ענד דזשענטעלמען! עך קוק אפן ריזן פארל און עך זע
זייערע פנימער האבן זיך אנגעצונדן אין א העליש פייער, און עך פארשטיי זייערע געפילן אין דעם מאמענט, ווען אונדזערע אלעמענס אויגן
זיינען אנגעווענדט אף דעם דאזיקן גליקלעכן זיווג. לאמיר זיי ווינטשן,
זיי זאלן זיין אלל־רייט אין זייער לעבנס־קאריערע נישט ווינציקער, ווי
זיי זיינען אלל־רייט אף דער בינע. עס לעבט די יידישע קונסט! עס לעבן
אירע פריסטער! עס לעבן אונדזערע סטארס! עס לעבן די הנאהבים וה־נעימים ― דאס ליבע־פאר! עך הויב אויף מיין טאאסט און לאז אויס
  
מיט די ווערטער פון שלמה המלך: קול חתן וקול כלה ― הורריי פיר
מיסטער ראפאלעסקא! הורריי פיר מיסס הענריעטא שוואלב!! הורריי!!!״
    
― הורריי! ― האבן אויסגעדונערט אלע געסט, אויפגעהויבן די
באקאלן און געגריסט צום גליקלעכן פארל, הענריעטא שוואלב און לעא
ראפאלעסקא.
    
קאפיטל זעקס און פופציק
  
דער צעבראכענער טעלער
    
דאס שרייען „הורריי״ און דאס קלאפן זיך מיט די באקאלן נאכן
גלענצנדיקן ספיטש פון מיסטער קלאמער ― דאס איז געווען מער נישט
אז אפיציעל, לויט ווי עס פאדערט דער מנהג, דער עטיקעט און די מאדע. די רעכטע שמחה האט זיך אנגעהויבן ערשט דעמאלט, ווען די לאמזשער חזנטע, צופרידן און גליקלעך פון דעם, וואס די גדולה קומט פאר
בא איר אין שטוב, האט זיך אזוי צעהיצט און צעפלאקערט, אזוי אריין
אין אזארט, אז זי האט געכאפט א טעלער אין ביידע הענט, געגעבן אים
א הויב אויף איבערן קאפ און א ווארף אראפ, צעבראכן אף שטיקלעך,
און ווי אן אמתע מחותנתטע, וואס האט דערלעבט אויסגעבן די מיזינקע,
האט זי אויסגערופן:
    
― מזל־טוב!
    
― מזל־טוב! מזל־טוב! ― האט אונטערגעכאפט דער גאנצער עולם,
און די נאענטע, די משפחה הייסט עס, האבן זיך א לאז געגעבן קושן
מיט חתן־כלה. פריער פון אלע, געוויינלעך, דער הויפט־מחותן ― ניסל
שוואלב. דערנאך דער ברודער איזאק, מיסטער קלאמער, מיסטער ניקעל,
דער חזן, די חזנטע, בריינדעלע קאזאק. און מחמת דאס קושעניש איז
געגאנגען נישט על־פי סדר, נאר אלע אינאיינעם, איינס איבערן אנדערן,
ווי דער שטייגער איז בא אזעלכע שמחות, האט זיך דער געגאלטער
דזשענטעלמען מיטן רויטן פנים אויך אריינגעכאפט קושן מיט חתן־כלה, דאס הייסט ― אייגנטלעך נישט מיטן חתן, ווי מיט דער כלה.
    
די שמחה נאכן צעבראכענעם טעלער איז באם לאמזשער חזן אין
שטוב געווארן אזוי גרויס, אז עס האט שוין געהאלט כמעט בא גיין א
טענצל.
    
― כאפט דאס דער רוח! ― האט אויסגערופן ניסל שוואלב. געעפנט
נאך עטלעכע פלעשער וויין, אנגעגאסן אלעמען פולע גלעזער און זיך
אויך נישט פארגעסן, ― כאפט דאס דער רוח! איך האב נאך היינטיקן אוונט נישט פארזוכט איר זאלט זאגן א טראפן, ווי איר זעט מיך א
שווימענדיקן! מיסטער קלאמער און מיסטער ניקעל, לאמיר טרינקען לחיים
פאר קאלומבוסן, וואס האט אויסגעטראכט אזא טייערע מדינה, ווי דאס
איז אמעריקע. א זיסע מדינה, א גאלדענע, אף מיר אזא יאר! סיי, חזן!
וואס זיצט איר עפעס, ווי א לאמזשער שטאט־באלעבאס אף א בן־זכר?
ווו זיינען עפעס די קלאפערס, ימח שמם וזכרם? פארוואס זינגט מען
נישט עפעס א פריילעכס? ברודער איזאק, נעם אקארשט ארויס אהער די
מיסעס טשערניאק פונעם טיש און כאפ מיט איר א טענצל, ווייז וואס דו
קאנסט. ליידיס ענד דזשענטעלמען! מיין ברודער טאנצט, ווי א באלע־רינע, כאטש ער האט א שווערן טראט, איך זאל אזוי האבן אלעמענס
גוטס!
    
בא די ווערטער האט זיך אף דער מיסעס טשערניאק (בריינדעלע
קאזאק) אנגעצונדן דאס קיילעכיקע פנים און געברענט, ווי א שרפה, און
דער ברודער איזאק, וואס איז שוין געווען אונטערן גלעזל, איז אויפגעשטאנען און איז גרייט געווען צו באווייזן, וואס ער קאן. מיט איין ווארט,
באם לאמזשער חזן אין שטוב איז געווען ששון ושמחה, א זעלטענער
און פריילעכער קנס־מאל. און דאס גליקלעכע פאר? דאס גליקלעכע פאר
זיינען געזעסן אויבנאן, האנט בא האנט מיט שיינענדיקע און לויכטנדיקע פנימער, ווי אמתע חתן־כלה.
    
ניסל שוואלב האט געמעגט זיין פריילעך. פון אלע קאמבינאציעס,
וואס זיין געניאלער קאפ האט ווען עס איז אמאל צוגעטראכט, איז די
דאזיקע קאמבינאציע מיטן גלעזל טיי באם לאמזשער חזן און מיטן
ספיטש פון מיסטער קלאמער געווען אויב נישט די בעסטע און געראטנסטע. מע באדארף איבערצוגעבן, אז דערצו האט נאך געשפילט די הצלחה אויך. ער האט געטראפן אין אזא צייט, ווען אונדזער יונגער העלד
איז געווען, ווי מיר האבן אויבן געזען, אין דער הינער־פלעט, ארומגעבלאנדזשעט אין ניו־יארק, ווי אין עולם־התוהו. פון איין זייט, דער
טארעראם פון דער נייער וועלט מיט די נייע מענטשן מיט דעם נייעם
ארט לעבן, צו וועלכן א פרישער מענטש קאן נישט אזוי גיך געוווינט ווערן.
פון דער אנדערער זייט, דאס פויקן פון די בלעטער, דאס בלאזן און פייפן
מיטן טרומייטערן, מיטן דערציילן וועגן אים גרויסקייטן, נסים ונפלאות,
מיטן אויסטראכטן אף אים זאכן, וואס נישט געשטויגן, נישט געפלויגן.
און ועל כולם ― די „שטיגוטערעס״, וואס דרייען זיך ארום אים, לייגן
אים פאר גליקן, זאגן אים צו הרים וגבעות, געוויינלעך, בסוד־סודות:
„וויבאלד נאר ער פארלאזט די יידישע בינע, זאגן זיי, און גייט אריבער
צו די אומות־העולם, אזוי עפנט זיך פאר אים א נייע וועלט״... דערביי
האט מען אים געבראכט ביישפילן פון בארימטע סטארס, פון די גרעסטע
ענגלישע דראמאטישע טעאטערס און אפערעס, וואס זיינען פריער געווען
אין פארגלייך מיט אים גארנישט שבגארנישט, מע קאן זאגן, פליגן קעגן
א העלפאנט ― און היינט דארף מען האבן א זכיה, מען זאל זיי זען:
„אייגענע הייזער, אייגענע ווילעס, אייגענע אויטאמאבילן און די שענסטע
נקבות ― כא־כא! און דווקא גיך, און דווקא געשווינד, ווארעם ס׳איז
נישט יוראפ, ס׳איז אמעריקא, א לאנד פון האררי־אפ״...
    
פארשטייט זיך, אז די אלע מעשיות, מימרות און זאגעכצן האבן
פארדרייט דעם קאפ אונדזער העלד און צוגעגעבן אים קוראזש, און ער
האט באקומען חשק ארויסצוטרעטן וואס גיכער אף דער בינע, בכדי ער
זאל באווייזן, ווער ער איז, וואס ער פארמאגט און וואס ער איז בכוח
צו געבן.
    
א סך האט מיטגעהאלפן דערצו אויך דאס, וואס ער איז געבליבן
אן אן ענטפער אף זיין אפנהארציקן בריוו, זיין ערשטן גרויסן בריוו אין
זיין לעבן, וואס ער האט אוועקגעשריבן צו דער, וואס איז אים געווען
טייערער פון אלצדינג אף דער וועלט, וואס ער האט, ווי א הייליקטום,
אזא צייט ארומגעטראגן בא זיך אין הארצן...
    
נאכגעקוקט די ניו־יארקער בלעטער, האט ער אלעמאל באגעגנט
דעם נאמען ראזא ספיוואק, אלעמאל צוזאמען מיטן נאמען פון גרישא
סטעלמאך, וואס האט זיך תמיד נאכגעשלעפט נאך איר, ווי א פריטשעפע, און געשטאכן אים די אויגן און געשניטן אים דאס הארץ. „לאז זי
זיין גליקלעך ― האט ער זיך געטראכט ― מיט איר גרישא סטעלמאך;
לאז זי זיך מיט אים עלטערן אין עושר און אין כבוד; ענטפערן אף מיין
בריוו האט זי דאך געמעגט. אדער זי איז אזוי גרויס געווארן און אזוי
ווייט אוועק אין איר גרויסקייט, אז זי האט שוין גאר פארגעסן פון איר
אמאליקער היים? אדער זי וויל אים נישט געדענקען? זי וויל עס אינגאנצן
פארגעסן, פארגעסן, ווי א בייזן חלום? וויבאלד אזוי, היינט וואס לייגט
ער איין אזוי די וועלט נאך איר? איז דען נישט גלייכער, אז ער אויך
זאל זי פארגעסן, פארגעסן, ווי א בייזן חלום?״...
    
ראפאלעסקא איז גרייט געווען סוף־כל־סוף פארגעסן, צוליב וועמען
ער איז, אייגנטלעך, געקומען אהער און וועלכעס האט אים אייגנטלעך,
געצויגן אהער, אינעם דאזיקן לאנד. ער האט זיך אליין געוואלט איינריידן,
אז געקומען אהער איז ער צוליב זיך, צוליב זיין אייגענער קאריערע. און
ווי אמאל, אין די בעסערע צייטן, אזוי אויך איצט איז אונדזער יונגער
בעל־החלומות ארומגעגאנגען אין א וועלט פון טרוימען און פאנטאזיעס.
ער האט זיך פארגעשטעלט, אז אט איז איבערגעגאנגען זיין ערשטן גאסטראל אין אמעריקע אזוי ווייט גלענצנדיק, אז צום צווייטן ספעקטאקל האט
דאס שוין גארנישט דערגרייכט: מע האט אים אויפגעכאפט, אדער, ווי
מע רופט דאס דארט, „געקידנעפט״, דאס הייסט ― צוגענומען פון דער
יידישער בינע, באצאלט פאר אים, וויפל מע האט פארלאנגט, און אט איז
ער שוין אף דער ענגלישער בינע, אין איינעם פון די גרעסטע ניו־יארקער
טעאטערס, און דער נאמען ראפאלעסקא קלינגט איבער אמעריקע און
דערגרייכט אזש צו איר, צו דער בארימטער ספיוואק, וואס האלט זיך
אזוי גרויס. או! דעמאלט וועט ער זיך מיט איר רעכענען, ער וועט איר
ווייזן, ווער עלטער איז. ער וועט איר שוין אויסלומרען אלצדינג, וואס בא
אים אף דער נשמה. ער וועט איר ארויסזאגן דעם גאנצן ריינעם אמת
― אז זי איז, אייגנטלעך נישט ווערט; אז זי האט נישט פארדינט די
לאנגע נעכט, וואס ער האט איבער איר אמאל פארבראכט אן שלאף; אז
ער איז געווען פארשיכורט, און איצט האט ער זיך אויסגעניכטערט; אז
ער איז געווען א נאר, און איצט איז ער קליגער געווארן; אז ער איז געווען קראנק, איצט האט ער זיך שוין אויסגעהיילט, אינגאנצן אויסגעהיילט...
    
אין אזעלכע געדאנקען האט דער חתן גלייך מיט אלע גענומען א
כוסה נאך א כוסה, געלאכט און געפרייט זיך גלייך מיט אלע אף זיין אייגענער שמחה, אליין נאך נישט רעכט צעקייט, וואס דא איז פארגעקומען מיט אים אף דעם אוונט, אליין נאך נישט רעכט אפגעשאצט דעם
ווערט און די באדייטונג פונעם צעבראכענעם טעלער...
    
קאפיטל זיבן און פופציק
  
אין ניקעל־טעאטער
    
אף מארגן אינדערפרי האט זיך אונדזער העלד אויפגעכאפט מיט א
זעלטענעם קאפווייטיק. ער האט נאך נישט צייט געהאט זיך אויסניכטערן
פונעם טשאד, זיך ארומקוקן, ווו ער איז אין דער וועלט נאכן נעכטיקן
אוונט, האט מען אים שוין אויפגעכאפט און אוועקגעפירט אין ניקעל־טעאטער אף פראבע. דארט האט מען אים געזאגט וועלן זיין א פאר
„סטארס״ פון אנדערע יידישע טעאטערס, וואס ווילן אים זען, און אויך
א פאר רעצענזענטן פון ענגלישע צייטונגען.
    
זינט ראפאלעסקא איז אן ארטיסט, געדענקט ער נישט, ער זאל ווען
אזוי וועלן אויסנעמען מיט זיין שפילן, ווי ער האט עס געוואלט אצינד,
בא זיין ערשטן ארויסטריט אין דער שטאט ניו־יארק. קיינמאל האט ער
נאך אזוי נישט געברענט נאך דערפאלג, נאך כבוד, נאך בארימט זיין,
ווי אין דעם דאזיקן ערשטן אוונט, וואס ער האט זיך באדארפט באווייזן
פארן גרויסן פובליקום אינעם פול־געפאקטן ניקעל־טעאטער. קיינמאל האט
אים נאך אזוי דאס הארץ נישט געקלאפט און קיינמאל איז ער נאך אזוי
נישט געווען אין דער לאגע פון א שילער, וואס גייט צום פארהערן זיך
און וואס האט זיך דאס ווארט געגעבן, אז ער מוז אויסהאלטן דעם עקזאמען גלענצנד, מיטן גרעסטן נצחון.
    
וואס איז דער חידוש, וואס אלע אנדערע אינטערעסן זיינען בא אים
דעם דאזיקן טאג אוועק אף א זייט? וואס איז דער חידוש, וואס אלע אנדערע אינטערעסן האבן אפגעטראטן זייער פלאץ נאר איין אינטערעס:
געפעלן ווערן די ניו־יארקער יידן, נעמען דעם עולם אף זיכער? יענעם
אוונט האט זיך אויפגעכאפט דער ארטיסט, דער אמתער ארטיסט, מיט
דעם גאנצן פייער און מיטן גאנצן פיבער פון אן ארטיסט, וואס מאכט
ברענען די אויגן, וואס מאכט זידן דאס בלוט און גיט אים כוח און
קראפט צו שאפן גרויסקייט, צו באווייזן ווונדער.
    
 * * *
    
אז מע לעבט, דערלעבט מען זיך. געקומען דער טאג פונעם גרויסן
עקזאמען פאר דעם נייעם „יידישן שטערן פון בוקארעשט״, וואס די פרעסע האט אים אזוי געהויבן, אוועקגעשטעלט אין איין ריי מיט די סאמע
גדולים, ווי למשל, זאנענטאל, שילדקרויט, אירווינג, פאססארט, ראססי
און אנדערע.
    
דאס שיינע גרויסע ניקעל־טעאטער איז געווען פול־געפאקט און
שיין אויסגעפוצט. פון די דירעקטארן ביז די אשערס זיינען אלע געווען
יום־טובדיק געשטימט און אויפגעלייגט. אויך דאס פובליקום איז געווען
האפעריק. עס האט זיך געפילט מער בענעפיס, ערן־אוונט, איידער פרא־בע־נומער פון א דעביוטאנט, וואס טרעט אויף צום ערשטן מאל פאר א
גרויס פובליקום. און דאס פובליקום איז באמת געווען גרויס. אויסער
דעם געוויינלעכן פובליקום, וואס פילט אן אלע נאכט די גאלעריע פון אלע
יידישע טעאטערס אין ניו־יארק, האט מען אין ניקעל־טעאטער אין דעם
דאזיקן אוונט געקאנט זען אין די באקסעס, אזוי ווי אין פארטער, א מאסע נייע פארשוינען, צווישן זיי פיל אינטעליגענטן, און אויך א פאר
קריסטן, ארום וועלכע דער דירעקטאר ניקעל האט זיך מיט גרויס רעספעקט און אונטערטעניקייט ארומגעדרייט, אליין אנגעוויזן זיי זייערע
פלעצער, אליין אונטערגעטראגן זיי די פראגראם, כאטש דאס איז נישט
זיין ארבעט. נאר מיסטער ניקעל איז דאך א ייד. און א ייד, ער מעג זיך
זיין א פרייער בירגער פונעם פרייען אמעריקע, האט ער פאר א גוי דאך
מער דרך־ארץ ווי פאר א יידן, ווארעם קוים האט א גוי זיך אראפגעלאזט
צו די יידן אין א יידיש טעאטער, קומט אים, מע זאל אים אפגעבן כבוד...
    
פארשטייט זיך, אז מיסטער ניקעל האט אויסגענוצט דעם דאזיקן
צופאל, ווי א גוטע רעקלאמע פאר זיין טעאטער. ער האט איינגערוימט
יעדן איינציקן אן אנדערן סוד, ווער די גויים זיינען. ער האט אנגערופן
נעמען פון דער הגדה און פארשוינען פון שושן הבירה, גאר נישט געקוקט דערויף, וואס א סך האבן געוווסט, אז דאס זיינען נישט מער ווי
צוויי ברידער, מענעדזשערס פון א גרויס אמעריקאניש דראמאטיש טעאטער.
    
די ניו־יארקער בלעטער האבן אזויפיל געבומט וועגן דעם נייעם
„שטערן פון בוקארעשט״, אז די צוויי באוווסטע מענעדזשערס פונעם
דראמאטישן טעאטער האבן זיך נישט אף קאטאוועס פאראינטערעסירט
מיט דעם יונגן יידישן סטאר, טאמער ― א קשיא אף א מעשה ― אויב
ס׳איז אפילו האלב אמת, וואס מע שרייבט, וועט מען אים אפשר קאנען
„קידנעפן״? צו וואס באדארפן יידן האבן בא זיך א זאנענטאל, א שילדקרויט, אן אירווינג, א פאססארט, אדער א ראססי? דאס איז א פאקט,
וואס יידן אליין וועלן נישט אפלייקענען, אז זיי זיינען א פאלק פון לי־פעראנטן, וואס האבן זיך אונטערגענומען ליפערן בארימטקייטן, צושטעלן
דער וועלט דאס בעסטע און דאס פיינסטע, וואס זיי פארמאגן...
    
זעלבסטפארשטענדלעך, אז עס האבן נישט געפעלט אין יענעם אוונט
קיין רעפארטערס פון צייטונגען, ענגלישע, אזוי ווי יידישע. דאס זיינען
וווילע יונגען, איינס און איינס, גערויכערטע ליולקעס, געגאלטע פנימער,
לעבעדיקע אויגן, דורכגעטריבענע פארשוינען, וואס שרייבן לויפנדיק,
עסן גייענדיק, שלאפן זיצנדיק מיט א פאונטען־פען אין האנט.
    
צווישן דער מחנה רעפארטערס זיינען געווען אין ניקעל־טעאטער
אויך אונדזערע באקאנטע „חכמי הקיבעצארניע״, די געוויסע רעדלפירערס, פאליטיקערס, פאעטן, פובליציסטן און רעדאקטארן פון צייטונגען,
אנגעוואפנט מיט כלי־זיין, אף מלחמה צו האלטן און פיקירן זיך וועגן
דעם נייעם „סטאר״, ווארעם וויבאלד אז ער איז בא איינעם א גאון,
איז ער באם אנדערן א יאלד שביאלדן; וויבאלד ער איז בא דעם א זא־נענטאל, אן אירווינג, א פאססארט און א ראססי, איז ער בא יענעם
א „גרינהארן״, א „פעך־פויגל״, א „חיים־יאנקל״, א „רומעניש פאסטוכל״,
א „טשעקאווע בחורל״ ― נישט מער.
    
יא, עס האט זיך געגרייט א קאכעניש אין דער יידישער טעאטער־וועלט אין ניו־יארק. סיי די „פאטריאטן״ פון ניקעל־טעאטער, סיי דער
„צד שכנגדו״ פון די אנדערע טעאטערס, זיינען געקומען מיט פארטיקע
רעצענזיעס פאר די מארגנדיקע צייטונגען וועלכע זיי רעפרעזענטירן.
    
בא אזעלכע אומגעוויינלעכע ספעקטאקלען נעמען געוויינלעך די רעדאקטארן אליין אף זיך די ראלע פון רעצענזענטן. בא איין רעדאקטאר
פון א פארגעשריטענער צייטונג האט זיך די רעצענזיע באדארפט אנהייבן
מארגן אזוי צו זאגן:
    
„שוין לאנג האבן די ווענט פון ניקעל־טעאטער אזוי נישט געדונערט פון אומגעוויינלעכן אפלויז, און דער ענטוזיאזם פון פובליקום, וואס
האט נעכטן דערגרייכט ביז צו דער העכסטער שטופע, האט באדארפט
איבערצייגן אונדזערע איבערגעקויפטע בעסטיאלע קעגנערס, אז...״
    
און באם אנדערן נאך מער פארגעשריטענעם רעדאקטאר האט זיך
די מארגנדיקע רעצענזיע באדארפט אנהייבן מיט די דאזיקע ווערטער:
    
„דער נעכטיקער מוראדיקער דורכפאל אין ניקעל־טעאטער וועט זיין
א גוטער לעסאן פאר די צווייפיסיקע אייזלען, וועלכע לייגן זיך אין דער
לענג און אין דער ברייט צו מאכן פון א ווארט א קווארט און וועלכע
וועלן אייך פאר א דאלאר...״
    
מיט איין ווארט, עס איז געווען, מעג מען זאגן, א הויכע שטימונג
אין ניקעל־טעאטער. אלעמענס נערוון זיינען געווען אנגעשטרענגט, אלעמענס אויגן האבן געקערט אהין, צום פארהאנג, וואס האט זיך באדארפט
אויפהייבן. און אט זיינען אויסגעלאשן געווארן די פייערן. אט האט זיך
אויפגעהויבן דער פארהאנג.
    
אין דער מינוט מיט שטילע טריט אריינגעקומען דריי עלעגאנט געקליידטע פארשוינען, וואס זיינען געהאט צוגעפארן צום טעאטער אין א זייער עלעגאנטן מאטארקאר מיט א „בלעקדרייווער״ אין פראנט
און געהייסן זיך צופירן גלייך צו דער לאזשע נומער דריי ― די טייערסטע וואס אין ניקעל־טעאטער.
    
די דריי פארשוינען זיינען באשטאנען פון איינעם אן עלטערן מיט
א היפשן בייכל, איינעם גאר א יונגן אין א ברייטן קאפעליוש, שטארק
אנגערוקט אף די אויגן, און מיט דעם יונגנמאן אונטער די הענט ― א
יונגע דאמע אונטער א געריכטן שלייער. דאס יונגע פארל האט דער עלטערער פארשוין, וואס מיטן בייכל, אפגעפירט צו דער טיר פון דער לאזשע נומער דריי. דאס פארל איז אריין אין דער לאזשע, דער שווארצער
מענטש, דער נעגער, איז געבליבן פון דער זייט טיר מיט א דאמענמאנטל
און מיט א פלעד אף דער האנט, און דער עלטערער פארשוין, וואס מיטן
בייכל, האט זיך אומגעקערט צוריק און געלאזט זיך דורכן לאנגן שמאלן
קארידאר אין פארטער אריין.
    
דארף זיך טרעפן, אז אקוראט אין דער מינוט זאל דורכלויפן דעם
שמאלן קארידאר איינער פון די דירעקטארן, ניסל שוואלב, און באגעגענען זיך א נאז קעגן א נאז מיטן עלטערן פארשוין, וואס מיטן בייכל. ביידע, סיי דער פארשוין, וואס מיטן בייכל, סיי ניסל שוואלב, האבן זיך א
ווארף געגעבן צוריק, געבליבן שטיין א וויילע און א קוק געגעבן זיך
איינס דאס אנדערע אין די אויגן אריין, צעגאנגען זיך, ווידער געבליבן
שטיין און ווידער א קוק אין די אויגן אריין. דאס איבערקוקן זיך מיטן
שטיין בלייבן האבן אבער מער נישט גענומען בא זיי ווי א צוויי דריי
סעקונדן, און איידער ביידע האבן זיך געקאנט דערמאנען, ווער מען איז,
האט מען זיך צעשיידט: דער פארשוין, וואס מיטן בייכל האט זיך אוועקגעלאזט אין פארטער אריין, און ניסל שוואלב איז א וויילע געבליבן שטיין
און א זאג געגעבן צו זיך אליין: „נישט שוין זשע איז דאס דער אייגענער
לאמטידריידאס? וואס זשע האט ער מיר אנגעפייפט אין זיין בארד?״ און
באלד איז ער אוועק צו דער קאסע, אויפגעזוכט זיין שותף, דעם באלעבאס פון טעאטער, דעם מיסטער ניקעל אליין, און עס האט זיך פארבונדן
צווישן זיי א קורצער, נאר א שארפער געשפרעך, וועלכן מיר גיבן דא
איבער ווארט בא ווארט:
    
― ווער איז דאס פארל, וואס זיצט אין דער לאזשע נומער דריי
מיט א שווארצן מענטש בא דער טיר?
    
מיסטער ניקעל איז א פארשוין, וואס האט פיינט לאנג טראכטן.
    
― אין באקס נומער דריי? אויב נישט דזשייקאב שיף, איז דאס
לוי מארשאל.
    
― אויב איר זענט נישט קיין בלאפער, זענט איר אן אידיאט.
    
מיסטער ניקעל האט אריינגעלייגט ביידע הענט אין די קעשענעס און
האט געשענקט זיין קאמפאניאן אזא פריינטלעכן קוק, גלייך ווי יענער
וואלט אים נאר וואס געמאכט דעם בעסטן קאמפלימענט.
    
― ווער זשע דען זאל עס זיין?
    
― אט אזוי זשע רעדט און דרייט נישט קיין יארמעלקע! אט דער
לאמטידריידאס, וואס האט אפגעפירט דאס פארל אין דער לאזשע נומער
דריי, זאל מיר נישט אנפייפן אין זיין בארד אריין וואלט איך געזאגט,
אז דאס איז סטעלמאך.
    
מיסטער ניקעל איז געבליבן מטושטש, ווי א מענטש, וואס מע האט
אים צעטרייסלט, צעקולייטשעט זיינע מחשבות.
    
― וואסער לאמטידריידאס? וועמענס בארד? און ווער איז געווען
דער סטעלמאך?
    
― מיר פאר דיין חכמה, ליכטיקער פנים! איר מאכט זיך תמעוואטע?
צי איר זענט טאקע א בהמה? צי איר זענט נישט קיין היגער? איר
האט קיינמאל נישט געהערט דעם נאמען גרישא סטעלמאך?
    
― גרישא סטעלמאך?!
    
מיסטער ניקעל איז אונטערגעשפרונגען, זיך דערלאנגט צוויי פעטש
אין ביידע באקן, פריער אין דער רעכטער, דערנאך אין דער לינקער, און
האט אף זיך אליין א זאג געגעבן אונטער דער נאז אזא ווארט, וואס לאזט
זיך נישט דרוקן אונטער קיין צענזור, נישט דא, נישט אין אמעריקע...
נאכדעם האט ער אויסגעשריען דריי מאל, שוין גאנץ הויך, אף א קול:
    
― איך בין אן אידיאט און אן אידיאט און אן אידיאט!
    
― הערסטו! דאס זאג איך דאך שוין לאנג.
    
מיסטער ניקעל האט דאס דורכגעלאזט פארביי און איז געווארן מלא
שמחה:
    
― טע־טע־טע! וויבאלד דאס איז גרישא סטעלמאך, ווייס איך שוין,
ווער די יפהפיה איז. אנישט זאל איך נישט דערלעבן טאג.
    
― אמן. ווער זשע איז זי?
    
― מיז ראזאליא ספייוואק.
    
― ראזאליא ספייוואק?
    
דא האט זיך שוין ניסל שוואלב דערלאנגט א פאטש אין שטערן,
איבערגעלאזט דעם שותף בא דער קאסע און אליין איז ער אוועק אין
פארטער, נאכאמאל א קוק טאן אף זיין אלטן באקאנטן און זיך איבערצייגן, אויב דאס איז טאקע דער „לאמטידריידאס, וואס האט אים אנגעפייפט אין זיין בארד״.
    
קאפיטל אכט און פופציק
  
ראפאלעסקא שאפט
    
אז דער שווערער פארהאנג פון ניקעל־טעאטער האט זיך מיט א רעש
ארויפגעהויבן ארויף, האט דער ים קעפ אינעם האלב־פינצטערן גרויסן
זאל זיך ווי א ריר געגעבן פאר זיינע אויגן און א קיל ווינטל איז ווי איבערגעגאנגען איבערן דאזיקן ים. א מינוט צייט האט נאך אפגעהאלטן א
שטילער רעש, ווען דאס פובליקום מאכט זיך גרייט צו זען און צו הערן.
נאר באלד איז אריינגעטראטן די געווונטשענע שטילקייט, יענע אנגענעמע ווייכע הייליקע שטילקייט, וואס נעמט ארום דעם ארטיסט פון אלע
זייטן, כאפט אים אויף אין דער הויך, ווי אף פליגלען, און טראגט אים
אוועק פון דער בינע ארויף, איבערן ים פון קעפ, און מאכט אים שוועבן איבער דער אוידיטאריע. יענע הייליקע שטילקייט, וואס רירט אן די
איידלסטע סטרונעס פון דער נשמה און ציט ארויס די פיינסטע טענער
פונעם טאלאנט און מאכט דעם ארטיסט געוועלטיקן איבערן פובליקום.
    
לעא ראפאלעסקא האט יענעם אוונט געוועלטיקט איבערן ניו־יארקער פובליקום פון ניקעל־טעאטער.
    
געשטעלט האט מען, ווי אלעמאל בא זיין ערשטן ארויסטריט, „אוריאל אקאסטא״. פון דער ערשטער מינוט, וואס אוריאל האט זיך באוויזן אף דער סצענע, איז ער געווען דער מיטלפונקט, וואס אף אים האבן
געקוקט אלע אויגן. דער דאזיקער זיידענער יונגערמאנטשיק, מיטן שיינעם
איידעלן בלאסן געזיכט מיט די לאנגע האר, מיט די גרויסע אויסגעמאטערטע אויגן, מיטן נאר וואס אויסגעשאטן בלאנדן בערדל און מיטן
אפענעם האלדז, האט זיך געבעטן פארגלייכן מיט יעזוס קריסטוס.
    
מיט א מאדנעם כוח האט ער געצויגן צו זיך די סימפאטיע פונעם
גאנצן פובליקום. עפעס איז געלעגן שוין אין זיין האלטן זיך און אין זיין
שטימע אליין די דאזיקע קראפט, וואס מאכט זיך באליבט באם צוהערער.
א באזונדערן חן איז געווען אויסגעגאסן אף זיין יעדן טריט און אף זיין
יעדן ריר טאן זיך אף דער בינע. און די איבערגאנגען פון איין געשטאלט
צו דער אנדערער זיינען געווען העכסט נאטירלעך און זייער רייך אין
פארבן. אט איז געשטאנען פאר אייך א יונגער דענקער, וואס שמועסט
זיך אויס מיטן דאקטאר דע־סילווא אף דעם שטייגער, ווי עס רעדט א
יונגערמאן פון בית־מדרש, א יונגערמאן א פילאזאף, פון ענינים הויכע,
פון זאכן הימלישע.
    
„איך וויל נישט זאגן, אז איך ווייז אן דעם רעכטן אמת, וואס אלע
מוזן אים מודה זיין, א, ניין! איך ווייס נאר, אז מיין נישט־וויסן הייסט
מיר נאכפארשן. מיין בלינדקייט הייסט מיך שארפער קוקן. מיין טויבקייט הייסט מיך בעסער זיך צוהערן״ ― בא די ווערטער: „מיין בלינדקייט״
באווייזט ער אף די אויגן; „מיין טויבקייט״ ― באווייזט ער אף די אויערן, ― אלע פאסטעמקעס פון א יידישן לערנער, פון א בית־מדרש־משכיל,
און מיר זאגן נאכאמאל: פון א זיידענעם יונגנמאן, וואס איז פול מיט
באזונדערן חן, מיט סימפאטיע.
    
עס מישט זיך אריין אינעם געשפרעך דער חתן פון זיין געליבטער
יהודית, און עס בייט זיך איבער בא אים די פיזיאנאמיע, און איר זעט
שוין פאר זיך נישט מער קיין פילאזאף, נאר א פארליבטן, וואס רעדט
פון זיין געליבטער, וועלכע פאלט אריין אין פרעמדע הענט, מיט התפעלות, מיט באגייסטערונג:
    
„זי איז פונעם הימל אף דער ערד אראפגעשיקט געווארן... זי איז
אן אוצר פון גאט״, ― זאגט ער מיט התלהבות און פלוצעם טוט ער
זיך א ווארף צו איר חתן בן־יוחאי מיט ליבע, מיט געבעט און מיט
תחנונים, נעמט אים אן בא דער האנט:
    
„א, רירט זיך נישט צו צו איר מיט דער אייגענער האנט, וואס באשעפטיקט זיך מיט געלט!... בעטן, דאוונען, תפילה טאן דארפט איר פאר
איר!״...
    
און באלד, ווי נאר עס קומט אריין דער יידישער טריבונאל, דער
רב דע־סאנטאס מיט די שמשים, איבערצוגעבן אוריאל אקאסטאס בוך
אף צו משפטן אים אלס אפיקורס, ווערט שוין ווידער אינגאנצן איבערגעביטן אקאסטאס פנים מיט דער געשטאלט, מיטן קוק. עס שטייט שוין
פאר אייך א מארטירער, וואס פרומע מענטשן, פארבלענדטע פאנאטיקערס, אפגעריסענע פון דער וועלט, יאגן אים ער חרמה, ווילן אים אדער
מאכן דענקען דווקא אזוי ווי זיי, אדער נוקם זיין זיך ביזן בלוט.
    
דא האט מען באדארפט אנקוקן ראפאלעסקאס אויגן, ווי זיי שפילן,
און ראפאלעסקאס פנים, ווי עס מיניעט זיך און בייט זיך פון מינוט צו
מינוט און גיט ארויס די גאנצע טראגעדיע פון זיין לעבן, דאס גאנצע
ליידן פון זיין הארצן, דעם גאנצן פיין פון זיין נשמה, און דווקא אן
סקארבאווע גענג, אן משונה־ווילדע העוויות, נישט געכאפט זיך מיט די
הענט באם הארצן, נישט געריסן זיך בא די לאנגע האר פונעם פארוק,
נישט געבראכן די הענט, נישט געשפאנט איבער דער סצענע מיט ברייטע טריט, נישט געמאכט קיין קרום פנים.
    
אלע האבן געמוזט מודה זיין אז דאס שטייט א געבוירענער מייסטער, א גרויסער קינסטלער, א פאעט פון זיין ליבן נאמען, אן ארטיסט
פון גאטס גענאד, וואס נישט נאר ער שפילט, נאר ער לעבט און שאפט
און טוט אויף נייעס אף דער בינע.
    
אלע האבן געמוזט מודה זיין, אז דער אקאסטא, וואס ראפאלעס־קא האט זיי געגעבן, איז זיין אקאסטא, נישט קיין ארויסגעלייענטער פון
א ביכל, נאר א טיפ, וואס ער האט אים נאך לאנגער מי און שטודירן
אליין באשאפן.
    
צום סוף פונעם ערשטן אקט, ווען אקאסטא בלייבט אליין, האט זיך
ראפאלעסקא ווידער איבערגעביטן און אפן ארט פון א גערודפטן מארטירער איז שוין געשטאנען א העלד, וואס איז גרייט צו מלחמה האלטן,
נישט קעגן הארצן, נאר קעגן פארשטאנד.
    
„א, בן־יוחאי, האסט א גרויסן טעות! דער וואס איז געוווינט צו
קעמפן פארן אמת, דער וועט נישט לאזן טרעטן מיט די פיס זיין גאלדענע קרוין״...
    
דא האט ראפאלעסקא א מאך געגעבן מיט דער האנט ארויף, און
אלעמען האט זיך אויסגעוויזן, אז מע זעט פאר זיך א געקרוינטן, אויב
נישט מיט א גאלדענער קרוין, איז מיט א קרוין פון צרות, פון יסורים
און פיין. און אלעמענס סימפאטיעס זיינען געווען אף זיין זייט און אלעמענס הערצער האבן געקלאפט פאר אים. און עס האט פארדראסן, וואס
דער פארהאנג לאזט זיך אראפ אזוי גיך. אלעמען האט זיך געוואלט
אנקוקן אט דעם שיינעם ליבן איידעלן אוריאל אקאסטא נאכאמאל און
נאכאמאל. און אלע האבן נישט אויפגעהערט צו שרייען: „ראפאלעס־קא! ראפאלעסקא!״ און ראפאלעסקא האט נישט אויפגעהערט צו באווייזן זיך פארן פובליקום נאכאמאל און נאכאמאל.
    
ניין, דאס ניו־יארקער ניקעל־טעאטער האט שוין לאנג נישט געהאט אזעלכע קולות מיט אזעלכע געוואלדן, מיט אזעלכע אפלאדיסמענטן.
די מענעדזשערס פון ניקעל־טעאטער און די חברים פון דער קאמונע
„קלאמער, שוואלב עט קאמפ.״ זיינען געווען אפן זיבעטן הימל, און די
שונאים, די פאטריאטן פון אנדערע טעאטערס, וואס האבן זיך געקליבן
אויספייפן דעם דאזיקן „גרינהארן״, און די זאיאדלע קיבעצארניע־קרי־טיקערס, וואס האבן געשארפט די ציין אפן יידישן „פאססארט־בארניי־אירווינג־ראססי״, האבן זיך געביסן די נעגל. זיי האבן פונדעסטוועגן
נאך נישט פארלוירן זייער גאנצער האפענונג:
    
― עט! די נאכט איז נאך גרויס, ― האבן זיי זיך געטרייסט, ―
און די טראגעדיע פון קארל גוצקאוו האט פינף אקטן...
    
קאפיטל ניין און פופציק
  
צווישן די אקטן
    
נאכן ערשטן אקט, בעת אנטראקט, איז אין ניקעל־טעאטער, ווי אין
אלע טעאטערס בעת בענעפיס, געווען א רעש מיט א געטומל מיט א
הו־הא. איטלעכן האט זיך געגלוסט איבערגעבן איינער דעם אנדערן,
וואס פאר אן איינדרוק עס האט אף אים געמאכט דער נייער „סטאר״.
דער נאמען ראפאלעסקא האט זיך געטראגן אין די לופטן אומעטום: אונטן, אין פארטער און אין די לאזשעס, אזוי ווי גאנץ אויבן, אף דער
גאלעריע. יעדער האט דערציילט די ביאגראפיע פונעם דאזיקן יונגן ארטיסט, לויט ער האט דאס אויסגעלייענט פון זיין „פייפער״. דאס האט
באוויזן, ווי ווייט דאס טעאטער און די „פרעסס״ זיינען אין ניו־יארק
געבונדן אינאיינעם. פארשטייט זיך, אז נישט אומעטום אין אלע „פיי־פערס״ האט די דאזיקע ביאגראפיע געשטימט, און נישט אלע מיינונגען
איבערן ארטיסט זיינען געווען גלייך. אויך דאס דארף מען צוגעבן, אז
נישט אלע האבן געוווסט, וואס אוריאל אקאסטא איז און ווער איז דער
פארפאסער פון דער טראגעדיע: לאטיינער, גארדין, ליבין אדער פראפעסאר יאקאב? עס זיינען געווען אזעלכע, וואס האבן דערווארט פון די
שפעטערדיקע אקטן עפעס א מין „משה״ אדער אן אנדער לידל, און
דאס האט באוויזן, ווי ווייט דאס גרויסע פובליקום איז אנטוויקלט אינעם געשמאק פאר קונסט... דאך מוזן מיר זאגן, אז כמעט אלע האבן
זיך געפונען אונטערן איינפלוס פון א נייער קראפט, פון א כוח, וואס
יעדער פארשטייט אים אפשר נישט מיטן שכל, נאר ער פילט אים מיטן
הארצן, מיטן אינעווייניקסטן אינסטינקט. און דעריבער האט זיך כמעט
יעדער איינציקער געאיילט איבערצוגעבן דעם צווייטן, אזוי ווייט ווי
ער קאן, אלץ, וואס ער האט געפילט און וואס ער האט ארויסגעטראגן פונעם דאזיקן שטערן ראפאלעסקא.
    
נאר איינער איז געווען אין טעאטער אן עלנטער נעבעך, וואס האט
נישט געהאט מיט וועמען צו טיילן זיין תענוג און דעם אמתן פארגעניגן,
וואס ער האט געהאט פונעם דאזיקן אוונט. דאס איז געווען אונדזער
„ליוביטעל״ פון יידישן טעאטער, מאיר סטעלמאך.
    
מאיר סטעלמאך האט נישט נאר געקליבן תענוג, ער האט נישט נאר
פאר זיין געלט געשעפט פארגעניגן מיטן פולן מויל ― ער האט זיך
פשוט געשמאלצן, צעגאנגען ווי א וואקס און נישט געהאט, ליידער, מיט
וועמען א ווארט אויסצורעדן. האט ער זיך מישב געווען, ער וועט זיך
שטילערהייט אריינכאפן אין דער לאזשע נומער דריי, ערשטנס געווויר
ווערן צו די קינדער און, צווייטנס, הערן, וואס וועלן זיי עפעס זאגן
אף דעם אנטיק, אף דעם דאזיקן ראפאלעסקא?
    
נישט אפגעגאנגען קיין דריי טריט, איז אונדזער סטעלמאך געבליבן
שטיין אין מיטן דרינען. אקעגן אים איז אויסגעוואקסן דער זעלבער ריז,
וואס האט זיך באגעגנט מיט אים אין קארידאר. עפעס זייער א קענטלעכער פארשוין. מיט א פריילעך לאכנדיק פנים איז ער געשטאנען אקעגן
סטעלמאכן און געקוקט אים גלייך אין די אויגן אריין.
    
דאס איז געווען ניסל שוואלב.
    
― שלום עליכם אייך, לאמטעדעריידעם! איר האט מיך נישט דערקענט? ווי קומט עס? אין לאנדאן זיינען מיר געווען גאר נאענטע שמעלקעס. איך בין אפילו געווען בא אייך צו גאסט, געדענקט איר? דאס
הייסט, איך בין געשטאנען אין דרויסן בא דער טיר, און איר האט געשיקט זאגן, אז איר זענט נישטא אין דער היים. איך האב אייך דערקענט אין קול. האב איך אייך אפילו באלד געוואלט מאכן א סקאנדאל,
ווי איר זעט מיך א שווימענדיקן. נאר איך האב מיך מיישב געווען:
מיינד (מילא), לאז ער איבערגיין אף אנדערע הענט. איך בין בא אייך
געווען, אויב איר געדענקט, נישט צוליב זיך, צוליב אן אנדערן. צוליבן
לאמזשער חזן מיט זיין געזינדל, געדענקט איר די כאליאסטרע? איר זאלט
זיי זען אצינד ― עהע־הע! ― זיי דארפן שוין נישט אייער לאסקע, זיי
זיינען אלל־רייט. נו, און איר וואס מאכט איר עפעס, פאניע פיפערנאטער? איר האט מיר אזוי אנגעפייפט אין אייער בארד, אז ווען נישט
אייער גרישא זאל דא זיין בא אונדז מיט דער ספיוואק אין לאזשע נומער דריי, וואלט איך אייך אין לעבן נישט דערקענט. איך זאל אזוי האבן אלעמענס גוטס.
    
אז מאיר סטעלמאך האט דעם שלאק נישט באקומען דא אף דער
שטעל איז דאס א נס מן השמים. ערשטנס, דאס באגעגעניש מיט דעם
דאזיקן נפש און אויסהערן פון אים אזא מענה־לשון ― דאס אליין איז
שוין געווען גאנץ גענוג, ס׳זאל פארקילט ווערן דער מאמעס מילך אין
בויך. ובפרט נאך, אז מע הערט פון אים אזעלכע דיבורים וועגן זיין
גרישען און וועגן דער ספיוואק. פון וואנען ווייס ער, אז זיי זיינען אין
לאזשע נומער דריי? ווען האט ער עס צייט געהאט צו געווויר ווערן?
און גלאט אן אלעמען, וואס איז ער פאר א מחותן מיט אט דער „ווערגעלעץ״?
    
אוודאי מעג עס פאלן אין ים אריין, וואס סטעלמאך האט אים אנגעווינטשעוועט. נאר איינס צום אנדערן געהער זיך נישט אן. א מענטש
שטעלט אפ, זאגט, אז ער איז א באקאנטער, קאן מען נישט זיין אזוי
גראב און מע טאר יענעם אין פנים אריין נישט אנשפייען. אהין־אהער,
דערווייל האט מאיר סטעלמאך געהאט א פארשטערטן אוונט. ער האט
שוין צו די קינדער אין לאזשע נישט געקאנט צוגיין און געמוזט אפלייגן דאס אף נאכן צווייטן אקט, וועלכן ער איז אויסגעזעסן, ווי אף
שפילקעס. מאיר סטעלמאך זאל געווען זיין בא די קינדער אין לאזשע
באלד נאכן ערשטן אקט, וואלט מסתמא נישט פארגעקומען אט דאס, וואס
מיר גייען באשרייבן ,באלד אין קאפיטל זעכציק, און עס וואלט אפשר
אלצדינג געווען גאר אנדערש.
    
קאפיטל זעכציק
  
וואס איז פארגעקומען אין דער לאזשע נומער דריי?
    
אין דער לאזשע נומער דריי איז, אייגנטלעך, נישט פארגעקומען
גארנישט. דארטן זיינען זיך געזעסן, ווי מיר ווייסן, דאס בארימטע פארל, גרישא סטעלמאך און ראזא ספיוואק, אויסגעהערט דעם גאנצן ערשטן אקט ביזן סוף, נישט אראפגעלאזט קיין אויג פונעם ערנגאסט, לעא
ראפאלעסקא, וועלכער האט בא זיי ביידן אויסגענומען נישט ווינציקער,
אויב נישט מער נאך, ווי באם איבעריקן עולם אין ניקעל־טעאטער. עס
איז פאר זיי ביידן געווען אן אנגענעמער סיורפריז צו הערן אזא באמת
טאלאנטפולן ארטיסט, צו זען פאר זיך אזא באמת אויפנייענדיקן שטערן אפן דער יידישער בינע.
    
באזונדערס אנגענעמען איז דאס געווען פאר ראזען. פאר איר איז
דאס געווען, קאן מען זאגן א שטיק נצחון, א טריומף. זי האט דאך אמאל
אליין אויך געהאט עפעס א שייכות צום יידישן טעאטער... זי האט שוין
לאנג נישט געהאט אזא פולן גייסטיקן פארגעניגן, ווי אין יענעם אוונט,
און זי איז באמת געווען דאנקבאר סטעלמאכן דעם פאטער פאר דער
אידעע ― צו גיין אין יידישן טעאטער.
    
וואס ווייטער איז איר ווונדערן זיך געווארן גרעסער און גרעסער.
זי האט כמעט נישט געגלויבט אירע אויגן. זי האט זיך קיינמאל נישט
געריכט, אז דאס יידישע טעאטער, ווי זי האט דאס געדענקט, זאל אין
אזא קורצער צייט דערגרייכן צו אזא הויכן גראד פון אמתער קונסט,
זי האט קיינמאל נישט געגלויבט, אז צווישן די יידישע אקטיארן, ווי זי
האט זיי געקענט, זאל אויסוואקסן אזא קאלאסאלע פיגור, אזא ריז, אזא
גיבור אן ארטיסט, ווי אט דער גאסטראלער ראפאלעסקא. מיט דעם
העכסטן אינטערעס, מיט דער גרעסטער שפאנונג האט זי נאכגעקוקט
יעדן טריט, יעדע באוועגונג פונעם דאזיקן גרויסן ארטיסט, וואס האט
זי מיט זיין הויכער נאטירלעכקייט אריבערגעטראגן אין דעם ווייטן אמסטערדאם מיט זיינע אמאליקע אלטע אינטערעסן. דער כוח־הדמיון, די
אילוזיע איז געווען אזוי שטארק, אז ראזא האט זיך געזען אינאיינעם
מיט דעם העלד אין דער אלטער וועלט, אינאיינעם מיט אים געטיילט
זיינע פריידן און ליידן פון דער אלטער צייט, די צייט פון מלחמה צווישן פרייען געדאנק און פאנאטיזם, די צייט פון ברוך שפינאזא. ס׳איז נאר
א שאד, וואס פון דער צווייטער לאזשע וועלכע געהער צו דער דירעק־ציע פון טעאטער, שטערט מען, מע לאזט נישט הערן, ווי עס געהער צו
זיין. דארט האט זיך צונויפגעקליבן א בינטל ווייבער און מע שמועסט
זיך אויס שטילערהייט, ווי, להבדיל, אין שול צום דאווענען, ווען עס
וויל זיך אי זיין, אי נישט שטערן דעם חזן.
    
דאס בינטל ווייבער האט, ווי עס שיינט, זיך אנגעקערט טאקע מיטן ניקעל־טעאטער און מיט דער קאמונע „קלאמער, שוואלב עט קאמפ.״,
ווייל צווישן זיי האט זיך געפונען אונדזערע א באקאנטע, די לאמזשער
חזנטע, און עטלעכע שוין נישט קיין יונגע נאר שטארק אויסגעפוצטע
דאמען מיט געקנייטשטע, נאר שטארק אנגעקאלכטע פנימער. אויב זיי
זיינען אליין נישט קיין אקטריסעס זיינען דאס אקטיארסקע פרויען. וואס
פאר א וויכטיקע אינטערעסן בא זיי איז געווען, וואס זיי האבן נישט געקאנט אפלייגן זייער שמועס אף שפעטער, איז שווער צו וויסן. ס׳איז
תמיד אזוי: ווען מען איז גענויט צו שווייגן, דעמאלט גלוסט זיך דווקא
ריידן. ס׳איז א יצר־הרע.
    
נאר די דאזיקע ווייבער וואלט נאך געווען צו דערטראגן, ווען עס
זאל זיך נישט עפענען די טיר פון דער דירעקטאר־לאזשע און עס זאל
זיך נישט אריינרייסן מיט א רעש סאמע אין מיטן ערשטן אקט עפעס א
מאדנע יפהפיה מיט אזא גרויסן „העט״, אז מע האט פריי געקאנט ארונטערנעמען אונטער אים דאס גאנצע בינטל ווייבער. און ערשט דא האט
זיך אנגעהויבן די רעכטע חתונה.
    
ראזע זאל קאנען, וואלט זי צעריסן אט די דאזיקע יפהפיה מיטן
מוראדיקן העט. א מענטש זאל נישט רוען א מינוט! עפעס טאקע נאר ווי
אף צו להכעיס האט זי דער נישט־גוטער אהער געבראכט צו טראגן. די
גאנצע צייט האט זיך איר דאס מויל נישט צוגעמאכט. זי האט זיך געסודעט און געשושקעט אט מיט דער, אט מיט דער צווייטער פון דעם
בינטל ווייבער, געלאכט, שטילערהייט, געווארפן זיך, אויפגעדעקט די
ארבל און באוויזן די בראסלעטן מיט בריליאנטן, און טאקע אין איינוועגס
― אירע שיינע גרויסע ווייסע הענט. ראזע האט זיך מיט איר קאוואליער
איבערגעקוקט עטלעכע מאל, פרעגנדיק זיך איינס דאס אנדערע מיט די
אויגן: „וואס איז דאס פאר א חיה?״...
    
אויך דעמאלט, ווען דער ערשטער אקט האט זיך געענדיקט, דער
פארהאנג איז געפאלן און דאס גאנצע טעאטער האט געציטערט פון אפלאדיסמענטן און געשרייען: „רא־פא־לעס־קא!״ ― אויך דעמאלט האט
די דאזיקע „חיה״ נישט אויפגעהערט צו שמועסן מיט אירע ווייבער, געלאכט, געווארפן זיך און אויפגעפירט זיך אזוי, אז עס האט זיך געגלוסט
נאר הייסן, מע זאל זי בעטן ארויספירן פון טעאטער.
    
צום דריטן מאל, אז מע האט ארויסגערופן ראפאלעסקאן אף דער
בינע און ער האט זיך גאנץ העפלעך פארנייגט פארן דונערנדיקן פובליקום האט ראזע דערזען, ווי די דאזיקע „חיה״ האט אים ארויסגעשטעלט
א צונג און דאס בינטל ווייבער אין דער דירעקטאר־לאזשע האבן אויסגעשאסן אזא געלעכטער, אז עס האט שוין אונדזער ראזען פארדראסן
נישט אף קאטאוועס און, ווענדנדיק זיך צו דער יפהפיה מיטן העט, האט
זי איר א זאג געגעבן אף יידיש:
    
― נישט שוין זשע האט בא אייך נישט אויסגענומען אט דער ארטיסט?
    
― וועלכער ארטיסט? ראפאלעסקא? כא־כא! ער איז דאך מיינער
א חתן, כא־כא־כא!
    
דאס איז געזאגט געווארן אזוי פראסט און מיט אזא אומשולדיקן
געלעכטער, אז ראזען איז די „חיה״ מיטאמאל געפעלן געווארן. האט זי
זיך צוגערוקט צו איר:
    
אייערער א חתן? זענט איר אויך אן אקטריסע?
    
― אויב איך בין אן אקטריסע? ― זי האט אויפגעהערט צו לאכן.
― איך בין א פרימאדאנע. מיין נאמען איז הענריעטא שוואלב.
    
― עם פרייט מיך זייער.
    
ראזע האט איר נאמען נישט אנגערופן, נאר זי האט זיך צוגערוקט
צו דער פרימאדאנע נאך נעענטער, אזוי, אז זיי זיינען אויסגעקומען א
פנים קעגן א פנים, און נאר דאס דינע ווענטל פון ביידע לאזשעס האט
זיי אפגעטיילט, אזוי אז קיין דריטער האט נישט געקאנט הערן זייער אינטימען געשפרעך.
    
― וואס איך וואלט וועלן וויסן פון אייך איז אט וואס, ― האט
זיך ראזע פריינטלעך געווענדט צו דער פרימאדאנע: ― איז דאס אמת,
וואס מע שרייבט אף דעם ראפאלעסקא פון בוקארעשט, אז די קעניגן
קארמען סילווא...
    
― גאלע ליגן! ― האט איר הענריעטא איבערגעשלאגן מיט א געלעכטער. ― ערשטנס איז ער נישט פון בוקארעשט, נאר פון האלענעשטי.
    
― האלענעשטי?
    
דאס ווארט האלענעשטי האט ראזע נישט ארויסגערעדט נאר עס
האט זיך ארויסגעריסן בא איר פונעם הארצן, און זי האט אנגעכאפט
הענריעטען בא איר גרויסער נאקעטער קאלטער האנט. זי האט זיך אבער
פארכאפט, גענומען כלומרשט באטראכטן הענריעטאס בראסלעט:
    
― איר טראגט אזויפיל צירונג? אייער בראסלעט געפעלט מיר...
    
― ווי אזוי האט איר געזאגט, הייסט די שטאט?
    
ראזא האט נישט אויפגעהערט צו באטראכטן הענריעטאס בראסלעט מיט די בריליאנטן.
    
― א שטאט? כא־כא־כא! א שטעטל. האלענעשטי הייסט עס. אין
בעסאראביע איז דאס. דארט עסט מען מאמעליגעס כא־כא־כא!
    
דאס אינטימע געשפרעך פון ביידע פרימאדאנעס האט געמוזט איבערגעריסן ווערן אין רעכטן אנהייב, ווארעם פלוצעם זיינען אויסגעלאשן
געווארן די ליכט אין טעאטער, עס האט זיך אויפגעצויגן דער פארהאנג,
און עס האט זיך אנגעהויבן דער צווייטער אקט.
    
קאפיטל איין און זעכציק
  
דאס טעאטער איז משוגע געווארן
    
ווו זיינען געווען אירע אויגן? ווי אזוי האט זי אים באלד נישט
דערקענט פון דער ערשטער מינוט נאכן ערשטן קוק, נאכן ערשטן ווארט
ארויסריידן?
    
ראזא קוקט אריין אין פראגראם. זי לייענט: „אוריאל אקאסטא ―
לעא ראפאלעסקא״.
    
― נו יא ― לעא...
    
― וואס לעא?
    
דאס פרעגט בא איר גרישא סטעלמאך, וואס זעט, אז ראזא איז
עפעס מיטאמאל געווארן גארנישט די, וואס פריער. פריער אין דער גאנצער צייט פונעם ערשטן אקט, איז זי געזעסן נעבן אים נאענט־נאענט.
איר האנט איז געווען אין זיין האנט. איצט, אין צווייטן אקט, איז ראזא
נישט געווען שוין מער דא. זי האט זיך כמעט אינגאנצן ארויסגעבויגן
פון דער לאזשע און קוקט דורך איר בינאקל און זעט פאר זיך א גארטן,
עטלעכע דעקאראטיווע ביימער. צווישן די ביימער זעט זי פיגורן. צווישן די פיגורן איז נישטא דער, וואס אירע אויגן זוכן אים... עס ווייזט
זיך איר אויס, אז די פיגורן זיינען פונעם זעלבן מאטעריאל, וואס די
ביימער. דעקאראטיווע פיגורן. רירעוודיקע מאנעקענען, ריידנדיקע גולמס.
עפעס איינער אן אלטער מאן, עלעגאנט געקליידט, לייענט א פאפיר.
דער אלטער רעדט וויינענדיק, מיט א פרעמד קול. נעבן אים שטייט א
דינער אין אן אלטמאדישער אוניפארם, מיט א צעפל פון הינטן. עפעס
שמועסן זיי, די דאזיקע הילצערנע פיגורן צווישן זיך. וואס ווייס זי
נישט. דערנאך קומט אן א מיידל, נישט גוט גרימירט, מיט שלעכט אונטערגעפירטע ברעמען. אירע הענט זיינען צו גרויס און רויט. ווער איז
דאס מיידל? וואס טוט זי דא? זי רופט אן דעם אלטן אף דייטש: „פא־טער״. עפעס ריידן זיי, דאכט זיך, נארישע איבעריקע רייד. פון דער
אמסטערדאמער בערזע ריידן זיי; פון רובענס און פון וואן דייק; פון
משה רבינו און פון סאקראטעס און פון קריסטוס; פון קונסט און פון
רעליגיע; און דווקא אף דייטש: „רעליגיאן״. נארישע, איבעריקע רייד...
דער דינער גייט אוועק ― דאנקען גאט, איינעם געפטרט. דער אלטער
איז שוין אויך נישטא. דאס מיידל בלייבט אליין. זי דרייט זיך ארום איבער די בינע, ווי אן איבעריקע. זי פארגלאצט די שלעכט אונטערגעפירטע אויגן ארויף, דריקט צו די רויטע הענט צו דער פאלשער ברוסט און
רעדט דייטש (דווקא דייטש): „די קייטען פון קליינמוטיגקייט ליגן אויף מיין
הערץ״. נארישע איבעריקע רייד. נאר אט איז ער! אוריאל אקאסטא!..
ראזע פילט, אז עס האט איר פארכאפט דער אטעם. עס פולסירט דאס
בלוט, און דאס הארץ רייסט זיך בא איר, וויל ארויסשפרינגען. טיק־טיק־טאק! טיק־טיק־טאק! א מינוט האט זיך איר אויסגעדאכט, אז אוריאל אקאסטא קוקט צו איר אין לאזשע אריין, גלייך אף איר. זי פילט,
אז איר פנים ברענט, ווי א העליש פייער. ניין, עס האט זיך איר נאר
אויסגעדאכט, אויסגעוויזן.
    
רויק, שטיל און געלאסן רעדט אוריאל מיט זיין געליבטער יהודית.
זיין קול איז ווייך, זיינע באוועגונגען זיינען שיין, איידל און פלאסטיש.
אלץ מיט א וואג און מיט א מאס. קיין איבעריקן טראט. קיין אומזיסטער
ניואנס. דאס גאנצע טעאטער הערט זיך איין אין יעדן ווארט, וואס ער רעדט
ארויס. גלייך ווי נאר ער אליין וואלט דא געווען, און אויסער אים נישט
קיינער. מיטאמאל העכערט זיך בא אים די שטימע. עס הערט זיך א
באזונדערע שטארקייט אין זיינע ווערטער. צערטלעך ווייך און פול מיט
ליבע נעמט ער אן די געליבטע יהודית ברודערלעך בא דער האנט: „מיין
טייערע יהודית, צום לעצטן מאל ― זיי געזונט!״
    
אך! ווי שיין, ווי גרויסארטיק שיין עס זיינען זיינע אויגן! וויפל געפיל, וויפל שמערצלעכע ליבע עס פינקלט זיך אפ אין זיי! נישט שוין
זשע גייט ער דאס אוועק פון דער סצענע? ניין. עס קומט אן דער פריערדיקער אלטער מיט נאך עפעס פארשוינען, און אוריאל איז געבליבן ―
דאנקען גאט, וואס ער איז געבליבן. ראזע שטעלט אן אף אים איר בינאקל. זי זעט ווי יהודית נעמט אים פאר א האנט, און זיי גייען פאוואליע אוועק. פונדערווייטנס הערט זיך מוזיק.
    
מיט א זיפץ לייגט ראזע אוועק איר בינאקל. דער יונגער מאעסטרא
סטעלמאך, וואס זיצט נעבן איר, פארקוקט איר אין די אויגן. ער וויל
זען, וואס איז מיט איר?... ער וויל זי פרעגן, וואס זיפצט זי אזוי? ראזע
זעט אים נישט. ראזע זעט קיינעם נישט. ראזע איז איצט בא זיך, אפן
אפגרונט פון איר אייגענער נשמה: „נישט שוין זשע איז דאס ער? אט
דער, וואס זי האט אזוי לאנג אף אים אויסגעקוקט? אט דער, וואס זי
האט אים אויסגעווארעמט אין אירע געדאנקען? אט דער, וואס זי האט
אים געזען אזוי אפט אין חלום? אט א חלום איז דאס, וואס זי זעט
אצינד? ניין, ס׳איז נישט קיין חלום״... הינטער אירע פלייצעס הערט זי,
ווי מע שושקעט זיך. דאס איז פון דער צווייטער לאזשע. אלץ יענע,
וואס האט זיך אנגערופן פרימאדאנע און האט בארימט זיך, אז ראפא־לעסקא איז איר חתן. איז דאס מעגלעך?... זי וועט אים פרעגן. נאך
היינט וועט זי אים פרעגן. ווו וועט זי אים זען? טאקע דא, אין טעאטער.
הינטער די קוליסן. באלד ווי עס ענדיקט זיך דער צווייטער אקט, גייט
זי ארויף און הייסט זיך ארויסרופן דעם גאסטראלער, לעא ראפאלעסקא.
ווי אזוי זאל מען אים זאגן? ווער פרעגט אף אים? א ליידי וויל אים זען.
אן א נאמען ― א ליידי... אלע קוקן אף איר: ווער איז די ליידי, וואס
פרעגט זיך נאך אף ראפאלעסקאן? נאר וועמען הערט זי?...
    
איין זאך האט ראזע פארגעסן: אז זי איז נישט אליין אין טעאטער.
אז מיט איר אין לאזשע זיצט נאך עמעצער. אז דא זיצט מיט איר גרישא סטעלמאך. אך, גרישא סטעלמאך! אין אים האט זי טאקע פארגעסן.
אינגאנצן פארגעסן. פארגעסן, וואס ער ,געהער זיך אן מיט איר. פארגעסן,
וואס היינט איז פארגעקומען צווישן זיי. פארגעסן גאר, אז ס׳איז פאראן
אף דער וועלט אזעלכער, וואס הייסט מיטן נאמען גרישא סטעלמאך...
ארעמער, ארעמער גרישא סטעלמאך!
    
פלוצעם דערהערט זיך פון דער סצענע א קול פון א שופר. ראזע
טוט זיך א ווארף, גלייך ווי פון שלאף. די בינע איז פול מיט מענטשן,
אלע ריידן, ווי עס דאכט זיך איר, מאדנע נארישע, איבעריקע ווערטער.
ווו איז אוריאל? אט איז ער! שוין ווידער א גאנץ אנדער אויסזען. א
גאנץ אנדערער מענטש. מיט א נייער קראפט קלינגט זיין שטימע.
    
ראזע נעמט נישט צו דעם בינאקל פון די אויגן, הערט זיך איין אין
די ווערטער פונעם לאנגן מאנאלאג פון אוריאל אקאסטא. דעם זין פון
מאנאלאג פארשטייט זי נישט אקוראט, נאר איטלעכס ווארט באזונדער
האט פאר איר אן אנדער באדייטונג, און נישט אזוי אויך די ווערטער, ווי
די שטימע. זיין שטימע? וויפל מאל האט זי מיט צוגעמאכטע אויגן געהערט אים ריידן?...
    
„צרות טראגן גלייך מיט אלע וויל איך! אייער חרם קאן גילטן ―
איך בין א ייד!״ אזוי לאזט אויס מיט גדלות אוריאל אקאסטא זיין מאנאלאג, און דאס גאנצע טעאטער ברעכט אויס אין א מוראדיקן אפלויז.
דאס האט חברה יונגווארג זיך אנגעצונדן אין געפיל פון שארפן נאציאנאליזם, וואס האט דערגרייכט צו אונדזערע ברידער אף יענער זייט אטלאנטיק. זיי איז אממערסטן געפעלן די ווערטער. „צרות טראגן גלייך
מיט אלע וויל איך״. און אף זיי קוקנדיק האט שוין דער איבעריקער עולם,
וואס זיינען אין אמעריקע מער אדער ווייניקער מבינים אף קונסט, אויך
גענומען אפלאדירן, שטארק אפלאדירן, ווייל אלע האבן געפילט, אז עס
שטייט פאר זיי אן אומגעוויינלעכע קראפט, אן אמתער ארטיסט, אן ארטיסט, וואס טראגט ארויס די גאנצע טרופע אף זיינע פלייצעס, וואס
האלט דאס גאנצע פובליקום בא זיך אין האנט, וואס האט פארכישופט
דאס גאנצע טעאטער. יא, דאס איז א „סטאר״, ― האבן אלע ווי איינשטימיק ארויסגעזאגט ― דאס איז באמת א שטערן, אן אויפגייענדיקער
שטערן אפן הימל פון דער יידישער בינע.
    
אויך דעמאלט ווען דער צווייטער אקט האט זיך שוין לאנג געענדיקט, האבן די אפלאדיסמענטן נישט אויפגעהערט. זיי האבן זיך אויסגעמישט מיט ווילדע געשרייען: „ראפאלעסקא! בראווא, ראפאלעסקא!״
    
― שאראפ! לאז זיין שטיל! ― האבן זיך אנדערע געפרוווט איינשטילן דעם עולם. עס האט אבער נישט געהאלפן. אנשטאט „בראווא,
ראפאלעסקא!״ האט מען אנגעהויבן שרייען: „הורריי פאר ראפאלעסקא!״
    
― דאס טעאטער איז משוגע געווארן! ― האט זיך געהערט א קול
פון פארטער.
    
דער, וואס האט דאס געזאגט, איז געווען גערעכט: דאס טעאטער
איז משוגע געווארן.
    
קאפיטל צוויי און זעכציק
  
מיסטער ניקעל ספיטשט אויך
    
אין אמעריקע ספיטשן אלע: קליין און גרויס, יונג און אלט. און
אלע קענען ספיטשן. סיידן דער, וואס איז א געבוירענער א שטומער.
    
אין אמעריקע ווערט געספיטשט אף יעדער שמחה און בא יעדער
געלעגנהייט: א קנס־מאל, א חתונה, א ברית, א פדיון־הבן, א בר־מצווה,
א חנוכת־הבית, א סיום־התורה, א גט, א חליצה, א שלאק, א צרה שלא
תבא ― דאס אלץ גיט א געלעגנהייט צו ספיטשן. און ווער שמועסט אף
אן אסיפה, א מיטינג, א לעקטשור, אן אוונט, א גאסט, א רעסעפשאן (א
באנקעט), א קאנצערט אדער א פארשטעלונג ― דעמאלט האט דאך גאט
אליין געהייסן ספיטשן.
    
אין טעאטער, אז עס קומט א גאסטראלער, א סטאר, ווערט פון
זיין כבוד וועגן געספיטשט פון דער סטיידזש (בינע) צווישן די אקטן.
דאס טוט, געוויינלעך, אדער דער גאסט אליין, אדער איינער פון די אקטיארן, וואס האט א גוטע געמבע און קאן געבן א טאן. און אמאל גייט
ארויף דער מענעדזשער, דער באלעבאס פון טעאטער הייסט עס, און גיט
צו וויסן דעם געערטן פובליקום דאס, וואס ער געפינט, אז דער עולם
דארף עס וויסן.
    
איצטיקס מאל, נאכן צווייטן אקט, אז דאס פובליקום איז שיער
משוגע געווארן, קלאפנדיק בראווא און שרייענדיק: „הורריי פאר ראפא־לעסקא!״, און ראפאלעסקא האט זיך שוין איינגעמידט ארויסצוגיין אלע
האלבע מינוט און פארנייגן זיך פארן פארריקטן ניו־יארקער פובליקום,
האט זיך באוויזן די אלעמען גוט באקאנטע פריילעכע פיגור פון מיסטער
ניקעל.
    
אנגעטאן איז ער געווען איינפאך, ווי א באלעבאס בא זיך אין שטוב:
אין א קורץ ווייטיקל, גאנץ וואכעדיק, די הענט אין די קעשענעס, און אף
די ליפן א שמייכעלע. דאס באקאנטע שטענדיקע שמייכעלע, וואס האט
געמאכט דעם מיסטער ניקעל פאר א „גוד־באי״.
    
― ליידיס ענד דזשענטעלמענס! ― האט מיסטער ניקעל אנגעהויבן זיין עקספראמט. ― צום אלעם ערשטן געפין איך פאר נויטיק אויסצודריקן מיין טיפסטן דאנק דעם געערטן פובליקום פאר דער ערע, וואס
זיי האבן מיר מיטגעטיילט מיט זייער קומען צו מיר אין טעאטער אריין.
עס ווונדערט מיך נישט, וואס אלע פארשטעלונגען פון מיין טעאטער קומען פאר אלעמאל בא פול געפאקטע הייזער. אין דער צייט ווען אין
אנדערע טעאטערס אין ניו־יארק איז דא א פלאץ אף דורכפארן זיך מיט
א מאטארקאר אין דער ברייט און אין דער לענג. איך מיין נישט חלילה
דערמיט צו בלאמירן מיינע קאנקורענטן, נאר די ווארהייט קאן מען נישט
פארבארגן, אז דאס געערטע פובליקום גלייכט מיין טעאטער מער אלס
אלע אנדערע. מעגלעך, אז דאס איז דערפאר, ווייל איך טריי אלעס מעגלעכס אום דאס פובליקום צופרידן צו שטעלן. איך קער נישט פאר קיין
געלט און שטעל מיך נישט אפ פאר קיין אויסגאבן, ווי גרויס זיי זאלן
נישט זיין. אויך איצט איז מיר געלונגען, זעלבסטפארשטענדלעך, מיט
אומגעהייערע קאסטן, אראפצוברענגען פון בוקארעשט דעם געערטן גאסט
פון היינטיקן אוונט אף געציילטע גאסטראלן. דאס איז דער קעניג פון די
שוישפילערס. דאס איז דער וועלט־בארימטער דראמאטישער ארטיסט
לעא ראפאלעסקא פון בוקארעשט, וועלכער האט נישט זיין גלייכן נישט
דא בא אונדז, נישט דארט אף יענער זייט אטלאנטיק. עס פרייט מיך
צו זען, אז דאס ווערטע פובליקום האט אים אפגעשאצט לויטן ווערט.
און איך בין גרייט צו פארשפרעכן אויך אף ווייטער, אז איך וועל נישט
קוקן אף קיין סומעס, ווי גרויס זיי זאלן נישט זיין, בכדי דעם זשעניאלן
גאסט צו פארהאלטן וואס לענגער, אום צו געבן די מעגלעכקייט די יע־ניקע הונדערטער און טויזנטער לייט, וועלכע האבן נעבעך געמוזט היינט
מיט א ווייטיק אין הארצן אוועקגיין אהיים, ווייל ס׳איז, ווי איר זעט,
נישט אן עפל דורכצוווארפן.
    
ליידיס ענד דזשענטעלמענס! אויסשפרעכנדיק מיין אנערקענונג דעם
געערטן פובליקום, קאן איך מיך נישט איינהאלטן פון אפצודאנקען די
יעניקע פראמינענטע געסט, וועלכע האבן באערט מיין טעאטער מיט זייער
אנוועזנהייט. א גאנץ באזונדערע פריידע מאכט מיר אייך מיטצוטיילן, אז
צווישן די פראמינענטע געסט, וואס האבן מיט זייער הויכער אנוועזנהייט
באערט מיין טעאטער, געפינען זיך דא אויך אזעלכע, וואס האבן קיין
יידיש טעאטער ביז היינטיקן טאג אין ניו־יארק, אויסער מיין טעאטער,
נאך נישט באזוכט. צווישן זיי האבן אונדז באערט צוויי, וואס זיינען
אליין אויך ארטיסטן און זיינען אליין אויך שטארק בארימט אין ביידע
וועלטן, אין יוראפ, ווי אין אמעריקע. זיי געפינען זיך, ליידיס ענד
דזשענטעלמענס, אט דא אין דער באקס (לאזשע), וואס אין דער לינקער
זייט. איך גלויב, אז ס׳איז ניטא א מענטש, וואס זאל נישט האבן געהאט
געהערט דעם נאמען גרישא סטעלמאך און מיסס ראזאליא ספייוואק, ווי
ס׳איז ניטא א מענטש, וואס זאל נישט האבן געהערט דעם נאמען
וואשינגטאן, לינקאלן אדער עדיסאן... ― ― ― ― ― ― ― ― ―
― ― ― ― ― ― ― ― ― ― ― ― ― ― ― ― ― ―
    
דאס איבעריקע, וואס מיסטער ניקעל האט געספיטשט, האט שוין
קיינער נישט געקאנט הערן, און אפילע ער אליין אויך נישט, ווייל דאס
פובליקום, וואס איז געווען רעכט צעהיצט נאך פון פריער, איז נאך
מער צעהיצט געווארן, אז מע האט דערהערט, אז דא געפינען זיך גרישא
סטעלמאך און ראזא ספיוואק, וועלכנס נעמען עס זיינען נישט אראפ פון
דער פרעסע אין די לעצטע טעג. דאס גאנצע פארטער־פובליקום האט זיך
ווי איין מענטש אויפגעשטעלט און גענומען מאכן די דאזיקע צוויי בא־רימטהייט אזעלכע הייסע שטורמישע אוואציעס, אז דעם בארימטן פארל,
גרישא סטעלמאך און ראזא ספיוואק, איז נישט געבליבן קיין אנדער
אויסגאנג, ווי אויפהייבן זיך און אנטלויפן פון ניקעל־טעאטער, גלייך
ווי זיי וואלטן דא געהאט דעם גרעסטן אומכבוד. דערצו האט זיי כמעט
ווי געצווונגען סטעלמאך דער פאטער, וואס האט קוים זיך דערשלאגן
צו זייער לאזשע. ער האט זיי ביידן איינגערוימט א סוד אפן אויער, און
אינאיינעם מיטן שווארצן מענטשן, אונטער טריומפירנדיקע אפלאדיסמענטן און קולות, זיי ארויסבאגלייט ביז צום אויטאמאביל. דארט האט
ער מיט זיי אינאיינעם אריינגעזעצט זיך און איז אוועק מיט א קללה אף
די ליפן פונעם יידישן ניו־יארק, פונעם פארשאלטענעם דאון־טאון, וואס
האט זיי געמאכט אזא פאראדנע, כמעט א קייזערלעכע לוויה.
― ― ― ― ― ― ― ― ― ― ― ― ― ― ― ― ― ―
    
דעם געלונגענעם ספיטש פון מיסטער ניקעל האט ראפאלעסקא געהערט, נאר נישט ביזן סוף. וויבאלד יענער האט גענומען דאנקען די פראמינענטע געסט, וואס האבן מיט זייער „הויכער אנוועזנהייט באערט זיין
טעאטער״, האט ראפאלעסקא שוין מער נישט געקאנט אויסהאלטן און
איז אפגעגאנגען צו זיך אין זיין גארדעראבע, זיך גרימירן צום דריטן אקט.
    
― וואס איז דארט פאר א געפילדער? ― האט ער א פרעג געטאן
באם בארבער (פאריקמאכער), וואס איז אריינגעלאפן א פארשוויצטער
פון פארטער.
    
― משוגעים! ― האט אים געענטפערט דער בארבער, א יונגערמאן
א פריידענקער און א „מאשעליסט״ (סאציאליסט), וואס לאזט נישט דורך
קיין איינציקן סאציאליסטישע לעקטשור אין קלינטאן־האל, אבי עס
קומט נישט פאר באנאכט, ווען ער איז פארנומען מיטן גרים. ― ריינע
משוגעים! ווילדע מענטשן אן א טראפן ציוויליזאציע! אונדזער מענע־דזשער, מיסטער ניקעל, האט זיך פארגלוסט האלטן א ספיטש צוליבן
היינטיקן אוונט. האלט זשע דיר דיין ספיטש אנשטענדיק, ווי עס געהער
צו זיין. ניין, איז ער דאך, צווישן אונדז ריידנדיק, א באס (א באלעבאס),
א ברוזשוי, דארף ער חנפענען די קאפיטאליסטן, די פראמינענטע געסט
און זייערע אריסטאקראטישע ארטיסטן, וואס האבן אונדז באערט, זיך
אראפגעלאזט אזש פון דער פינפטער עוועניו צו אונדז דאון־טאון. פס ―
א קלייניקייט! קארל מארקס זאל זיין דא, וואלט ער זיך באגראבן א לעבעדיקער!...
    
― ווערזשע זיינען דאס די ארטיסטן פון דער פינפטער עוועניו? ―
פרעגט אים ראפאלעסקא, אריינקוקנדיק אין שפיגל און נעמענדיק א פאזע, וואס זאל אים אמבעסטן פאסן צום דריטן אקט, בעת זיין טראגיש
באגעגעניש מיטן זיין פאמיליע און מיט דער בלינדער מוטער.
    
― ווער זיי זיינען? ער איז א וויאליניסט, שפילט פידל שפילט ער,
און זי איז א זינגערן, א פרימאדאנע. ער הייסט גרישא סטעלמאך און
זי ― ראזאליא ספיוואק, אדער ראזא ספיוואק...
    
דער בארבער דער סאשעליסט זאל אים געווען אפבריען מיט א
הייסן אייזן, אדער איינשניידן אומגערן דעם האלדז מיט א שארפן גאלמעסער, וואלט ראפאלעסקא נישט באדארפט אויפשפרינגען מיט מער
אימפעט, ווי ער איז אויפגעשפרונגען בא די לעצטע ווערטער פונעם באר־בער. איין רגע איז ער געשטאנען ווי צעמישט, געווען בלאס ווי דער
טויט. דערנאך האט ער אראפגעכאפט דעם פארוק פונעם קאפ און דאס
בערדל פונעם פנים און האט זיך געלאזט לויפן צו דער טיר. דער באר־בער האט געמיינט, אז דער יונגער מאעסטרא איז פלוצעם געווארן גערירט, אראפ פון זינען... אין דער מינוט האט זיך דערהערט א קלאפ
אין טיר און, נישט דערווארט זיך אפן געוויינלעכן „קאם אין״, איז אריינגעקומען צו ראפאלעסקאן אין גארדעראבע מיט א רעש און מיט א כא־כא
די פרימאדאנע ― הענריעטא שוואלב.
    
― כא־כא־כא! א קאמעדיע מיט אונדזערע אפ־טאונער אריסטאקראטישע קאלעגן! ווי פון א פעסט זיינען זיי אנטלאפן פון אונדז. א קאמעדיע, א וואדעוויל, כא־כא־כא!
קאפיטל דריי און זעכציק
  
נאך א באגעגעניש
    
אין דער צייט, ווען דאס צעהיצטע פובליקום פון ניקעל־טעאטער
האט געשטורעמט און געדונערט, געמאכט אוואציעס פריער ראפאלעסקאן,
דערנאך גרישא סטעלמאך מיט ראזע ספיוואק, האט זיך אין וועסטיבול
פון טעאטער אפגעשפילט אזא מין סצענע:
    
אונדזער עלעגאנטער פריינט מיסטער קלאמער איז געשטאנען אין
וועסטיבול בא דער טיר, און פון דארטן צוגעהערט, ווי מיסטער ניקעל
ספיטשט. איין אויג האט ער געהאלטן צו, א טייל פון זיין הערצל־בארד
האט ער אריינגענומען אין מויל אריין, און דאס גאנצע אויסזען זיינס
האט געזאגט, אז אים איז דער ספיטש פון מיסטער ניקעל גאר נישט געפעלן. ער פארשטייט נישט, ווי נעמט זיך עס אונטער א רויער מענטש,
וואס האט נישט קיין ברעקל ידיעה נישט פון דער היסטאריע, נישט פון
קונסט, נישט פון שעקספיר, זיך אוועקשטעלן פאר אזא פובליקום האלטן
א רעדע? ווען מע לאזט אים, מיסטער קלאמערן, ארויף אף דער סטיידזש,
וואלט שוין געווען אלל־רייט. עס וואלט געווען אף טיש און אף בענק,
אדער ווי זאגט דער ענגלישמאן: „איי ווולד פייר אוויי פאר אל איי
עם ווארטה״...
    
― אאא? שלום עליכם, מיין ליבער קנאקער, וואס מאכט א ייד?
אייך זוך איך דאך טאקע מיט ליכט. צוליב אייך טאקע בין איך דאך
אהער געקומען צו פארן, גאט זאל מיר אזוי געבן גליק און הצלחה.
    
מיסטער קלאמער האט דערזען פאר זיך א נידעריקן פארשוין מיט
ממזרישע אויגן, אנגעטאן אין א נייעם אנצוג, נאר וואס פון דער נאדל
ארויס, מיט מאדנע גרויסע לאקירטע שיך און מיט צו ברייטע ארבל פונעם
אייבערשטן העמד, וועלכע האבן זיך געריסן ארויס אריבער די הענט און
וועלכע דער פארשוין האט אלע מינוט געבעטן מחילה, זיי זאלן גיין צוריק. צוליב דעם זיינען זיינע הענט געווען כסדר אין דער ארבעט. גערעדט
האט דער דאזיקער נפש א ביסל הייזעריקלעך און גיך, אין איין אטעם,
און נישט געווארט אף כבוד, ביז יענער וועט אים ענטפערן.
    
― זאגט זשע מיר, מיין טייערער ענגלענדער מיט די קעסטלדיקע הויזן,
ווי גייטס אייך דא אינעם דאזיקן לאנד, וואס מאכט איר אין געזונט, ווי
אזוי זיינען די ביזנעס און וואס קוקט איר מיך אן, ווי א חתן אפן ניכטערן הארצן, ― איר האט מיך נישט דערקענט? אנו, דערמאנט אייך
אקארשט: מיין נאמען איז מוראווטשיק. שלום־מאיר מוראווטשיק. איך בין
בא אייך געשטאנען אין לאנדאן, נישט פאר איצטער געדאכט, געווען
אף גרויסע צרות. געמוזט אנקומען צו אייך נאך א גמילת־חסד, אויסלייען עטלעכע שילינג, געוויינטלעך אף א משכון. שלום בבית, משכון
בקעשענע. איצט בין איך געקומען אפגעבן אייך אייער חוב און אפנעמען
דאס פעקל. נתן מעות, לקח קמח, איך האב פיינט טראגן א פארך אף
זיך, פארשטייט איר מיך. און אגב דארף איך טאקע די פאפירן.
    
― וואסערע פאפירן?
    
עס ווייזט אויס, אז מיסטער קלאמער האט אים נישט אנגעהויבן
צו דערקענען. דער פארשוין מיט די ממזרישע אויגן האט זיך צעלאכט
מיט זיין הייזעריקן געלעכטער, נישט אויפגעהערט צו מלחמה האלטן
מיט די מאנזשעטן פונעם העמד.
    
― געפעלט אייך א ייד מאכט זיך געפגרט? איר האט פארגעסן?
א קליין סעטשעל, א רויטלעכס, מיט א בייכל, פול געפאקט מיט פאפירן,
נויטיקע פאפירן. פאר אייך האבן זיי אפשר נישט אזא גרויסן ווערט,
נאר בא מיר איז דאס א גאנצער מאיאנטעק. אנו פרוווט גיט מיר פאר מיינע
פאפירן טויזנט דאלאר, אויב איך וועל בא אייך נעמען? גאט זאל מיר
אזוי געבן גליק און הצלחה!
    
― טאקע באמת? זעט אבער, אויב איר האט אייך נישט טועה געווען און געטראפן אין א פרעמדער טיר?
    
יענער האט נישט אויפגעהערט צו לאכן:
    
― א שיינע מעשה, נאר א קורצע! הערט איר, איך האב נאך קיינמאל קיין טעות נישט געהאט און טרעף תמיד, ווו מע דארף, און אויב
איר ווילט וויסן נאך מער, האב איך נאך קיינמאל נישט געפאטשט דעם,
וואס מע דארף נישט. א סימן וועל איך אייך זאגן, אז אייך רופט מען
מיסטער קלאמער, און איר זיצט סאמע אין מיטל ווייטשעפל, און אייער
אכסניה אדער אייער האטעל הייסט מיטן הייליקן נאמען „קאפע־נאציאנאל״.
איצט זעט איר שוין, אז איך האב קיין טעות נישט געהאט? אויב אזוי,
נאט זשע אייך נאך א סימן: מיין סעטשעל מיט די פאפירן האט איר
בא מיר צוגענומען פון דער האנט און ארויפגעטראגן ארויף און פארשלאסן אין דער קליידער־שאפע. וואס וועט איר איצטער זאגן, פאניע
פיפערנאטער, מיין איך מיסטער קלאמער?
    
אפנים, אז דא האט זיך שוין מיסטער קלאמער יא דערמאנט, אז
ער האט אמאל יא געהאט בא זיך אט אזא מין סעטשעל מיט פאפירן.
נאר ווו דאס איז אהינגעקומען ― האט ער פארגעסן, כאטש נעמט אים
אראפ דעם קאפ. איז בא אים געבליבן, אז מע דארף זיך מאכן געפגרט:
    
― עך הויב נישט אן צו וויסן פון קיין סעטשעל און פון קיין פאפירן און פון קיין נעכטיקן טאג, און דרייט מיר נישט קיין מוח, ווארעם
אט געב עך א פייף, ווארפט מען אייך ארויס פון טעאטער גלייך אף
דער סטריט.
    
― גאר אזוי? פייפן וועט איר? נו, פייפט זשע טאקע, פייפט! פארוואס פייפט איר נישט?
    
מיט די ווערטער האט זיך אונדזער אלטער באקאנטער, שלום מאיר
מוראווטשיק, צוגערוקט צו מיסטער קלאמער אלעמאל נענטער און נענטער, ביז ער האט זיך צוגערוקט צו אים שטארק נאענט אזוי נאענט,
אז קלאמערס גרויסארטיקע הערצל־בארד איז שוין כמעט געווען בא
אים אין די הענט, און ווער ווייס, וואס עס וואלט דערפון ארויס, ווען
אף מיסטער קלאמערס גוואלד־געשריי קומט נישט אן ניסל שוואלב (ווי
איז דאס מעגלעך א סקאנדאל ― און ניסל שוואלב זאל נישט זיין דער־ביי?) און מיט אים די חברה אשערס און דינערס פון טעאטער, וואס
האבן זיך א נעם געטאן צו שלום־מאיר מוראווטשיקס נייעם אנצוג מיטן
קאפעליושל ― און ס׳איז געווארן ליהודים.
― ― ― ― ― ― ― ― ― ― ― ― ― ― ―
    
אויב דער לעזער מיינט, אז שלום־מאיר מוראווטשיק איז געקומען
קיין ניו־יארק נאר צוליב דעם אליין, ער זאל אריינפארן דעם מיסטער
קלאמער אין זיין הערצל־בארד און קריגן דערפאר געבראכן די ביינער
און צעקנייטשט דאס קאפעליושל, האט ער א גרויסן טעות. געקומען איז
ער, אייגנטלעך, קיין אמעריקע, אויסער זיינע פאפירן, אויסער זיינע געשעפטן מיט ראזע ספיוואק, צוליב א גאנצער נויטיקער ביזנעס, צום יונגן
העלד פון אונדזער ראמאן, צום בארימטן אויפגייענדיקן שטערן לעא
ראפאלעסקא. דאס איז געווען אזא ביזנעס, וואס אז אונדזער העלד האט
דאס דערהערט, האט ער... נאר למאי זאלן מיר פארלויפן דעם וועג?
לאמיר זיך בעסער אומקערן אף א וויילע קיין לאנדאן און דערציילן ווי
ווייט מעגלעך אין קורצן, וואס איז פארגעקומען מיט אונדזער מוראוו־טשיק דארטן.
    
קאפיטל פיר און זעכציק
  
א רעשטל צו די צרות
    
פון שלום מאיר מוראווטשיקס בריוו פון לאנדאן צו זיין פריינט
אלבערט שטשופאק אין אדעס באדארף דער לייענער געדענקען, אז ער
האט זיך געקליבן מבקר־חולה זיין דעם אמאליקן קאלעגע זיינעם, דעם
דירעקטאר האלצמאן.
    
לאנדאן איז אבער נישט די שטאט, וואס מע געפינט אזוי גיך, דעם,
וואס מע זוכט. מע באדארף זיך צו אזא שטיקל ארבעט גוט אונטערגארטלען. אויסערדעם, איז אונדזער שלום־מאיר געווען אין יענער צייט, ווי
ער אליין האט זיך אויסגעדריקט, אף גרויסע צרות. דאס ביסל מינץ, וואס
ער האט מיטגעבראכט מיט זיך פון פאריז, איז צעקראכן געווארן אונטער די הענט, און זיין פריינט שטשופאק האט זיך נישט אזוי געכאפט
ארויסצושיקן אים די „קערבלעך״, וואס ער האט בא אים געבעטן. אחת
לאחת איז אוועקגעגאנגען א טאג נאך א טאג, ביז מוראווטשיק האט
איינמאל אין א חושכדיקער פאגע, ווי עס גיט זיך אויס אינעם חושכדיקן
לאנדאן, נאך גרויסער מי דערשלאגן זיך ערגעץ אין א העק, אין א ברוק־ליין־סטריט, וואס וואלט געמעגט שטיין אין ווילנע אדער אין בערדיטשעוו און וואלט דארטן אויך נישט פארשעמט געווארן.
    
אריינגעקומען איז ער אין א גרויסן הויף מיט צוויי טירן, רעכטס
און לינקס, ביידע מיט פינצטערע גליטשיקע טרעפ אראפ און ארויף און
ביידע האבן אים אויסגעזען, ווי שווארצע אפענע מיילער, וואס קוקן ארויס
עמעצן איינצושלינגען. א געדיכטער אראמאט פון געפרייטע (געפרעגל־טע) פיש אף פראסטן אייל, און א געזאנג פון קליינע קינדערלעך, אויסגעמישט מיט ווייבערשע קאמפלימענטן און ווינטשעוואניעס אף אלערליי
דיאלעקטן: „מיטן קעפעלע זאלסטו אנלייגן, ליכטיקער פרצוף! ווער דערווארגן, טרפהנער האלדז! גיין זאלסטו אף קוליעס, געשלייערטע שיקסע!״
― דאס אלץ האט געזאגט עדות, אז דא זיצן היימישע יידן און ווייבער,
„מאנשי שלומנו״, ווי מע רופט עס אן.
    
געלאזט האט זיך אונדזער מוראווטשיק אף גאטס באראט ארויף,
מהאי טעמא, ווי וועט ער נישט באגעגענען עפעס א לעבעדיקן מענטשן?
און ווייל ער האט קיין לעבעדיקן מענטשן אף די טרעפ דאך נישט באגעגנט, איז ער געגאנגען און געגאנגען, כמעט ביזן לעצטן שטאק. ער
וואלט געשטיגן העכער, האט ער זיך אנגעשלאגן אף עפעס א באשעפעניש אינעם געשטאלט פון א מכשפה, א הויכע טרוקענע אלטע יידענע
מיט ברייטביינערדיקע פלייצעס און מיט אזא מוראדיק פנים, וואס ס׳איז
גלייכער, מע זאל אקעגן נאכט מיט אזעלכעס זיך נישט באגעגענען. דאס
באשעפעניש, אדער די מכשפה, האט געטראגן אין ביידע הענט א גאנץ
גרויסן ברעמעק האלץ פון אונטן ארויף און געסאפעט, ווי א בלאזזאק.
    
― מומעניו!.― האט זיך מוראווטשיק אנגערופן צו דער אלטער, ―
ווייסט איר נישט, ווו זיצט דא ערגעץ א דירעקטאר פון א יידיש טעאטער, וואס מע רופט אים מיט זיין הייליקן נאמען האצמאך, מיין איך,
האלצמאן?
    
די, וואס מוראווטשיק האט זי אנגערופן „מומעניו״, האט זיך אפ
געשטעלט, איינגעקוקט זיך אין דער פינצטער, געוואלט זען, ווער עס
פרעגט. נאכדעם האט זי ארויסגעלאזט א קרעכץ און א זאג געגעבן:
    
― קומט, איך וועל אייך ווייזן.
    
ארויפגעשטיגן נאך עטלעכע טרעפלעך, האבן זיי זיך אראפגעלאזט
אין א מין זיצעכץ פון צוויי שטיבלעך מיט א קיך, וואס האבן נישט
אויסגעזען אזוי ווייט קאמפארטאבל, אז דא זאל זיצן א דירעקטאר פון
א טעאטער, כאטש אפילו פון א יידישן. אין קיך האט די אלטע אראפגעווארפן דעם ברעמעק האלץ, אויסגעגלייכט זיך די ביינער און באטראכט מיט אירע אלטע רויטע פארוויינטע אויגן דעם אריינגעקומענעם.
    
― צו וועמען, הייסט עס, דארפט איר?
    
― הייסט עס צו אים אליין טאקע, צום דירעקטאר האצמאך, מיין
איך, האלצמאן. זאגט אים, זייט מוחל, אז זיינער א גוטער פריינט איז
געקומען אים מבקר־חולה זיין און וויל זיך זען מיט אים.
    
― זיך זען מיט אים? ― די אלטע האט אויפגעהויבן און אראפגעלאזט ביידע הענט. ― מיט אים זען זיך איז שווער. ער איז שוין ווייט...
    
― אוועקגעפארן?
    
די אלטע האט ווידער אויפגעהויבן און אראפגעלאזט ביידע הענט.
נאכדעם האט זי זיך אנגעבויגן צום אריינגעקומענעם גוטן פריינט, ווייל
זי איז געווען מיט צוויי קעפ העכער פון אים, און האט אויסגעשריגן
אים אין אויער אריין, גלייך ווי יענער וואלט געווען טויב:
    
― עליו השלום.
    
שלום מאיר מוראווטשיק איז אפגעשפרונגען, פארבראכן די הענט:
    
― געשטארבן? האצמאך, מיין איך, האלצמאן געשטארבן? וואס
רעדט איר?
    
― וואס איך רעד? אז אך און וויי איז מיר. ס׳איז מיינער א זון.
א בן־יחיד. איינאונאיינצי...
    
די אלטע האט נישט געקאנט אויסרעדן דאס ווארט. זי האט זיך
אראפגעלאזט אף א פירעקיקער קיכשטול בא דער טיר, באהאלטן דאס
אלטע געקנייטשטע פנים אין איר אלטן צעריסענעם פארטעך, און אירע
ברייטע טרוקענע פלייצעס האבן געזאגט, אז די אלטע וויינט יאמערלעך.
    
דאס ווארט „געשטארבן״ איז א מיאוס ווארט און האט אין זיך,
אפנים, א גוואלדיקן כוח. שלום מאיר מוראווטשיק איז געבליבן אפהענטיק און האט גאר פארגעסן, אז דער, וואס איז געשטארבן, איז, אייגנטלעך, געווען זיינער א בלוטיקער שונא. אדרבא, עס האט זיך אים גאר
אויסגעדאכט, אז ער האט פארלוירן א גוטן פריינט, א נאענטן פריינט.
זייער א נאענטן פריינט. מען קאן זאגן, אן אייגענעם. א קלייניקייט ―
ער און האלצמאן\? ער האט אפגעווארט א ביסל, נאכדעם האט ער זיך
אוועקגעזעצט צו איר נאענטלעך, אף א צווייטער קיכשטול:
    
― זענט איר, הייסט עס, זיינע א מאמע? מיין פריינטס מאמע?
מיין פריינט פלעגט מיר אבער טאקע דערציילן אפט פון זיין מאמען. כמעט
נישט ארויסגעלאזט די מאמע פונעם מויל. „איך זאל אזוי דערלעבן זען
מיין מאמע״ ― דאס איז געווען בא אים די גרעסטע שבועה. וואס ווייסט
איר, וואס פאר א געטרייען זון איר האט געהאט! וואס פאר א גוטער
ברודער דאס איז געווען! א גוטער ברודער? מיטן לעצטן ביסן זיך טיילן!
און ווער שמועסט מיט מיר ― נישט שייך צו זאגן, איין גוף, איין נשמה,
גאט זאל מיר אזוי געבן גליק און הצלחה.
    
און נאך א סך מעלות און שבחי ם האט שלום־מאיר מוראווטשיק
געהאט צו דערציילן אף זיין געשטארבענעם פריינט פאר דער אלטער
מאמע, און עס האט זיך אים אויסגעזען, אז אלצדינג, וואס ער דערציילט, איז תורת אמת.
    
פאר דער אלטער מאמען זיינען די דאזיקע ווערטער געווען, פארשטייט זיך, א זאלב צו איר פרישן ווייטיק. דאנקען גאט, עס האט זיך געפונען כאטש איינער א גוטער פריינט פאר איר זון, וואס איז נעבעך אויסגעגאנגען, ווי א ליכט, איינער אליין, עלנט און ווייט פון דער היים, אין
דעם דאזיקן וויסטן פינצטערן לאנדאן, וואס וואלט געמעגט איינגעזונקען ווערן אזוי ווי סדום, ווארעם ווען נישט דאס וויסטע פינצטערע לאנדאן, וואלט דאך איר זון נאך געהוסט און געהוסט ווער ווייס וויפל יארן...
    
און די ארעמע שרה־ברכה האט אויסדערציילט איר אומגליק פאר
איר זונס פריינט, טאקע אט דא אין קיך זיצנדיק, ווי אזוי איר הערש־בער
האט געהוסט, ווי אזוי ער האט געבלוטיקט, ווי אזוי זי האט אים געראטעוועט, און וויפל דאס האט געקאסט, ווארעם א קלייניקייט איר זון? אזא
זון! און נאכדעם ווי אזוי ער איז געשטארבן, ווי אזוי זי האט נישט געוואלט גלויבן, ווארעם ווי קאן איר זון שטארבן? אזא זון?! און נאכדעם ווי אזוי מע האט אים צוגענומען, נישט באהאלטן, ווי מע באהאלט
בא אונדז, מיט א מטה, מיט כלים, מיט שמשים. ווער? וואס? געקומען
עטלעכע מלאכי־חבלה מיט שווארצע ספאדקעס, מיט א הויכן שווארצן
וואגן, ארויפגעכאפט און אוועקגעפירט, נישט געלאזט אפילו זיך אנוויינען, ווי עס געהער צו זיין. עפעס טאקע נאר אן אויסכאפעניש איז אף
אים געקומען, קומען זאל אף זיי אלעמען דא אן אויסכאפעניש אין איין
טאג, רבונו־של־עולם!
    
― קווא! קווא! קווא! ― האט זיך געלאזט הערן פון די אינעווייניקסטע חדרים א מאדנע קוויטשיק קולכל, וואס האט געקאנט זיין א פישטשן פון א קליין הינטל, אדער א מיאוקען פון א קעצל.
    
מוראווטשיק האט אויסגעדרייט דעם קאפ, געכאפט א קוק אף דער
אלטער, וואס איז מיטאמאל אנטשוויגן געווארן. זי האט זיך אויפגעכאפט
פונעם ארט, נישט געוווסט, וווהין זי זאל זיך ווארפן, האט זי אראפגעלאזט דעם קאפ און געבליבן שטיין אינגאנצן א פארלוירענע.
    
שלום־מאיר, וואס איז געווען נישט אזוי אלט ווי געניט, האט נאכן
טאן, אפנים, פארשטאנען, וואס דאס איז פאר א מין קוואקען, און ער
האט זיך אויסגעדרייט מיטן פנים צו דער אלטער און אף זיין הייזעריק
קול א פרעג געגעבן:
    
― א „יאטל״?
    
נישט באקומען דערויף קיין ענטפער, האט ער געשטעלט אן אנדער
פראגע:
    
― וועמענס „יאטל״?
    
נישט באקומען קיין ענטפער דערויף אויך און באטראכט די אלטע,
ווי זי שטייט נעבעך א פארלוירענע, האט ער געפונען פאר נייטיק מער
נישט פרעגן גארנישט. ער האט נאר א זאג געגעבן פון זיך, גלאט אין
דער וועלט אריין:
    
― א רעשטל צו די צרות?
    
― א רעשטל צו די צרות! ― האט א זאג געגעבן אויך די אלטע
און האט זיך צוגעזעצט צוריק צום אריינגעקומענעם גאסט, צו איר זונס
פריינט. ― איר האט דאס געזאגט, לאמיר האבן אזא יאר, ס׳איז טאקע
א רעשטל, אוי, א רעשטל צו די צרות!... ― ― ― ― ― ― ― ―
― ― ― ― ― ― ― ― ― ― ― ― ― ― ―
    
דאכט זיך, וואס ליגט אזעלכעס אין די פינף ווערטער: „א רעשטל
צו די צרות?״ זיי זיינען אבער געזאגט געווארן אזוי צו דער צייט און
מיט אזא ריכטיקן טאן, אז זיי זיינען געווען א שליסל אף צו עפענען
דער אלטערס מויל און דער אלטערס הארץ, און זי האט פאר איר זונס
פריינט דערציילט אלצדינג, דעם גאנצן אמת ― דאס, וואס האט געזאלט וויסן נאר זיי אינצווייען: זי און איר טאכטער זלאטקע, און גאט
א דריטער...
    
קאפיטל פינף און זעכציק
  
שלום־מאיר מוראווטשיק ― א גוטער פריינט
    
א מענטש קאן גארנישט וויסן, ווער ס׳איז אים א גוטער פריינט
און ווער א שונא. אן עבירה, וואס דער דירעקטאר האלצמאן קאן נישט
אויפשטיין פון קבר און א קוק טאן אף זיין בלוטיקן שונא שלום־מאיר
מוראווטשיק, ווי ער לייגט זיך אוועק פאר זיין אלטער מאמע שרה־ברכה און פאר זיין שוועסטערל זלאטקע. ער וואלט זיכער ניט געגלויבט
זיינע אויגן. ער וואלט געשטוינט, ווי אזוי אט דער שלום־מאיר, וועמענס
פנים ער האט נישט געקאנט זען אן דעם, ס׳זאל אים נישט „אויפקאכן
אלע געבליטן״, פארט איצט מיט זיין מאמע און שוועסטער אף דער
שיף קיין אמעריקע, טיילט זיי צו „כל הפארגעניגנס״, לויפט אריין אלע
מאל צו זיי אין דער קאבינע צווייטער קלאס, געווויר ווערן, וואס פעלט
זיי, וואס פארלאנגען זיי, טאמער דארפן זיי עפעס?
    
דער אלטער שרה־ברכה און איר טאכטער זלאטקע פעלט אבער
גארנישט און זיי פארלאנגען נישט קיין זאך און זיי דארפן נישט קיין
זאך. זיי ביידע זיצן איבער א קליין באשעפענישל, א נפשל, וואס איז
איינגעהילט אין ווינדעלעך און איינגעוויקלט אין קישעלעך און קוקט
ארויס ווי א ליאלקע אף גאטס וועלט מיט א פאר אייגעלעך, בלויע ווי
דער הימל און קלאר ווי די שיין. און א מיילעכל האט עס, ווי א פייגעלע, און דאס פנימל בא דעם איז ווי פארטראכט, גלייך ווי עס האט
שוין אייגענע מחשבות. אך, ווי גוט דאס איז, וואס זיי האבן געטראפן
מיט זייער נסיעה אין אזא צייט, ווען דער ים איז שטיל „ווי שבת נאכן
טיש״. געלויבט דער אייבערשטער! נישט אזוי פאר זיך דאנקען זיי גאט,
ווי פאר אט דעם נפשל. נעבעך א גאטס באשעפענישל ― וואס ווייס
עס? און א קליין קינד, האבן זיי געהערט זאגן, ליידט נעבעך אפן וואסער נישט ווינציקער ווי א גרויסער. נישט מער ― אן עופעלע, א שטומע צונג...
    
א מאדנע זאך מיט די צוויי! מילא פון זלאטקען שמועסט מען נישט.
זלאטקע, אז זי איז נאך געלעגן אין געהאקטע ווונדן, געמיינט, אז ס׳איז
אן עק, זי געזעגנט זיך מיטן לעבן, ממש געזען פאר זיך דעם מלאך־המות, נאר דערהערט דעם ערשטן פיסק פונעם געבוירענעם וועזן, האט
זי זיך שוין געבעטן, מען זאל איר ווייזן דאס, וואס איז געבוירן געווארן.
און פון דער ערשטער מינוט, וואס זי האט דאס דערזען, האט זיך דערוועקט אין איר א געפיל פון רחמנות אן אן ערך צום דאזיקן נפשל, און
עס זיינען איר אין איין מינוט פארגאנגען אלע ווייטיקן, פארהיילט אלע
ווונדן. ווו איז אהינגעקומען דער בזיון, וואס זי האט געמיינט פריער,
אז זי וועט אים זיכער נישט אריבערטראגן? ווו זיינען אהינגעקומען אירע פריערדיקע געדאנקען וועגן דעם, וואס מע זאל זי וועלן עמעצער איבערפארן אין דעם טומלדיקן גיהנום, וואס הייסט לאנדאן, אבי פטור צו
ווערן איינמאל פאר אלעמאל פון דער חרפה, וואס האט זיך, ווי א מוראדיקער וואלקן, געטראגן אקעגן איר מיט סכנת־נפשות!? אלע געדאנקען און אלע געפילן האבן אפגעטראטן דעם איין און איינציקן געדאנק,
דעם איין און איינציקן געפיל, אז זי איז א מאמע...
    
אויב דא איז פאראן וועמען צו באווונדערן ― איז דאס די אלטע
שרה־ברכה. פאר איר איז דאס יא געווען, ווי א דונער אין מיטן העלן
טאג, ווי צען מויערן וואלטן איינגעפאלן אף איר, ווי הונדערט הארמאטן
וואלטן איר געטראפן גלייך אין הארצן אריין.
    
דאס איז געווען סאמע אין דער צייט, וואס זיי זיינען געזעסן שבעה
זי מיט איר טאכטער נאך איר געטרייען זון. זייערע אויגן האבן שוין
לאנג אויסגעטריקנט. די קוואלן פון טרערן האבן זיך שוין לאנג אויסגעלאזן. און א מאדנע פוסטקייט איז אריינגעטראטן אין זייערע הערצער,
און א מוראדיקע סומנעקייט מיט א מרה־שחורה האט ארומגענומען
זייערע נשמות.
    
― היינט איז דער זעקסטער טאג, ― האט זיך די מאמע אנגערופן
צו דער טאכטער. ― אם־ירצה־השם, איבערמארגן שטייען מיר שוין
אויף. וואס וועלן מיר טאן? וווהין וועלן מיר גיין? צו וועמען וועלן מיר
זיך קערן און ווענדן?
    
די אלטע איז שוין גרייט געווען ווידער אמאל איבעראנייס זיך
צעוויינען, איז איר פלוצעם די טאכטער געפאלן אפן האלדז, ארומגעכאפט קושן די אלטע מאמע, מוראדיק רויט געווארן, זיך אנגעכאפט מיט
ביידע הענט באם בויך און אויסגעלאזט מיט א געשריי:
    
― מאמע! ראטעווע ― איך בין פארביי!...
    
― גאט איז מיט דיר, טאכטער! א דונער האט מיך געטראפן ―
וואס איז דיר? וואס איז דיר?
    
די טאכטער האט גענומען ברעכן די הענט, כאפן זיך אלע מינוט
באם בויך, זיך שלאגן אין קאפ, רייסן פון זיך שטיקער פלייש און נישט
אויפגעהערט צו שרייען אין איין קול:
    
― מא ― מע! איך בין פארביי!...
    
עס איז געשען א נס, אדער אפשר איז דאס געווען דער אינסטינקט
פון א פרוי א מוטער ― די אלטע שרה־ברכה האט געכאפט אף זיך
דעם צעריסענעם בורנעס, פארגעסן דעם בזיון, פארגעסן אלצדינג אף
דער וועלט, אריינגעלאפן צו איין שכנה, צו דער אנדערער, זיך דערפרעגט אף אן אקושערקע ― און נאך א שווערער נאכט, אין וועלכער
איר טאכטער, איר אויג אין קאפ, האט זיך געראנגלט מיטן מלאך־המות,
געשוועבט צווישן לעבן און טויט, האט זי גאט באגליקט ― שוין צום
טאג גלייך ― מיט אן אייניקל...
― ― ― ― ― ― ― ― ― ― ― ― ― ― ― ― ― ―
    
אן אויסגעמאטערטע, א בלאסע, אן אויסגעצערטע, איז זלאטקע געלעגן אין בעט. די צעווארפענע שווארצע האר האבן זיך צעשפרייט אפן
ווייסן קישן. איר שפיציק נעזל האט זיך נאך מער פארשפיצט, די אויגן
האבן געבלאנדזשעט, זיך געצויגן מער אהין, צופוסנס, ווו איינגעוויקלט
אין א ליילעך האט זיך גערירט און גערודערט א לעבעדיקע זאך. זי האט
זיך צוגעהערט מיט נייגעריקייט, ווי עפעס שנארכט און פארשקעט און
פישטשעט און קאוויוטשעט שטיל, ווי א קעצעלע.
    
יונג און שיין איז געווען די דאזיקע געווינערן. דאס פנים קינדיש,
בלוט און מילך. די הענטלעך קליין. די ברוסט הארט און שעמעוודיק.
און אלץ אינאיינעם האט זיך ווי געבעטן און באקלאגט זיך: יידישע
קינדער, אוי־וויי, איך בין נאך נישט אלט קיין אכצן יאר!״...
    
גאנץ אנדערש האט אויסגעזען שרה־ברכה. די אלטע מאמע האט
פארקאטשעט די ארבל ביז די ברייטבייניקע עלנבויגנס, ארויסבאוויזן די
אפגעשטאנענע אנגעדראלענע אדערן פון אירע ברייטע טרוקענע הענט,
פארלייגט די פאטשיילע אף יענער זייט אויערן, אונטערגעשטעקט דעם
פארטעך, געבראכט צו טראגן א שווערע הילצערנע באליע, וואס מע
וואשט גרעט, צוגעשטעלט אן אקראפ אף צו באדן דאס קינד און געזידלט, געשימפט און געטאדלט די שטאט לאנדאן מיט אירע איינוווינער
אף וואס די וועלט שטייט.
    
― א שטאט ― איינגעזונקען זאל זי ווערן! א הויף ― פארברענט
זאל ער ווערן! שכנים ― אף קיין גוטן ארט זאלן זיי נישט שטיין! עס
זאל זיך נישט געפינען צווישן יידן א מולטער, א הילצערנער מולטער!...
    
הקיצור, די אלטע איז אריין אין איר מאמע־ראלע, גלייך ווי זי
וואלט זיך צו דעם געריכט שוין פון לאנג, גלייך ווי זי וואלט געוווסט,
וואס דא וועט פארקומען... וואס זאלט איר קלערן? אוודאי איז איר
ווייטיק גענוג גרויס און דער בזיון נאך גרעסער. עס זאל זיך איר עפענען א גרוב, וואלט זי זיך אריין א לעבעדיקע. נאר וואס זאל מען טאן??
זי וועט דאך נישט אוועקזעצן זיך איצטער זאגן מוסר דער טאכטער,
וואס איז נאר וואס איבערגעקומען אזא סכנה. לאז נאר דער אייבערשטער העלפן , זי זאל אויפשטיין בשלום, וועט זי איר נישקשה, אויס־לומרן ווי עס געהער צו זיין. זי וועט זיך שוין צו איר א נעם טאן, איר
געבן א וויסטן סוף: זאג נאר טאכטער לעבן! ווי אזוי און ווען און ווו
און... פון וועמען? פארפינצטערט און פארוויסט זיינען זיי ביידע געווארן
― וואס וועלן זיי טאן? וווהין וועלן זיי גיין? צו וועמען וועלן זיי זיך
קערן און ווענדן?״...
    
דאס וועט אבער אלץ זיין נאכדעם. שפעטער, נישט איצט. איצט
דארף מען זי צוזען, צופילנעווען, צושטעלן צוויי מאל אין טאג א יייכל...
א קימפעטארן, אן ערשטלינג ― א דונער האט זי דערשלאגן!... און דאס
קינד? וואס איז שולדיק דאס קינד? גאט די נשמה. א לעבעדיק באשעפעניש. א צער־בעל־חיים. ס׳זאל וועלן אליין זיך אפטראגן, וואלט עס
אוודאי געווען א חכמה פון דעם. נעמען דאס און דערווערגן ― דאס
נישט. אדער אפקאכן מיט זודיק וואסער ― דאס אויך נישט. מען איז
דאך עפעס יידישע קינדער אף דער וועלט, צי ניין? א שטיקל גליק כאטש,
וואס ס׳איז געבוירן געווארן א מיידל, נישט קיין יינגל: פארשפארט א
ברית ― ווינציקער מיט א בזיון... און ווי אף צו להכעיס, א געזונט
מיידל, קיין עין־הרע, א מויד! און שיין איז דאס ― טאקע נאר אף
טשעקאוועס. אלע שכנות זאגן, אז זיי האבן אזא קינד שוין לאנג נישט
געזען. אין וועמען איז דאס געראטן?
    
― אין וועמען? אינעם טאטן, ― זאגט זיי שרה־ברכה. ― ער איז
א שיינער יונג, א שניידער, אין אמעריקע איז ער...
    
שרה־ברכה פילט, אז עס ברענט אף איר דאס אלטע פנים פאר
בושה. אפגעלעבט אזויפיל יארן, און אף דער עלטער געווארן א ליג־נערן, אז אך און וויי איז צו אירע גרויע האר און א קלאג אף אירע
שונאימס קעפ, זיין זאלן זיי אלע די כפרה פאר איר קינד מיט אים אינאיינעם!...
    
וועמען די אלטע האט געמיינט מיטן נאמען „אים״ ― דאס איז
נישט אזוי שווער צו טרעפן... שיין איז נאר דאס, וואס זלאטקע איז שוין
אויפגעשטאנען פון קימפעט, שוין ארומגעשלעפט זיך איבער דער שטוב
― און שרה־ברכה האט איר קיין וויסטן סוף נאך אלץ נישט געגעבן.
עס איז געווען לחלוטין איבעריק. ערשטנס דאס קינד, אן עופעלע. מע
דארף עס באדן ― וואס ווייס זלאטקע? משטיינס געזאגט, אליין א „פיס־קאליא״. און צווייטנס, אט דער הייזעריקער שלימזל, איר זונס גוטער
פריינט, שלום־מאיר מוראווטשיק, ער האט זיך פארנאדיעט צו זיי אין
שטוב, אנגעהויבן גיין צוויי מאל א טאג און פארגעלייגט דער אלטער
שרה־ברכה א פלאן, וואס האט באדארפט אויסלייזן זיי פון אלע צרות
און פון אלע בזיונות. ער מיינט חלילה נישט דערביי קיין זאך. אדרבא.
ער טוט עס נאר אויס ריינע גוטפריינדשאפט צו איר און צו איר זון,
עליו השלום, וואס איז געווען זיין בעסטער איינציקער פריינט ― „גאט
זאל אים אזוי געבן גליק און הצלחה״.
    
קאפיטל זעקס און זעכציק
  
א מענטש אן א גאל
    
תחילת איז אונדזער מוראווטשיק ― עס קאן זיין ― טאקע נישט
אויסן געווען קיין זאך. אריינשטעקן א נאז אין יענעמס טעלער, געווויר
ווערן, מיט וואס דארט שמעקט, און דינען יענעם מיט אן עצה, ― דאס
איז א יידישע זאך. נישט מער, שלום־מאירס נאז האט א ביסל צו א
שארפן חוש־הריח. דאס וואס אן אנדערער באדארף האבן דערויף וואכן
און אפשר חדשים, וועט דאס אייך מוראווטשיק דערגיין אין א טאג. אט
דער דאזיקער מענטש האט אין זיך א כוח! ― באלד ווערט ער אייך א
גוטער ברודער, און איר וועט אים פארטרויען, ווי אן אייגענעם, אויסדערציילן, וואס בא אייך אונטער די נעגל טוט זיך. נישט נאר די אלטע שרה־ברכה, נאר אפילו די שעמעוודיקע זלאטקע האט אים געקוקט אין מויל
אריין און זיך צוגעהערט צו זיין הייזעריקע שטימע און צו זיינע ווערטער,
וואס האבן זיך, ווי א בוימל, געגאסן צו זיי אין הארצן אריין. ער האט
צו זיי געזאגט:
    
― וואס זאל איך מיט אייך טאן, אז איר, מומעניו, זענט א יידענע פון דער אלטער וועלט, און אייער טאכטער איז א שעפעלע? איר
פרעגט מ י ך, וועל איך אייך זאגן אקוראט, וואס דא טוט זיך, איך
וועל אייך לייענען ווי פון א ביכל. איך קען מיינע לייט, פארשטייט איר
מיך, אויסגעבונדן. איך בין דאך עפעס אליין אן אקטיאר. דער חברהמאן, אף וויפל איך קען אים פון דער היים, נאך פון האלענעשטי, ― איך
געדענק אים ווי דורכן שלאף ― איז א בחור, לאמיר האבן אזא יאר.
נישט מער, ער איז אוועק קיין אמעריקע, איז ער ארויס פון די האלאבליעס און פארגעסן דעם זיי־געזונט, ווי זאגט מע בא אונדז; „דאלי
אטשי, דאלי סערדצע״. איז אבער אין אמעריקע פאראן א זאקאן, באלד
אז א בחור טוט אפ אזא מעשה, וואס סע קומט אים דערפאר א קניפ
אין בעקל (בא די ווערטער כאפט ער א קוק אויפן „יאטל״, וואס בא
זלאטקען אפן שויס, און זלאטקע ווערט רויט ווי א צוויק און לאזט אראפ
די אויגן...) מאכט מען נישט מיט אים קיין לאנגע שהיות: איינס־צוויי־דריי ― און „הרי את מקודשת לי בטבעת זי, האלט מיך צי, איך פלי,
איך פלי״... און טאמער חלילה זאגט ער לא, איז דערויף פאראן א חד־גדיא: דארט רופט מען עס „קונקעל־מונקעל״, אדער „סיקסינג״*; איך
ווייס, כאטש איך בין דארט נישט געווען. איך גיי ערשט אהין; איך
האב דארט, פארשטייט איר מיך, א ביזנעס צו איינער א בארימטער זינגערין, א פרימאדאנע, וואס אויב עס וועט מיר געראטן, וועל איך מאכן
המוציא מיט האניק און וועל אנשלאגן אט אזא היטל מיט גאלד ― דאלארן רופט מען עס בא זיי. דאלארן, דארפט איר וויסן, איז א גוטע מטבע. פאר איין דאלאר באקומט מען בא אונדז אזוי גרויס ווי צוויי קאר־בוינים... וואס זשע, הייסט עס, האב איך אייך געוואלט זאגן? יא, אז
פארן, זאלן מיר פארן אינאיינעם, ווארעם איך, אז איך וועל נעבן א רעד
―――――
    
* סינג־סינג ― טורמע.
מיט דעם בחור, וועט דאס זיין ויאמר ― און ער האט געזאגט, אל ―
צו, משה ― משהן, לאמר ― אזוי צו זאגן. איך, פארשטייט איר מיך,
האב פיינט ציגעלע־מיגעלע, און אן אקטיאר מיט אן אקטיאר איז גאר
אנדערע דיבורים. בא מיר, זייט זיכער, וועט ער שוין גיין אפן דראנזשיק!
איר מיינט, מחמת וואס טו איך עס? מער נישט פאר רחמנות. איך האב
רחמנות אף אייער טאכטער און איך וויל, אז איר „יאטל״ ― אף מיר
אזא יאר, וואס פאר א „יאטל״ דאס איז ― זאל האבן א טאטן. מער
וויל איך גארנישט, גאט זאל מיר אזוי געבן גליק און הצלחה.
    
שלום־מאיר מוראווטשיק האט זיך נישט באגנוגנט מיט ווערטער
אליין. בא אים איז א כלל: איז ער עמעצן איבערגעגעבן ― איז מיטן
גוף און מיט דער נשמה און מיטן לייב און לעבן. ער האט נישט געקאנט
צוזען, ווי די אלטע שרה־ברכה טראגט זיך אליין אלעמאל אדער מיט א
ברעמעק האלץ, אדער מיט א בארעל מיסט. „לאזט מיך, וועל איך אייך
ווייזן, ווי אזוי מע טראגט האלץ, אז ס׳זאל זיך אייך אויסווייזן, אז
ס׳איז נישט קיין האלץ, נאר פעדערן״. אדער: „נישט אזוי נעמט מען
א בארעל מיסט. א בארעל מיסט נעמט מען אט אזוי״.
    
דעסגלייכן האט ער נישט געקענט ליידן, וואס זלאטקע טויטשעט
זיך מיטן „יאטל״ גאנצע טעג מיט גאנצע נעכט. אמת, ער אליין האט קיין
„יאטלעך״ קיינמאל נישט געהאט. הלוואי ווייטער, דערפאר האט ער א
שוועסטער, אפילו נישקשה פון א קבצנטע, נאר א קינדלענדיקע איז זי
מיט סכנת נפשות! זי האלט פון דער מאדע „צוויי־קינדער־סיסטעם״ און
האט אלע יאר א צווילינג. דעריבער איז ער אזוי געניט אין די זאכן. ער
ווייס אפילו א סגולה, וואס מע טוט, אז א קינד זאל אויפהערן שרייען.
    
און נישט לאנג געטראכט, כאפט ער ארויס בא זלאטקען פון די
הענט דאס קינד, וואס האט אין דער מינוט געהאלטן סאמע אין רעכטן
שרייען, און האט דאס גענומען ווארפן מיט ביידע הענט רעכטס און
לינקס ארויף און אראפ, אזוי אז דאס „יאטל״ איז טאקע אנטשוויגן געווארן, נאר דערפאר איז אבער בא זלאטקען שיער דאס הארץ נישט איינגעפאלן פאר שרעק.
    
פאר איר אייגענעם ברודער האט זלאטקע אין איר גאנצן לעבן
נישט ארויסגעזאגט קיין הונדערטחלק פון דעם, וואס זי האט ארויסגעזאגט פאר אט דעם מוראווטשיקן. אים האט זי פארטרויט אט דאס, וואס
זי האט אפילו פאר איר אייגענער מאמען נישט פארטרויט.
    
דאס איז געווען אין א פרימארגן, ווען שרה־ברכה איז געווען אין
מארק איינקויפן אף „דינער״ און זלאטקע איז געבליבן מיט מוראווטשי־קן אליין, ― יענעם פרימארגן איז זלאטקע געווען מאדנע אויפגערעגט.
    
― איך האב צו אייך א בקשה, ― האט זי אים א זאג געגעבן מיט
א געבראכן קול און האט שוין חרטה געהאט. נאר אנגעהויבן ― איז
פארפאלן.
    
― וואס פאר א בקשה, קעצעלע? אין פייער און אין וואסער.
    
מיט ציטערנדיקע הענט האט זלאטקע ארויסגענומען פון בוזעם
אין א געלער פאטשיילע איינגעוויקלט עפעס א זאך. די דאזיקע „זאך״
איז איר פארבליבן פון איר ברודער. ער האט דאס איר איבערגעגעבן א
שעה פארן טויט, אנגעזאגט איר, מיט האלבע ווערטער שוין, „זי זאל דאס
היטן, ווי דאס שווארצאפל פון אויג, אז קיין פויגל זאל פון דעם נישט
וויסן, אפילו די מאמע״... בא די דאזיקע ווערטער האט זיך האלצמאן
פארהוסט, אנגעהויבן גוסן און מער נישט געקאנט שוין זאגן גארנישט
נישט...
    
אפגעגעבן די „זאך״ צו איר נייעם פריינט, האט זלאטקע דערפילט,
אז ס׳איז איר אראפ א שטיין פונעם הארצן. זי האט צו אים געזאגט:
    
― איך גיב אייך אוועק אט דאס קניפל ― אונדזער גאנצן חיות.
איך פארטרוי אייך מיין נשמה. נעמט אט דאס א און טוט מיט דעם,
וואס איר ווילט, אבי ברענגט מיך צו א י ם, אזוי ווי איר האט דאס
געזאגט...
    
מער האט די ארעמע זלאטקע נישט געקאנט ריידן. א גאנצער שטורעם האט זיך אויפגעהויבן בא איר אין הארצן און עס האבן זי געשטיקט
די טרערן. שלום־מאיר מוראווטשיק איז געווען גערירט, אז ער האט גאר
נישט אריינגעקוקט, וואס אין קניפל טוט זיך, און האט דאס, ווי א קונצנמאכער, אראפגעלאזט גלייך אין קעשענע. אגב איז אנגעקומען די אלטע, און ער האט מער נישט געקאנט אז א טרייסל טאן זלאטקען בא דער
האנט און א זאג טאן איר:
    
― זייט זיכער, ליובעניו, זאל מיין נאמען נישט הייסן מוראווטשיק.
    
נישט שפעטער ווי אף מארגן איז מוראווטשיק געקומען צו גיין א
געראזירטער און אנגעטאן פון קאפ ביז פיס אין שפאגלנייעם ווי א חתן
צו דער חופה און א זאג געגעבן ברייטלעך:
    
― הערט זשע אויס, מומעניו, די מעשה דערפון איז אזוי. מיינע
ביזנעס, דאנקען גאט, גייען א סך בעסער, ווי איך האב גערעכנט. ס׳איז
גאלע גימל ארום און ארום. נישט מער איין זאך: מע רופט מיך קיין
ניו־יארק. אויב איר ווילט פארגעסן אין אלע צרות און האבן נחת אף
אייערע עלטערע יארן, זאלט איר נישט מאכן קיין לאנגע שהיות און
שוין נעמען, ווי זאגט ער, דאס פעקל מיטן זעקל, איך מיין די טאכטער
מיטן „יאטל״, און הלך משה מרדכי מיטן רעכטן פוס. איך טו א שפרונג
נאך טיקעטס, שיפסקארטן הייסט עס, און פון קיין געלט זאלט איר מיר
נישט ריידן. גאט וועט העלפן וועלן מיר זיך צערעכענען...
    
שרה־ברכה האט זיך איבערגעקוקט מיט איר טאכטער. זי האט נישט
פארשטאנען, וואס דאס איז פאר א מין אנשיקעניש? דאכט זיך א שלימזל ― און נעמט אף זיך אזוי פיל! און פאר גרויס התפעלות, אפנים,
האבן זיך אראפגעקייקלט אראפ איבער איר אלט געקנייטשט פארמעט־פנים צוויי קיילעכדיקע טרערן, ווי באב. זי האט נאר וואס געקליבן זיך
אפדאנקען איר זונס גוטן פריינט, אים בענטשן און ווינטשעווען אים, ווי
ער האט דאס בא איר כשר פארדינט, האט ער זיך פארשטעלט מיט די
הענט ביידע אויערן און איז אוועק, גארנישט געוואלט הערן אפילו.
    
― שיין! שיין! שיין! א גוטן טאג. איך לויף נאך בילעטן, און איר
גרייט זיך אין וועג אריין. מארגן פארן מיר. אדיעו.
    
― ביסט עפעס א מבין? א מענטש אן א גאל! ― האט די מוטער
א זאג געגעבן צו דער טאכטער, אויפגעהויבן און אראפגעלאזט ביידע
הענט און געבליבן שטיין אין מיטן שטוב.
    
― א מענטש אן א גאל, ― האט איר טאכטער צוגעגעבן, און ביידע האבן זיי זיך גענומען גרייטן אין וועג אריין.
    
קאפיטל זיבן און זעכציק
  
ראפאלעסקאס גרויסער דורכפאל
    
מיר האבן איבערגעלאזט אונדזער יונגן העלד ראפאלעסקא צווישן
צווייטן און דריטן אקט מיט דער פרימאדאנע הענריעטא שוואלב, ווי זי
האט זיך אריינגעריסן צו אים מיט א געלעכטער אין גארדעראבע פונקט
אין דער מינוט, ווען ער איז נאר וואס געווויר געווארן פונעם בארבער,
אז אין טעאטער אף זיין פארשטעלונג געפינט זיך ראזא ספיוואק.
    
― א קאמעדיע מיט אונדזערע אפטאונער אריסטאקראטישע קאלעגעס. א קאמעדיע, א וואדעוויל, כא־כא־כא! דו ווייסט? זיי זיינען דאך
אנטלאפן געווארן, כא־כא־כא!
    
ראפאלעסקא, וואס האט געהאלטן בא ארויסלויפן פון דער גארדעראבע, אליין נישט צו וויסן וווהין, באגעגנט זיך מיט הענריעטען,
האט ער זיך א נעם געגעבן צוריק און אויטאמאטיש א פרעג געגעבן בא
איר: ,,ווער איז אנטלאפן געווארן?״ דערויף האט הענריעטא דערלאנג
גאנץ בלאזנע א שמיר איבער דער נאז.
    
― דו גרינער אגרעס וואס דו ביסט! דו ווייסט גארנישט וואס
פארא געהויבענע געסט מיר האבן דא געהאט? גרישא סטעלמאך און
ראזע ספיוואק... אין לאזשע נומער דריי זיינען זיי געזעסן. די צווייטע
פון דער דירעקטאר־לאזשע. מיר האבן זיך מיט איר באקענט... עס זיינען
איר געפעלן מיינע בראסלעטן. איך האב איר געזאגט, אז דאס האב איך
א מתנה פון דיר. זי האט זיך נאכגעפרעגט, פון וואנען דו ביסט...
    
― וואס זשע האסטו איר געזאגט?
    
― וואס זאל איך איר זאגן? איך האב איר געזאגט, אז דו ביסט
פון בוקארעשט, כא־כא! די רומענישע קעניגן, כא־כא־כא! מע קאן שטארבן פאר געלעכטער. נאר דאס איז נאך אלץ גארנישט אקעגן דעם, ווי זיי
זיינען אנטלאפן פון טעאטער. ווער עס האט זיי נישט געזען לויפן, דער
האט גאר קיין שענערס נישט געזען, כא־כא־כא!
    
ראפאלעסקא האט זיך גענומען ווישן דעם קאלטן שווייס, וואס איז
אים ארויסגעטראטן אפן שטערן, און ער האט זי קאלטבלוטיק, אף וויפל
ס׳איז נאר מעגלעך געווען, א פרעג געגעבן:
    
― וואס זשע האבן זיי אייגנטלעך באדארפט אנטלויפן?
    
― אפנים, ס׳איז זיי בא אונדז נישט געפעלן, כא־כא, אזעלכע אריסטאקראטן! א קלייניקייט? איך האב נאכגעקוקט די גאנצע צייט, וואס דו
האסט געשפילט, איז דאס פארל געזעסן און געלאכט, כא־כא־כא!...
    
אין דעם קלאגעדיקן ראמאן פון אונדזער העלד צו דער פרימאדא־נע שוואלב זיינען געווען פארשיידענע מאמענטן. עס זיינען געווען צייטן,
ווען ער האט זי פיינט געהאט פאר איר נארישקייט, נישט געקאנט אנקוקן. עס זיינען געווען צייטן, וואס ער האט איר מוחל געווען איר טפ־שות, איבערגעטראגן אלע אירע קאפריזן און געווען מיט איר חבר... אין
דער מינוט, וואס מיר באשרייבן אצינד, איז זי אים געווען אזוי נמאס,
אז נישט נאר ער האט זי פיינט געהאט ― ער איז גרייט געווען זיך
ארויפווארפן אף איר, זי אננעמען מיט ביידע הענט פארן גארגל און
דערווארגן זי, אדער פארשטופן איר דאס מויל מיט א טאשנטיכל און
זי דערשטיקן, ווי בא שעקספירן אטעלא דערשטיקט דעזדעמאנען ― אזוי
שטארק האט געקאכט אין אים דאס בלוט. און עס האט אים געקלאפט
ווי מיט צען האמערס אין די שלייפן, און מאדנע רינגעלעך פון אלערליי
פארבן האבן זיך אים געדרייט פאר די אויגן. עס האט אים געקיצלט
אין נאז, און די ציין האבן אים שטילערהייט געקריצט אין מויל. א חיה,
א ווילדע, א צערייצטע חיה האט זיך אין אים אויפגעוועקט. מע האט
באדארפט זיין שטארקער פון אייזן, מע האט באדארפט זיין אין דער
אמתן א העלד, מע זאל אריבערטראגן דאס, וואס אונדזער העלד ראפא־לעסקא האט איבערגעלעבט אין די דאזיקע עטלעכע שווערע־שווערע מינוטן.
    
און הענריעטא שוואלב איז שוין לאנג נישט געווען אזוי אויפגעלייגט,
ווי אין דעם אוונט. זי האט זיך א ווארף געגעבן אף ראפאלעסקאס בענקל, וואס אקעגן שפיגל און פארווארפן דעם קאפ ארונטער און, קוקנדיק
אין שפיגל אף אירע אייגענע ווייסע ציין, האט זי זיך אזוי צעלאכט, אז
דער בארבער האט זיך געטראכט: „טאמער איז קארג, נאט אייך נאך א
משוגענע״...
    
― ניין! ― האט הענריעטא איבערגעקייעט נאכאמאל און נאכאמאל.
― מע האט באדארפט אנקוקן, ווי די צוויי האבן זיך גענומען אונטער
די הענט און ― מארש־מארש פון דער לאזשע איבערן גאנצן קארידאר,
ווי א בליץ גלייך אין דרויסן ארויס, צום אויטאמאביל, און דאס פובליקום: בראווא, ספיוואק! בראווא, סטעלמאך! ― א ריינע קאמעדיע. א
וואדעוויל, כא־כא־כא! כא־כא־כא!...
    
― הארריאפ! עס גייט שוין דער דריטער אקט, ― האט אויסגערופן א הויכער דזשענטעלמען און האט אריינגעשטעקט דעם קאפ צו רא־פאלעסקאן אין גארדעראבע און באוויזן, אז ער האט א פויגלש פנים
אן א סימן פון ברעמען אף די רויטע אויגן. דאס איז געווען דער רעזשי־סער פון ניקעל־טעאטער, וואס גיט אכטונג אפן ארויסטריט פון די ארטיסטן, עס זאל זיין אין דער צייט.
    
דערהערט דעם „הארריאפ״, האט זיך אונדזער פרימאדאנע אויפגעכאפט און באפרייט דאס בענקל, און ראפאלעסקא האט זיך מיט אן אראפגעלאזטן קאפ אוועקגעזעצט צוריק צום גרים, און דער בארבער האט זיך
גענומען צו זיין ארבעט מיטן גאנצן ערנסט פון אן ארטיסט, וואס ווייס,
וואס ער האט צו טאן. גיך איז ארויפגעזעצט געווארן אף זיין ארט דער
פארוק, עס איז ארויפגעקעמט געווארן צוריק דאס קליינע בערדל; א
שמיר אהער, א רייב אהין ― און אוריאל אקאסטא איז שוין געשטאנען
ווידער גרייט אויפצוטרעטן אף דער בינע פארן פובליקום, וואס האט
זיך שוין א ביסל בארויקט און ארויסגעקוקט אפן גאסטראלער, אף דעם
יונגן אויפגייענדיקן שטערן לעא ראפאלעסקא פון בוקארעשט.
    
נאר אנשטאט דעם אויפגייענדיקן שטערן פון בוקארעשט, אנשטאט דעם סימפאטישן אוריאל אקאסטא, איז אף דער בינע געזעסן בא
א שרייבטיש דער אומסימפאטישער מנשה און גענודיעט דעם עולם מיט
זיינע מאנאטאנע רייד פון ביכער, חשבונות, ציפערן. „לאנג נאך וועט ער
דרייען א מוח, אט דער אלטער שטורמאק?״ האט זיך דאס פובליקום
געטראכט און געקוקט צו דער טיר, ווען וועט זיך שוין אמאל באווייזן
אוריאל? ענדלעך עפנט זיך די טיר, נאר אנשטאט אוריאל קומט אן
יהודית ― און עס פארבינדט זיך צווישן איר און צווישן איר פאטער
מנשה א לאנגער געשפרעך אן א סוף: „עס וועט אמאל נעמען אן עק, צי
ניין?״ דאנקען גאט, אט איז דער דינער:
    
― דאקטאר סילווא איז געקומען.
    
― שאראפ! ― זאגט שטילערהייט איינער פון פובליקום, ― אין
דער ערד אריין דעם דאקטאר דע סילווא, אוריאל אקאסטאן גיט אהער!
אט נודניקעס. איידער מע דערלאנגט דאס ביסל איינגעמאכטס צום טיש,
דארף מען זיך פריער אנזשליאקען מיט וואסער... אט! אט איז ער דא,
דער בחור.
    
עס קומט אן אוריאל אקאסטא און בלייבט שטיין בא דער טיר מיט
צונויפגעלייגטע הענט אף דער ברוסט, און א שוידער גייט דורך איבערן
גאנצן טעאטער, און עס ווערט שטיל ― א פליג דורכפליען. אלע זיינען
גרייט צו הערן עפעס נייע דיבורים, הויכע ווערטער, זען נייע אומגעוויינלעכע באוועגונגען. און ראפאלעסקא בלאנדזשעט מיט די אויגן איבערן
גאנצן טעאטער, און קוים וואס מע הערט פון אים א ווארט:
    
„דאס בין איך, דע סילווא...״
    
― א ליטל לאודער! העכער ― דערהערט זיך א געשריי פון גאנץ
אייבערשטער גאלעריע, און דער עולם פון דער איבעריקער גאלעריע
כאפט אונטער:
    
― ספיק אפ ― העכער! העכער!
    
און ראפאלעסקא קוים וואס ער שעפטשעט ארויס:
    
„מעג דער פארשאלטענער צוטרעטן צום הייליקן באשיצער פון ריינע נשמות?״
    
― לאודער! ספיק אפ! העכער! העכער! ― שרייט מען צו אים פון
דער גאנצער גאלעריע.
    
― שאראפ! שטילער! קווייעט! שטיל זאל זיין! ― ענטפערט מען
פון פארטער, און דער טומל וואקסט.
    
ראפאלעסקא, וואס איז ניט געוווינט צו אזא אויפנעמען, קוקט
ארויף. ער פארשטייט נישט, וואס באדייטן די דאזיקע קולות. עס דאכט
זיך אים, אז ער רעדט גאנץ הויך. ער ווערט מבולבל און פארגעסט, ווו
ער האלט. נאך איידער דע סילווא ענדיקט זיין דיאלאג, ווו ער דארף אים
דערקלערן, וואס צו טאן באם רב בן־עקיבא, פרעגט אים אוריאל: „זיך
אפזאגן? דאס ווארט קלינגט מיר אזוי פרעמד״... און ער ווערט אנטשוויגן, ווארעם דער, וואס שפילט די ראלע פון דאקטאר דע סילווא, אן
אקטיאר מיט א שווערן טריט און מיט גראבע ליפן, קוקט אף אים מיט
א מוראדיקן קוק און זאגט צו אים שטילערהייט:
    
― אין גאטעס ווילן! וואס פארכאפט איר די פיש פאר דער נעץ?...
    
און ער לאזט אויס הויך: „איך קום ערשט פון בית־דין, אקאסטא.
זיי זיינען שוין א ביסל ווייכער״...
    
ענטפערט אים דערויף אוריאל: „דאס ווייס איך גאנץ גוט. איך
זוך מיר שוין לאנג א וועג. נאר וואס קער זיך אן איינס צום אנדערן?״...
    
― גוט מארגן, געלע, רעטעך טראג איך... ― לאזט זיך הערן א
קול פון דער גאלעריע, און דאס גאנצע טעאטער ווי איין מענטש ווערט
לעבעדיק. עס טראגט זיך א געלעכטער, ווי אין וואלד א ווייטער דונער.
דער געלעכטער קאטשעט זיך, און דער ארעמער ראפאלעסקא, וואס איז
נישט געוווינט געווארן אנקומען צום סופלער, טוט זיך איצט א ווארף
צום סופלער־ביידל און דערזעט, ווי יענער מאכט צו אים עפעס מאדנע
העוויות, ווייזט אים מיט די הענט, ווינקט מיט די אויגן. נאר ער פארשטייט נישט, וואס יענער מיינט.
    
ראפאלעסקא האט שוין אליין דערפילט, אז ער גייט נישט גלייך, אז
עפעס וויגט זיך אונטער אים דער באדן, אט־אט פאלט ער אום. ער איז
שוין געגאנגען אף גאטס באראט, ווי א מענטש, וואס האט צוגענומען די
האנט פונעם הארצן: „כאפט דאס דער רוח ― ערגער פון ערגער וועט
דאך נישט זיין!...״ און טוט א זאג צו דע סילוואן גלאט אין דער וועלט
אריין:
    
„ווי איך זע, האב איך מיט אייך גארנישט וואס צו ריידן...״
    
― דאטס רייט! ― האט זיך געלאזט הערן דער זעלבער קול פון
דער אייבערשטער גאלעריע, און דאס גאנצע טעאטער האט געקייכט פאר
געלעכטער. מע האט שוין נישט געהערט, נישט דעם דאקטאר דע סילווא,
נישט דעם מאנאלאג פון אוריאל אקאסטא, וואס רעדט, בעת ער בלייבט
אליין, מיט שטאלץ, אז „חרטה האבן קאן ער נישט און זיין קאפ פאר
די רבנים וועט ער נישט אנבייגן״. דאס פובליקום הערט נישט אויף צו
לאכן אויך דעמאלט, ווען עס קומט אן די בלינדע אסתר מיט אירע צוויי
זין. עס העלפט נישט יהודית, וואס האט ערשט אט דא אנגעהויבן אריין
אין איר ראל. עס העלפט נישט דאס וואס ראפאלעסקא ענדיקט זיין ראל
אינעם דריטן אקט מיט היץ. פארפאלן. ער מעג שוין שפילן ווי גאט
אליין, וועט אים שוין נישט העלפן. דאס פובליקום איז געווען אויפגערעגט, צערייצט און בייז אפן קומיר, אפן אפגאט, וואס עס האט זיך צו
אים נאר וואס געבוקט, און מע האט גענומען הוקען און פייפן, אויספייפן אים גאר אפן העכסטן גראד. די שונאים פון מיסטער ניקעל און
דער צד שכנגדו פון דער „קאבעצארניע״ זיינען געווען גערעכט, וואס זיי
האבן געזאגט, אז די נאכט איז נאך גרויס און אז די טראגעדיע „אוריאל
אקאסטא״ האט פינף אקטן. זיי האבן זיך דערלעבט אזא נקמה, און דער
אויפגייענדיקער שטערן ראפאלעסקא האט געהאט אזא גרויסן מוראדיקן
דורכפאל, וואס זיי אליין האבן זיך אף אזויפיל נישט געריכט.
קאפיטל אכט און זעכציק
  
מוראווטשיק הינטער די קוליסן
    
די לעצטע סצענע פון דעם לעצטן אקט, ווו אוריאל אקאסטא לאזט
זיך לויפן, האט ראפאלעסקא דורכגעפירט גלענצנדיק. עס האט זיך אומגעקערט צו אים דער פריערדיקער גרויסער ארטיסט. ער האט זיך אנגעכאפט בא דעם קאפ און מיט באזונדערן פייער און מיט זעלטענער קראפט
האט ער ווי פון שלאף אויפגעוואכט, אויסגערופן מיט א לייבנגעשריי:
    
„גענוג!.. לאזט מיך! לאזט מיך! איך גיי... איך לויף!...״ און איז
ארויסגעלאפן הינטער די קוליסן און דארט האט ער דערפילט, אז עס
גליטשט זיך אים דער באדן אונטער די פיס און עס דרייען זיך אים די
דעקאראציעס פאר די אויגן ― איז ער געפאלן אף די הענט פונעם ערשטן מענטשן, וואס ער האט באגעגנט, עפעס אן אומבאקאנטן פארשוין
פון נידעריקן וווקס מיט א צעקנייטשטן קאפעליוש און מיט ממזרישע
אויגן. דער דאזיקער מענטש האט באמערקט, אז אוריאל אקאסטא פאלט,
איז ער צוגעלאפן און האט אים אונטערגעכאפט און אויסגעשריען אף א
הייזעריק קול צו די איבעריקע לייט, וואס הינטער די קוליסן:
    
― וואס שטייט איר, ווי ליימענע גולמס? וואסער גיט אהער, וואסער!
    
אין עטלעכע מינוטן ארום איז ראפאלעסקא געלעגן בא זיך אין גארדעראבע, אויסגעצויגן אף א סאפע, שוין אינגאנצן בארויקט און נעבן
אים, אף א פירעקיק טאבורעטל, איז געזעסן שלום־מאיר מוראווטשיק
(דאס איז געווען ער).
    
ווי קומט אהער מוראווטשיק? ― דער לייענער דארף געדענקען די
סצענע, וואס איז פארגעקומען אין וועסטיבול פון ניקעל־טעאטער צווישן
שלום־מאיר מוראווטשיק און מיסטער קלאמער. אפגערעכנט זיך מיט
מיסטער קלאמערס הערצל־בארד און באקומען א רעכטע פארציע פון
ניסל שוואלבס פעכקע ידים, האט זיך אונדזער מוראווטשיק ממזריש
ארויסגעדרייט פון זייערע הענט און פון די הענט פון די אשערס און דינערס, וואס זיינען געקומען דעם מיסטער קלאמער צו הילף.
    
שלום־מאיר מוראווטשיק מעג זיך רעכענען פאר א מוצלח, וואס
ער איז נישט אריינגעפאלן אין די הענט פון די ניו־יארקער פאליס־לייט.
אמעריקע האט טאקע זייער א ליבעראלע „קאנסטיטושאן״, נאר פונדעסטוועגן איז גלייכער, אז מע קאן זיך מיט דער „פאליס״ פונדער־ווייטן...
    
― דער רוח האט מיך געטראגן, איך זאל מיך זאטשעפען מיט אט
דער וואנץ... (מיסטער קלאמער זאל הערן, מיט וואס פאר א נאמען מע
האט אים געקרוינט!) ווי א כשרער ייד קאן נישט זען קיין חזיר, אזוי
קאן איך נישט אנקוקן אט דעם יידנס בארד!
    
אזוי האט זיך אויסגערעדט דאס הארץ אונדזער מוראווטשיק, ווי
ווייט מעגלעך זיך צורעכט געמאכט דאס צעיושעטע פנים און האט זיך
גענומען דורכשלאגן דורך די הינטערשטע טירן אף יענער זייט קוליסן.
דארט האט ער זיך אוועקגעשטעלט צווישן די דעקאראציעס אזוי קונציק,
אז ער האט געזען אלעמען און אים האט נישט געזען קיינער. מיט אלע
אויגן האט ער גענומען באטראכטן די בינע, זוכן צווישן די שפילערס
דעם, וואס ער באדארף האבן.
    
― וועלכער פון זיי איז ראפאלעסקא? ― האט ער זיך צערעדט
שטילערהייט מיט דעם, וואס גיט אכטונג אפן פארהאנג, א פארזארגטער
נפש, א פעסימיסט מיט בלויע אויגן, וואס זעט אויס, ווי די גאנצע
וועלט איז אף אים געפאלן.
    
― אט דער, וואס מיט די לאנגע האר און מיטן ווייסן קאלנער,
וואס שפילט די ראלע פון אוריאל אקאסטא.
    
― חכם! זיי טראגן אלע לאנגע האר מיט ווייסע קאלנערס.
    
דער פארזארגטער נפש האט אוועקגעשטעלט אף מוראווטשיקן זיינע
בלויע אויגן:
    
― איך בין נישט שולדיק, אז איר זענט א יאלד און אלע יונים האבן בא אייך איין פנים. בא אייך איז אלץ איינס. ווער ס׳איז מנשה און
ווער עס איז אוריאל אקאסטא.
    
― מיר פאר דיין חכמה, ליכטיקער פנים! מיר דאכט, אז איר זענט
גערעכט. שא, איך ווייס שוין, ווער פון זיי איז דער אמתער אוריאל
אקאסטא.
    
אזוי האט זיך מוראווטשיק אויסגעטענהט שטילערהייט מיט זיין
נייעם גוטן פריינט, וואס ער האט זיך דערווארבן דא בא די דעקאראציעס, און האט אים א ווונק געגעבן מיט די ממזרישע אויגן.
    
― געפינט זיך בא אייך, ליובעניו, א סיגארעטל?
    
דער באזארגטער פעסימיסט האט שיער נישט אויפגעגעסן מוראוו־טשיקן מיט זיינע פעסימיסטישע אויגן:
    
― גרינהארן! וואס ווילט איר, מע זאל אייך פלעטן דעם מוח און
ארונטערווארפן פון אלע טרעפ? דא בא די דעקאריישנס ווילט איר רייכערן סיגארעטלעך?
    
― שא־שא! איז אויס מיט די קנישעס. זע נאר, גלייך מע האט אים
געקוילעט די קאפאטע!
    
און שלום־מאיר מוראווטשיק האט אים דערלאנגט א קיצל אונטער
די פאכוועס און געבעטן, ער זאל זיין אזוי גוט זיך א רוק טאן א ביסל,
וועט ער זיך קאנען אוועקזעצן מיט אים אף איין בענקל.
    
― ווארעם, ― האט ער אים געגעבן צו פארשטיין, ― אויסשטיין
אף די פיס א גאנצן אקט בין איך נישט בכוח. איך האב נאך היינטיקן
טאג כמעט גארנישט געאכלט, נישט מחמת ס׳איז בא מיר א תענית, און
נישט מחמת איך האב נישט חלילה פאר וואס; אחוץ מיין שאדן אף אלע
יידישע קינדער געזאגט געווארן, ― נאר פשוט, איך בין היינט זייער
פארכאלאפורימט.
    
― ב י ז י  זאגט מען בא אונדז, ― האט אים דער פארזארגטער
פעסימיסט פארריכט און טאקע אין איינוועגס אויסגעפרעגט בא אים,
וואס פאר ביזנעס ער האט דא אין ניו־יארק און ווען קומט ער פון יו־ראפ און מיט וואסער שיף און ווי אזוי איז אים געגאנגען די רייזע?
    
שלום־מאיר האט אים אויסגעטראכט אזעלכע ביזנעס, וואס נישט
געשטויגן נישט געפלויגן, און אזוי איז אוועק בא די צוויי א שמועס דער
גאנצער לעצטער אקט, און עס האט געבראכט דערצו, אז דער פארזארגטער נפש, וואס איז אוועקגעזעצט געווארן אט דא אכטונג צו געבן אפן
פארהאנג, האט שיער־שיער נישט דורכגעלאזט זיין דזשאב, און דאס
וואלט פאראורזאכט א נייעם סקאנדאל: דאס גאנצע פובליקום וואלט
געקאנט זען, ווי אוריאל אקאסטא איז געפאלן צו עמעצן אף די הענט.
אט ווי אזוי אויסטערליש ס׳איז פארגעקומען זייער באגעגעניש.
    
וויבאלד נאר ראפאלעסקא איז געקומען צו זיך, האט ער א זאג געגעבן צו דעם, וואס האט אים אזוי קונציק אונטערגעכאפט אף די הענט:
    
― אייער פנים איז מיר עפעס זייער קענטלעך.
    
― א חידוש א ביסל! וויפל מאל האבן מיר זיך געזען אין האלע־נעשטי?
    
― אין האלענעשטי?!
    
דאס איז געווען גענוג פאר אונדזער יונגן העלד, ער זאל פארגעסן
אין זיין גרויסן דורכפאל, וואס ער האט געהאט נאר וואס אין טעאטער,
און ער זאל בעטן דעם גאנצן עולם ארויסגיין פון זיין גארדעראבע. און
אזוי זיינען זיי געבליבן אינצווייען, האט ער זיך ארויפגעווארפן אף מו־ראווטשיקן, ער זאל אים דערציילן, ווער ער איז און וואס ער איז און פון
וואנען ער קומט און וואס ער טוט דא.
    
― ווער איך בין? אויך א באנדער. אן אקטיאר הייסט עס פון
יידישן טעאטער. פון וואנען איך קום? פון לאנדאן. וואס איך טו דא?
איך זוך דעם נעכטיקן טאג. מיינער א פריינט און א חבר, אויך א יידישער אקטיאר, האט בא מיר גענומען די האנט א שעה פארן טויט: באשר
בכן אזוי ווי ער האט א שוועסטערל, א מיידל, א באקסער בלוט און מילך,
וואס א בחור, אויך אן אקטיאר, האט זיך געליבט מיט איר, און וואס
פון דער ליבע האט זיך נישט דא געדאכט געטראפן ― עס זאל זיך אזוי
נישט טרעפן ― דאס מיידל האט צו ניין חדשים למזל געבוירן א „יאטל״,
און אזוי ווי דער בחור, דער פאטער פונעם „יאטל״ הייסט עס, האט זיך
באצייטנס אפגעטראגן קיין אמעריקע, על כן זאל איר אים געבן מיין
האנט תקיעת־כף און שווערן אים בא גאט, וואס זיצט גאנץ אויבן און
ווייס פון אלע פאדלעסטן, וואס ווערן אפגעטאן פון אונטן, אז איך זאל
נעמען זיין שוועסטערל מיטן „יאטל״ און ברענגען זיי קיין ניו־יארק און
נישט אפטרעטן פונעם פיינעם בחור, ביז ער וועט נישט שטעלן מיט איר
קיין חופה כדת משה וישראל. און איך האב אים געמוזט געבן די האנט
און שווערן מיט כל השבועות פון די תוכחה. נו, כאפט דאס נישט דעם
אפבליק בא אייך אין די אויגן פון א ראמאן, פון די ראמאנען, וואס
דרוקן זיך אין די ביכלעך?
    
מעגלעך, אז אונדזער העלד האט געהאט א פארגעפיל, און מעגלעך,
אז ער איז גלאט געווען נייגעריק צו באקענען זיך נענטער מיטן דאזיקן
מאדנעם ראמאן. ער האט א פרעג געגעבן בא זיין אומבאקאנטן באקאנטן:
    
― קאן מען וויסן, ווי אזוי האט געהייסן אייער פריינט, וואס האט
אייך איבערגעגעבן אזא פיינעם ביזנעס?
    
― פארוואס זאל מען נישט קאנען וויסן? מיטן גרעסטן כבוד! גערופן האט מען אים, מיין פריינט הייסט עס, האצמאך, נאר דער אמתער
נאמען זיינער איז געווען האלצמאן.
    
ראפאלעסקא האט זיך אויפגעכאפט טויט ווי די וואנט:
    
― האלצמאן? בערנארד האלצמאן, זאגט איר, איז...
    
― געשטארבן זאל לעבן. און זיין שוועסטערל רופט מען זלאטקע.
זי איז דא מיט מיר אין ניו־יארק. זי האט אפילו זייער חשק געהאט צו
גיין מיט מיר אין טעאטער הערן אייך שפילן. קאן זי נישט אוועקווארפן
דאס „יאטל״. א יונגע מאמע און אזוי געטריי. קאן מען אפשאצן א יידישע נשמה?... ווילט איר אפשר וויסן, ווער איז דער בחור, דאס הייסט
דער פאטער פונעם „יאטל״? ― האט מוראווטשיק אים א פרעג געגעבן
און פארקוקט אים אין די אויגן אריין. ― ער קומט ארויס אזש פון
בוקארעשט. דאס הייסט, ער איז אזוי פון בוקארעשט, ווי איך בין פון
ירושלים... גאט איז מיט אייך! וואס זענט איר אזוי בלאס געווארן?
וואס ציטערט איר אזוי? עס וועט אייך חלילה קיין שלעכטס נישט געשען... גלויבט מיר בנאמנות, איר קענט מיך נאך נישט וואס פאר א
מענטש איך בין. איך בין שלום־מאיר מוראווטשיק... איך מיין נישט
מער נאר אייער טובה און די טובה פון מיין פריינט אף יענער וועלט,
גאט זאל מיר אזוי געבן גליק און הצלחה!...
קאפיטל ניין און זעכציק
  
געפלאצט נאך א קאמבינאציע
    
ווי פאר וועמען ― פאר ניסל שוואלב מיט זיינע קאמבינאציעס
איז דער גרויסער דורכפאל פון ראפאלעסקאן געווען דווקא די גרעסטע
מעלה. ער האט דורך דעם געקאנט זיך א נעם טאן דורכפירן זיין פלאן
מיט א סך מער דערפאלג ווי פריער, ווארעם א געשלאגענער הונט איז
ווינציקער מיוחס און א מענטש, אז ער איז בא זיך געפאלן, קאן מען
מיט אים מאכן וואס מע וויל.
    
אזוי האט זיך אונדזער קאמבינאטאר שוואלב געטראכט און האט
זיך גענומען צו זיין ארבעט נישט שפעטער ווי אף מארגנדיקן טאג נאכן
גרויסן ספעקטאקל, ווען מע האט געבראכט צו פירן ראפאלעסקאן אהיים
מיט א געבראכן הארץ און מיט א געשלאגענעם געמיט.
    
געקומען צו זיין יונגן פריינט, האט ער צו זיין גרויס באווונדערונג
געטראפן בא אים דעם נידעריקן נפש מיט די ממזרישע אויגן וואס ער
האט אים נעכטן אין וועסטיבול פון טעאטער קוים אפגעריסן פון מיסטער
קלאמערס בארד.
    
― איר לעבט נאך? ― האט אים שוואלב א פרעג געגעבן פריילעך,
ווי זיין שטייגער איז, ― אפנים, ווו מע זייט אייך נישט, דארט וואקסט
איר?
    
― וואס דען האט איר געמיינט? ― האט אים יענער אפגעענטפערט
מיטן זעלבן פריילעכן טאן. ― אייער טרייפענער גליק, וואס איר זענט
נעכטן געווען א סך און איך בין געווען איינער. אנישט וואלט איך אט
דעם שיינעם דזשענטעלמען פון לאנדאנער ווייטשעפל קיין גאנצן פון מיינע הענט נישט ארויסגעלאזט. אן א בארד וואלט ער בא מיר געבליבן,
מיט א פעדער אונטער דער נאז וואלט ער בא מיר געלעגן און מיינע פאפירן וואלט ער מיר אפגעגעבן. מאלט אייך, ער וועט זיי מיר אזוי אויך
אפגעבן, איר קאנט שוין זיין זיכער, דאס זאגט אייך שלום־מאיר מו־ראווטשיק.
    
― מוראווטשיק? ― א קענטלעכער נאמען. פון וועלכע מוראוו־טשיקס זענט איר?
    
שוואלב האט זיך צוגערוקט צו זיין נייעם באקאנטן און אויסגעצויגן אים א מוראדיק גרויסע פעטע ווייכע האנט, און מוראווטשיק האט
אים אפגעענטפערט אף זיין הייזעריקע שטימע:
    
― פון וואסערע מוראווטשיקס איך בין? פון די אמתע מוראוו־טשיקעס, וואס זיינען קיינעם אף זייער לעבן קיין געלט נישט שולדיק געווען, ווארעם קיינער האט זיי נישט געליען, און אז זיי האבן געליען איז
געווען פארפאלן, אזוי ווי די קלעפ, וואס מע האט מיר נעכטן איינגעלייגט;
איר מעגט מיר גלויבן אף נאמנות ― איך האב שוין לאנג אזעלכע
קלעפ נישט פארזוכט, גאט זאל מיר אזוי געבן גליק און הצלחה. פונדעסטוועגן איינס צום אנדערן געהער זיך נישט אן. אייער פנים געפעלט
מיר א סך מער פון אייערע הענט. א פאר ידים בא אייך ― זיי מעגן
אייך אפדארן. איך גיב אייך מיין ערנווארט, אז איך וועל האבן צייט,
וועל איך מיך מיט אייך באקענען א ביסל נענטער. דערווייל בין איך
ביזי, ווי מע זאגט בא אייך, איך מוז גיין. זייט מיר געזונט און שטארק,
לאזט געריסן און שרייבט בריוולעך.
    
מיט די ווערטער האט אים שלום־מאיר א טרייסל געגעבן זיין מוראדיק גרויסע פעטע ווייכע האנט, און שוואלב האט אים געזאגט מיט
זייער א פריינטלעכן טאן:
    
― איר קאנט אייך נישט פארשטעלן, ווי עס האט מיך געפרייט
אייער באקאנטשאפט. איך זאל אזוי האבן אלעמענס גוטס...
    
― דאס האב איך נאך געזען נעכטן, און נישט אזוי געזען מיט די
אויגן, ווי געפילט מיט די ביינער, גאט זאל מיר אזוי געבן גליק און
הצלחה.
    
אזוי האט אים געענטפערט מיט א קאמפלימענט אף א קאמפלימענט מוראווטשיק שוין בא דער טיר. ראפאלעסקא האט דעם גאסט
ארויסבאגלייט פון חדר, און אף יענער זייט טיר האבן זיי זיך אקעגן
א צוויי מינוט געסודעט שטילערהייט, און אז ער איז אריינגעקומען צוריק, האט אים ניסל שוואלב א פרעג געגעבן:
    
― ווער איז ער, אט דער שלימזל מיט די ממזרישע אויגן? זעט
אויס א פיקפאקעט, א פערד־גנב, אדער פון די, וואס האנדלען מיט לעבעדיקער סחורה...
    
נישט דערווארט זיך אף אן ענטפער, מאכט ניסל שוואלב נאכאמאל
צו ראפאלעסקאן שוין מיט אן ערנסטן טאן, ווי אן עלטערער ברודער:
    
― איך וואלט אזא שלימזל, ווי אט דעם הייזעריקן נפש, געגעבן דעם וועג, אז ווו ערגעץ א שלעפער, א שווארציאר זאל נישט האבן
קיין אריינטריט צו מיר אין שטוב אריין!... הכלל, מיין ליבער ראפא־לעסקא, לאז ער גיין אין דער אדמה. מיר וועלן בעסער גיין צו אונדזערע
ביזנעס.
    
אזוי איז ניסל שוואלב צוגעטראטן צו זיין קאמבינאציע, ארומשפאנענדיק, ווי זיין שטייגער איז, איבערן חדר.
    
― איך בין געקומען צו דיר, ערשטנס, אויסריידן א ביסל דאס
הארץ. מע דארף נישט זיין אזוי טראווערדיק, טאמער מאכט זיך אמאל,
מע כאפט א פסק, מע האט א דורכפאל.
    
― אלץ הייסט א פסק! אלץ הייסט א דורכפאל! ― האט אים רא־פאלעסקא געענטפערט און אף אים קוקנדיק אויך גענומען ארומשפאנען הין און צוריק איבערן חדר. ― א דורכפאל צו א דורכפאל איז נישט
גלייך. זינט איך לעב, זינט איך קען מיך מיט דער בינע, האט זיך מיר
נאך אזעלכעס נישט געטראפן, אז איך זאל דארפן אנקומען צו א סופ־לער! ניין, דאס איז געווען די אמתע מפלה.
    
― מאל דיר, אז צו א מפלה איז נאך ווייט. גאט וועט העלפן איבערמארגן, צום צווייטן ספעקטאקל, וועלן מיר פארבעסערן. דערווייל
דארף מען זען אין די פאר טעג, וואס מיר האבן פריי, אפטאן אונדזער
היימיש שטיקל ארבעט, איינס־צוויי־דריי ― און אן עק לאז דאס האבן.
ווען רעכנסטו זאל זיין די חתונה?
    
― וואסער חתונה?
    
― וואס הייסט ― וואסער חתונה?
    
ביידע האבן זיי אויפגעהערט ארומצושפאנען איבערן חדר, געבליבן
שטיין איינס אקעגן דאס אנדערע און אנגעקוקט זיך איינס דאס אנדערע,
גלייך ווי זיי זעען זיך דאס צום ערשטן מאל אף זייער לעבן.
    
― דו טרייבסט קאטאוועס? ― האט ניסל שוואלב א פרעג געגעבן
זיין יונגן פריינט און געוואלט א שמייכל טאן, איז דאס נישט געראטן.
    
― איך טרייב קאטאוועס? ― האט אים ראפאלעסקא געענטפערט,
― דאס טרייבסטו קאטאוועס. איר אלע האט זיך אנגערעדט טרייבן מיט
מיר קאטאוועס.
    
― מיר אלע האבן זיך אנגערעדט טרייבן קאטאוועס?
    
― איר אלע: דו און דיין אחי און דיין שוועסטער, די פרימאדאנע.
וואס דען איז געווען דער ספיטש פון מיסטער קלאמער באם לאמזשער
חזן, אז נישט קיין קאטאוועס? אז נישט קיין שפאס? א מיאוסער שפאס,
א באנאלער שפאס! וואס מיינסטו, שוואלב, איר האט דערטאפט א יינגעלע א פראווינציאל און וועט אים פירן אף א שטריקל? גאט האט אייך
באגליקט מיט א שוועסטער, א שיינע פרה אדומה, א גאטס בהמהלע,
וואס איר אליין רופט זי „שיקסע״ און „דורבאטש״ און „שייט האלץ״
און קאנט פון איר נישט פטור ווערן, ווילט איר מיך פארשלייערן פאר
איר, איך זאל קיין תחית־המתים קיינמאל נישט אויפשטיין? ― איך
דאנק אייך זייער און זייער! זוכט אייך אן אנדערן אידיאט.
    
מיט די ווערטער האט זיך ראפאלעסקא אנגעבויגן פאר זיין פריינט
שוואלב אזוי העפלעך־שיין, אזוי אפנטלעך־גראציעז, און האט דעם דאזיקן מאנאלאג דורכגעפירט מיט אזויפיל קונסט און חן, אז ווען דאס
קומט פאר אף דער בינע וואלט ער געכאפט דערפאר דעם גרעסטן אפלויז.
נאר אזוי ווי דאס איז פארגעקומען נישט אף דער בינע, נאר אינעם לעבן, און נאך בא אזא פראגע, וואס דאס איז געגאנגען א גאנצער פאמיליע, ווי מע זאגט, אין נפש אריין, קאן מען זיך שוין פארשטעלן, ווי
אזוי ניסל שוואלב האט אויסגעזען. פריער איז ער געווארן בלייך. דערנאך
רויט. דערנאך בלוי. אף זיין גראבן רויטן האלדז האט זיך אנגעבלאזן אן
אדער און גענומען פולסירן ארויף און אראפ, ווי בא אן אקס א מינוט
נאך דער שחיטה. עס האט אויסגעזען, אז די אויגן בא אים האבן זיך
געקליבן ארויסשפרינגען פון זייערע ערטער, ווי בא א פיש, ווען מע האלט
אים מיטן בויך אראפ און מע רייניקט אים די ליסקע פון דער פעל. דער
פיש טראכט זיך, אפנים, בעת־מעשה: „רייניקט, רייניקט, מיר וועלן זען,
וואס וועט זיין ווייטער״... פאר גרויס איבערראשונג און ענערגיש האט
זיך ניסל שוואלב שווער אראפגעלאזט אף א שטול און שווער אפגעאטעמט. עס איז אים געווארן טרוקן אין מויל, און דאס קול האט זיך
בא אים איבערגעביטן. ער האט זיך אנגערופן צו ראפאלעסקאן מיט א
טאן נידעריקער:
    
― זאג מיר נאר, טייערער, וואס איך וועל דיר פרעגן: ווייסטו, וואס
באדייטן די ווערטער „בריטש אף פראמיס״?
    
ראפאלעסקא האט זיך אים אוועקגעשטעלט אקעגן, די הענט פארלייגט אהינטער. ער איז געווען נישט ווינציקער אויפגערעגט, ווי זיין
פריינט שוואלב, נאר ער האט זיך געהאלטן רויק.
    
― וואס באדייטן די ווערטער „בריטש אף פראמיס״?
    
― דאס באדייט, אז א בחור גיט א ווארט א מיידל פאר עדות, אז
ער וועט זי נעמען, און שטעלט איר א פייג, באקומט ער א קניפ אין
בעקל און מוז פאר איר חתונה האבן.
    
ראפאלעסקא גייט צו צו ניסל שוואלב גאנץ נאענט:
    
― ווען האב איך געגעבן אייער שוועסטער א ווארט? אפשר יענעם
אפדערנאכט באם לאמזשער סאלאוויי, ווען איר האט מיך אנגעשיכורט
מיט זויערן שאמפאניער־וויין און געקראכן צו מיר אלע זיך קושן, אזוי
אז אפילו בריינדעלע קאזאק און אפילו די חזנטע האבן מיר ארומגעכאפט און געסמאצקעט, כא־כא־כא?
    
דער געלעכטער איז געווען פאר ניסל שוואלב אפשר נאך פיל ערגער
פון די ווערטער, וואס ער האט דא אויסגעהערט. נישט שוין זשע האט
געפלאצט די גאנצע קאמבינאציע? אזא דראט־ארבעט, וואס ער האט דא
געהאט, און פלוצעם ― טראך! ער האט שוין מער נישט געקאנט איינזיצן. האט ער זיך אויפגעהויבן, ארויפגעלייגט זיין שווערע האנט אף
ראפאלעסקאס יונגע פלייצעס און ארויסגעזאגט גיך, אין איין אטעם, ווי
זיין שטייגער איז:
    
― ראפאלעסקעלע! מיר וועלן האבן א מיאוסע דין־תורה דא אין
אמעריטשקע. אמעריטשקע איז א לאנד, וואס האט פיינט קאטאוועסלעך.
מיר האבן עדות, נארעלע, וואס וועלן ארויסטרעטן צום משפט מיט א
שבועה, אז זיי האבן געזען, ווי דער בחור האט געהאלטן דאס מיידל אף
די הענט און געקושט... אפן שיף איז דאס געווען ― געדענקסט עס נאך,
צי דו האסט שוין פארגעסן?... און נאך וועלן זיך געפינען, וואס דו
האסט געקויפט בא זיי בראסלעטלעך מיט נאך אזעלכע זאכענישן פאר
מיין שוועסטערל און אנגעטאן איר אף דער האנט פאר אלעמען אין די
אויגן... נארעלע, פאלג מיך, איך בין דיר א גוטער פריינט, גיי בעסער
מיט גוטן, ווארעם מיט בייזן וועסטו מאכן ערגער, איך זאל אזוי האבן
אלעמענס גוטס. וועסט מיר זאגן א דאנק קינדעניו. אנישט זאלסטו דיך
דערווארגן מיטן דאזיקן טיש.
    
מיט די ווערטער איז ניסל שוואלב אוועק.
    
― דערווארגן וואלט איר געמעגט ווערן אלע! ― האט ראפאלעס־קא נאכגעזאגט אים מיט א ביטער געלעכטער, בעת ניסל שוואלב איז
שוין געווען אף יענער זייט טיר.
    
נאכדעם ווי ער האט נאך א ביסל ארומגעשפאנט איבערן חדר, האט
זיך אונדזער יונגער העלד אוועקגעזעצט באם פענצטער, פאררייכערט א
סיגאר, פארלייגט א פוס אף א פוס און האט זיך שטארק־שטארק פארטראכט.
    
קאפיטל זיבעציק
  
ראפאלעסקא ― ווידער א בעל־תשובה
    
ראפאלעסקא האט געהאט פון וואס צו טראכטן, געדיכטע וואלקנס
האבן זיך אף זיין הימל צונויפגעזאמלט. עס האט זיך צונויפגעקליבן בא
אים אלץ אף אמאל. און איבערהויפט דער נעכטיקער דורכפאל, וואס ער
האט געהאט אין ניקעל־טעאטער. נאר דאס איז געווען, אייגנטלעך, פון
די קלענסטע אומגליקן, ווארעם נישט קוקנדיק דערויף, האבן נעכטן
צווישן די אקטן און נאכן שלוס זיך געדרייט ארום אים פארשיידענע מענטשן, שלוחים פון ענגלישן טעאטער. אים אריינגערוימט א סוד אין אויער, אז ער איז אלל־רייט. דאס האט געהייסן, אז ער זאל נישט בינדן
מיט קיין טעאטער, ביז עס וועט נישט קומען צו אים מארגן א געוויסע
פערזאן און וועט אים מאכן אזא פראפאזישאן, וואס קיין יידיש טעאטער
פארמאגט דאס גארנישט אף זיין אייגנס.
    
און די געוויסע פערזאן האט זיך דווקא נישט געלאזט לאנג ווארטן
און איז געקומען צו אים היינט גאנץ פרי.
    
דאס איז געווען א פרישער, אויסגעצוואגענער און אפגעראזירטער
ענגלענדער מיט א נאקעטן שארבן, מיט גאלדענע ציין און מיט מאדנע
לאנגע נעגל. צוזאמען מיטן ענגלענדער איז געקומען נאך איינער, א רעפארטער פון א גרויסער ענגלישער צייטונג, א דורכגעטריבענער נפש מיט
א שמייכלענדיק פנים, א ביסל רויטלעך, וואס הערט אלע שפראכן, אפילו
יידיש. נאכן נאמען, וואס דער שמייכלענדיקער רעפארטער האט זיך אנגערופן ― ארטשיבאלד בויערוולס ― און נאך זיין אויסגעצייכנט ענגליש ספאקן, מיט דער „טהרזי״ אף דער שפיץ צונג און מיט „עררוו״ אפן
הוילן גומען, וואלט ער געקאנט זיין אן אמתער געבוירענער אמעריקאנער,
אן עכטער יענקי. נאר דער אייבערשטער טייל פון דער נאז, דער גלאנץ
פון די האר און איבערהויפט די אויגן (אוי יידישע אויגן!) האבן געשריען: „וואס מיר ארטשיבאלד? ווער מיר בוערוולס? זאג, אז מע רופט
דיך ארצי בערלס און א סוף!...״
    
די ביידע דזשענטעללייט, אז זיי זיינען אריינגעקומען, האבן זיי זיך
אוועקגעזעצט, פארקאטשעט די הויזן אף די קניען, ארויסבאוויזן די ברייטע נעזלעך פון זייערע באקוועמע אמעריקאנער שוכווארג, און מען איז
צוגעטראטן גלייך צו די ביזנעס. דער, וואס מיטן נאקעטן שארבן, האט
גערעדט, ווי א מענטש, וואס מע האט אים ערשט היינט ארויסגעריסן
צוויי באקציינער און אריינגעלייגט וואטע; און דער שמייכלענדיקער אר־טשיבאלד בויערוולס האט אים איבערגעזעצט אף יידיש. דער אינהאלט
פונעם שמועס איז געווען, אז מע לייגט אים פאר, אז ער זאל אריבער
גלייך אין ענגליש טעאטער; די ערשטע צייט קאן ער שפילן זיינע ראלן אף יידיש, ביז ער וועט זיך אויסלערנען פלענטי די ענגלישע שפראך;
און באדינגונגען גיט מען אים אזעלכע, אז ראפאלעסקאן האט זיך אזש
דער קאפ פארדרייט. פונדעסטוועגן האט אונדזער ראפאלעסקא געהאט אף
אזוי ווייט שכל און טאקט, אז ער האט זיי אויסגעהערט גאנץ קאלטבלוטיק און געזאגט, אז ער מוז האבן פיר און צוואנציק שעה אף צו באטראכטן זיך.
    
― אלל־רייט! ― האבן אויסגערופן דער דזשענטעלמאן מיטן נאקעטן שארבן און האט זיך אויפגעכאפט גיין, און דער רעפארטער מיטן
שמייכלענדיקן פנים האט א זאג געגעבן צו ראפאלעסקאן אף יידיש:
    
― יהודי בלא ― לאזט נישט דורך דעם סלוטציי, ס׳א פעטער
פגר... גוד־ביי!
    
דאס איז געווען נומער איינס. דער צווייטער פונקט, וואס האט געמאכט
אונדזער העלד צו זיין פארטראכט מער, ווי אלע מאל, איז געווען ראזע ספיוואק.
    
וואס האט זי געבראכט אין ניקעל־טעאטער גראדע דעם ערשטן
אוונט פון זיין אויפטריט? איז דאס געווען א פראסטער צופאל, אדער זי
האט נאכגעקוקט די יידישע ניו־יארקער צייטונגען און געוווסט, אז דאס
איז זיין, ראפאלעסקאס בענעפיס? אויב אזוי, וואס זשע איז זי אנטלאפן
צווישן צווייטן און דריטן אקט? און צי איז אמת דאס, וואס הענריעטא
דערציילט, אז ראזע מיט איר אריסטאקראטישן קאוואליער, גרישא סטעלמאך, האבן זיצנדיק אין דער לאזשע, זיך איבערגעקוקט און געלאכט,
בעת ער, ראפאלעסקא, האט דורכגעמאכט זיין ערנסטע, טראגישע ראלע?
אמת, ער איז נעכטן געווען שוואכלעך אין זיין ראלע. אבער לאכן וואס
האט מען באדארפט? און נאך אין די ערשטע צוויי אקטן, וועלכע זיינען
דורכגעגאנגען, דאכט זיך, מיטן גרעסטן דערפאלג? אך, וויפל וואלט ער
אוועקגעגעבן פון זיין לעבן ער זאל קאנען אט דאס אלץ געווויר ווערן!
וואלט דאס געווען אין אן אנדער צייט, וואלט ער נישט גערוט, ביז ער
וואלט נישט אויסגעטראטן א וועג, ביז ער וואלט זיך נישט דורכגעשלאגן
סוף־כל־סוף צו דער, נאך וועלכער ער שלאגט זיך שוין אזויפיל יארן, צוליב
וועלכער עס האט אים געבראכט, אייגנטלעך, אהער. איז אבער איצט!...
און דא קומט דער פונקט נומער דריי: דאס איז אט דער שלום־מאיר מו־ראווטשיק מיט זיין גוטער בשורה און מיט זיין מזל־טוב...
    
דער טויט פון זיין אמאליקן גוטן פריינט און חבר האלצמאן, מיט
וועלכן ער איז אנטלאפן פון זיין ליבער היים און מיט וועלכן ער האט
פארבראכט, מע קאן זאגן, זיינע בעסטע יונגע יארן, האט נאך אלעמען געמאכט אף אים א מוראדיקן איינדרוק. ער איז געווען כמעט אזויפיל געבראכן, ווי אין יענער מינוט, ווען ער האט דערהערט פונעם קאסיר ששון־ושמחה, ווי דער לייענער געדענקט, די בייזע בשורה פון זיין מוטערס טויט,
מיט דעם אונטערשייד נאר, וואס זיין מוטערס טויט האט ארויסגערופן
בא אים ניט מער ווי טרערן פון רחמנות און עטוואס חרטה, בעת
דער טויט פון זיין אומגליקלעכן פריינט האט אים געמאכט צו דענקען,
אז ער האט זיך באגאנגען מיט האלצמאנען, ווי א מענטש א פארדארבענער, אן שום געוויסן, אן א טראפן יושר און ― אויב איר ווילט ― טאקע ווי א מערדער. ווי האט ער געקאנט אזוי לייכטזיניק און מיט אזא
גרינג הארץ פארלאזן א קראנקן פריינט, בא וועמענס בעטל ― ער געדענקט דאס גאנץ גוט ― ס׳איז שוין געשטאנען דער מלאך־המות?...
    
און נישט ווילנדיק דערמאנט זיך ראפאלעסקא אין יענעם פרימארגן,
ווען ער איז געקומען זיך געזעגענען מיט זיין פריינט, און דאס טרויעריקע בילד, וואס האט אים נאכגעיאגט אפן שיף, איז אים געקומען אפער
אויך איצט...
    
און נאך זאכן דערמאנט זיך אצינד אונדזער יונגער העלד, זיצנדיק
זיך אזוי באם פענצטער, זאכן, פון וועלכע עס גייט אים איבער א שוידער
איבערן לייב, זאכן, פון וועלכע ער וואלט געוואלט פארגעסן און קאן
נישט...
    
נאר שרעקלעכער פון אלע דערינערונגען איז זלאטקע... מיט זלאט־קען ― געדענקט ער ― האט ער אפילו נישט געזעגנט זיך. ער האט זיך
געשעצט גליקלעך דעמאלט, וואס ער האט זי נישט געטראפן אין דער
היים. פון איר איז ער פשוט אנטלאפן. אנטלאפן, ווי עס אנטלויפט א גנב,
וואס האט מורא, מע זאל אים נישט כאפן מיט דער גנבה... קיין יונגער
מענטש האט זיך נאך אזוי אוממענטשלעך נישט באגאנגען מיט א מיידל,
ווי ער האט זיך באגאנגען מיט דער ארעמער אומשולדיקער זלאטקע...
וואס האט זי זיך געטראכט נאכדעם, אז זי האט זיך דערוווסט פון איר
קראנקן ברודער אז ער, ראפאלעסקא, איר אידעאל, איר גאט, איז אנטלאפן פון זיי קיין אמעריקע? וואס האט זי איבערגעטראגן און איבערגע־ליטן אין דער גאנצער צייט? וואס פאר א מיינונג האט זי וועגן אים געהאט דעמאלט און אויך איצט? ווו איז דא אף דער וועלט אזא שטראף,
וואס דער לייכטזיניקער מערדער האט כשר פארדינט?... זיין שטראף איז
אט וואס: ער באדארף ארויסרייסן פונעם הארצן אלע זיינע יינגלשע
חלומות, נארישע פאנטאזיעס; ער באדארף פארגעסן, אז ס׳איז געווען
אמאל א ראזע אף דער וועלט, און באדארף שוין, גאר נישט געטראכט
אפילו, אומקערן דער ארעמער זלאטקען איר אוועקגערויבטן אידעאל, קומען צו דער אומגליקלעכער זלאטקען, פאלן איר צו די פיס, קושן איר די
הענט און זאגן איר: „זלאטקע, איך בין דיינער, דיינער אף אייביק!״
    
און ער וועט דאס אזוי טאן, זיכער טאן. ער וואלט דאס געטאן נאך
היינט אינדערפרי, האט אים אבער דער מוראווטשיק אפגעהאלטן. ער
האט אים געגעבן צו פארשטיין, אז מע דארף עס טאן נישט אזוי ראשנד.
„זלאטקע, האט ער אים געזאגט, איז א פראסט ערלעך מיידל (כא־כא,
כאטש זי האט א „יאטל״...) וואס האט קיין ראמאנען קיינמאל נישט געלייענט, און אז עס וועט קומען צו איר א בחור און וועט זיך געבן א
וואלגער איר צו די פיס און אנהייבן שרייען חטאתי, כפרתי, חליפתי,
וועט זי חלשן פאר שרעק, וועט קומען צו לויפן די מאמע ― מע דארף
נישט פארגעסן, אז ס׳איז דא אן אלטע מאמע מיטן נאמען שרה־ברכה
― קאן זי אים געבן א וויסטן סוף און אפשפילן א וויוואט ער זאל האבן
צו געדענקען״... ניין, בעסער וועט ער, שלום־מאיר מוראווטשיק, זיך
דורכגיין אקארשט אהין, צו זיינע ווייבער הייסט עס, און וועט זיי ביסלעכווייז צוגרייטן, און פארקערט, דווקא נישט דערציילן זיי קיין מעשיות,
אז מע שלאגט זיך איבער זיי על־חטא, ווייבער האבן פיינט צעקוועטשטע
מאנצבילן, וואס באלד עפעס צעיאכמערן זיי זיך און צעגיסן זיך מיט
סקארבאווע ווערטער, אנטימאניע מיט שעמעריצע, פילאזאפיע מיט קרויט,
פעטרישקע מיט זייף ― פע! ווייבער האבן ליב, אז א מאנצפארשוין,
זאל זיין א מאנצפארשוין... מוראווטשיק ווייס שוין די זאכן גוט, ער האט
נישט אזויפיל האר אין קאפ, וויפל ער האט שוין איבערגעהאנדלט מיט
ווייבער, גאט זאל אים אזוי געבן גליק און הצלחה.
    
אזוי האט אויסגעלאזט, ווי אלעמאל, אונדזער שלאטן־שמש בא אלע
שווערע זאכן, און איז אוועק, ווי מיר האבן דאס געזען, אין זיין שליחות. און אונדזער יונגער העלד, וואס איז שוין ווידער געווארן א בעל־תשובה, האט ארויסבאגלייט מיט א מיאוסער נאז זיין צווייטן פריינט ניסל
שוואלב, און איז געבליבן זיצן מיט א ציגאר אין מויל איינער אליין מיט
זיינע געדאנקען באם פענצטער פון האטעל און געקוקט אין דרויסן ארויס.
    
קוקנדיק אזוי, דערזעט ער צופארן צום האטעל א גרויסארטיקן אויטאמאביל. פון אויטאמאביל שפרינגט ארויס א שווארצער מענטש און
לאזט זיך גלייך צום האטעל. „שיין וואלט דאס געווען, ווען דאס איז צו
מיר״, ― טראכט זיך ראפאלעסקא גלאט אזוי, נישט צו האבן דערביי
קיין זייטיקע מחשבה, און כך־הוא ― ער דערהערט א קלאפ אין טיר.
    
― קאם אין!
    
עס קומט אריין דער שווארצער מענטש. ער האט א לעטער אפצוגעבן פוירסעלני נאר צום מיסטער ראפאלעסקא אין די הענט אריין:
    
― איי עם ראפאלעסקא.
    
מיט ציטערנדיקע הענט האט ראפאלעסקא אפגענומען פונעם שוואר־צנס הענט א שיין קאנווערטל, פארזיגלט מיט א פארפומענשמעקנדיקער
חתימה, פארזיכטיק אויפגעעפנט און צום אלעם ערשטן געכאפט א קוק
אף דער אונטערשריפט ― און עס האט אים אזוי שטארק אנגעהויבן
קלאפן דאס הארץ, אז ער האט זיך געמוזט צוזעצן.
    
קאפיטל איין און זיבעציק
  
דאס בריוול
    
„מיין טייערער בלאנדזשנדיקער שטערן!
    
די געפערלעכסטע פאנטאזיע איז נישט אימשטאנד אזוי ווילד צו
פארפלאנטערן און פארקייטלען איין געשעעניש מיטן אנדערן, ווי דאס
האט געמאכט דער צופאל, דאס לעבן אליין. איך בין אבער נאך אזוי
  
אויפגערעגט פון דעם, וואס איך האב איבערגעלעבט אין די לעצטע
צוועלף שטונדן, אז איך פיל, אז איך בין נישט אימשטאנד איבערצוגעבן
אפילו א הונדערטחלק פון דעם, וואס איך האב דיר צו זאגן פערזענלעך.
אין קורצן מוז איך דיר צו וויסן געבן, אז נאר א ווילדער צופאל האט
מיך געבראכט נעכטן צו דיין בענעפיס אין ניקעל־טעאטער. אויב מיין
הארץ איז נישט צעשפרונגען געווארן אף שטיקלעך, אז איך בין געווויר
געווארן, אז אוריאל אקאסטא דאס ביסטו, איז א סימן, אז מיין הארץ
איז פון שטאל. ווי א פארשטיינערטע בין איך אויסגעזעסן ביזן שלוס
פונעם צווייטן אקט. אבער מער נישט ווי דעם צווייטן אקט. דען עס איז
פארגעקומען א שטיקל סקאנדאל, וואס קיינער האט זיך נישט געקאנט
ריכטן: מע האט אונדז דערקענט אין לאזשע און אנטדעקט אונדזער אינקאגניטא אף א מיאוסן ארט און מע האט מעך געצווונגען, איך זאל אנטלויפן, כאטש דער הימל איז מיין עדות, ווי אזוי עס האט מיך געצויגן
צוריק, צוריק, נאך איין מאל א קוק טאן אף דיר, נאך איין מאל צו הערן
דיין קול, וועלכער האט נישט אויפגעהערט צו קלינגען אין מיינע אויערן
אלע יארן פון אונדזער ארומבלאנדזשען איבער דער גרויסער ליכטיקער
וועלט. נאר ווארט אויס ― דאס איז נאך נישט אינגאנצן. געקומען
אהיים, האב איך געטראפן בא זיך אפן טיש א גאנצן פאק מיט בריוו,
וואס לויט די פאסט־שטעמפלען זיינען עטלעכע פון זיי שוין לאנג אנגעקומען, נאר זיי זיינען מיר נישט איבערגעגעבן געווארן צו דער צייט
איבער דער צענזור, וואס מיין מענעדזשער ― אפילו אן ענגלענדער און א
דזשענטעלמאן ― האט זיך דערלויבט אף מיר קעגן מיין ווילן און אן
מיין וויסן ארויפצוווארפן. דער סוף איז געווען, איך האב אים היינט
געשיקט רופן און אן לאנגע דיבורים און חקירות אים געגעבן צו וויסן,
אז פון היינט אן בין איך פריי פון מיין אגרימענט, און ער קאן אף מיר
דערלאנגען, מיך מאנען דעמעדזשעס ― דאס איז זיין זאך. נאר נישט
דאס איז דער עיקר. די הויפטזאך איז, וואס אינעם פעקל מיט בריוו איז
געווען אויך דיין בריוו, וועלכן איך האב דורכגעלייענט איך ווייס אליין
נישט וויפל מאל, און דער גאנצער גיהנום האט אויפגעפלאקערט אין מיין
הארץ... קושנדיק די אותיות פון דיין טייערן בריוו, האב איך זיי באנעצט מיט מיינע טרערן. וואס עפעס טרערן, וועסטו פרעגן? דאס האב
איך באוויינט אונדזער געשטארבענע קינדהייט, אונדזערע גליקלעכע יונגע יארן, אונדזער פריצייטיקע ליבע, וואס מעגלעך, אז זי זאל קאנען זיין
איצט פיל הייסער, פיל פלאמענדיקער, ווי זי איז געווען דעמאלט, זי וועט
אבער, מע מוז מודה זיין, שוין קיינמאל נישט זיין אזוי קרישטאל־ריין,
אזוי הימל־הויך, אזוי געטלעך־שיין און אזוי קינדיש־נאיוו, ווי זי איז
געווען דעמאלט אין אונדזער קליינינקן, ארעמנקן, אומפארגעסלעכן הא־לענעשטי...
    
אך, האלענעשטי! ווייסטו, אז איך בין דארטן געווען און געזוכט
מיין לייבלען, זיך נאכגעפרעגט אף מיין „נגידס יינגל״? ליידער האט
מיר קיינער־קיינער נישט געוווסט וואס צו דערציילן וועגן דיר! דו ביסט
ווי א זיסער חלום פארשווינדן געווארן פון מיין הימל, ווי א טרוים, וואס
מע זעט נאר איין מאל, נישט קיין צוויי מאל!...
    
טייערער מיינער! דו פרעגסט מיך אין דיין בריוו, אויב איך געדענק,
וואס מיר האט געזאגט די אלטע קארטנווארפערקע אין יענעם שטעטעלע,
אין גאליציע. א! איך געדענק זייער גוט. נאר ווי ארום ווייסטו פון דעם?
איז געדרונגען, אז דו האסט זיך נאכגעפרעגט אף מיר, ווי איך אף דיר?
פארוואס זשע האסטו זיך, שלעכטער מענטש אזוי מיאש געווען פון מיר,
אז דו האסט דערלויבט אן אנדערע, אויך א פרימאדאנע ― אפשר א
שענערע פון מיר, נאר א סך א סך נארישערע ― אז זי זאל זיך בארימען פאר אלעמען, אז דו ביסט איר אויסדערוויילטער?... נאר אך! וואס
רעד איך? ווי טאר איך דיר זאגן מוסר אין דער צייט, ווען איך אליין
בין דורך פארפלאנטערטע אומשטענדן געווען געטריבן ארויפצוהענגען
אף זיך גאלדענע קייטן?... נאר לאמיר נישט ריידן פון קיין קייטן, וועלכע מע קאן יעדע מינוט צערייסן און אראפווארפן פון זיך, א ב י מ י ר
ז א ל ן נ א ר  וו ע ל ן... לאמיר בעסער ריידן פון דעם, ווו מיר קאנען זיך היינט זען. אונטן געפינסטו אן אדרעס. צווישן 4 און 5, ווען דו
קומסט אהין, זוכסט מיך גוט, געפינסטו מיך דארט. מיר זיינען דארט
גאנץ אליין און קאנען זיך גענוג אנריידן (און מיר האבן דאך אזויפיל צו
ריידן!). זיי דארט היינט פון 4 ביז 5 און זוך מיך. איך הייס דיר, זאלסט
זיין. ניין, ס׳א ליגן. ― למאי זאל איך דיר נישט זאגן דעם גאנצן אמת?
― נישט איך הייס דיר, נאר איך בעט דיך, איך חלש פאר דיר, איך פאל
דיר צו די פיס, און איך קוש דיך! איך קוש דיך! דו הערסט? איך קוש
דיך!...
    
  ר יי ז ל״
    
קאפיטל צוויי און זיבעציק
  
ווידער אמאל בריינדעלע קאזאק
    
שלום־מאיר מוראווטשיק איז געקומען צו זיין נייעם פריינט ראפאלעס־קא פינקטלעך אין דער צייט, וואס זיי האבן אפגעשמועסט. האט ער אבער
שוין נישט געטראפן אים אין דער היים. אויפן טיש איז געלעגן צוגעגרייט
אן אפן צעטעלע, ווייזט אויס טאקע פון זיינעטוועגן:
    
„מיין ליבער מוראווטשיק. איך פאר אפ פון ניו־יארק אף עטלעכע
שעה. ווען איך וועל זיין צוריק ― ווייס איך נישט. אונדזער נסיעה לייגן
מיר אפ אף אן אנדערש מאל. איך בעט פארענטפערן מיך פאר יענע, וואס
איר ווייסט, און ווי אזוי איר ווייסט ― איך וועל דאס אייך קיינמאל נישט
פארגעסן!
    
 אייער ל. ראפאלעסקא״.
    
― וואס ס׳האט זיך מיר געחלומט די נאכט און יענע נאכט און
וואס ס׳האט זיך מיר געחלומט די גאנצע צייט, הן אפן ים, הן אף דער
יבשה, זאל פאלן אף מיינע שונאימס קעפ! אן אקטיאר בלייבט אן אקטיאר, ער מעג זיך זיין צען מאל א טאטנס א קינד! א מענטש רעדט אפ
מיט מיר אפן זייגער; א מענטש ברענט און פלאקערט, נעמט איין אקארשט
א מיתה משונה ― צום סוף...
    
דא האט אונדזער מוראווטשיק זיך אויסגעדרייט צוריק, שוין גרייט
געווען צו געבן א שפיי אויס, דערהערט זיך א קלאפ אין טיר: סטוק־סטוק.
    
מוראווטשיק האט זיך דערפרייט: „ס׳איז זיכער ער״. ― אריין!
    
עס הערט זיך ווידער אמאל: סטוק־סטוק. „משמעות, אז ס׳איז
נישט ער״.. אף זיין צווייטן „אריין״ דערהערט ער א דריטן סטוק־סטוק.
ווערט שוין מוראווטשיק אין כעס און רופט זיך אן הויך:
    
― מיטן קאפ אין וואנט!
    
עפנט זיך פאוואלינקע די טיר און עס קומט אריין ― בריינדעלע
קאזאק.
    
ווען אפן ארט פון בריינדעלע קאזאק וואלט אריינגעקומען, למשל,
האצמאך פון יענער וועלט, וואלט אונדזער מוראווטשיק נישט באדארפט
זיין מער איבערראשט ווי ער איז געווען אין דער מינוט. פונדעסטוועגן
האט ער נאך געפונען אין זיך אזויפיל כוח, אז ער זאל נישט מער ווי
אין א האלבער מינוט ארום קומען צו זיך און ווערן דער אייגענער לעבעדיקער, פריילעכער, אויפגעלייגטער מוראווטשיק, וואס אלעמאל. מיט
א זעלטענער פריינדלעכקייט, מיט אן אויסגעשטרעקטער האנט און מיט א
ברייט הייזעריק געלעכטערל איז ער ארויסגעטראטן אקעגן דער אריינגעקומענער:
    
― ברוך הבא, סקאצל קומט, א גאסט! וואס מאכט איר עפעס גוטס,
בריינדעלע ― טפו ― מיין איר מאדאם טשערניאק?
    
דערפאר האט אבער די מאדאם טשערניאק נישט געפונען קיין איינציק ווארט, וואס אים צו ענטפערן. זי איז געבליבן שטיין בא דער טיר
אין איר רויטער ראטאנדע, באמת פאראליזירט, נישט צו קאנען רירן
זיך פונעם ארט.
    
ווארעם אויב מוראווטשיק האט געהערט זאגן, אז בריינדעלע קאזאק
געפינט זיך ערגעץ אין אמעריקע, האט בריינדעלע קאזאק אפילו נישט
געחלומט זיך אז זי זאל זיך באגעגענען דא אין ניו־יארק מיט איר אמאליקן שונא שלום־מאיר מוראווטשיק. און ווו? בא ראפאלעסקאן! און
ווען? בעת זי איז געקומען ראטעווען דעם יונגן סטאר פון אן אומגליק.
    
פון איר נייעם גוטן פריינט ניסל שוואלב האט זי נאר וואס דערהערט א שרעקלעכע נייעס: אז ראפאלעסקא זאגט זיך אפ פון זיין שוועסטער, פון דער פרימאדאנע הענריעטא שוואלב, און אז ניסל שוואלב איז
אוועקגעלאפן צו א לאיער, וויל איינגעבן אף אים אין קאורט א קלאגע
פאר ברעכן דאס ווארט („בריטש אף פראמיס״); אחוץ וואס דער חזן
מיט דער חזנטע מיטן מיסטער קלאמער וועלן גיין שווערן, אז זיי האבן
געזען די פרימאדאנע בא ראפאלעסקאן אף די הענט נאך פארנדיק אף
דער שיף, שטעלט ער עדות א האלבע שטאט ניו־יארק (און די מאדאם
טשערניאק בתוכם) וואס זיינען געווען אף זייער אפיציעלן קנס־מאל, געבראכן טעלער, געטרונקען שאמפאניער, געקושט זיך מיט אלע געסט ―
מיט איין ווארט, ניסל שוואלב שווערט מיט כל השבועות אז ער וועט
אויפהייבן אזא סקאנדאל אין ניו־יארק, וואס זינט קאלומבוס האט אנטדעקט אמעריקע איז נאך אזא סקאנדאל נישט געווען. נו ווי קאן דאס
די מאדאם טשערניאק דערלאזן אזא זאך? ערשטנס, איז א רחמנות אף
ראפאלעסקאן. א יונגער ארטיסט, א סטאר, וואס האלט ערשט אין אויפגיין, א בלום, וואס האלט ערשט אין בליען ― ער קאן דאך חלילה פארלירן זיין גאנצע קאריערע! איז איינמאל אוועק. והשנית, האט די מאדאם
טשערניאק געהאט איר אייגענעם אינטערעס אויך דערביי.
    
אונדזער לייענער געדענקט גאנץ גוט, אז מיטן אנקומען קיין ניו־יארק פון דער בארימטער קאמונע „קלאמער, שוואלב עט קאמפ.״, האט זיך
בא דער מאדאם טשערניאק אנגעהויבן א נייע עפאכע אין איר לעבן,
א נייע סדרה מיטן נאמען „ניסל שוואלב״. ניסל שוואלב ― דאס איז געווען איר לעצטע האפענונג, די לעצטע סטאנציע פון איר לאנגן לעבנסוועג, דער איינציקער שטערן, וואס האט נאך העל געלויכטן אף איר טונקעלן הימל. זי איז גרייט געווען דעריבער פונדעסטוועגן אף אלץ, ווי מע
זאגט, אין פייער און אין וואסער.
    
ארעמע בריינדעלע קאזאק! אין דער דאזיקער צייט איז זי נעבעך
געווען פארליבט אין איר פריינט ניסל שוואלב מיטן זעלבן פייער, ―
אויב נישט מער נאך ― ווי דאס ערשטע מאל אף איר לעבן. און עס
איז גאר קיין עוולה נישט, כ׳לעבן; עס וואלט שוין לאנג צייט געווען,
אז די מאדאם טשערניאק זאל אמאל אויך זיין לייטן־גלייך, אז זי זאל זיך
אמאל אויך צושלאגן צו א ברעג, אז זי זאל זיך אמאל אויך ארויפכאפן
אף א שטיקל תכלית, אויפהערן זיין נע־ונד, קלויבן א דאלאר צו א דאלאר און זיך נישט וואלגערן אף דער וועלט.
    
עס איז דעריבער קיין חידוש נישט וואס די מאדאם טשערניאק איז
גרייט געווען זיך מוסר נפש זיין צוליב איר נייעם אידעאל ניסל שוואלב.
ער האט איר איבערגעגעבן דעם אינהאלט פון זיין אינדערפריערדיקן געשפרעך מיט ראפאלעסקאן און אויך די מעשה פון דעם נעכטיקן וויזיט
אין ניקעל־טעאטער פון ראזע ספיוואק מיט איר גרישא סטעלמאך, האט
בריינדעלע קאזאק אנגעשמעקט, וואס דא טוט זיך, און ס׳זיינען
געבוירן געווארן בא איר אין קאפ עטלעכע קאמבינאציעס מיטאמאל: 1)
צוליב וועמען האט ראזע געקאנט זיין אין מיטן דרינען אין ניקעל־טעא־טער, אויב נישט צוליב ראפאלעסקאן? 2) הייסט עס, אז זיי האבן זיך
אויפגערעדט דורך דער פאסט, אז זי זאל קומען צו זיין ערשטן ארויסטריט? 3) אי, די קשיא, וואס איז דאס געווען פאר א קאמעדיע באם לאמזשער סאלאוויי מיטן צעבראכענעם טעלער און מיט די מזל־טובס און מיטן קושן זיך? ― דאס איז אפנים נאר געווען אום צו פארבלענדן די אויגן. 4) וויבאלד אזוי, דארף מען זיך אריינכאפן אף א מינוטקעלע צו דעם
פיינעם בחור, ערשטנס, אים א קוק טאן אין די אויגן אריין ― זי דארף
מער נישט ― און אגב זיך איינקויפן צו אים מיט גוטע רייד. טאמער
וועט זי דורך אים קאנען דערשלאגן זיך צו איר אמאליקע פריינדן ראזע, וואס מע לאזט זי נישט צו צו איר און מע ענטפערט אפילו נישט אף
קיין בריוו. לאז די מאדאם טשערניאק אקארשט זיך א ביסל דורכריידן
מיט ראזען. וועט זי שוין צערעכט מאכן דאס מזל. דער בחור וועט שוין
דעמאלט שטעלן א חופה מיט הענריעטא שוואלב ― און דעמאלט... א!
דעמאלט וועט שוין זיין טאקע, ווי מע זאגט אט דא אין דעם לאנד,
„אלל־רייט״.
    
אט דאס זיינען געווען די אויסזיכטן, מיט וועלכע די מאדאם טשער־ניאק, אן אויסגעפוצטע און אן אנגעפודערטע, איז אריינגעקומען צו רא־פאלעסקאן און געטראפן איר אמאליקן ביטערן שונא, שלום־מאיר מו־ראווטשיק.
    
און שלום־מאיר מוראווטשיק, דערזען, אז פון בריינדעלע קאזאק איז
געווארן דאס אייגענע, וואס אמאל איז געווארן פון לוטס ווייב, האט ער
רחמנות געקראגן אף איר און איז איר געקומען צו הילף.
    
― וואס טויג מיר גרויס ― איר האט זיך קיין עין הרע גוט פאפרא־וועט אינעם דאזיקן לאנד און אפילו נישט אף א האר פארענדערט זיך!
אדרבא, איר זענט נאך געווארן יונגער מיט איך ווייס אליין נישט וויפל.
ווען נישט אייער רויטע ראטאנדע, אסור אויב איך וואלט אייך דערקענט,
גאט זאל מיר אזוי געבן גליק און הצלחה!
    
די מאדאם טשערניאק וואס איז נישט געוווינט געווארן צו אזעלכע
קאמפלימענטן פון די „שאקלהאפטיקע מאנצפארשוינען״, איז צעגאנגען
געווארן ווי א פוטער און איר קיילעכיק לבנה־פנים האט זיך באלד איבערגעביטן, געווארן רויט און אנגעהויבן שוויצן. אין דער מינוט איז זי
גרייט געווען צו פארגעסן אלצדינג, אלע באליידיקונגען, וואס זי האט
ווען געהאט פון אט דעם הייזעריקן שלימזל, און דעם ווייטיק, וואס ער
האט איר אמאל פארשאפן, און אפילו דעם אלטן חוב, וואס איז שטיין
געבליבן אף אים ― אלצדינג איז זי גרייט געווען צו פארגעסן אים אין
דער מינוט. און זי האט צעשפיליעט די רויטע ראטאנדע, צוגערוקט צו
מוראווטשיקן איר שטול, און צווישן זיי האט זיך פארבונדן א געשפרעך,
וועלכן מיר גיבן איבער מיט כמעט סטענאגראפישער פינקטלעכקייט.
    
קאפיטל דריי און זיבעציק
  
דער געשפרעך
    
אט דאס איז געווען דער דיאלאג, וואס איז פארגעקומען צווישן
בריינדעלע קאזאק און שלום־מאיר מוראווטשיק:
    
ב ר יי נ ד ע ל ע  ק א ז א ק: וועמען־וועמען, נאר אייך האט זיך מיר
אפילו נישט געחלומט צו באגעגענען אט דא.
    
מ ו ר א וו ט ש י ק: א סימן, אז איר האט מיך אין דער ערד, ווערנד
איך טראכט פון אייך טאג ווי נאכט, אין חלום און אף דער וואר.
    
ב ר יי נ ד ע ל ע  ק א ז א ק: לעבן זאלט איר מיר אזוי.
    
מ ו ר א וו ט ש י ק: אמן אלע ווייבער.
    
ב ר יי נ ד ע ל ע  ק א ז א ק: איר זענט דער זעלבער משומד, וואס
געווען... זאגט מיר בעסער, ווו איז אצינד אט דער גאנאמניק, אייער באלעבאס, פארברענט זאל ער ווערן?
    
מ ו ר א וו ט ש י ק: ווער? שטשופאק? אין אדעס, די כאליערע זאל
אים דארט דערשטיקן אין מיטן ווינטער!
    
ב ר יי נ ד ע ל ע  ק א ז א ק: איר קערט וועלן זאגן די טשומא?
    
מ ו ר א וו ט ש י ק: בא מיר האט איר געפועלט גלאט א מיתה־משו־נה אין מיטן העלן טאג, אבי ס׳זאל זיך נישט אריינציען חלילה, אין די
גרויסע פרעסט. וואס זשע טוט איר דא ליובעניו? איר דארפט אויך צו
אונדזער ראפאלעסקאן?
    
ב ר יי נ ד ע ל ע  ק א ז א ק: צו וועמען דען? מיר איז נאר א ווונדער: אין דער צייט טרעפט מען אים אלעמאל אין דער היים.
    
מ ו ר א וו ט ש י ק: נאך שענער! מיר האט ער אפגעשטעלט א שעה,
אויסגעגלייכט די זייגערס. ווי זשע גייט דאס אייך קעצעלע?
    
ב ר יי נ ד ע ל ע  ק א ז א ק: נומער ערגער, אבי מע מאכט א לעבן... נו, און איר?
    
מ ו ר א וו ט ש י ק: פאסטאראמו. מע טויטשעט זיך און מע מארדעוועט זיך, קוים־קוים וואסער צו דער קאשע... זאגט זשע מיר, נשמהניו,
וואס איך האב אייך געוואלט פרעגן? יא. איז וואס זשע הייסט עס טוט
איר דא בא אט דעם שמויגער? עפעס א ביזנעס?
    
ב ר יי נ ד ע ל ע  ק א ז א ק: אך, אונדזערע ביזנעס!... שוין לאנג
זענט איר אין ניו־יארק?
    
מ ו ר א וו ט ש י ק: וועדליק די קלעפ, וואס איך האב דא געכאפט,
וואלט איך געמיינט, אז איך בין שוין דא אין איין צייט מיט קאלומבוסן.
זאגט זשע מיר, הארצעניו, א שטייגער פאר־עקזאמפעל נאפשיקלאד כדומה
למשל נאפרימער צום ביישפיל, וואס פאר א ביזנעס קאנט איר האבן צו
מיין יאקעמבעמבא?
    
ב ר יי נ ד ע ל ע  ק א ז א ק: פון ווען אן איז ער דאס געווארן אייערער?
    
מ ו ר א וו ט ש י ק: פון ווען אן? כא־כא! א סברה, אז איך קען
אים נאך, ווען ער איז געווען מיט א קאפ גרעסער ווי א קאץ.
    
ב ר יי נ ד ע ל ע  ק א ז א ק: ס׳איז אלצדינג מעגלעך. ווי באלד אזוי,
קערט איר דאך קאנען האבן אף אים א שטיקל איינפלוס...
    
מ ו ר א וו ט ש י ק: כא־כא! אויב איך קאן האבן.
    
ב ר יי נ ד ע ל ע  ק א ז א ק: פארוואס זשע זעט איר נישט, ס׳זאל
שוין זיין א חופה?
    
מ ו ר א וו ט ש י ק: צו א חופה, ליובעניו, איז נאך ווייטלעך.
    
ב ר יי נ ד ע ל ע  ק א ז א ק: טאקע? אין וואס איז דען אייגנטלעך
די מניעה?
    
מ ו ר א וו ט ש י ק: די מניעה איז אין אט אזא פיצינקעלע נפשל!
    
ב ר יי נ ד ע ל ע  ק א ז א ק: פון וואסער נפשל רעדט איר דאס?
    
מ ו ר א וו ט ש י ק: איך רעד פונעם „יאטל״.
    
ב ר יי נ ד ע ל ע  ק א ז א ק: וואסער „יאטל״?
    
מ ו ר א וו ט ש י ק: אזוי? איר פרעגט וואסער „יאטל״? איז דאך א
סימן, אז איר ווייסט עטוואס מער פון א טויטן, היינט וואס דרייט איר
א מוח?
    
ב ר יי נ ד ע ל ע  ק א ז א ק: האט קיין יסורים נישט. איך ווייס גאנץ
גוט, וואס איך רעד. איך רעד פון דער פרימאדאנע, און איר קומט צו גיין
מיט אייער „יאטל״.
    
מ ו ר א וו ט ש י ק: ערשטנס, איז דאס „יאטל״ נישט מיינס. און
צווייטנס פון וואסער פרימאדאנע רעדט איר?
    
ב ר יי נ ד ע ל ע  ק א ז א ק: פון וואסער פרימאדאנע רעדט איר?
איך ווייס פון צוויי פרימאדאנעס.
    
מ ו ר א וו ט ש י ק: פון וואנען האבן זיך גענומען צוויי פרימאדא־נעס?
    
ב ר יי נ ד ע ל ע  ק א ז א ק: זעט איר שוין, אז איר ווייסט נישט
ווער עס האט אייך געשלייערט, אז איר פרעגט פון וואנען האבן זיך גענומען צוויי פרימאדאנעס?
    
מ ו ר א וו ט ש י ק: ווייסט איר וואס? אט ווערט דערווארגן מיט
אייערע פרימאדאנעס!
    
ב ר יי נ ד ע ל ע  ק א ז א ק: ווערט איר פריער, איר זענט עלטער.
    
מ ו ר א וו ט ש י ק: מאלט אייך, ווער ס׳איז עלטער, קאן מען נישט
וויסן... איך זע נאר, אז היינט איז מיט אייך נישט צו מאכן גארנישט
נישט. איר זענט נאך אן ערגערע ניכפה, ווי איר זענט געווען.
    
ב ר יי נ ד ע ל ע  ק א ז א ק: און איר זענט געווען א משומד און א
משומד וועט איר בלייבן.
    
מ ו ר א וו ט ש י ק: מיט אייער פנים וואלט אייך אנגעשטאנען זיין
א סעדיכע אין מיטן וועלנע אף גיטקע טויבעס זאווולעק.
    
ב ר יי נ ד ע ל ע  ק א ז א ק: און אייך שטייט אן נאר ארומפארן
מיט אזא פעזעווניק ווי שטשופאק און האנדלען מיט ווייבער.
    
מ ו ר א וו ט ש י ק: איר זאלט אזוי וויסן פון אייערע וואנצעס, ווי
איך ווייס פון שטשופאקן מיט זיינע ווייבער.
    
ב ר יי נ ד ע ל ע  ק א ז א ק: און ווער האט ארויסגענארט דעם
חזנס מיידל פון האלענעשטי, נישט איר מיט שטשופאקן?
    
מ ו ר א וו ט ש י ק: פון וואנען ווייסט איר האלענעשטי? פון וואנען ווייסט איר דעם חזנס מיידל?
    
ב ר יי נ ד ע ל ע  ק א ז א ק: אהא! זעט איר שוין, אז איך ווייס מער
פון אייך?
    
מ ו ר א וו ט ש י ק: ווייסט איר וואס? למאי זאלן מיר זיך קריגן
אין אמעריקע? אמעריקע איז א לאנד פון שלום. לאז זיין אזוי: איך וועל
אייך דערציילן די מעשה מיטן „יאטל״. נאט אייך מיין ערנווארט. און
איר דערציילט מיר די מעשה מיט די פרימאדאנעס... איז דאס געמאכט?
    
ב ר יי נ ד ע ל ע  ק א ז א ק: אייער האנט תקיעת־כף.
    
מ ו ר א וו ט ש י ק: אט האט איר מיין האנט תקיעת־כף.
    
ב ר יי נ ד ע ל ע  ק א ז א ק: שווערט זיך
    
מ ו ר א וו ט ש י ק: איך זאל אזוי...
    
ב ר יי נ ד ע ל ע  ק א ז א ק: אזוי וואס?
    
מ ו ר א וו ט ש י ק: אזוי האבן גליק און הצלחה.
    
ב ר יי נ ד ע ל ע  ק א ז א ק: און אז נישט.
    
מ ו ר א וו ט ש י ק: זאל פון מיר ווערן א כאלעווע...
    
ב ר יי נ ד ע ל ע  ק א ז א ק: בלאטע
    
מ ו ר א וו ט ש י ק: זאל אף מיר איינפאלן א קאזארמע.
    
ב ר יי נ ד ע ל ע  ק א ז א ק: נארישקייטן!
    
מ ו ר א וו ט ש י ק: זאל מיך קומען ווארגן קאלומבוס פון יענער
וועלט...
    
ב ר יי נ ד ע ל ע  ק א ז א ק: דאס איז נישט קיין שבועה!
    
מ ו ר א וו ט ש י ק: טפו זאלט איר ווערן, עס האט מיך אזש באשלאגן א שווייס!
    
דער סוף איז געווען, אז בריינדעלע קאזאק האט ביסלעכווייז איבערגעגעבן מוראווטשיקן אלצדינג, וואס זי האט געוווסט וועגן ראפאלעסקאן
און וועגן ביידע פרימאדאנעס: הענריעטא שוואלב און ראזע ספיוואק. און
אז ס׳איז געקומען צו מוראווטשיקן, ער זאל דערציילן זיין געשיכטע מיטן „יאטל״, האט בריינדעלע קאזאק ארויסגעזען, אז ער דרייט מיט דער
צונג און אז ער האקט א טשייניק, האט זי זיך אויפגעהויבן, א רויטע און
א פארשוויצטע, איינגעוויקלט אין דער ראטאנדע, און ארויסגעלאזט אזא
געלעכטער, ווי טויזנט שדים קאנען אזוי נישט לאכן. מוראווטשיק האט
זיך אזש דערשראקן פאר איר:
    
― וואס איז מיט אייך? וואס איז אייך אזעלכעס צוגעקומען?
    
― כא־כא־כא! ― האט די מאדאם טשערניאק נישט אויפגעהערט
צו לאכן. ― אלצדינג, וואס איך האב אייך דערציילט, איז א נעכטיקער
טאג, שקר וכזב, נישט געשטויגן נישט געפלויגן ― כא־כא־כא!
    
שלום־מאיר מוראווטשיק האט אנגעשטעלט אזא פנים, גלייך ווי ער
איז מיט סכנת־נפשות אויפגעבראכט אף דער מאדאם טשערניאק, וואס
האט אים אזוי מיאוס אפגענארט. נאר אין הארצן האט ער זיך געטראכט:
„דאס וועסטו שוין דערציילן, בריינדעלע קאזאק, דער באבע דיינער!...״
און דאס אינטערעסאנטע פארל איז זיך צעגאנגען, יעדער אין אן אנדער
שטימונג: ער ― זייער צופרידן פונעם באגעגעניש מיט בריינדעלע קאזאק, וואס ער האט פון איר ארויסבאקומען דאס, וואס ער באדארף; און
זי ― גזלן אף דעם הייזעריקן ממזר, פארכאפט זאל ער ווערן, און אין
כעס אף זיך אליין, פארוואס זי האט זיך געלאזט ווידעראמאל פירן
פאר דער נאז פון אט די „שאקלהאפטיקע מאנצבילן״, א כאליערע זאל
אף זיי קומען אף אלעמען, חוץ איינעם!
קאפיטל פיר און זיבעציק
  
בא שלומען אין רעסטאראן
    
די געשיכטע, וואס מוראווטשיק האט זיך אנגעהערט פון בריינדעלע
קאזאק וועגן דעם בחור (ראפאלעסקא) מיט דער פרימאדאנע הענריעטא
שוואלב, און איבערהויפט דער ראמאן מיט דער יפהפיה (ראזע ספיוואק),
זיינען באמת געווען בא אים וויכטיקע נייעס, הפלא ופלא. זיי האבן אים
פשוט געעפנט די אויגן. עס זיינען אים פארענטפערט געווארן א סך
זאכן, וואס ער האט פריער נישט אנגעהויבן צו פארשטיין. ער האט זיך
דערמאנט, ווי די ראזע האט אמאל געצאפלט, זיך נאכגעפרעגט אלץ אף
האצמאכן כלומרשט, און געמיינט האט זי גאר, אפנים, אט דעם „יאט״,
וואס פלעגט זיך פלאנטערן פאר די אויגן דעמאלט אין דעם וויסטן הא־לענעשטי. ― אי, ראזע! האט ער זיך געטראכט, ― און דווקא א חזנס
א מיידל. ביסט ווערט שלום־מאיר, מע זאל דיך אוועקלייגן אט דא, אין
מיטן אמעריקע, און אריינצימבלען כאטש א שטיקלעך פופציק, אז דו
האסט נישט אויסגענוצט די לאגע און ביז אהער נישט אפגעלעקט א
ביינדל נישט פון חתנס צד און נישט פון כלהס צד. און טאמער האסטו
שוין יא דערטאפט א פעקל מיט כתבים פון אט דער בחורטע ראזע, גייסטו
און פארהאנדלסט זיי פאר עטלעכע שילינג בא אט דעם לאנדאנער קרא־סאווטשיק, פארכאפט זאל ער ווערן אין מיטן ניו־יארק! ער האט דאך
מיך בדיל־הדל געשטעלט. איך וואלט דאך געקאנט איצט ווערן נאכאמאל
אן עושר, ווען איך האב בא זיך די פאפירן... איצט קאן איך מיך אפילו
נישט באווייזן פאר אירע אויגן, ווארעם איך בין דאך בא איר געבליבן
אי א פארך, אי א ליגנער...
    
דא האט זיך אונדזער מוראווטשיק א ביסל פארטראכט. דערנאך
האט ער זיך אויפגעכאפט ווי פונעם שלאף און ווידער גענומען ריידן
צו זיך אליין:
    
― מאלט אייך, אזא מכה זאל זיך זעצן שטשופאקן אין אדעס און
מיסטער קלאמערן אין ניו־יארק, ווי איך וועל נאך אויסנוצן די דאזיקע
געשיכטע, אם־ירצה־השם, מיטן אייבערשטנס הילף. אנישט ביסטו ווערט,
שלום־מאיר, מע זאל דיר געבן קייען שטרוי, גאט זאל מיר אזוי געבן
גליק און הצלחה...
    
און ס׳איז פארטיק געווארן בא אים אין דער דאזיקער שעה א פלאן,
א גאלדענער פלאן, וואס ער אליין האט זיך געוואלט געבן א קניפ אין
בעקל:
    
― מוראווטשיק, ביסט א ממזרישער קאפ!...
    
דערווייל איז געקומען די צייט פון עסן, האט ער זיך אוועקגעלאזט
זוכן א יידישן רעסטאראן און געטראפן אקוראט צום בארימטן שלומס
רעסטאראן, וואס הערט נישט אויף צו רעקלאמירן און צו דרוקן זיין פיק־טשור אלע טאג אין אלע ניו־יארקער בלעטער:
    
„פארגעסט נישט אייער פריינט שלום, וואס באזארגט אייך אלע טאג
מיט די בעסטע רומענישע שפייזן, כשר און פריש און געשמאק און אזוי
ווייטער...״
    
אריינגעקומען צו שלומען אין רעסטאראן, האט שלום־מאיר מו־ראווטשיק געטראפן שוין כמעט אלע טישלעך באזעצט מיט ביזנעס־לייט,
וואס האבן קיין צייט נישט און עסן יעדער זיין מאלצייט בחפזונדיק,
הארריאפ, ווי אלצדינג אין אמעריקע, און ער האט גענומען אויסקוקן א
פלאץ, ווו ער זאל קאנען בלייבן איינער אליין מיט זיין מיטאג און מיט
זיינע פלענער און געדאנקען.
    
איידער ער האט זיך ארומגעקוקט, איז אויסגעוואקסן א זשוואווער־יונג, א דזשענטעלמאן מיט א ווייס טישטעכל, א געלער און א געגאלטער ווי אן ארטיסט, ארויסגעכאפט ווי א קונצנמאכער א פאונטען־פען מיט
א קליין ביכעלע און א ווארף געגעבן א פאר קויל־פייערדיקע אויגן אפן
אריינגעקומענעם גאסט, עטוואס זיך אנגעבויגן צו אים, ווי ער וואלט זאגן: „מיסטער, באשטעלט אייער דינער, נאר בארעדט מיך נישט לאנג:
איר זעט, וויפל קאסטאמערס מיר האבן? הארריאפ!״
    
מוראווטשיק האט זיך אבער פאר דעם דאזיקן געלן דזשענטעלמאן
מיטן ווייסן טישטעכל ווינציק וואס איבערגעשראקן. ער האט זיך געזעצט
באם טישל און אראפגעווארפן דאס נייע קאפעליושל, וואס אט דער ווערגעלעץ, ניסל שוואלב, האט דאס אים נעכטן צעקנייטשט ― „אפדארן
זאלן אים די ידים!״ נאכדעם האט ער ארויסבאקומען פון א זייט־קעשע־נע א קליין קעמעלע, וואס לייגט זיך צונויף אינצווייען, גענומען זיך צו־קעמען די האר פון פארנט ארויף און אין איינוועגס באשטעלט זיך א מיטאג נאך זיין אייגענעם מעניו, וואס האט אים אונטערגעזאגט זיין צערייצטער אפעטיט, בזה הלשון:
    
― א פאפרעצירטער גולאש פון פיפעקלעך, לעבערלעך, פליגעלעך
― איז נישט איינס. א יויך מיט אן אנשטענדיק פערטל עוף ― איז נישט
צוויי. אן איינגעלייגטס מיט פארפעלעך ― איז נישט דריי. א מערן־צי־מעסל מיט א שטיקל געפילטע קישקע ― איז נישט פיר. א קליין גלעזעלע
קאניאק „פון שאמפאן״ מיט א שטיקל רעטעך מיט שמאלץ דערביי און
א פיינע גלאז לאגער־ביר ― איז נישט פינף. און היידא מיט דעם רעכטן
פוס, און רירעוודיק, און מיטן קוק, און מיטן קנאק, און א רוח אין דיין
פארנט אין מיטן אריין!
    
די לעצטע ווערטער האט מוראווטשיק אויסגעלאזט גיך אין איין
אטעם און לעבעדיק, ווי זיין שטייגער איז. דער געלער דזשענטעלמאן מיטן ווייסן טישטעכל האט פארשריבן די אלע אויסגערעכנטע מינים מיט
אזא גיכקייט, וואס מע דארף נישט קיין סטענאגראף. דערנאך האט ער
געגעבן א קוק איבער דאס גאנצע צעטל פון אויבן אראפ און א פרעג
געגעבן באם גאסט: ― וועל! וואס איז דאס אייגנטלעך „אן איינגעלייגטס״?
    
מוראווטשיק האט אוועקגעשטעלט זיינע ממזרישע אויגן אפן געלן
חברה־מאן און האט זיך אנגערופן צו אים האלב ערנסט, האלב אף קאטאוועס:
    
― אן איינגעלייגטס ווייסטו נישט? א געריישעכץ. ווייסטו אויך
נישט? וואס זשע ביסטו פאר א משרת אין א רעסטאראן? פארוואס
זאלסטו, בעסער נישט גיין פוצן קיין שטיוול אף דער סטריט, אדער רייניקן די...
    
מוראווטשיק האט נישט געענדיקט, ווארעם דער געלער דזשענטעל־מאן מיטן ווייסן טישטעך האט געגעבן אף אים א ווארף זיינע קויל־פייערדיקע אויגן, ארויפגעטראטן גלייך אף מוראווטשיקן, געעפנט אף אים
א מויל און גענומען ריידן מיט אים בלשון אמעריקע, דאס הייסט האלב
אף ענגליש:
    
― סיי, מיסטער, האלטס מויל! איך בין נישט קיין משרת, איך
בין איך א ווייטער אין א דזשויש רעסטאראן! איך בין א מעמבער פון א יוניאן! איך בין א...
    
א גליק, וואס ס׳איז אונטערגעקומען שלום דער רעסטאראטאר אליין
און האט זיך אריינגעלייגט אין א שלום. אנישט וואלט איינער פון די צוויי
נישט גוט אפגעשניטן.
    
די אויבן באשריבענע סצענע האט פונדעסטוועגן גאר נישט געשארט
אונדזער מוראווטשיקן חלילה צום אפעטיט. ער האט זיך גענומען צו זיין
באשטעלטן מיטאג גאנץ געשמאק, און אין קאפ האט זיך בא אים בעת־מעשה געוועבט אזא מין פלאן:
    
„דאס, וואס דער שפילפויגל (ראפאלעסקא) האט זיך פארקאכט אין
מיין בחורטע (ראזע ספיוואק), איז דווקא א מעלה צום שידוך. מען באדארף נאר זען, אז דער עסק זאל חלילה נישט קאליע ווערן. איך האב צו
זיי אייגנטלעך גארנישט נישט. לאזן זיי זיך עלטערן אין עושר און אין
כבוד. אי, וואס וועט זיין מיט זלאטקען? דאס וואס מיט אלע מיידלעך,
וואס גליטשן זיך אויס, גלייבן אף נאמנות און גיבן אוועק דעם נדן פאר
דער חתונה. אוודאי איז דער רחמנות אף איר גרויס. נאר וואס זאל מען
טאן? זי וועט אזוי לאנג וויינען, ביז זי וועט אויפהערן. איך וועל זי מסתמא נישט לאזן פאלן... איך בין נישט שטשופאק, איך האב נישט קיין
בינטל ווייבער, איך האב אפילו קיין איינע נישט... עס איז שוין, דאכט
מיר, צייט איך זאל שוין אמאל אויך האבן אן אייגן ווינקל, ווו דעם קאפ
אנצושפארן. ביז וואנעט איז דער שיער צו זיין נע־ונד, דינען פרעמדע
עבודה־זרהס? ובפרט, אז די זלאטקע איז א גאנץ פיין מיידל. א שטילע,
אן ערלעכע א כשר לעמעלע, און זי איז נעבעך בא זיך זייער געפאלן;
אזעלכע, אז מע נעמט, האט מען דאך טאקע א מצווה... בא מיר שפילט
נישט קיין ראלע מיט א „יאטל״ אן א „יאטל״ ― אבי אן ערלעכע... און אז
בא מיר וועט איר זיין גוט ― לאמיר שוין האבן אזא יאר. איך וועל איר
נישט אויפמישן קיין אלטע עבירות... און דאס שטיקל ברויט וועט זי בא
מיר אויך נישט זשעדנע זיין. איך בין דאך נישט שטשופאק, ימח שמו
זאל ער ווערן! געוויינטלעך, וועלן זיי אונדז דארפן געבן שטיצע... איך
מיין טאקע, ער און זי... זיי זיינען נישט קליין, נישקשה, אן אן אומגליק.
זיי זיינען ביידע גוטע פארדינערס, און ווער שמועסט זי ― יענע זשעברעט, זאגט מען גאלד אין אמעריקע מיט ביידע הענט... ער דארף דאך
אריינגיין אין מיין פאלאזשעניע: איך נעם דאך זי, ווי זי שטייט און גייט,
מיט א קינד און מיט א מאמען א צוגאב, טאמער איז קארג... איך האף,
אז ער וועט זיך נישט לאזן לאנג דינגען און וועט מסתמא נאכגעבן, ווארעם איך האב אים אין האנט... דאס ער מיר נאר וועלן מאכן פוילע תנועות, ברענגט מען אים צו דער חופה א מתנה א „יאטל״... א מיסטער
לאקשמאן! צאלן!
    
דער לעצטער אויסרוף האט געהערט, אייגנטלעך, דעם געלן דזשענטעלמען מיטן ווייסן טישטעכל, נאר ווייל צווישן זיי איז דאך געהאט
ארויס א שטיקל אינצידענט, האט זיך יענער געמאכט ווי ער הערט נישט,
מוחל געווען אים דאס טרינקגעלט און געשיקט דעם באלעבאס זיך צערעכענען מיטן גרינהארן.
    
זיך צעצאלט פארן מיטאג און א ווארף געגעבן אפן טשער פארן
קעלנער אויך א פאר סענט, איז מוראווטשיק אויפגעשטאנען פון טיש
מיטן אויסגעגלעט בייכל, ווי א זאטער בורזשוי, פאררויכערט א סיגאר
און איז ארויס מיט א טאנצנדיק גענגל מאכן א שפאציר איבער די גאסן
פון ניו־יארק...
קאפיטל פינף און זיבעציק
  
אונטער דער ערד
    
צו פרי האט זיך אונדזער העלד געכאפט גיין אפן ראנדעווו, וואס
ראזע האט אים באשטימט. ער האט פארגעסן אפילו א קוק טאן אפן זייגער. ערשט אז ער איז געווען אין גאס און צום צענטל מאל געלייענט
דאס ליבע זיסע בריוועלע, וואס ער האט שוין באלד געקענט פון אויסווייניק, און דערזען די ציפערן „פון 4 ביז 5״, האט ער זיך ארומגעקוקט,
אז ער האט נאך גענוג צייט אף אריינצוגיין אין בארבערשאפ נעמען א
שייוו, פון דארט אין א גרויסארטיקן קאפע־סאלאן איבערכאפן דעם הונגער און דעסגלייכן. די ווייזערס פונעם זייגער האבן זיך גערוקט פויל און
שלעפעריק. קיינמאל איז אים נאך די צייט נישט געווען אזוי לאנג, ווי
איצט. ער איז געגאנגען מיט זייער קורצע לאנגזאמע טריט. כמעט בא
יעדן בלאק האט ער זיך אפגעשטעלט לייענען די דריי איילנדיקע אפישן
מיט די מוראדיקע פעטע אותיות פון פארשיידענע מוראדיקע אדווער־טייזמענטס און שרייענדיקע אנאנסן מיט געוואלדיקע פיקטשורס און משונהדיקע פנימער, וואס איז צו זען אין ניו־יארק אף יעדן בלאק. נישט
באמערקנדיקערהייט האט ער זיך אראפגעלאזט אין יענער אונטערערדישער וועלט, וואס ווערט אנגערופן אין אמעריקע מיטן נאמען „סאבוויי״,
אדער מעטראפאליטען־באן, וואס בינדט צונויף אלע גאסן פון דער שטאט
ניו־יארק אונטער דער ערד. די „סאבוויי״ ― דאס איז א נייע שטאט
מיט נייע גאסן מיט א נייער וועלט, א וועלט פון אייזן און עלעקטרע.
אהין קומט נישט אריין קיין איינציקער שטראל פון זון, און דאך איז
דארט ליכטיק און לעבעדיק פיר און צוואנציק שעה אין מעת־לעת. דארט
ווייס מען נישט פון קיין נאכט. אלע פיר און צוואנציק שעה זעט איר
דארטן מענטשן לויפן אויף און אפ, אין אן עולם־התוהו, יעדער אין זיין
וועג, יעדער מיט זיינע ביזנעס, און שטענדיק געכאפט זיך, שטענדיק געיאגט זיך, שטענדיק הארריאפ! כמעט דאס אייגענע לעבן מיטן לויפעניש
און מיטן יאגעניש און מיטן טארעראם, וואס קומט פאר אינעם פארהאוועטן ניו־יארק פון אויבן, אף דער ערד, קומט דארט פאר אויך אונטער
דער ערד.
    
איר לאזט זיך אראפ דורך טרעפ אין דער אונטערערדישער ממשלה
און איר דערפילט באלד, אז איר זענט אין אן אנדער וועלט. אייזן און
עלעקטרע נעמען ארום ווי מיט צוואנגען אייער גאנצן „איך״, און עס דאכט
זיך אייך, אז איר הערט די סודות פון דעם אפגרונט, און נישט ווילנדיק
פארטראכט איר אייך אף זאכן, וואס אין אן אנדער ארט זענט איר ווייט
פון זיי. און נישט ווילנדיק טוט איר א קלער פון די אייביק פארבארגענע
כוחות, וואס זיינען איבער אייך און אונטער אייך. לאנג טראכטן אבער
לאזט דאס אייך נישט. פונדערווייטן נאך דערהערט איר א הילך און א
הודזשען פון א חיה, וואס טראגט זיך ערגעץ אין דער פינצטערניש מיט א
געוואלדיקן כוח. אט־אט שניידט זי זיך ארויס פון דעם טיפן פינצטערן
אפגרונט, און אט זעט איר שוין פאר זיך אט די מאדנע ריזיקע אייזערנע
חיה מיט די מוראדיקע גרויסע עלעקטרישע אויגן. אט ציט זי זיך אויס
פאר אייך, געדרייט ווי א שלאנג, איבער די גלאנצנדיקע רעלסן. ווי שדים
שפרינגען אויף די קאנדוקטארס און שרייען אויס דעם נאמען פון דער
סטיישן און עס הערט זיך א קלאפ פון טירלעך. און עס טוט זיך א שאט
ארויס הונדערטער און אפשר טויזנטער מענטשן ― איין שטראם ארויס,
דער אנדערער שטראם אריין ― און דאס אלצדינג ווערט אפגעטאן שא־שטיל, אן א שום בהלה, און ווינציקער ווי אין א האלבער מינוט, ווארעם
ס׳איז נישטא קיין צייט ― הארריאפ!
    
מיט דעם דאזיקן שטראם, וואס האט זיך געצויגן אריין, איז געווען
אויך אונדזער העלד ראפאלעסקא, וואס האט שוין געהאלטן כמעט מיט
איין פוס אין וואגאן, נאר פלוצעם האט אים א בלישטשע געגעבן אין די
אויגן צווישן די ארויסגעשאטענע פאסאזשירן א באקאנטע פיגור, א נידעריקער, מיט א קליין צעקנייטשט קאפעליושל. דאכט זיך, מוראווטשיק?
און ראפאלעסקא איז געבליבן פון דער זייט.
    
אויך מוראווטשיק, ווען ער האט דערזען ראפאלעטקאן, איז ער געבליבן שטיין איבערראשט. ער האט זיך נישט געריכט, אז ער וועט זיך באגעגענען אט דא מיט ראפאלעסקאן, פונקט אין דער צייט ווען ער איז דורך
בריינדעלע קאזאק געווויר געווארן פון אזעלכע זאכן, וואס ער האט פריער נישט געוווסט.
    
נאך זיצנדיק בא שלומען אין רעסטאראן, איז בא אונדזער מוראוו־טשיקן פארטיק געווארן א גאנצער פלאן, ווי אזוי אויסצונוצן אמבעסטן
די ווונדערלעכע לאגע, אין וועלכער עס האט זיך געפונען זיין נייער פריינט
ראפאלעסקא מיט זיינע דריי כלות: די פרימאדאנע שוואלב, ראזע ספי־וואק און זלאטקע האלצמאן. מילא פון די ערשטע צוויי כלות ― אזוי
האט מוראווטשיק בא זיך אפגעפסקנט ― איז קיין ספק נישט, אז לויט די
געשיכטעס, וואס בריינדעלע קאזאק האט אים דערציילט, וועט מיט דער
פרימאדאנע שוואלב, ראפאלעסקא, אם־ירצה־השם, שלאגן כפרות, ווארעם
מע דארף זיין אן אידיאט און אן אקס פונעם בארג סיני, מע זאל פארבייטן אזא גאלדן עפעלע, ווי ראזע ספיוואק, וואס קלינגט מיט איר די
וועלט, אף עפעס א לעמבערגער מויד, א פרימאדאנע פון יידישן טעאטער.
  
איי, וואס ס׳איז געשען א קנס־מאל? איז רוף מיך קנאקניסל און לאד
מיך צום ונתנה תוקף. אן ארטיסט, און נאך א יידישער ארטיסט דערצו,
שרעקט זיך טאקע איבער פאר אזעלכע זאכן. קארג איז פאראן בא אונדז
יידישע אקטיארן, וואס האבן נישט נאר דריי כלות, נאר טאקע דריי ווייבער: מיינס און דיינס און שותפותדיקס?... וואס זשע קומט אים אבער
ארויס דערפון? גאלע גארנישט! עס בלייבט איבער נאר די כלה נומער
דריי: זלאטקע מיטן יאטל... און דא ליגט דער הונט באגראבן. דא דארף
מען זען אפלעקן א ביינדל. „זיי נאר נישט, שלום־מאיר, קיין אקס פונעם
בארג סיני און ווייס, וואס דו האסט צו טאן מיטן צימפל־גערימפל, וואס
גאט האט דיר צוגעשיקט אין ניו־יארק, אנישט וועט מען דיר דארפן געבן
קייען שטרוי״...
    
אזוי האט געזאגט מוראווטשיק צו זיך אליין, אז ער האט זיך באגעגנט מיט ראפאלעסקאן פלוצעם אט דא, אונטער דער ערד. נאר ער
האט באהאלטן זיין פרייד בא זיך אין הארצן, זיך געמאכט קאלטבלוטיק
און א זאג געגעבן תמעוואטע צו ראפאלעסקאן:
    
― אז אזא פויגל, ווי איר, פארט אונטער דער ערד, היינט וואס
זאלן מיר שוין זאגן, פראסטע בשר־ודמס פון די קאבצעניוקעס?
    
קאפיטל זעקס און זיבעציק
  
אי, אמעריטשקע
    
אויב מוראווטשיק האט געפונען פאר נויטיק צו פארבארגן פון רא־פאלעסקאן זיין שמחה, האט ראפאלעסקא פאר מוראווטשיקן ארויסגעוויזן
גאנץ אפנטלעך זיין צופרידנהייט און זיין פרייד, וואס ער האט זיך באגעגנט מיט זיין נייעם באקאנטן.
    
― האללא! האו־דאו־יו־דאו! ― האט ראפאלעסקא אויסגערופן
מיט א פרייד אפן אמעריקאנישן שטייגער און האט אים אויסגעצויגן א
האנט. ― גוט, וואס מיר זעען זיך. גאט אליין האט אייך אהער געבראכט.
איך דארף אייך טאקע האבן.
    
― מהיכא־תיתי, הנני ― איך בין אנגעברייט! ― האט אים מוראוו־טשיק א זאג געגעבן תמעוואטע קאלט. ― וווהין וועלן מיר גיין, כדומה
למשל נאפרימער?
    
― אין ערגעץ נישט, ― זאגט ראפאלעסקא און זוכט מיט די אויגן
א פלאץ אף צוצוזעצן זיך. ― אט איז א באנק. דא וועלן מיר א ביסל
שמועסן.
    
― אט דא טאקע אונטער דער ערד?
    
― אט דא טאקע אונטער דער ערד.
    
― טא! אז אייך איז ליב, איז מיר ניחא.
    
און ביידע האבן זיך אראפגעלאזט אף דער באנק און גיך האט זיך
פארבונדן בא זיי א געשפרעך. גערעדט האט, אייגנטלעך ראפאלעסקא,
און שלום־מאיר מוראווטשיק האט אים געקוקט אין די אויגן אריין און
געהערט מיט קאפ. א מאדנעם כוח האט אין זיך אט דער מוראווטשיק.
מיט קיינעם וועט איר אייך נישט קאנען אזוי גיך באפריינדן, אזוי ווי מיט
אים, ווערן א מחותן, א קנעפל שבקנעפל, און פארטרויען אים, וואס אף
דער נשמה. ראפאלעסקא, ווייניקסטנס, האט זיך געפילט מיט אים א סך
נאענטער, ווי מיט א ברודער. היינט האט ער זיך א מעלה, אט דער מו־ראווטשיק: מע באדארף מיט אים קיין סך נישט ריידן. ווערטער זיינען לחלוטין איבעריק. ער קוקט אף אייך מיט זיינע ממזרישע אויגן און טרעפט,
וואס בא אייך אפן הארץ טוט זיך, און כאפט ארויס בא אייך די ווערטער
פונעם מויל. א מחיה, א פארגעניגן מיט אזא מענטשן!
    
― איר באדארפט מיר קיין פינגער אין מויל נישט אריינלייגן, ―
האט מוראווטשיק אונטערגעזשומזשעט מיט זיין מאנאטאנער הייזעריקער,
נאר גלאטער שטימע צו ראפאלעסקאן אין אויער אריין. ― גלויבט מיר,
איך פארשטיי די זאך ארום און ארום. איך וועל עס אייך זאגן, אויב איר
ווילט, ווי פון א סידור: מע זאל באהיט און באשירמט ווערן פון א גוט
אויג, עס מאכט זיך אמאל מיט נאשבראט, א זינדיקער מענטש, מע פאלט
אריין, א מיידל איז א יצר־הרע, און אמאל איז מען אליין נישט שולדיק
גאט די נשמה און דעם רוח א גאנג, גיי זיי א נביא, אז סט׳זיך אויסלאזן
מיט א „יאטל״, ווי זאגט ער, האלט זיך מיט דער באמבע... אין אמתן
אבער איז דאס נישט פאר אייך און נישט פאר איר און נישט פאר אייך
ביידן. איר מיינט, זי פארשטייט דאס נישט? זי פארשטייט דאס אליין
בעסער פון אונדז אלעמען, גאט זאל מיר אזוי געבן גליק און הצלחה.
    
בא אונדזער העלד האט זיך בא די ווערטער אראפגעקויקלט א שווערער שטיין פונעם הארצן. ער האט ארויסגעזען, אז אלע זיינע רייד מיט
אלע זיינע הקדמות, התנצלות און פארענטפערעכצן זיינען גאר געווען
איבעריק. מוראווטשיק האט נישט נאר באוויזן א ווידערשטאנד, נישט
נאר אנגענומען זיך די קריוודע פון דער געפאלענער זלאטקען, נאר אדרבא, נאך זיינע רייד קומט אויס, אז זלאטקע אליין יאגט זיך גארנישט
אזוי שטארק נאכן שידוך. אום נאך מער צו בארויקן אונדזער העלד,
זאגט צו אים מוראווטשיק:
    
― פון וואנען, מיינט איר, פאר איך דאס אצינד? טאקע פון דארטן.
געוואלט איבערגעבן אייערע ווערטער, וואס איר האט געהייסן. וויינט זי:
וואס בין איך, זאגט זי, פאר א גלייכן מיט אים? ער איז, זאגט זי, היינט
אזוי אין די פעדערן, ווער ווייס, ווו ער קאן זיין מארגן, למאי זאל זיך
מיר דאכטן, אז איך בין בא אים אן אנגעהאנגענע, אן איינגעבעטענע?
― איר הערט ווערטער?
    
ראפאלעסקא איז גערירט:
    
― טאקע באמת?
    
― וואס זשע, איך וועל אייך אויסטראכטן אפן הימל א יאריד?
    
― ניין. איך מיין נישט דאס. איך מיין אט די ווערטער האט זי
אייך טאקע געזאגט?
    
― איך זאל אזוי האבן גליק און הצלחה. איר ווייסט דען, וואס
פאר א כשרע נשמה דאס איז? א כפרה אכצן פרימאדאנעס?
    
אף ראפאלעסקאס אויגן באווייזן זיך טרערן. נאר ער פארשטעלט זיי
פאר זיין נייעם פריינט. און זיין נייער פריינט מוראווטשיק האקט ווייטער:
    
― אהין־אהער, איך זע, דאס מיידל רעדט ווי א בר־דעת, טראכט
איך מיר: אפשר ביסטו גערעכט. און רוף מיך אן צו איר אזוי: הער
זשע אויס, נשמהניו, זאג איך, די מעשה דערפון איז אזוי: דער בחור,
זאג איך, האט געמיינט מער נישט אז דיין טובה, זאג איך, און די טובה
פון דיין קליינעם נפשל. נאר וויבאלד, זאג איך, אז בא דיר איז דאס נישט
איי־איי־איי, איז אויך די אייגענע מעשה. נייטן, זאג איך, וועט מען דיך
נישט און מיט גוואלד וועט מען דיך נישט שלעפן. איי וואס? דאס יאטל?
דארפסטו זיך, זאג איך, נישט זארגן, דארפסט געדענקען, זאג איך, אז
ער איז נישט קיין אבי ווער, קיין בחורל פון דער גאס, און א פארדינער
איז ער, קיין עין־הרע, א שיינער, וועט ער מסתמא זען, זאג איך, באווארענען דיך, ווי עס געהער צו זיין, דיך און דאס קינד, זאג איך, און אפילו
די מאמע, זאג איך, נישט דארפן אנקומען, חלילה, צו לייטן. ובפרט,
זאג איך, דו בלייבסט נישט אליין, איך בין, זאג איך, נאך אויך נישט געשטארבן. איך בין, זאג איך, געווען מיט דיר, מיט דיר וועל איך בלייבן.
ווער, זאג איך, האט דיך אהער געבראכט צו פירן, אז נישט מוראוו־טשיק? ווער, זאג איך, האט דיר פארשריבן אף זיין נאמען באם שיף
אראפגיין, אז נישט מוראווטשיק? לאז זיך דיך דאכטן, זאג איך, עלעהיי
דו ביסט שוין מיינע און איך בין דיינער. און וואס מאכט דאס אויס?
און טאמער וועט דאס האלטן דערביי, קאן מען אין אמעריקע אויך קריגן
פיר שטעקנס, און שלום־מאיר מוראווטשיק נעמט און זאגט אפ דעם כדת
משה וישראל און ― א גוטן טאג. און איך אליין, ווי איר קוקט מיך אן,
בין נישט שטארק ווייט דערפון. ערשטנס, מצד רחמנות. נעבעך א יתומה.
און והשנית ― אן ערלעך קינד, א שטילע טויב. איי די קשיא, וואס וועט
זיין מיטן פיסק? איז גאט א פאטער, און ווי געזאגט, איר וועט מסתמא
אויך נישט פארגעסן...
    
― פארגעסן? ― ראפאלעסקא האט אנגעכאפט מוראווטשיקן בא
דער האנט. ער זאל זיך נישט שעמען פאר זיך אליין, וואלט ער אים ארומגעכאפט קושן. ― איך קאן מיך מיט אייך אפילו צעשרייבן, אויב איר
ווילט.
    
― צו וואס איז דאס צעשרייבעניש? איר וועט אונטערשרייבן א
פאר וועקסעלעך און אן עק, טאקע אף מיין נאמען, היינט אפדערנאכט.
איך וועל בא אייך זיין, וועל איך אייך שוין ברענגען אלצדינג. איצטער
קערט איר דאך מסתמא ערגעץ וועלן גיין?
    
ראפאלעסקא איז געווען אזוי אריינגעטאן אינעם שמועס, אז ער האט
גארנישט באמערקט, וויפל די שטאלענע שלאנג מיט די עלעקטרישע אויגן
איז דורכגעלאפן פארביי זיי, ארויסגעווארפן שטראמען און אריינגעצויגן
שטראמען. די ווייזערס פונעם זייגער האבן זיך קוים אנגעהויבן דערנענטערן צו דריי. אין א שעה ארום דארף ער שוין זיין דארטן. דאס ווארט
„דארטן״ האט אים א ברי געגעבן אין הארצן. ער האט זיך זייער פריינטלעך אפגעזעגנט מיט מוראווטשיקן, אריינגעכאפט זיך אין איינע פון לאנגע וואגאנען און אין א האלבער מינוט ארום האט אים איינגעשלונגען די
אונטערערדישע פינצטערניש.
    
― שלום־מאיר, דו ביסט אלל־רייט! ― האט מוראווטשיק א זאג
געגעבן צו זיך אליין און גענומען ארויסקוקן אפן אנדערן טריין. ―
אזא יאר אף מיר, וואס פאר א לאנד עס איז אט דאס אמעריטשקע. נו,
אמעריטשקע!
    
קאפיטל זיבן און זיבעציק
  
צווישן חיות
    
דער ארט, וואס ראזע ספיוואק האט באשטעלט פאר איר געליבטן
ראפאלעסקא, איז געווען דער פארק פונעם זאאלאגישן גארטן, וואס איז
ווינטער נישט אזוי שטארק באזוכט ווי זומער, און מע קאן דעריבער
דארט גאר פריי שפאצירן און כמעט מיט קיינעם זיך נישט באגעגענען,
אויסער מיט די חיות, וואס שטייען איינגעשפארט אין זייערע שטייגן.
    
געקומען איז אונדזער העלד צום אפגעשטעלטן פלאץ, נישט קוקנדיק אף זיינע אפהאלטענישן אינעם דאזיקן טאג, דאך מיט גוטע אנדערהאלבן שעה פריער פאר דער צייט. און וואס ער האט איבערגעלעבט אין
די אנדערהאלבן שעה שפאצירנדיק צווישן די חיות, פון שטייג צו שטייג,
האט ער זיכער נישט איבערגעלעבט אין אלע זיינע יונגע יארן פון זיין
נע־ונד זיין אף דער וועלט. די וויכטיקייט פון דעם מאמענט, צו וועלכן
ער שטרעבט יארן מיט יארן, איז שוין אליין געווען גענוג, אז דאס הארץ
זאל אים קלאפן ווי א האמער, און אליין זאל ער ציטערן ווי א לולב. און
דערצו זיינען אים ארויפגעקומען אפן קאפ אלערליי ווילדע מחשבות און
משונהדיקע געדאנקען, שווארצע, טרויעריקע געדאנקען, איינער טרויעריקער פונעם אנדערן: ווער ווייס ― האט ער זיך געטראכט ― אויב זי
וועט גאר קומען? און אז זי וועט קומען ― ווער ווייס, מיט וואס זי וועט
קומען? ווער ווייס, וואס עס טוט זיך בא איר מיט די „גאלדענע קייטן״,
אף וועלכע זי האט אים אנגעווונקען אין איר בריוו?, ווער ווייס, וואס
בא איר האט געקאנט פארקומען אין דער לעצטער מינוט פאר א סצענע מיט גרישא סטעלמאך?... אלצדינג, ווו נאר עס איז פאראן ערגעץ אן
אומעטיקער געדאנק, א פינצטערע מחשבה, איינגעהילט אין שווארצן, איז
עס געקראכן צו אים אין קאפ אריין. און וויפל ער האט נישט געטריבן
פון זיך די דאזיקע טונקעלע מחשבות, און וויפל ער האט זיך נישט געפלייסט בייצוקומען זיך, האט זיך אים נישט איינגעגעבן, ער זאל זיין רויק.
ער האט געפילט, אז עס טרעט אריין א וויכטיקער מאמענט, דער וויכטיקסטער אין זיין לעבן, און נישט ווילנדיק האט ער זיך פארטראכט אף דעם
וואס ער האט נאר וואס אפגעארבעט מיט דעם מוראווטשיקן ― ווי
אזוי ער האט אים נאר וואס פארקויפט בידים די גאט־די־נשמה־שולדיקע
זלאטקע, איבערגעגעבן זי פון האנט צו האנט, ווי מע גיט איבער א זאך,
א שקלאף, א קנעכט. און צו וועמען? צו א מענטשן, וואס ער קען אים
נישט און ווייס אים נישט. און ווען? נאכדעם ווי ער איז ערשט היינט
אינדערפרי גרייט געווען לויפן צו דער ארעמער זלאטקע, פאלן איר צו
די פיס, שווערן איר, אז ער איז אירער, אירער אף אייביק?! און עס דאכט
זיך אים אויס, אז עמעצער שעפטשעט אים אין אויער אריין שטילערהייט: ― קין! ― קין! ― קין!...
    
ראפאלעסקא פארטיפט זיך ווייטער אין זאאלאגישן גארטן, צווישן
די חיות. ער וואלט וועלן אנטלויפן פון זיך אליין ― קאן ער נישט. ער
וואלט וועלן אויסמעקן, אפווישן דאס גאנצע פארגאנגענע פון זיין לעבן
― קאן ער נישט. אדרבא, עס ליגט אים פאר די אויגן אזוי קלאר און
דייטלעך מיט אלע זיינע גרויסע און קליינע פארברעכנס, מיט אלע זיינע
ארטיסטישע שטרעבונגען און אידעאלן, און, ווי פון אן אפן בוך, לייענט
ער דעם סך־הכל, וואס ער אליין האט זיך אונטערגעפירט, און דעם פסק־דין, וועלכן ער אליין האט זיך ארויסגעגעבן: אלס מענטש איז ער א פארברעכער, א קין, א קין!... אלס ארטיסט איז ער קליין און נישטיק, ארומגערינגלט מיט קליינע מענטשעלעך, איינגעטונקען אין פאלשע רעקלאמעס,
פון אויבן ביז אראפ בלאף און בלאף!... א סך וואסערן וועלן נאר אפלויפן,
א סך קרבנות וועלן אויפגעבראכט ווערן, א סך מזבחות וועלן חרוב ווערן
― און נאך וועט ער שטיין, ווי איצט, אין דרויסן פון דער זייט טיר פון
יענעם הייליקן טעמפל, וווהין עס רייסט זיך פון קינדווייז אויף זיין יונגע,
נאר שוין צעווייטיקטע נשמה... נאר שא! ווער גייט עס?... ער דערפילט,
ווי דאס הארץ האט זיך אים אפגעשטעלט. די אויגן זיינען געווארן ברייט
און קיילעכיק, אט־אט שפרינגען זיי ארויס: נישט שוין־זשע? נישט שוין־זשע? ער קוקט זיך איין נאך שטארקער. אקעגן אים שניידט זיך א מיטלמעסיקע פיגור פון א בילד־שיינער פרוי, וואס נישט זי גייט, נאר זי
שוועבט, טראגט זיך אין די לופטן. נישט שוין־זשע איז דאס „זי״?...
    
יא, דאס איז געווען „זי״.
― ― ― ― ― ― ― ― ― ― ― ― ― ― ― ― ― ―
    
עס האט זיך נאך נישט געטראפן אף דער וועלט, אז מיר זאלן באגעגענען אין א מענטשן דעם, וועלכן מיר האבן דערווארט, און געפינען
אין אים דאס וואס מיר האבן ארויסגעקוקט צו געפינען. עס איז נישט
געווען די, וועלכע ראפאלעסקא האט זיך פארגעשטעלט אין זיינע חלומות.
עס איז נישט געווען נישט די רייזל, וועלכע ער האט געקענט אין האלע־נעשטי, און נישט די ראזע, וואס ער האט זיך געמאלט אין דער פאנטאזיע. א גאנץ אנדערע האט ער פאר זיך דערזען. זי האט אים אויסגעזען
א סך גרעסער און א סך עלטער און אנדערש, אנדערש, ווי ער האט זיך
פארגעשטעלט. צו ערנסט, צו שטרענג און צו קאלט האט זי זיך אים
אויסגעוויזן אין דער ערשטער מינוט, וואס ער האט זי דערזען. נאר די
אויגן זיינען געווען די זעלבע מאט־שווארצע פייערדיקע ציגיינער־אויגן.
    
אויך ער האט אויסגעזען אין אירע אויגן נישט דער ראפאלעסקא,
וואס זי האט זיך פארגעשטעלט אין אירע חלומות, און נישט דער לייבל,
דעם נגידס יינגל, וועלכער איז פארבליבן בא איר אין זכרון פון חדר.
אינגאנצן, אינגאנצן פארענדערט. נישט פארענדערט האבן זיך נאר זיינע
אויגן, זיינע גוטע בלויע מילדע אויגן. א מינוט זיינען זיי אזוי געשטאנען
איינס אקעגן דאס אנדערע, אן א ווארט אויסצוריידן און נישט צו רירן
מיט אן אבר. עס האט אויסגעזען, אז ביידע לייענען אף זייערע געזיכטער
דאס גאנצע פארגאנגענע, אז ביידע ווילן געפינען אין זייערע אויגן די
געשיכטע פון זייער יוגנט, וואס איז אוועקגעגאנגען פאר זיי אזוי נישט
פריילעך, אין דער פרעמד, אין זייער גרויסן נע־ונד זיין אף דער וועלט.
דאס אלץ האט אבער מער נישט גענומען ווי א מינוט. איין מינוט. באלד
האט זיך באוויזן אף איר פנים א שמייכל, דער ערשטער שמייכל, און ער
האט דערפילט, אז זיין הארץ האט א צאפל געטאן און עס האט אים א צי
געגעבן צו איר ווי א מאגנעט.
    
 * * *
    
דער טאג איז שוין לאנג אויסגעלאשן. די זון אונטערגעגאנגען. אפן
הימל שעמערירן שטערן. די לבנה איז ארויסגעשווומען. אונדזערע ביידע
יונגע העלדן, לייבל ראפאלעסקא און רייזל ספיוואק, זיצן נאך אלץ און
ריידן און ריידן. זיי דערמאנען האלענעשטי, דאס יידישע טעאטער, „גאטס
גאס״, די שרפה, די בלאנדזשענדיקע שטערן...
    
ע פ י ל א ג
  
בריוו
  
I
  
פון מאיר סטעלמאך צו זיין גוטן פריינט
    
„...אט אזוי איז דאס, ברודער, פרעג נישט קיין קשיות. ס׳איז, ווי
זאגט ער, א וועלט מיט וועלטעלעך. נאר גארנישט. נעכייבי וואלטן זיי
זיך צעגאנגען און אן עק. עם מאכט זיך, א שידוך ווערט אויס שידוך ―
וואס זאל מען טאן? איז ניין. אי אויס שידוך, אי גוטע פריינט איז מען.
נאר ווי אזוי מיינט איר גוטע פריינט? גוטע פריינט צו גוטע פריינט איז
נישט גלייך. מע שרייבט זיך בריוולעך איינס דאס אנדערע אלע וואך. און
נישט נאר מיט ראזען אליין. מיט אים מיט איר לאנדסמאן, שרייבט ער
זיך איבער, מיט דעם ראפאלעסקאן הייסט עס. פון זינט די צוויי האבן
זיך דערקענט, מיין גרישא מיט דעם ראפאלעסקאן, איז מען געווארן איינס
צום אנדערן צוגעזאטן, נפש אחת, און מען האלט איינס פונעם אנדערן
אן עולם ומלואה, אז מע שמועסט „ליובאוו״ ― איז דאך נישט שייך נו,
וואס זאגט איר דערויף? וואלט נאר געווען דאס אליין, איז אויך גארנישט.
ווי זאגט איר, אז דיר איז ליב איז מיר ניחא. איז אבער דער בזיון פאר
לייטן. און ווער איז שולדיק, אז נישט איך אליין? ווארעם איך זאל זיי
נישט געווען ברענגען דעמאלט אין יידישן טעאטער אף דעם ראפאלעס־קאס בענעפיס, וואלט דאך גארנישט געווען... און נאך אלעמען דארף
מען אננעמען א פולן מויל מיט וואסער ― און פתח שין שא! איר וואלט
הערן, וואס פאר א פליאטקעס עס טראגט זיך איבער דער וועלט. מע
זאגט, אז צווישן ראזען מיט אט דעם חברה־מאן ראפאלעסקא איז אן אלטע געשיכטע, א פארליבעניש פון ווייס איך ווען אן, נאך פון קינדעריארן, און נישט היינט־מארגן שטעלט מען חופה... דערצייל איך דאס
מיין גרישען, לאכט ער: נארישקייטן, זאגט ער, ראזע וועט נישט חתונה
האבן פאר ראפאלעסקאן קיינמאל נישט, איר הערט  ק יי נ מ א ל  נ י ש ט!״
היינט דערגיי א טאלק. און דאס הערט מען זיך אן אזעלכע מימרים און
דיבורים, וואס מע קאן חלשן. גענוג ס׳איז ביטער אפן הארצן, קומען זיי
צו גיין און זאלצן אף די ווונדן! הערט איר, וואס איך וועל אייך זאגן,
ליבער פריינט? יידן זיינען א קליינע אומה, נאר א פאסקודנע!... און אז
איר וועט מיר שרייבן, זאלט איר מיר שרייבן קיין לאנדאן, ווי איר האט
מיר געשריבן ביז אהער, און האט קיין פאראיבל נישט, וואס איך האב
אייך אנגעדולט א קאפ. מע רעדט זיך אויס דאס הארץ פאר א גוטן
פריינט מיינט מען, ס׳וועט ווערן גרינגער.
    
פון מיר אייער פריינט, וואס איז צעדרייט און צעפלאכטן און אנגעדרודלט אף דער גאנצער וועלט,
    
 מאיר סטעלמאך״.
    
II
  
פון שלום־מאיר מוראווטשיק צו אלבערט שטשופאק
    
,,...אט דא האסטו דיר דיין פיפצעריק עך האב דעך אין דער ערד
מיט די ביינער עך בין באריך אשעם אימשטאנד אצינדערט אליין דיר
אויסלייען א פיפצעקער אויב דו באדארפט האבן געלט און עך שרייב
דיר אז דיין כאזנס מיידל איז פון זינען פאר גרויס ראשקעס האט זי זעך
באווארנט מיט צוויי כאסאנעם און ווייס נישט פאר וועמען זאל זי פריער
כאסענע האבן זי זאל מעך פאלגן וואלט זי באדארפט שטעלן כיפע מיט
ביידע ווארעם אט דער גרישא סטעלמאך איז אנגעשטיפט מיט געלט און
דער צווייטער כאסן האב עך דיר שוין געשריבן איז אט איענער יאט
פון האלענעשטי ראפאלאוויטש וואס אצינד הייסט ער מיטן הייליקן נאמען ראפאלעסקע און איז שטארק אין די פעדערן ווארעם די איינגלענדער
האבן אים איבערגעכמאליעט צו זיך און באשיטן אים מיט רענדלעך פון
קאפ ביז פיס און עך שרייב דיר אז עך האב נאך ליסאטע קיין שום געשעפט עך קוק נאך א טעאטערל דאס הייסט נישט קיין טעאטערל נאר א
וואדעוויל הייזל סזאל זעך מאכן אין גלייכן געלט וואלט עך אפדינגען און
וואלט געמאכט גוטע ביזנעס כאטש דאס יידישע טעאטער דארף עך דיר
זאגן גאנץ אפנטלעך איז דא אין אמעריטשקע א ביסל קאלי געווארן מע
האט שוין גאר אנגעהויבן אראפברענגען פון בערלין די בעסטע דייטשע
אקטיארן און מע צאלט זיי אין טאג אריין אמעריטשקע גאנעוו א קלאג
צו קאלאמבעסן נאר ביז עפעס וואס מיין עך אז מע קאן נאך מיט דיין
קאל מעקאדעש אויסנעמען אין אמעריטשקע בעכען שרייב עך דיר אלבערט אויב דו ווילסט טו א שפיי אף ריסנלאנד און קום צו פארן וועלן
מיר מאכן שיטפעס און אז נישט ליג אין דער ערד און באק בייגל מיט
אכטענקספאל
    
 שלום מייער מוראווטשיק״.
    
„א י ק ע ר  ש א ק א כ ט י  אקערשט בין איך געווויר געווארן א
נייס וואס אז דו הערסט עס נעמסטע איין די קאפורע באלד אפן ארט הער
א מאנסע געדענקסט דאך אונדזער האצמאכן וואס עך האב דיר שוין געשריבן פון לאנדאן איז ער זיך מעיאשעוו האצמאך הייסט עס און מאכט
א שטארב בארעך דיין צימעס און לאזט איבער א שוועסטערל זלאטקע
הייסט זי א מיידל א צאצקע כאטש מיט א כעסארן עך האב זי טאקע
שטארק אין זינען געהאט שיר־שיר נישט געווארן כאסן קאלע לאזט זעך
אבער אויס א מאנסע אז זי האט גאר כאסענע ווי מע דערציילט טרעף
פאר וועמען זאלסט זיין מיט צען קעפ וועסטע א מאקע טרעפן טאקע פאר
אט איענעם כעוורעמאן ראפאלעסקא אימאך שעמאי זאל ער ווערן און
ווער מיינסטע לייגט אזוי איין די וועלט פאר איר אלץ זי טאקע רייזל מיין
עך דיין כאזנס מיידל די מעשיגענע גאט זאל מיר אזוי געבן גליק און
האצלאכע גיי ריכט זעך גאר אף אזא שלאק נו זאג אליין דארסטע זעך
נישט באגראבן דארטן ווי קייראך ניין איילן אין דער ערד ווי עס ווינצשט
דיר פון טיפן הערצן מיט אכטענקספאר
    
 שלום מייער מוראווטשיק״.
    
III
  
פון בריינדעלע קאזאק צו הענריעטא שוואלב
    
„...און שרייבט מיר ארויס, נשמהניו, אלצדינג, ווי גייט עס אייך
דארטן אין דעם יאהאנעסבערג? איך האף, אז איר זענט אלל־רייט, ווארעם וואס גייט אייך אפ, קיין בייז אויג? אלע זאגן, אז ער איז א פילפא־כער מיליאנער און אז ער האט אייך געקויפט אזויפיל דיימאנטס מיט
בריליאנטן, אז נאר א ראקקעפעלער קאן זיך פארגינען אזויפיל צו קויפן.
איר קאנט אייך גארנישט פארשטעלן, ווי אזוי דאס האט מיך געפרייט.
ווארעם ווער ווייס נאך אזויפיל, ווי איך, ווי אזוי איר האט זיך נעבעך
געפלאגט דאס גאנצע לעבן בא אייערע ברידער. און אפילו די לעצטע
צייט, אז איר האט שוין אנגעהויבן פארדינען שיין געלט און מאכן א
לעבן, האבן זיי אייך אויסגעקאכט דאס וואסער, איינער מיט גוטן, דער
אנדערער מיט בייזן. איך וויל אף זיי קיין שלעכטס נישט ריידן, זיי
זיינען דאך אייערע ברידער. נאר כ׳לעבן, זיי זיינען נישט ווערט אייער
מינדסט פינגערל. איך דארף אייך נישט חנפענען און וויל זיי נישט שימפן, נאר כ׳לעבן, זיי מעגן ביידע זיין די כפרה פאר אייער מינדסטן נאגל.
און ווער שמועסט אייער ניסל מיט זיינע זיסע ריידעלעך און מיט זיינע
שבועות. גאט מעג זיך מיט אים רעכענען, ווי ארנטלעך און לייטיש ער
האט זיך מיט מיר באגאנגען, אזא יאר אף אלע מאנסבילן, רבונו של עולם,
און אזא מזל אף אים אליין. מאלט אייך, ער האט דאס זייניקע. ס׳איז א
סברה, אז ער ווערט אויסגעריסן אף זיינע יארן און טעג, איך מיין טאקע
אייער ברודער ניסל. זינט די קאמונע איז צעקראכן, האט ער שוין אי־בערגעדינט אלע עבודה־זרות, דורכגעפאלן מיט אלע זיינע קאמבינאציעס.
איצט האט ער א נייע קאמבינאציע. ער האט דערטאפט ערגעץ א ייד מיט
א מאדעל פון בית־המקדש, געמאכט פון פאפיר, און קלעפט אפישן איבער גאנץ ניו־יארק און וועט מסתמא באגראבן ווערן מיט דער קאמבינאציע, גלייך ווי מיט אלע קאמבינאציעס. גאט מעג אים צאלן פאר אייך
און פאר מיר און פאר כל ישראל. אייער ברודער איזאק איז שוין א גאלד
אקעגן אים, אבוואל דער רוח האט אים אויך נישט גענומען. אויך א גוטע נשמה. וואס דער רעדט אויס אף אייך, זאל עם נאר פאלן אין ים
אריין. ער זאגט, אז איר האט אייך אליין פארקויפט פאר געלט און אז
אייער מאן האנדלט מיט... איך וויל גארנישט נאכזאגן זיינע ווערטער.
און אלץ איבער וואס? איבערן וויסטן דאלאר. איך וואלט אייך געראטן,
איר זאלט אים פארשטופן דאס מויל מיט א פאר דאלאר. ער מעג זיך
אויסציען דא אין מיטן גאס וועט אים קיינער נישט העלפן. ווער וועט
זיך אף אים ארומקוקן? דער „לאמזשער סאלאוויי״? ווי לאנג קרענקט זי,
די חזנטע זיינע מיט אירע רויטע האר! זי האט שוין אראפגעווארפן דעם
געלן פארוק און איז געווארן א גאנצע מיסעס א קלייניקייט! אירע קינדער, זאגט מען, שארן דא גאלד מיט לאפעטעס. א מדינה ווי א קדחת:
וועמען עס כאפט אן. גיי רעכט זיך, אז א לאמזשער חזן וועט קומען צו
פארן אהער מיט א כאליאסטרע פיקערס, וועט מען אים אפגילטן. און
יושר האט אין זיך אט דער חזן אקוראט אזויפיל, וויפל א רוסישער קאזאק. אייערע ברידער זאלן זיך פאר אים אויסציען, וועט ער זיי א סענט
נישט געבן, וואס דארפט איר מער? מיסטער קלאמער, וואס האט זיך אויסגעבראכט אף אים מיט דער משפחה, ביז ער האט זיי אראפגעבראכט און
צונויפגעשטעלט די קאמונע, איצט האט ער קוים געקראגן אף הוצאות
אוועקצופארן צוריק קיין לאנדאן. און ווייסט איר, ווער עס האט אים
אויסגעליען די פאר דאלאר? אז איר וועט זיין מיט אכצן קעפ, וועט איר
אויך נישט טרעפן. ― דווקא אט דער שלימזל מוראווטשיק וואס האט צונויפגעפירט דאס טייערע פארל, אייער געוועזענעם חתן מיט דער זינגערן,
וואס האט אצינד פארריסן די נאז, א שרעק! מיטן ערשטן חתן, מיט
סטעלמאכן, איז זי זיך שוין דאנקען גאט, צעגאנגען, און נאך מיט א
גרויסן סקאנדאל דערצו. דער אלטער סטעלמאך, זאגט מען, האט געוואלט
זיך לאדן מיט איר, האט אבער דער זון נישט דערלאזט. מיינע צרות
אף זייער קאפ! אף וויפל דאס איז אמת ― ווייס איך נישט. אזוי האב
איך געהערט דערציילן. וואס איך האב געקויפט ― דאס פארקויף איך.
צוקאפנס בין איך נישט געשטאנען... און מיט יענעם, מיט אייערן הייסט
עס, איז זי זיך שוין אויך צעגאנגען, און, ווי מע זאגט, אף אייביק. די
ביידע האבן זיך, זאגט מען, שטארק צעווערטלט, און טרעפט איבער וועמען? איבער זלאטקען טאקע, איבער האלצמאנס שוועסטערל. דעם אמת
געזאגט, האב איך דא נישט ווייניק מיטגעהאלפן. איך האב איר אנגעשריבן א בריוו, גאנץ אפנטלעך אויסגעלייגט פאר איר דעם אמת, ארויסגעשריבן אלצדינג, וואס מיר איז געלונגען ארויסצובאקומען פון אט דעם
אפעריסט מוראווטשיק וועגן ראפאלעסקאס ראמאן מיט האצמאכס שוועסטערל, און כאטש איך האב נישט געהאט די זכיה, זי זאל מיך צולאזן
צו זיך, פונדעסטוועגן ווייס איך אלצדינג, וואס דארט קאכט זיך... איך
ווייס צום ביישפיל, אז ראזע אליין מיט איר אייגענעם כבוד איז געווען
מיט א באזוך בא האלצמאנס שוועסטער זלאטקען און האט שטארק אנגעקוואלן פונעם כשרן קינד, וואס יענע האט געהאט פון ראפאלעסקאן...
ווייטער ווייס איך, אז ראפאלעסקא איז אריינגעטראטן אין איינעם פון
די גרעסטע היגע ענגלישע טעאטערס, נאר מיסטער ניקעל, וואס האט
מיט אים א קאנטראקט אפן גאנצן סעזאן, האט געפאדערט א גרויסע
סומע, אז אפילו ראפאלעסקא, וואס פארשטייט אזוי אין געלט, פונקט
ווי איך אין בריליאנטן, האט שיער דעם שלאק נישט באקומען. נאר איז
ווידער אויסגעוואקסן ראזע און האט געזאגט, אז זי נעמט דאס אף זיך.
ווי געפעלט אייך אזא מעשה? אף וויפל דא איז אמת ― ווייס איך נישט.
וואס איך האב געקויפט ― דאס פארקויף איך. צוקאפנס בין איך נישט
געשטאנען... נאר איר דארפט זיי נישט מקנא זיין, ליובעניו, כ׳לעבן, איר
האט זיי אלעמען אין דער ערד. גאט האט אייך געהאלפן, איר זענט רייכער פון זיי און איר פארמאגט מער שמוק פון איר, און דרעסעס האט
איר אויך שענערע פון איר, און בענקען נאך דער בינע דארפט איר
אויך נישט, ס׳איז ― האט מיר קיין פאראיבל נישט ― א נארישקייט
פון אייך, וואס איר בענקט אזוי נאך דער סצענע. איר זעט לעבט בעסער
א גוטן טאג אין עושר און אין כבוד און טוט אייך אן וווילטאג און
פארגעניגנס און פארגעסט נישט, נשמהניו, אייער משפחה, איך מיין טאקע די ברידער אייערע, אבוואל זיי האבן עס בא אייך נישט פארדינט און
בא מיר אוודאי נישט, איך זאל מיך אננעמען זייער קריוודע. נאר כאפט
זיי דער גוטער יאר. איידער זיי זאלן דארפן אנקומען צו פרעמדע, איז
גלייכער, איר זאלט עס נישט דערלאזן. און פארגעסט נישט הארצעניו,
אויך אייער פריינדן, וואס איז אייך איבערגעגעבן מיט לייב און לעבן.
שרייבט מיר אריין אמאל א בריוול, און וואס איר וועט דארפן, וועל איך
אייך אויספאלגן. און טאמער וועט זיך געפינען בא אייך עפעס א רעכטער דזשאב פאר מיר, שרייבט מיר. וועל איך קומען צו פארן צו אייך
קיין יאהאנעסבערג, אבוואל ס׳איז אזוי ווייט ווי אף יענער וועלט, ווארעם עס האט זיך מיר שוין צוגעגעסן דאס לאנד פון קאלאמבוסן מיט
די מענטשן און איבערהויפט אונדזערע אקטיארן, ס׳זאל אף זיי קומען
א מגפה אף אלעמען אין איין טאג, קיין שריד ופליט זאל פון זיי נישט
בלייבן. אמן. אמן. אמן.
    
איך שיק אייך איבער 1000 קושן.
    
 אייער איבערגעגעבנסטע פריינדן
    
 בריינע טשערניאק״.
    
IV
  
פון לאה די חזנטע צו איר טאכטער
    
„...און זיי וויסן, מיין קינד, אז איך קוק שוין ארויס אף דיר. ווי
דו שרייבסט מיר, אז דו קומסט צו פארן קיין האלענעשטי צו גאסט. ווארעם ווען נישט דאס, וואלט איך שוין לאנג פארקויפט די דירה. וואס
דארף איך, איין מענטש אליין, אזא דירה מיט קיין עין־הרע אזויפיל
חדרים? נאר טאמער מיינסטו, אז ס׳איז דא וועמען צו פארקויפן די דירה
― האסטו א טעות. ווער באדארף אזא דירה מיט קיין עין־הרע אזויפיל
חדרים אין האלענעשטי? א שטאט פון סאמע, משטיינס געזאגט, קבצנים,
עניים ואביונים, נישטא בא קיינעם קיין געלט. און ווער עס האט געהאט
א ביסל געלט, דער איז ארויסגעפארן קיין אמעריקע. איין שטיקל האפענונג איז אף הענעך דעם וויינשענקערס איידעם. א נייער נגיד אין
האלענעשטי. ער האט שטארק חשק צו דער דירה, נאר ער האט מורא
ארויסצוגעבן זיך פאר א קונה, איך זאל, חלילה, נישט וועלן צו טייער.
און איך וויל נישט ארויסבאווייזן, אז איך פארקויף די דירה, ער זאל
נישט וועלן האנדלען קיין מציאה. דערווייל בין איך געבליבן שטעקן
נישט אהין נישט אהער, און איך קוק שוין ארויס אף דיר, מיין טייערע
טאכטער, דו זאלסט שוין קומען צו פארן און זאלסט מיר שוין דערפרייען
עפעס מיט א רעכטן חתן, אזא וואס שטייט דיר אן, נישט ווי יענער, דער
קלעזמער, גאט זאל מיר נישט שטראפן פאר די רייד. איך האב צו אים,
חלילה, גארנישט, נאר פאר ישראלי דעם חזנס טאכטער איז ער נישט
קיין גלייכן. זאל אים דער אייבערשטער צושיקן זיין באשערטע ערגעץ
אנדערש, און דיר וועט ער מסתמא מוחל זיין, וואס דו האסט געבראכן
דאס ווארט, כאטש בא אונדז איז דאס פאררעכנט פאר א גרויסער עבירה.
און דאס וואס דו שרייבסט מיר וועגן אונדזער לייבלען, דעם נגיד רא־פאלאוויטשעס זון, אז ער איז גליקלעך און גערימט, איז דאך בא מיר
אוודאי אנגעלייגט, ווארעם די איבעריקע זיינע שוועסטערס און ברידער
האבן, נעבעך, גאר קיין גליק נישט. א תל געווארן פון דער גאנצער משפחה. קינדער צעזייט און צעשפרייט אף אלע זיבן ימים, מע ווייס גארנישט, ווו זייער געביין איז אהינגעקומען. איין אנשל האלט זיך עפעס
נאך. ער קומט אמאל צו פארן, איך זאל אים בייהילפיק זיין, האלט איך
אים אונטער ווי ווייט מעגלעך. נאר א לעכערדיקן זאק איז דען מעגלעך
אנצושטאפן? און דערצו איז ער אן אויסברענגער, זעט אויס, און א
פנים האט ער א מגושמדיקס, ווו איך האב ערגעץ א שונא! ביילקע עליה
השלום זאל אויפשטיין פון קבר און א קוק טאן, וואס איז געווארן פון
איר שטוב און פון אירע קינדער און פון איר מאן, משטיינס געזאגט!
ער איז, נעבעך, גאר אינגאנצן גערירט און געפינט זיך ערגעץ אין א
הקדש אדער אין א באלניצע, און קוקט ארויס, ביז דער געניידעם, „ששון־ושמחה״, וועט אמאל קומען צו פארן מיט א פונט טיי און מיט א היטל
צוקער. אז אך און וויי די יארן, אף וואס בעני ראפאלאוויטש איז איבערגעקומען, אז דער קאסיר איז זיין געניידעם און זיין ברויטגעבער!
ער קומט אמאל צו פארן צו מיר אויך, אט דער „ששון־ושמחה״, זיצט
אפ א גאנצן טאג מיט א גאנצער נאכט און רעדט און רעדט און רעדט.
א ייד א נודניק, גאט זאל מיך נישט שטראפן פאר די רייד! און די אלטע
באבע זייערע די בלינדע, זאלסט אנקוקן, לעבט נאך. אפנים, אז דער
רבונו של עולם האט גאר פארגעסן אין איר. משטיינס געזאגט, ווער עס
לעבט אף דער וועלט! ווי מיר זאגן אינעם ונתנה תוקף: „ווער עס לעבט
און ווער עס ליגט אין דער ערד״. וואלט דען נישט גלייכער געווען צען
טויזנט מאל, אז דיין טאטע עליו השלום זאל איצט לעבן און זיין מיט
מיר, נישט איך זאל מיך ארומדרייען איין מענטש אליין איבער קיין
עין־הרע אזויפיל חדרים? נאר גיי פרעג גאט א קשיא. למאי יחיאל דעם
קלעזמער ― געדענקסטו? איז ער זיך מיישב ערשט יענע וואך און נעמט
און שטארבט אוועק. נאר גאר א יונגערמאן געווען. אט איז הענעך
וויינשענקער אויך אוועקגעשטארבן, איז כאטש נישט אזא פארדראס ―
א ייד א זקן און א נגיד. ער האט דאס געהאט א לוויה, עפעס טאקע גאר
ווי א גוטער־ייד! טאמער ווייסטו, פאר וואסערע מעשים טובים? מילא,
אז דיין טאטע עליו השלום האט געהאט א שיינע לוויה ― פארשטייט
מען נאך. אבער הענעך וויינשענקער! וואס איז מיט אים די גדולה?
פארוואס קומט דאס אים? באשר ער איז א נגיד, קומט אויס, מע זאל
אים חנפענען נאכן טויט? נאר גארנישט. איך פארגין אים דעם כבוד
און רייד נישט, חלילה, קיין לשון־הרע. ער האט, נעבעך, געלאזט אן
אלמנה מיט פיר קינדער, כאטש אפילו מיט א גוט געשעפט און מיט א סך
געלט, נאר פארט יתומים. קיין טאטן וועלן זיי שוין נישט האבן. וואס די
ערד דעקט צו, איז פארפאלן. א קלאפ מיט דער לאפעטע און א גוטן טאג.
א סך ערגער איז, נעבעך, דער קלעזמערקע. זי איז יא געבליבן ווי אפן
וואסער. זי האט נישט מיט וואס א טאג איבערצוקומען. מאכט מען איר
פון דער שטאט. איך האב אויך געגעבן וויפל איך האב געקאנט, האבן
זיך נאך די גבאים נאך געקנייטשט. ס׳איז ווינציקלעך, זאגן זיי. איר
זענט, זאגן זיי, בא אונדז קיין עין־הרע א גבירנטע. איר האט, זאגן זיי,
קיין עין־הרע, אזא טאכטער און זיצט, זאגן זיי, אין אזא דירה, מיט קיין
עין־הרע אזויפיל חדרים. היינט גיי רעד מיט זיי, אז מיר איז דאס נאר
אינגאנצן איבער דער טבע ― די דירה מיט די חדרים מיטן טארעראם.
דער אייבערשטער זאל מיר העלפן, איך זאל שוין דערלעבן, דו זאלסט
טאקע קומען געזונטערהייט, וואלט איך מיר אן עצה געהאלטן מיט דיר
מכוח דער דירה, צו וואס דארף איך אזא דירה איין מענטש אליין מיט
קיין עין־הרע אזויפיל חדרים? דו מיינסט, נאר איך זאג עס? אלע זאגן
עס בא אונדז. און אלע קוקן שוין ארויס אף דיר, זאלסט קומען. גאנץ
האלענעשטי. אפילו נעכע די אלמנה מיט אירע שוועסטערלעך (נאך האבן
זיי נישט חתונה געהאט א מכה זיי!). זיי פרעגן זיך נאך בא מיר אלעמאל: „זאלט איר געזונט זיין, לאהניו, ווען קומט שוין אייער רייזל?״
פארשטאכענע אויגן. זי האט שוין גאר פארגעסן די בזיונות, וואס איך
האב דורך איר געהאט נישט היינט געדאכט דעמאלט, ווען דו ביסט פארפאלן געווארן און מע האט מיך געשלעפט צום פריסטאוו, ימח שמו
וזכרו ― ער איז שוין לאנג אף דער וועלט נישטא. און זיי מיר געזונט
מיין קינד. און שרייב מיר, צי ס׳איז אמת, אז דו קלויבסט זיך, אם ירצה
השם, נאכאמאל קיין אמעריקע? מיר געפעלט נישט דער פלאן. דאס לאנד
איז טאקע נישקשה פון א לאנד און די מענטשן זיינען טאקע נישקשהדיקע מענטשן, נאר דאס לשון זייערס געפעלט מיר נישט. אז „טשיקען״
איז אן עוף און „קיטשען״ איז א קעך און „רעווערינט״ איז א שוחט,
היינט וואס איז דאס פאר א לעבן? נאר קום צו פארן מיט גאטס הילף
פריער קיין האלענעשטי, וועלן מיר שוין איבערריידן פון אלצדינג. דערווייל לאזט דיך גרוסן גאנץ האלענעשטי, און חיים־שעיהס זונדל, נחום,
דער, וואס שרייבט דעם דאזיקן בריוו, שיקט דיר א באזונדערן גרוס.
    
דיין מאמע, וואס בעט גאט פאר דיר אלעמאל, באטאג און באנאכט,
    
 לאה ספיוואק״.
    
V
  
פון ראזע ספיוואק צו מארטשעלא עמבריך
    
„מוטערכען! ווי איר זעט, בין איך ווידער אין אייראפע. די בלאנדזשענדיקע שטערן, וואס האבן זיך, ווי איר ווייסט, אזא לאנגע צייט
געטראגן איינס קעגן דאס אנדערע און נישט געקאנט זיך צוזאמענטרעפן,
האבן זיך ענדלעך באגעגנט. דאס איז געווען אין אמעריקע. אבער נאר
ב א ג ע ג נ ט  זיך ― נישט מער! צוזאמענגעקומען, ווערן איינס ― דאס
וועט קיינמאל נישט זיין,  ק יי נ מ א ל  נ י ש ט. ווער איז שולדיק אין
דעם: איך אדער ער? ― דאס ווייס איך נישט. מעגלעך, אז מיר ביידע.
ביידע האבן מיר געמאכט אין אונדזער לעבן נישט ווייניק פעלערן, כאטש
געלעבט האבן מיר ווייניק, גאר ווייניק... שפעט, צו שפעט האבן זיך באגעגנט די בלאנדזשענדיקע שטערן. ניין מוטערכען. אפנים אז קיין גליק
איז גאר נישטא אף דער ערד. עס איז נאר פאראן דאס שטרעבן צום
גליק. דאס גליק אליין אבער איז נישט מער ווי א חלום, א דמיון. נישטא
אויך קיין ליבע, נאר א פארשטעלונג פון איר, אן אידעאל, וואס מיר אליין
שאפן אים אין אונדזער פאנטאזיע. די ליבע איז נישט מער ווי חלום,
א, מוטערכען. צו שפעט האבן זיך באגעגנט די בלאנדזשענדיקע שטערן.
און אט בין איך ווידער איינע אליין, אט טראג איך מיך ווידער אום אין
א רויך פון רום און דערפאלג, אט פיר איך ווידער א ציגיינעריש נע־ונד
לעבן. און לאנג, לאנג נאך איז מיר, אפנים, באשערט צו פירן דאס דאזיקע נע־ונד לעבן... שרייבט מיר מוטערכען, נאר טרייסט מיך נישט, באדויערט מיך נישט און רעדט מיר נישט איין, איך זאל אנדערש ווערן.
אזוי איז געווען ביז אהער און אזוי וועט זיין אויך ווייטער.
    
 אייער אייביק פארשייטע נע־ונדנע ציגיינערין
    
 ראזא״.
  
אגרימענט ― קאנטראקט בלאף ― א ליגן
אדווערטייזמענט ― אנאנס, רעק־ בלאפן ― לייגן
    
 לאמע בלאק ― קווארטאל
אי בעג יור בארדען ― איך בעט ברעקפעסט ― אנבייסן, פרישטיק
    
 איבער אייער כבוד.
אי עם ― איך בין גוד באי ― א וווילער יונג
אייז־קרעם ― געפרוירענע מארא־ גודביי ― אדיע, א גוטן טאג
    
 זשענע גוד מארנינג ― גוט מארגן
איסט בראדוויי ― א יידישע גאס
    
 אין ניו־יארק. דאון־טאון ― דער נידעריקער טייל
אלל־רייט! ― זייער גוט! רעכט! שטאט פון ניו־יארק
אפארטאמענט ― א דירה דאטס רייט! ― דאס איז ריכטיק!
אפוינטמענט ― א טרעפעניש דזשאב ― א באשעפטיקונג
אפ־טאון ― דער הויכער טייל פון דזשואיש ― יידיש
    
 שטאט ניו־יארק דזשעקעט ― ראק
אפלויז ― אפלאדיסמענטן, ברא־ דיינינג־רום ― עסצימער
    
 ווא־פאטשעריי דינער ― מיטאג
אשעד ― טעאטער־באדינער דעסק ― שרייבטיש
    
 דעקריישנס ― דעקאראציעס
באדערן ― דולן א מוח דרעסס ― פרויען קלייד
באי ― יינגל
באס ― אייגנטימער , באלעבאס האו־דאו־יאו־דאו ― וואס מאכט
באקס ― לאזשע איר?
בארבער ― שערער, פאריקמאכער האלל ― זאל, טעאטער
בארבער־שאפ ― פאריקמאכערסקע האנד־בעג ― א קליין פעקעלע
באררעל ― קעסטל הארריאפ! ― גיך, שנעל
בוטשער ― קצב הייד־פארק ― א גרויסער שטאט־ביזי ― באשעפטיקט גארטן אין לאנדאן
ביזנעס ― געשעפט העט ― א הוט
בייסיקעל ― וועלאסיפעד העלפ יור סעלף ― העלף זיך
בייסםענט ― קעלער, קעלערהויז זעלבסט
וואקיישאן ― וואקאציע, זומער־ סאסייעטי ― א חברה
    
 אפרו סוקסעס ― דערפאלג
ווייטער ― לאקיי אין א רעסטאראן סטאר ― א שטערן, א גרויסער
ווייטשעפל ― דער יידישער קוואר־ ארטיסט
    
 טאל אין לאנדאן סטיוארט ― שיפסבאדינער
וועלל! ― יא! מילא! סטיישאן ― סטאנציע
וועסט ― מערב־זייט סטריט ― א גאס
    
 סיטי ― מיטן שטאט
טאפ־פלאר ― אונטער־דאך־עטאזש סטיידזש ― סצענע, בינע
טיקעט ― א בילעט סיי! ― הער נאר!
טראבל ― דאגות, צרות סייווען ― אפשפארן
טשארעטיעס ― צדקה־חברות סינגעלמען ― נישט קיין באווייב־טשיקען ― א הון טער
טשער ― א שטול סעטשעל ― א פעק
    
 סענדוויטש ― פוטערברויט
יונייטעד סטייטס ― די פאראייניק־ סענסיישען ― סענסאציע, א רעש
    
 טע שטאטן ספיטש ― א רעדע
יוניע, יוניאן ― ארבעטער־פאר־ ספיטשען ― א רעדע האלטן
    
 אייניקונג, פאריין
יוראפ ― אייראפע עדיטאריעל ― לייט־ארטיקל
לאיער ― אדוואקאט ענגליש ספאקען ― ענגליש רעדן
ליידי ― א דאמע עקסקיוז מי ― זייט מיר מוחל
לעטער ― א בריוו
מאטארקאר ― אויטאמאביל פאגעס ― טומאנען, נעפלען
מאטינעע ― פרימארגן פאונטען פען ― אויטאמאטישע
מאני ― געלט פעדער
מופען ― אריבערקלייבן זיך פוירסענלי ― פערזענלעך
מיסס ― פריילין פיידזש ― א זייטל, עמוד
מיסעס ― באלעבאסטע פייטען ― שלאגן זיך
מעמבער ― מיטגליד פייפער ― א צייטונג
מענעדזשער ― א פארוואלטער פיקטשע, פיקטשור ― א פאטא־
    
 גראפיע
ניקעל ― א מטבע פון 5 סענט פיקסען ― צורעכט מאכן
סאבוויי ― אונטערערדישע באן פלענטי ― גענוג
סאפער ― וועטשערע פרעסס ― פרעסע, צייטונגען
קאורט ־ געריכט קערידזש ― פאעטאן, קארעטע
קאסטאמער ― קונד, באזוכער
קאר ― טראמוויי רעווערענד ― ראבינער
קיטשען ־ קיך שאפ ― פאבריק
קעבין ― שיפס־קאיוטע שאדאפ! ― אוועק! שטיל זאל זיין!
קענדי ― צוקערקעס שייווען ― ראזירן, גאלן.
   
 