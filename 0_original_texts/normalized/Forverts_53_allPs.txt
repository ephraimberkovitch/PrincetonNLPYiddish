 ווי ס׳איז גוט באקאנט, האט דער גרעסטער טייל פוילישע יידן וואס זיינען ניצול געווארן פונעם חורבן — כמעט 300,000 נפשות — איבערגעלעבט די מלחמה ניט אין פוילן, נאר אין ראטן־פארבאנד. דעם פארגאנגענעם מיטוואך האט ד״ר מארקוס געסעלראדט , א דייטשישער היסטאריקער און ספעציאליסט פון דער פוילישער געשיכטע, געהאלטן א רעפעראט אויף אט דער טעמע, ביים פראנקפורטער „פריץ־באוער־אינסטיטוט״ . 
 אין זיין ביז גאר אינטערעסאנטער לעקציע, „אנטלאפן פונעם חורבן: פוילישע יידן אין ראטן־פארבאנד, 1939–1946״, האט נעסעלראדט דערציילט וועגן די איבערלעבונגען פון פוילישע יידן וואס זיינען פארוואגלט געווארן אין סאוועטן־פארבאנד — אנטלויפנדיק, למשל, קיין ביאליסטאק און לוואוו אין 1939; דורך א פארשיקונג קיין סיביר אין 1941, אדער ווי ארבעטער אין די זאוואדן ביים אוראל, צי ווי פוילישע זעלנער אין טאשקענט אין 1943. 
 בעת די ערשטע וואכן פון דער צווייטער וועלט־מלחמה, אין הארבסט 1939, איז א קליינער מיעוט פוילישע יידן אנטלאפן אין די סאוועטיש־באזעצטע געביטן פון געוועזענעם מזרח־פוילן. דער יידישער ביבליאטעקאר הערשל קרוק באשרייבט, למשל, ווי אזוי ער איז אנטלאפן פון די דייטשן. שפעטער איז ער געווען אין ווילנער געטא און אומגעקומען אין א לאגער אין עסטלאנד, הי״ד. 
 ווען די סאוועטישע מאכט האט אין 1940 געפרעגט ביי די פוילישע בירגער אונטער איר שליטה, צי זיי ווילן ווערן סאוועטישע, האט א דריטל פון זיי זיך אפגעזאגט דערפון, ניט געקוקט אויף דעם, וואס אלס אויסלענדער איז זיי אנגעקומען זייער שווער צו פארדינען. אויף דעם אפזאג האט דער ען־קא־ווע־דע אפגעענטפערט מיט א דעפארטאציע קיין צפון, אין גולאג. א גרעסערע גרופע יידישע פליטים איז צומערשטנס פארבליבן אויפן ארט, דערנאך אנטלאפן פון די דייטשן אין זומער 1941 און אזוי ארום אנגעקומען אין די מזרחדיקע געביטן פון ראטן־פארבאנד. טויזנטער יידן זיינען אומגעקומען בעתן אנטלויפן, ווי אויך בשעת די דעפארטאציעס און אין גולאג. נאך אנדערע זיינען געפאלן אויפן פראנט. 
 ווען פוילן און דער ראטן־פארבאנד האבן אנגעהויבן מאכן א שותפות קעגן דעם דייטשישן שונא, האט מען באפרייט די פוילישע בירגער פון גולאג, בתוכם די יידישע. דאס רוב איז דערנאך געקומען קיין צענטראלאזיע, ד״ה אוזבעקיסטאן און די שכנותדיקע לענדער. סיי די אנטלאפענע, סיי די רעפרעסירטע האבן זיך איצט געפונען אין די א דרומדיקע סאוועטן־רעפובליקן. זיי האבן באקומען שטיצע פון יידישע הילפס־ארגאניזאציעס, וואס האבן צוגעשיקט שפייז, קליידער און דאס גלייכן פון אויסלאנד. 
 די ערשטע יידן וואס זיינען צוריקגעקומען קיין פוילן אין 1944 זיינען געווען זעלנער פון דער פוילישער ארמיי און רויטארמייער. ביז 1946 האט מען צוריקגעפירט קיין פוילן ארום 170,000 יידן, שפעטער נאך עטלעכע טויזנטער. מערסטע יידן־רעפאטריאנטן האט מען געבראכט אין די מערבדיקע געביטן, דער עיקרשט, קיין נידערשלעזיע . אין די יארן 1945–1947 האט די פוילישע מלוכה געשטיצט די יידישע קולטורעלע אויטאנאמיע אין נידערשלעזיע, נאר אין דער זעלבער צייט האט מען אויך דערלויבט ציוניסטישע ארגאניזאציעס צו ברענגען יידן קיין ארץ־ישראל. ערשט אין 1947 האט די בריטישע רעגירונג גענייט די פאליאקן צו פארמאכן די גרענעץ. ביז דעמאלט איז שוין בערך א העלפט פון דער שארית־הפליטה ארויסגעפארן קיין מערב. 
 די דאזיקע יידן האבן באשלאסן צו פארלאזן דאס לאנד מכמה טעמים. א סך האבן געזען פוילן ווי א מין גרויסן בית־עלמין. דערצו האט געוועלטיקט א סכנהדיקער אנטיסעמיטיזם, אריינגערעכנט פאגראמען. דער קעלצער פאגראם אין יולי 1946 האט טאקע שטארק פארגרעסערט די צאל יידישע פליטים. דערצו האבן א סך פון זיי ניט געוואלט בלייבן אונטער דער קאמוניסטישער הערשאפט לויטן סאוועטישן נוסח. אחוץ דעם האט א מין „פראגמאטישער ציוניזם״ געשפילט א ראלע. 
 כל־זמן די גרענעץ איז געווען אפן, זיינען פוילישע יידן אוועקגעפארן קיין מערב, אפטמאל מיט דער הילף פון דער ציוניסטישער ארגאניזאציע, „בריחה״. מערסטנטייל זיינען זיי אנגעקומען אין די די־פי־לאגערן אין אקופירטן מערב־דייטשלאנד. דעמאלט זיינען שוין געווען באזונדערע לאגערן פאר יידישע די־פיס („אנטווארצלטע״) און ארגאניזאציעס פון דער שארית־הפליטה. צוויי דריטל פון יענע פליטים האבן געהאט איבערגעלעבט די מלחמה אין ראטן־פארבאנד. לרוב איז דייטשלאנד פאר זיי געווען א סטאנציע אויפן וועג ווייטער קיין אמעריקע, ארץ־ישראל אדער אנדערע מערבדיקע לענדער. 
 א לאנגע צייט האט מען צוליב פארשידענע סיבות ווייניק גערעדט וועגן די איבערלעבונגען פון די אין ראטן־פארבאנד אנטלאפענע. ס׳איז, למשל, געווען בעסער צו שווייגן וועגן דעם, אויב מע האט געוואלט קריגן א וויזע פאר די פאראייניקטע שטאטן. אחוץ דעם האט מען געהאלטן, אז מע האט בסך־הכל געהאט א גוטע מערכה אין סאוועטן־פארבאנד אין פארגלייך מיט יענע, וואס האבן אדורכגעמאכט די שבעה־מדורי־גיהנום אין די געטאס, קאצעטן און אומברענג־לאגערן. 
 אין סוף פון זיין באלערנדיקער לעקציע האט נעסעלראדט ציטירט יצחק פערלאווס א ליד א״נ „איך פון סאוויעט, ער פון קאצעט …״ (נירנבערג, 1946), וואס האט א שייכות צו אט דעם ענין. עס הייבט זיך אן בזה־הלשון: 
 נעסעלראדט האט אבער א טעות, ווען ער מיינט, אז נאר א קליינע צאל יידישע דיכטער האט אזוי פרי געשריבן וועגן זייערע איבערלעבונגען אין סאוועטן־פארבאנד. די פוילישע פארשערין פראפ׳ מאגדאלענא רוטא, למשל, האט געשריבן זייער פרטימדיק וועגן דער טעמע אין איר בוך, „אן יידן?״ (קראקע, 2012; איבערגעזעצט אויף ענגליש אין 2017). אפילו דאס שרייבן וועגן דעם אונטערשייד צווישן די „פון סאוויעט״ און די „פון קאצעט״ איז ניט אזא זעלטענע זאך. לאמיר דא כאטש דערמאנען ישעיה שפיגלס דראמאטישע פאעמע, „געזעגענונג״ (נידערשלעזיע, 1947), אויף פונקט דער אייגענער טעמע; אדער יחיאל שרייבמאנס דערציילונג „ווענט״ פון 1946, וואס איז אויך נוגע צו דער פראגע. 
 א דאנק נעסעלראדטס ארבעט האבן מיר שוין מער און פינקטלעכערע ידיעות וועגן די פארשיידענע וועגן פון די יידישע פליטים אין ראטן־פארבאנד — נאך אלעמען א וויכטיקער עפיזאד אין דער געשיכטע פונעם גרעסטן יידישן יישוב אין 20סטן יארהונדערט, וואס פון אים איז געבליבן א קליינע שארית־הפליטה. 
