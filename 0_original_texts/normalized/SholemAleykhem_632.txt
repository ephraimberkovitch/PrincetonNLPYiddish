 
 מעשיות פאר יידישע קינדער: א פארשטערטער פסח 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
  
א.
    
― רב ישראל! רב ישראל, זייט זשע מוחל! איר קאנט זיך אונטערנעמען, ס׳זאל זיין פארטיק דעם קינדס מלבושימלעך אף יום־טוב?
    
אזוי שרייט די מאמע צו ישראל דעם שניידער מיט אלע כוחות,
מחמת ישראל דער שניידער איז טויב, ווי די וואנט.
    
ישראל, א הויכער ייד מיט א לאנג פנים און מיט וואטע אין די
אויערן, טוט א האלבן שמייכל און א מאך מיט הער האנט. ווי איינער
רעדט: „פארוואס זאל נישט זיין פארטיק?״ ...
    
― נעמט זשע אים, זייט מוחל, אראפ א מאס, נאר מיט א תנאי,
אויב עס קאן זיין פארטיק אף פסח.
    
ישראל דעך טויבער טוט א קוק אף דער מאמע, ווי איינער רעדט:
„א מאדנע יידענע! דאכט זיך, גענוג אז מע זאגט איין מאל?״ ... און
ער שלעפט ארויס פון בוזעם־קעשענע א לאנגע פאפירענע מאס מיט
א גרויסער ענגלישער שער און שטעלט מיך אוועק און הייבט מיך אן
אויסצומעסטן אין דער לענג און אין דער ברייט, און די מאמע שטייט
בא דער זייט און קאמאנדעוועט:
    
― לענגער, נאך לענגער!... ברייטער, נאך ברייטער!.. למען־השם, די הייזלעך נישט פארשמעלן!... און דאס קאפאטקעלע זאל זיין
מיט א „פאלבאם״!... אף עטלעכע פינגער! ... נאך, נאך א ביסעלע!...
אט אזוי!... אין סטאן זאל חס־ושלום נישט זיין קורץ!... בעל־הבתיש... נאך, נאך!... זשאלעוועט נישט קיין מאטעריע, ווארעם
א קינד וואקסט!...
    
ישראל דער שניידער ווייס אליין גאנץ גוט, אז „א קינד וואקסט״,
ענטפערט ער נישט דאס אנדערע ווארט און טוט זיך זיינס. אויסגעמאסטן
מיר אלע אברים, טוט ער מיך א שטופ אפ פון זיך, ווי איינער רעדט:
„קאנסט גיין, ביסט פריי!״... מיר ווילט זיך זייער, אז דאס קאפאטקעלע זאל זיין פון הינטן מיט א שפאלט און מיט א קעשענע, נאך דער
„היינטיקער מאדע״, נאר איך ווייס נישט, צו וועמען זאל איך מיך ווענדן.
ישראל דער טויבער דרייט צונויף די מאס אף צוויי פינגער און רעדט
בשעת־מעשה צו דער מאמע האלבע ווערטער:
    
― א שווערער פאר־פסח!... גרויסע בלאטעס!... פיש ―
יקרות!... קארטאפליעס ― מיט גאלד!... אייער ― נישט א לעק!...
ארבעט ― געשלאגן!... נייע מלבושים ― לא!... לאטעס און לאטעס און לאטעס!... אז רב יהושע־הערש קאן שוין הייסן איבערניצעווען
אן אלטן פאליטא!... רב יהושע־הערש אליין!... יארן!... הא?...
עק וועלט!...
    
די מאמע ווערט דערפון ווינציק־וואס נתפעל. זי שלאגט אים איבער
אינמיטן:
    
― וויפל וועט איר זיך הייסן, א שטייגער, אנמעסטן ארום און
ארום פאר דער ארבעט, רב ישראל?
    
ישראל דער טויבער נעמט־ארויס פון זשילעט־קעשענע א ביינערן
ראזשיקל, בייגט אויס דעם גראבן פינגער פון דער לינקער האנט, אזוי
אז עס ווערט א גריבל; שיט ער אן אין גריבל אריין א בערגעלע טאבאק, טראגט דאס צו פאוואלינקע צו דער נאז און שלעפט אריין דאס
בערגעלע טאבעקע אזוי קונציק, אז עס פאלט נישט קיין סימן אפילו אף
די וואנצעס. נאכדעם טוט ער א מאך מיט דער האנט און א זאג:
    
― עט, וואס איז שייך, מיר וועלן זיך ניט קריגן... איר פארשטייט א מעשה? רב יהושע־הערש!... איבערניצעווען אן אלטן פאלי־טא!... גוואלד געשריגן!...
    
― געדענקט זשע, רב ישראל, וואס איך בעט אייך: ניט שמאל,
און ניט קורץ, און א „פאלבאם״, און דער סטאן ― גראם און „פרא־סטארנע״...
    
― און א שפאל...? ― וויל איך מיך אריינמישן און מיטן.
    
― שטיל, לאז אויסריידן א ווארט! ― זאגט די מאמע און דערלאנגט מיר מיטן עלנבויגן אין זייט אריין. ― געדענקט זשע נאך א מאל:
  
ניט קורץ, און ניט שמאל, און דאס סטאנדל, און א פאלבאם... למען־השם, א פאלבאם!...
    
און א קעשענע?... ― פרווו איך מיך נאך א מאל.
    
― וועסט ניט אנטשטומט ווערן? ― זאגט צו מיר די מאמע. ―
האסטו געזען, א קינד זאל האבן א טבע זיך אריינמישן בשעת עלטערע
ריידן!...
    
ישראל דער טויבער נעמט דאס פעקל סחורה אונטער דער האנט,
טוט א שמיר די מזוזה מיט צוויי פינגער און א זאג פון דער טיר:
    
― ווילט איר, הייסט דאס, דווקא ס׳זאל זיין אף פסח?... א גוטן
יום־טוב.
  
ב.
    
― א, אט איז רב גדליה! מע זאל דערמאנען משיחן!... איך
האב נאר־וואס אין זינען געהאט צו שיקן צו אייך נאך א מאל!
    
גדליה איז א ייד א שוסטער, א אויסגעדינטער סאלדאט, פון פארנט אן ציין, מיט א גרויס קיילעכדיק בערדל, וואס מע דערקענט, אז
אמאל, שוין לאנג, איז דאס געווען אין מיטן אויסגעגאלט.
    
― רב גדליה! ― מאכט צו אים די מאמע. ― זאגט נאר, איר
וועט זיך קאנען אונטערנעמען אויפנייען דעם קינד א פאר שטיוועלעך
אף פסח?
    
גדליה דער שוסטער איז א פריילעך יידל, וואס בשעת ער רעדט
כאפט ער א טענצל.
    
― איר ווילט „נעפרעמעננא״ אף פסח? ― מאכט ער צו דער
מאמען. ― ס׳איז דיר אן אנטיק: איטלעכער וויל אף פסח! חיהלע
רב מאטלס האב איך צוגעזאגט אף פסח צוויי פאר באטיקלעך, פאר
איר און פאר דער טאכטער, ― מוז מען איר מאכן... יאסעלע רב שימעלעס האט באשטעלט בא מיר פיר פאר שטיוועלעך אף פסח ― מוז
מען מאכן... היינט פייגעלע רב אברהמס האב איך שוין לאנג צוגעזאגט א פאר באטיקעס; עס זאלן פאלן שטיינער פון הימל ― וועט
זיך ניט העלפן! און משה דער שניידער האט מיך געבעטן א פאר קעפלעך, קאן מען אים אויך ניט אפזאגן! און זיאמע דעם סטאליער א פאר
„סאיווקעס״ באדארף מען אונטערווארפן ― עס העלפט נישט! היינט
אסנה דער אלמנהס מיידל האט זיך צו מיר צוגעטשעפעט, איך זאל
איר, למען השם...
    
― הכלל, ― שלאגט אים איבער די מאמע ― לאמיך הערן ווערטער: קאנט איר, הייסט דאס,  נ י ש ט  אונטערנעמען זיך, ס׳זאל זיין
פארטיק אף פסח? שיק איך נאך אן אנדער שוסטער...
    
― פאר וואס זאל איך ניט קאנען? ― זאגט גדליה מיט א טענצל. ― צוליב אייך לייג איך אוועק אלע אנדערע ארבעטן ― און אייערע
שטיוועלעך מוזן, אם ירצה השם, זיין אף פסח; ס׳איז עפעס א תירוץ?
    
און גדליה דער שוסטער קראצט־אויס א שטיקל בלוי פאפיר, שטעלט
זיך אוועק אף א קני און נעמט מיר א מאס.
    
― לאזט־צו נאך א קאפעטשקע. ― זאגט די מאמע. ― נאך,
נאך... וואס זשאלעוועט איר א שטיקל לעדער?... אט אזוי... עס
זאל אים חלילה ניט קוועטשן די פינגער!...
    
― קוועטשן די פינגער. ― זאגט איר נאך גדליה.
    
― לעדער זאלט איר געבן רב גדליה, פונעם בעסטן. איר הערט?
נישט קיין פוילן!
    
― פוילן. ― זאגט איר נאך גדליה.
    
― פאדעשוועס זאלט איר לייגן גוטע, זיי זאלן נישט אפרייבן זיך
    
― אפרייבן זיך, ― זאגט־נאך גדליה.
    
― און די אפצאסן זאלן חלילה ניט אפשפרינגען.
    
― אפשפרינגען. ― זאגט־נאך גדליה.
    
― איצט קאנסטו גיין אין חדר אריין. ― זאגט מיר די מאמע.
― דו זעסט כאטש, ווי מען ברענגט זיך אויס פון דיינעטוועגן? זאלסט
כאטש וועלן לערנען, וועסטו זיין א מענטש, אניט ― וואס וועט פון
דיר זיין? א גארנישט מיט נישט, א הינטשלעגער!...
    
איך ווייס נאך אליין נישט, וואס עס וועט פון מיר זיין: א מענטש,
א גארנישט מיט נישט, אדער א הינטשלעגער? איך ווייס נאר, אז
בזה הרגע ווילט זיך מיר זייער־זייער, אז די שטיוועלעך זאלן מיר סקריפען. אוי, ווילט זיך מיר סקריפקעס!...
    
― וואס ביסטו געבליבן שטיין, ווי א ליימענער גולם? ― רופט
זיך אן צו מיר די מאמע. ― פאר וואס גייסטו נישט אין חדר אריין?
גיי, מע וועט שוין מער נישט געבן גארנישט!
    
גדליה דער שוסטער לאזט זיך גיין און קערט זיך אום צוריק.
    
― ווילט איר, הייסט דאס, „נעפרעמעננא״ אף פסח? ― זאגט
גדליה. ― א גוטן יום־טוב!...
  
ג.
    
גייענדיק פונעם חדר אהיים, כאפ איך מיך אריין קודם־כל צום
שניידער מכח דעם שפאלט און מכח דער קעשענע.
    
בא א גרויסן טיש שטייט ישראל דער טויבער אן א קאפאטע, מיט
א ברייטן טלית־קטן, פארטיפט אין דער ארבעט; אפן האלדז עטלעכע
לאנגע פאדעמס. אין זשילעט עטלעכע נאדלען. ער צייכנט מיט א
קריידל, שערט מיט א שער, קראצט זיך מיטן מיטלסטן אויסגעבויגענעם
פינגער פון הינטן און רעדט צו זיך אליין האלבע ווערטער, ווי זיין
שטייגער איז:
    
― „פאלבאמעס״ מאך זיי... גראם זאל זיי זיין... „פראסטאר־נע״... פון וואס?... פון אתה יצרת?... מע שניידט זיך די פינגער... קוים, קוים... ווי מיט קרעפל־פלייש...
    
ארום טיש זיצן עטלעכע שניידער־יונגען און נייען, ווארפן מיט
די נאדלען גיך־גיך און זינגען אלע אינאיינעם א לידל. איינער א געלער
בחור, מיט קלייען אפן פנים, מיט אביסל אן איינגעפאלענער נאז, זינגט
אף א גלעקל־שטימע און ציט מיטן פאדעם צום טאקט:
    
 אוי, דו פארשט אוועק,
    
 און אוי, דו פארשט אוועקעט, ―
    
 און מיך לאזסטו אי־ווי―ווי־ווי־ווי־וויבער!...
    
און די איבעריקע חברה כאפן־אונטער מיט א קוויטש:
    
 אט שטעך איך זיך!
    
 אט הענג איך זיך!
    
 אט טרינק איך זיך!
    
 איך טו מיר א מעשה א־ווא־ווא־וואנעט!...
    
― וואס וועסטו זאגן, יינגעלע? ― מאכט צו מיר ישראל.
    
― א שפאלט. ― זאג איך.
    
― הא? ― מאכט ישראל און בייגט זיך צו מיר מיטן אויער.
    
― א שפאלט! ― שריי איך צו אים הויך, ער זאל דערהערן.
    
― א שפאלט?
    
― א שפאלט!
    
― ווו א שפאלט?
    
― פון הינטן.
    
― וואס פון הינטן?
    
― א שפאלט! מיט א קעשענע!
    
― וואס פאר שפאלטן? וואס פאר קעשענעס? ― מישט זיך אריין
באסיע די שניידערן, א קליין ווייבעלע, וואס זיצט און טוט דריי ארבעט
מיטאמאל: מיט א פוס וויגט זי א קינד, מיט די הענט ארבעט זיך א
זאק און מיטן מויל רעדט זי און בייזערט זיך: ― נא דיר גאר שפאלטן!
נא דיר גאר קעשענעס! ווו האסטו אף קעשענעס? ער וויל קעשענעס?
לאז אים די מאמע געבן אף קעשענעס, וועט ער האבן קעשענעס!
נא דיר גאר קעשענעס!...
    
איך האב שוין חרטה אף דער גאנצער מעשה. עס זאל כאטש נישט
אנקומען צו דער מאמע!
    
― ווילסטו, הייסט דאס, ס׳זאל זיין דווקא מיט א שפאלט? ―
מאכט צו מיר ישראל דער שניידער און נעמט ארויס דאס ראזשיקל מיט
טאבעקע. ― גיי, יינגעלע אהיים, סע וועט זיין א שפאלט.
    
― און מיט א קעשענע? ― זאג איך צו אים און מאך פאר אים
א רחמנות־פנים.
    
― גיי, יינגעלע, אהיים, ― מאכט צו מיר ישראל, ― איך וועל
שוין זען, ס׳זאל זיין אלצדינג...
    
איך נעם די פיס אף די פלייצעס און לויף אוועק פון דארטן
מיט א שמחה צו גדליה דעם שוסטער מכוח סקריפקעס אין די שטיוועלעך.
    
גדליה דעם שוסטער טרעף איך נישט אינדערהיים. באם ווארשטאק
זיצט זיין ארבעטער קארפע איבער אן אויסגעגלעטער פאדעשווע.
קארפע איז א געזונטער, א ברייטביינעריקער שייגעץ, מיט א געשטופלט
פנים, מיט א לעדערן רייפל אף די שווארצע הארטע האר.
    
― וואס דו, יינגעלע, ווילסט? ― מאכט ער צו מיר אף יידיש. ―
מודה אני, פריידי מאני, טאטעלע מאמעלע, א געב אים א גענדזעלע...
זאג, וואס דו ווילסט?
    
― כאזשאיען! ― ענטפער איך אים אף רוסיש. ― יא אטשעם
כאטיל אימעט דא וואש כאזשאיען גדליה!*
    
― בעל־הבית געגאנגען א ברית. מאך א קידוש. טרונק א בראנכען.
― מאכט צו מיר קארפע ווידער אף יידיש, און בכדי איך זאל פארשטיין
אקוראט וואס ער מיינט, טוט ער זיך א שנעל מיטן פינגער איבערן האלדז.
    
איך זעץ מיך אוועק אקעגן אף א לעדערן בענקל און לאז מיך אריין
מיט קארפען אין א ברייטן שמועס מכוח לערער, „טאוואר״, מכוח שטיוול,
פאדעשוועס, פלעקלעך, אזוי לאנג, אזוי ברייט, ביז איך קום ארויף אף
סקריפקעס. ער רעדט אף יידיש, און איך אף רוסיש. פארשטייט ער נישט
וואס איך רייד, מאך איך צו אים מיט די הענט:
    
― יא זשע טאבי, גויישער קאפ, דברן פאוואשעמו: קאזשי מיני
שכל שא טשאבעטקעלי מאכן טררר! טררר*
    
― דו בעסער רעד יידיש! ― מאכט צו מיר קארפע, טוט א לעק
די פאדעשווע מיט דער צונג און מאכט א צייכן מיט זיין גראבן שווארצן
נאגל בא דער זייט פאדעשווע.
    
― וואס איז דער שכל ― זאג איך צו אים שוין אף יידיש ― וואס
איז דער טעם פון סקריפקעס? וואס לייגט איר אזעלכעס אין שטיוועלעך,
זיי זאלן סקריפען?
    
― א? סקריפקי? ― מאכט קארפע. ― א שטיוועלע סקריפען
דארף מען א צוקער.
    
― פשוט, ― זאג איך ― צוקער? וואס איז דער שכל?
    
― א צוקער? ― זאגט קארפע און גיט מיר צו פארשטיין דעם
שכל: ― א צוקער קלאפ־קלאפ, סקריפ־סקריפ...
    
― אהא? ― מאך איך צו אים. ― דעם צוקער מסתמא צעקלאפט
מען, טרישטשעט ער. נו, און ווייטער לייגט מען נישט אריין גארנישט?
    
― א בראנכן, ― מאכט קארפע ― א ביסנעם בראנכן.
    
― א בראנפן? ― זאג איך. ― וואדקי הייסט דאס? זאטשעם
וואדקי? מילא סאכער ― סקריפ־סקריפ; אבער וואדקי? נאשטשא
טאבי וואדקי?
    
קארפע מוטשעט זיך און גיט מיר צו פארשטיין, און דווקא אף יידיש,
―――――――
    
* איך האב זייער געדארפט האבן צו אייער בעל־הבית גדליה.
    
** איך רייד דאך מיט דיר, גויישער קאפ, אף דיין שפראך! זאג־זשע מיר דעם
שכל, ווי קומט דאס, וואס א שטיוועלע סקריפעט?
  
דעם שכל, אף וואס מע באדארף האבן בראנפן. איידער מע לייגט אריין,
זאגט ער, אין די שטיוועלעך דעם צוקער, מוז מען פריער די פאדעשווע
גוט באשפריצן מיט בראנפן, אנישט, נעמט זיך נישט צו גוט דער צוקער.
    
― אהא! ― זאג איך. ― יא אוזשע דאברע צעקייט. יאק נע באודע
וואדקי, טאק נע באודע סאכער; יאק נע באודע סאכער, טאק נע באודע
סקריפען.* אם אין קמח אין תורה ― בין איך אים מסביר די זאך מיט
א פסוק, און איך עפן אויף דאס בייטעלע און גיב קארפען מיין גאנץ
פארמעגן: דאס גאנצע חנוכה־געלט, מיטן שלח־מנות־געלט, און געזעגן
זיך אפ מיט אים גאר פריינטלעך, און קארפע רוקט מיר אריין א גרויסע,
שווארצע האנט, אויסגעשמירט מיט סמאלע, און זאגט מיר אפ אף גיך:
„מודה אני, פריידי מאני, טאטעלע מאמעלע, א געב אים א גענדזעלע״...
איך לויף אהיים איבערבייסן, און פון דארט ― צוריק אין חדר אריין זיך
בארימען פאר אלע יינגלעך, וואס פאר א מין מלבושימלעך מע נייט מיר
אף פסח: א קאפאטקעלע פון הינטן מיט א שפאלט און מיט א קעשענע!
און שטיוועלעך מיט סקריפקעס! מיט סקריפקעס! סקריפקעס!...
  
ד.
    
― מאמע, איך בין פריי! ― קום איך צו לויפן אהיים א פאר טאג
פאר פסח און זאג איר אן א בשורה, אז מע האט אונדז צעלאזט פונעם
חדר.
    
― א גדולה אף דער באבע! זאלסט דערלעבן אנזאגן בעסערע
בשורות! ― ענטפערט די מאמע, וואס איז פארטארעראמט מיטן פסח.
זי האט אונטערגעבונדן ביידע דינסטן מיט ווייסע פאטשיילעס און געגעבן
זיי בערשטלעך, בעזעמס מיט פלעדערווישן אין די הענט אריין, און אליין
האט זי זיך אויך אונטערגעבונדן מיט א ווייסער פאטשיילע, און אלע
דריי רייניקן און שמירן, וואשן און רייבן, שייערן און כשרן אף פסח.
איך קאן מיר קיין ארט נישט געפינען. ווו איך זיץ און ווו איך שטיי
און ווו איך גיי ― איז שלעכט.
    
― אוועק מיט די חמצדיקע מלבושים פון דער פסחדיקער שאפע! ―
―――――
    
* אהא, איך האב שוין רעכט צעקייט: אז ס׳וועט נישט זיין קיין בראנפן, איז
אומזיסט דער צוקער, און אז ס׳וועט נישט זיין קיין צוקער, וועט נישט סקריפען.
טוט די מאמע אף מיר א געשריי מיט אזא אימפעט, גלייך ווי איך וואלט
געגאנגען מיט פייער ארום פולווער.
    
― פאוואלי, אט טרעטסטו אן א פסחדיקן זאק!
    
― אהינצו זאלסטו גאר אפילו נישט קוקן ― דארטן שטייט דער
פסחדיקער בארשט!...
    
איך דריי מיך ארום פון איין ארט אינעם אנדערן, פלאנטע מיך
אונטער די פיס. איך כאפ א שטורך, א זעץ, א שליידער.
    
― איינגעזונקען זאל ווערן דער רבי דיינער! קראנק געווען אייך
האלטן אין חדר נאך א טאג! נישט זאלסט זיך דארפן ארומדרייען, ווי
א סאוואלע, טאמער איז ווינציק ארבעט טאמער! בא לייטן קינדער
זיצן אף איין ארט זיצן זיי... קראנק אזא בחורל פון כמעט דאס ניינטע
יאר נעמען עפעס טאן, איבערחזרן נאכאמאל די פיר קשיות?
    
― מאמע, ― זאג איך ― איך קען זיי שוין אף אויסנווייניק!
    
― א גדולה! ― זאגט די מאמע. ― קאסט קארג געלט קאסטסטו?...
    
קוים מיט צרות דערלעבט דעם אפדערנאכט, וואס דער טאטע גייט
ארום מיט א ליכטל, מיט א הילצערנעם לעפל און מיט א פלעדערוויש
און איז בודק חמץ, און איך העלף אים זוכן די שטיקלעך ברויט, וואס ער
אליין טאקע האט זיי צוגעגרייט אף אלע פענצטער... „סך הכל איין
מעת־לעת, ― טראכט איך מיר ― נאך איין נאכט און איין טאג ―
און איך וועל מיך אנטאן יום־טובדיק, ווי א פרינץ, א ניי קאפאטקעלע
מיט א שפאלט און מיט א קעשענע פון הינטן, און די שטיוועלעך וועלן
סקריפען!... וועט מיך די מאמע מסתמא פרעגן: „וואס איז דאס
פאר א סקריפעריי?״ וועל איך זיך מאכן כלומרשט ווי איך ווייס נישט
פון וואס צו זאגן... היינט דער סדר, די פיר קשיות, ארבע כוסות, און
די פסחדיקע מאכלים: לאטקעס, און קניידלעך, און קוגעלעך, און כרעמזלעך״... איך דערמאן מיך אן די מאכלים, און עס הייבט מיר אן צו
ציען דאס הארץ. איך האב א גאנצן טאג כמעט גארנישט געגעסן.
    
― לייען־אפ קריאת־שמע ― זאגט צו מיר די מאמע ― און גיי
לייג זיך שלאפן. היינט עס מען נישט קיין וועטשערע: ס׳איז ערב
פסח...
    
איך לייג זיך שלאפן, און עס חלומט זיך מיר, אז ס׳איז שוין פסח...
איך גיי מיטן טאטן אין שול אריין דאוונען... מיינע נייע מלבושימלעך
קנאקן... מיינע שטיוועלעך סקריפען: סקריפ! סקריפ! סקריפ! ...
  
264 שלום עליכם
    
 ו
„ווער גייט דאס?״ ― פרעגן פרעמדע מענטשן. ― „דאס איז מאטל
משה־חיים אברהם־הערש ראובנס יינגל״... פלוצים ― איך ווייס נישט
פון וואנען עס נעמט זיך א שווארצער, א קודלאטער הונט און פאלט־אן
אף מיר „האוו־האוו״ און כאפט מיך פארן קאפאטקעלע... שטייט דער
טאטע און האט מורא צוגיין, און מאכט מיט די הענט און שרייט: „פאשאל! פאשאל!״... הערט אים נישט דער הונט און רייסט מיך פון
הינטן, סאמע באם שפאלט, סאמע בא דער קעשענע, און רייסט מיר אפ
א האלב קאפאטקעלע און וויל אנטלויפן... לויף איך אים נאך מיט
כוחות און פארליר א שטיוועלע, און בלייב שטיין אין דער בלאטע מיט
איין שטיוועלע און מיט איין פוס בארוועס... הייב איך אן וויינען און
שרייען: „גוואלד! גוואלד! גוואלד!״... און איך כאפ מיך אויף אין
דערזע אונדזער דינסט־מיידל ביילע שטייט לעבן מיר, רייסט פון מיר די
קאלדרע און שלעפט מיך פאך א פוס:
    
― זע נאר, ווי מע קאן אים נישט דערוועקן! שטיי שוין אויף!
די מאמע האט געהייסן, מע זאל דיך אויפוועקן. מע באדארף ארויסטראגן
דעם לעצטן חמץ!...
  
ה.
    
דער טאטע ווארפט אריין דעם הילצערנעם לעפל מיטן פלעדערוויש
אין אויוון אריין און פארברענט דעם חמץ... אין שטוב ווערט פסחדיק...
אומעטום איז ריין, אומעטום איז כשר... דער טיש איז גרייט... די
ארבע כוסות שמייכלען צו מיר פון דער ווייטן... אט־אט, נאך א שעה,
נאך א שעה וועט ווערן פסח... אט־אט, נאך א שעה, נאך א שעה, וועל
איך מיך אנטאן יום־טובדיק... נאר ביז דער שניידער מיטן שוסטער
וועלן מיר ברענגען מיין יום־טובדיקן אנטאן מאכט מיך דערוויילע די
מאמע פסחדיק: זי צוואגט מיר אויס דאס קעפל מיט הייס זודיק וואסער
און מיט א געלעכל פון אן איי. זי קעמט מיך און רייסט מיר די האר;
קנייטש איך זיך, שענקט זי מיר אלע מאל א שטורך מיטן עלנבויגן, אדער
א פאטש:
    
― דו וועסט נישט אויפהערן דרייען זיך, ווי א ווארעם?... א
קינד זאל נישט קאנען איינשטיין! מע טוט אים גוטס, איז ער נאך נישט
צופרידן!...
    
איבערגעקומען, ברוך השם, דאס צוואגן אויך, זיץ איך מיר אין איין
העמדל באם טיש און ווארט אף מיינע נייע מלבושימלעך און באטראכט
דעם טאטן, וואס איז נאר־וואס געקומען פונעם מרחץ מיט נאסע פאות
נאך. ער זיצט איבער א גראבן ספר און לערנט שטילערהייט מיט א ניגון
פון דער גמרא און שאקלט זיך:
    
־ „ל צ ו ר ך  מ ר ו ר  נ ו ה ג י ן ― צוליב מרור איז מען זיך
נוהג,  ל ק ח ת  ת מ כ א ― נעמען כריין, ו כ י ו ן  ש ה ו א  ח ר י ף
― און מחמת ער איז הארבלעך,  י כ ו ל י ן  ל פ ר ר ו  ב ר י ב א יי ־
ז ע ן ― קאן מען אים אנרייבן אף א ריבאייזן״...
    
איך קוק אפן טאטן, און עס מאלט זיך מיר אויס, אז נאך אזא
ערלעכער ייד ווי דער טאטע, איז נישטא אף דער וועלט, אז נאך אזא
כשרער פסח, ווי בא אונדז, איז נישטא אין ערגעץ, אז נאך אזעלכע
מלבושימלעך, ווי בא מיר, וועט נישט זיין בא קיינעם! נאר למאי ברענגט
מען זיי נאך נישט? וואס איז די מעשה? טאמער זיינען זיי חלילה
נישט פארטיק אף פסח ― דאס וויל איך גארנישט נעמען אפן קאפ! ווי
אזוי וועל איך גיין אין שול אריין? וואס וועלן זאגן מיינע חברים? ווי
אזוי וועל איך מיך זעצן צום סדר? די שעה זאל גארנישט זיין, איך
וועל דאס גארנישט איבערטראגן!...
    
אזוי ווי איך זיץ פארטיפט אין די טרויעריקע מחשבות, עפנט זיך
די טיר און עס קומט אריין ישראל דער שניידער מיט דער ארבעט. פאר
גרויס שמחה כאפ איך מיך אויף, טו א שפרונג און א פאל מיטן בענקל
אינאיינעם, שיער נישט געבראכן האלדז־און־נאקן. לויפט אריין די מאמע
פון קיך מיט א פסחדיקן שמאלץ־לעפל אין האנט.
    
― וואס האט דאס אזא קלאפ געגעבן וואס? ווער איז דאס געפאלן
ווער? ס׳איז דו, ברענען זאלסטו נישט אפן פייער? א רוח, א שד,
נישט קיין קינד! האסטו זיך חלילה נישט א זעץ געטאן ערגעץ, חלילה?
א מצווה אף דיר! לויף נישט, שפרינג נישט! גיי ווי א מענטש!...
    
און צו ישראלן זאגט זי:
    
― איר האלט ווארט, רב ישראל! און איך האב שוין געוואלט שיקן
צו אייך!
    
ישראל טוט א האלבן שמייכל און א מאך מיט דער האנט, ווי איינער
רעדט: „א שיינע מעשה, כ׳לעבן! איך זאל נאך נישט האלטן קיין
ווארט?״...
    
די מאמע לייגט אוועק דעם שמאלץ־לעפל און העלפט מיר אריינקריכן אין די נייע הייזלעך אריין, טוט מיר אן דאס ציצענע ארבע־כנפותל,
וואס זי אליין האט מיר אויפגענייט אף פסח, און פון אויבן טוט זי מיר
אן דאס קאפאטקעלע, און איז צופרידן, וואס ס׳איז גענוג גראם און
„פראסטארנע״...
    
איך טו מיך א טאפ פון הינטן ― א צרה, א שלאק: נישטא קיין
סימן פון קיין שפאלט און פון קיין קעשענע! פארנייט, גלאט און גאנץ,
ארום און ארום!...
    
― וואס איז דאס פאר א קישקע? ― רופט זיך אן פלוצים די
מאמע צו ישראל דעם טויבן און דרייט מיך אף אלע זייטן.
    
ישראל דער טויבער נעמט ארויס דאס ראזשיקל, בייגט אויס דעם
פינגער, שיט אן א בערגעלע טאבעקע און ציט אריין אין נאז אריין.
    
― וואס איז דאס פאר א קישקע? ― זאגט די מאמע נאכאמאל
און טוט מיך א דריי.
    
ווו האט איר א קישקע? ― זאגט ישראל און טוט מיך א דריי צוריק
― דאס איז דער „פאלבאם״. איר האט דאך געבעטן א „פאלבאם״ זאל
זיין. איר האט שוין פארגעסן?
    
― א שיינער פאלבאם! ― זאגט די מאמע און טוט מיך א דריי.
― א בייזע וויסטע חלשות! פע, א בזיון! כ׳לעבן, א בזיון!
    
ישראל פאלט, חס ושלום, בא זיך נישט אראפ. ער באטראכט מיך
פון אויבן ביז אראפ, ווי א פראפעסאר, און זאגט, אז עס ליגט אויסגעצייכנט גוט, מע באדארף גארנישט בעסער! „אזא ארבעט מאכט מען
נישט אפילו אין פאריזש! דאס קאפאטקעלע זינגט, ווי איך בין א ייד,
סע זינגט!״...
    
― געפעלט דיר דאס זינגען, וואס סע זינגט? ― זאגט די מאמע
און פירט מיך צו צום טאטן. ― וואס זאגסטו אף דעם געזאנג?
    
דער טאטע דרייט מיך אף אלע זייטן, באטראכט דאס קאפאטקעלע
און געפינט, אז די הייזלעך זיינען יא אביסל צו לאנגלעך... .
    
ישראל נעמט ארויס דאס ראזשיקל און איז מכבד דעם טאטן מיט
א שמעק טאבעקע.
    
― צו לאנגלעך די הויזן, רב ישראל!
    
― הא?... וואס?... לאנגלעך, זאגט איר? ווייסט איר נישט
וואס מע טוט? פארקאטשעט מען זיי.
    
― זייט איר אפשר אויך גערעכט. ― זאגט דער טאטע. ― וואס
זשע טוט מען אבער, אז זיי זיינען אביסל צו ברייט, ווייזן אויס, ווי
צוויי זעק?
    
― א חסרון ― די כלה איז צו שיין! ― מאכט ישראל און ציט
אריין א בערגעלע טאבעקע אין נאז אריין. ― ברייט, זאגט איר? שמאל
איז ערגער, טויזנט מאל ערגער!...
    
איך הער נישט אויף צו טאפן זיך פון הינטן: איך זוך דעם שפאלט
מיט דער קעשענע.
    
― וואס זוכסטו דארטן? ― זאגט צו מיר די מאמע. ― דעם
נעכטיקן טאג?
    
„אלטער ליגנער! ― טראכט איך מיר און קוק אף ישראלן, ווי א
גזלן. ― טויבע לאך, א רוח אין דיין טאטן אריין!״...
    
― פארניץ געזונט! ― זאגט צו מיר ישראל דער טויבער און צערעכנט זיך פאר דער ארבעט, און דער טאטע נעמט זיך צוריק צום שלחן־ערוך און לערנט מיטן זעלבן ניגון:
    
־ „ מ י  ש ש כ ח ― ווער עס האט פארגעסן,  ל א כ ו ל  א פ י ־
ק ו מ ן ― צו עסן דעם אפיקומן״...
    
― טראג געזונט! ― זאגט צו מיר די מאמע, אז ישראל דער
שניידער גייט אוועק, און זי הערט זיך נישט אויף צו שפיגלען אין מיין
קאפאטקעלע. ― דו זאלסט זיך נאר נישט אנהייבן מיט קיין קונדייסים,
נישט שלאגן זיך מיט קיין שקצים, וועסטו דאס, אם ירצה השם, טראגן
און טראגן, אבי געזונט! ...
  
ו.
    
― אט איז רב גדליה אויך! ― זאגט די מאמע. ― מע זאל דערמאנען משיחן!... פארטיק דעם קינדס שטיוועלעך?
    
― נאך א מין פארטיק! ― זאגט גדליה דער שוסטער מיט א טענצל
און טראגט די אויסגעפוצטע שטיוועלעך אף א פינגער, ווי מע טראגט אף
א שטענגל פרישע צאפלדיק פיש, נאר־וואס געכאפט פונעם טייך. ―
ס׳איז דיר נאר אן אקציע מיט זיי!... די גאנצע וועלט וויל אף פסח
זאל זיין פארטיק! איך האב געארבעט מיט דער גאל, באדיי נישט געשלאפן א נאכט!... איך, אז איך גיב א ווארט, מעג דונערן און
בליצן!...
    
די מאמע מעסט מיר אן די שטיוועלעך, טאפט מיך און קוועטשט
מיך און פרעגט מיך, צי פיל איך נישט חס וחלילה, אז עס זאל מיך ערגעץ
קוועטשן?
    
― קוועטשן? ― זאגט גדליה. ― מיר דאכט, אז אין די שטיוועלעך
קאנען אריין נאך א פאר פיסלעך, ווי בא אייער זון.
    
― אנו, שטעל זיך אקארשט אנידער אף דער ערד! ― זאגט די
מאמע.
    
איך שטעל זיך אנידער און קוועטש די פאדעשוועס, איך וויל הערן,
ווי זיי סקריפען ― ווער? וואס? וועמען? קיין פיפס הערט מען פון
זיי נישט!...
    
― וואס קוועטשסטו אזוי? ― זאגט צו מיר די מאמע. ― האב
צייט, דאס יאר איז נאך גענוג גרויס! איך בין דיר ערב, אז דו וועסט
זיי, אם ירצה השם, צערייסן ביז איבעראיאר פסח!... אצינד גיי זיך
דורך מיטן טאטן צו יחיאל דעם קירזשנער, וועט מען דיר אויסקלייבן
א קאשקעטל אף יום־טוב; נאר פאוואליע די שטיוועלעך! קלאפ נישט
אזוי מיט די פאדעשוועס, זיי זיינען נישט פון אייזן!...
    
יחיאל דער קירזשנער זיצט די אנדערע שטוב פון אונדז. מיר כאפן
זיך אריין דורכן הויף צו אים אין קלייט אריין.
    
יחיאל א ייד פון געבוירן דווקא א ווייסער, מיט ווייסע האר;
נאר אזוי ווי ער האט שטענדיק צו טאן מיט שווארצע געפארבטע היטלען, איז ער שטענדיק ווי אויסגעשמירט אין סאזשע; די נאז איז בא
אים תמיד פון ביידע זייטן פארבלאעט, און די פינגער זיינען ווי איינגעטונקען אין טינט.
    
― ברוך־הבא, א שכן, סקאצל קומט! ― מאכט צו אונדז יחיאל
דער קירזשנער גאר פריינטלעך. ― פאר וועמען ווילט איר דאס א קאשקעט אף יום־טוב? פאר זיך אליין טאקע, צי פאר אייער יינגל?
    
― פאר מיין  ז ו ן . ― זאגט דער טאטע מיט גדלות. ― נאר איר
זאלט מיר ווייזן עפעס רעכטס... עפעס אזעלכעס... איר פארשטייט?
    
― דהיינו? ― פרעגט יחיאל און קוקט אף די פאליצעס.
    
― דהיינו, ― זאגט דער טאטע און ווייזט אים אף די הענט ―
ס׳זאל זיין אי פיין, אי שיין, אי גוט, אי וואלוול, אי אזוי... איר פארשטייט?
    
― האב איך פאר אייערטוועגן פונקט דאס, וואס איר באדארפט!
― מאכט יחיאל און טוט א כאפ פון דער פאליצע עטלעכע היטעלעך
מיט א מאל, און איטלעך היטעלע, בשעת ער טוט דאס א נעם אף
דער האנט, טוט זיך דאס בא אים א דריי אליין פון זיך, עפעס טאקע
נאר ווי דורך א כשוף!... אלע מינוט מעסט ער מיר אן אן אנדער
היטעלע, טרעט אפ אף א האלב ארשין, טוט מיר א קוק אין פנים אריין
מיט א שמייכעלע און א זאג צום טאטן:
    
― לאמיר האבן אזא יאר, ווי סע פאסט אים! ― הא? ווי געפעלט אייך א היטעלע? שוין איין מאל א היטעלע!
    
― ניין, רב יחיאל, נישט דאס מיין איך! ― זאגט דער טאטע
און ווייזט אים אף די פינגער. ― איך וואלט וועלן א מין קאשקעטל אזעלכעס, ס׳זאל זיין, איר פארשטייט, א מין יידיש טאקע, נאר
מיט דער מאדע, אן צאצקעס, בעל־הבתיש, און און און... איר פארשטייט?
    
― זאגט זשע אזוי! ― מאכט יחיאל און כאפט־אראפ מיט א
לאנגן שטעקן פון דער אויבערשטער פאליצע א קאשקעטל, א האלב־קיילעכיקס, א קאלירנדיקס, מיט קעסטעלעך, מיט א ווייך דאשעקל, און
טראגט דאס צו אף איין פינגער, און עס דרייט זיך בא אים גיך־גיך,
ווי א מילעכל... פאוואלינקע טוט ער דאס מיר אן אפן שפיץ קאפ,
קוים וואס ער רירט זיך צו, גלייך ווי מיין קאפ וואלט געווען פון דין
גלאז און ער האט מורא, ער זאל זיך ניט צעברעכן, און ער ווינטשט זיך
אזא יאר, אזא מזל, ווי דאס קאשקעטל פאסט מיר! ס׳איז מער נישטא
בא אים, זאגט ער, ווי דאס איינס, ער זאל אזוי ריין זיין פון שלעכטס!...
    
דער טאטע דינגט זיך מיט אים לאנג־לאנג; יחיאל שווערט זיך,
אז נאר צוליב אונדז גיט ער דאס אוועק אזוי וואלוול, כמעט אונטערן
קערן, ער זאל אזוי האבן א כשרן פסח און אלדאס גוטס!...
    
איך זע, אז דעם טאטן איז דאס קאשקעטל שטארק געפעלן, מחמת
ער גייט צו אלע מאל, שפיגלט זיך אין דעם, טוט מיר א גלעט די
פאהלעך...
    
― ער זאל כאטש איבערטראגן דעם זומער. ― זאגט דער טאטע.
    
― צוויי זומערן! ― זאגט יחיאל און שפרינגט אונטער צום טאטן.
  
― דריי זומערן! אזא יאר אף מיר, וואס פאר א קאשקעטל דאס איז:
פארניץ געזונט!...
    
ביז איך קום אריין אין שטוב אריין איז שוין דאס קאשקעטל בא
מיר אף די אויערן. איך פיל, אז ס׳איז אף מיר אביסל צו גרויס.
    
― אן אן אומגליק. אבי ס׳איז ניט ענג! ― זאגט די מאמע און
רוקט דאס מיר אן כמעט ביז דער נאז. ― זאלסט דאס נאר ניט אויסטאן אלע מינוט און אנטאן צוריק! זאלסט ניט טאפן מיט די הענט!...
טראג געזונט!...
  
ז.
    
געקומען מיטן טאטן פארנאכט אין שול אריין דאווענען, טרעף איך
שוין דארטן אלע מיינע חברים: איציק און בערל, און לייבל, און אייזיק,
און צדוק, און וועלוול, און שמעיה, און קאפל, און מאירל, און חיים־שלום, און שכנא, און שעפסל, און נאך און נאך. אלע גייען אנגעטאן
יום־טובדיק. אלע מיט נייע קאפאטקעלעך, אלע מיט נייע שטיוועלעך,
נייע קאשקעטלעך. נאר קיינער טראגט ניט אזא לאנגע קאפאטע מיט
א „פאלבאם״, ווי איך, קיינער גייט ניט אין אזעלכע „שטיוואלעס״,
ווי איך, און בא קיינעם זע איך ניט אזא מין משונה מאדנע קאשקעט
ווי בא מיר... פון שפאלטן, פון קעשענעס און פון סקריפקעס רייד איך
שוין ניט; מע האט מיך רעכט אפגענארט, אנגעטאן א ספאדעק!...
    
חברה האבן מיך באגעגנט מיט א געלעכטער:
    
― אט דאס זיינען דיינע נייע בגדימלעך, וואס דו האסט זיך אזוי
בארימט? ווו איז דיין שפאלט פון הינטן? ווו איז דיין קעשענע, וואס
דו האסט געזאגט? פארוואס הערט מען עפעס ניט דיינע שטיוועלעך
זאלן סקריפען?...
    
גענוג ס׳איז מיר אזוי אויך שווער אפן הארצן, זאלצן זיי מיר נאך
אף די ווונדן! איטלעכער זאגט אף מיר אן אנדער שטעכווערטל:
    
איציק זאגט: וואס איז דאס בא דיר פאר א קאפאטוכע?
    
בערל: א כאלאט!
    
לייבל: א כלאמידע!
    
אייזיק: א כלאמינדריק!
    
צדוק: א זשיפעצע!
    
וועלוול: א קליידל!
    
שמעיה: א קראנאלינע!
    
קאפל: זע נאר א פאר תחתונים מיט צוויי „טשאבעטעס״!
    
מאירל: און א קאשקעאוט!
    
חיים־שלום: א קאטערוכע!
    
שכנא: א לאקשנטאפ!
    
שעפסל: א פאמעניצע!...
    
איך בין אזוי צעקאכט, אז איך הער אפילו ניט הערש־בער דעם
חזן, ווי שיין ער דאוונט... איך קום צו זיך נאר דעמאלט, ווען דער
עולם זאגט שוין איינער דעם אנדערן „א גוט יום־טוב! א גוט יום־טוב!
א גוט יום־טוב!״... מיט א שווער געמיט און מיט א פארקלעמט הארץ
גיי איך מיטן טאטן אהיים, קוים וואס איך שלעפ די פיס. עס ברענט
א פייער אין מיין הארצן! עס גייט מיר ניט איין די ארבע כוסות, וואס
מיר וועלן באלד טרינקען, די פיר קשיות, וואס איך וועל פרעגן דעם
טאטן, די הגדה, וואס מיר וועלן זאגן, די גוטע געפעפערטע פיש, וואס
מיר וועלן עסן מיט אונטערגעווייקטער מצה, די הייסע קניידלעך, די
כרעמזלעך מיט די פאלירטשיקעס, מיט די אלע איבעריקע גוטע זאכן
― אלץ, אלץ איז מיר ניט ליב, נמאס, פארשטערט, פארשטערט!...
    
* * *
    
באם סדר זיצט דער טאטע, דער „מלך״, אין א ווייסן קיטל מיט
דעם סאמעטענעם קאשקעט אפן קאפ, אויבן־אן, אף דעם הסב־בעט. לעבן
אים זיצט די מאמע, די „מלכה״, מיט דעם אנטיקמארענעם קלייד, מיט
דער זיידענער פאטשיילע און מיט די שיינע פערעלעך, וואס גיבן איר
צו זייער פיל חן. אקעגן זיי זיץ איך, דער בן־מלך, דער „פרינץ״, אנגעטאן אין גאלע נייעם פון קאפ ביז די פיס. פון איין זייט זיצט ביילע דאס
דינסט־מיידל, אנגעטאן מיט א נייער ציצענער „פלאטיע״ און מיט א
ווייסן אנגעקראכמאלעטן פארטעך, וואס קנאקט און טרישטשעט, ווי א
מצה. פון דער אנדערער זייט זיצט די יידענע די קעכן, בריינע מיט די
וואנצעס, מיט א נייער געלער פאטשיילע אפן קאפ; זי האלט זיך צו
דאס פנים מיט איין האנט און שאקלט זיך. זי איז אנגעברייט צו „הארכן״
די הגדה...
    
― כ ה א  ל ח מ א  ע נ י א , ― זינגט דער מלך מיט זייער א שיינער שטימע, און די מלכה העלפט אים הייבן די שיסל, און דאס פנים
שיינט איר און לייכט, ווי א שטערן. ביילע לאזט אראפ די רויטע הענט
אפן ווייסן פארטעך, און דער פארטעך שעלעשטשעט, ווי א בלאט. בריינע
דערהערט א יידיש ווארט, מאכט זי א פרום פנים און פארקרימט זיך
צו וויינען. אלע זיינען אויפגעלייגט, אלע זיינען יום־טובדיק, נאר דער
פרינץ איז עפעס ניט מיט אלעמען. דאס הארץ איז אים פארשטיינערט.
די אויגן פארצויגן מיט א רויכל. ס׳זאל ניט זיין פסח צום סדר, וואלט
ער זיך צעוויינט. און אז ער וואלט זיך אויסגעוויינט, וואלט אים אפשר
געווארן אביסל גרינגער...
    
― ה ש ת א  ע ב ד י ― לאזט אויס דער מלך מיט א ניגון, און
מיט גרויס גדלות ― היינט זיינען מיר קנעכט, ל ש נ ה  ה ב א ה  ב נ י ־
ח ו ר י ן  ― איבער א יאר זיינען מיר פרייע מענטשן!...
    
דער מלך זעצט זיך אנידער און שפארט זיך אן אף דעם הסב־בעט.
נאך אים זעצן זיך אנידער אלע אף זייערע ערטער און מע ווארט, ביז
דער פרינץ וועט אויפשטיין און וועט פרעגן די פיר קשיות: „מה נשתנה״
― וועט דער מלך נאכדעם ענטפערן א תירוץ: „עבדים היינו״... דער
פרינץ זיצט אבער, ווי צוגעקאוועט צום בענקל: ער קען זיך ניט רירן
פונעם ארט.
    
― נו?... ― טוט א מאך דער מלך מיט דער האנט.
    
― שטיי אויף! ― זאגט די מלכה. ― פרעג דעם טאטן די פיר
קשיות!
    
דער פרינץ רירט זיך ניט. ער פילט, אז עמעצער האט אים אנגענומען ווי מיט אן אפצווענגע באם גארגל און ווערגט אים. דער קאפ
בייגט זיך אים אף א זייט. די אויגן הייבן אים אן שפרינגען ― שפרינגען; עס טיילן זיך אפ צוויי קיילעכיקע טרערן, ווי פערעלעך, קייקלען
זיך איבער די בעקלעך און קאפען, פאלן גלייך אף דער הגדה.
    
― וואס איז דיר? וואס איז דאס פאר א געוויין פלוצים, אין מיטן
דערינען, באם סדר? ― צעשרייט זיך די מלכה און ווערט אין כעס. ―
דאס דאנקסטו אזוי אפ פאר די נייע מלבושימלעך, וואס מע האט דיר
געמאכט אף יום־טוב?
    
דער פרינץ וויל אויפהערן וויינען, קען ער ניט; עס קוועטשט אים,
עס שטיקט אים. עס האט זיך אים מיטאמאל געעפנט א קוואל, א גאנצער
ברונעם.
    
― זאג, וואס איז ריר? וואס טוט דיר וויי? וואס שווייגסטו?
ענטפער! צי דו ווילסט, דער טאטע זאל דיך אנידערלייגן און אריינפיצקען לכבוד פסח?...
    
שטייט אויף דער פרינץ און פלאנטערט מיט דער צונג:
    
― קשיא, איך וועל דיך פרעגן פיר טאטעס... מיין איך ― טאטע,
איך וועל דיך פרעגן פיר... קש... קש...
    
דעם פרינץ ווערן אונטערגעהאקט די פיס, און ער פאלט מיטן קאפ
אפן ווייסן טישטעך און וויינט און כליפעט, ווי א פיצעלע קינד...
    
א פארשטערטער, א פארשטערטער פסח!...
    
 געשריבן אין יאר 1901
    
א.
    
― אנו, קומט נאר אהער, קינדער, איך באדארף אייך עפעס זאגן
א נייס! ― אזוי רופט זיך אן צו אונדז א טאג פאר ל″ג־בעומר דער
רבי רב יודל מלאך־המוות, און מיר שטעלן אויף מויל און אויערן, וואס
וועט אונדז עפעס דער רבי זאגן פאר א „נייס״?
    
איך זע, ווייסע חברהניקעס, אז איר ווילט, איך זאל אייך דא אפמאלן מיין רבין, וואס פאר א פנים ער האט ― טו איך אייך צוליב;
נאר בתנאי, איר זאלט מיך ניט קוועטשן, פארוואס מען האט אים גערופן
מיטן נאמען „מלאך־המות״. א קלוג יינגעלע וועט זיך אליין שטויסן פאר
וואס: מחמת מיר האבן פאר אים מורא געהאט, ווי פאר א מלאך־המוות.
וועט איר דאך פרעגן: פ א ר וו א ס האבן מיר פאר אים מורא געהאט, ווי פאר א מלאך־המוות? מחמת ער פלעגט אונדז שמייסן מיט
אייזערנע ריטער ביז בלוט זאל גיין. אי, פארוואס האט ער אונדז געשמיסן מיט אייזערנע ריטער ביז בלוט זאל גיין , ― מסתמא האבן מיר
פארדינט; מיר האבן ניט געוואלט לערנען... למאי האבן מיר ניט געוואלט לערנען , מסתמא זיינען מיר געווען גרויסע שקצים... הקיצור,
ס׳איז דאך א מעשה אן א סוף ― מע האט אים גערופן „רב יודל מלאך־המוות״, און זייט זיכער, אז ער האט דעם נאמען פארדינט כשר, כאטש
אויסזען האט ער אויסגעזען דווקא ניט ווי א מלאך־המוות: א קליינס,
א נידעריקס, א טרוקנס, ווי א גרוגרת דרבי צדוק, ווי א פייג הייסט
דאס; דאס פנים טונקל־גרין־געלבלעך, ווי א פאראיאריקער לולב, און
געקנייטשט, ווי א מצה שמורה; די באקן איינגעפאלן; א בערדל קוים־קוים וואס סע שפראצט, אי דאס ― נאר ערטערווייז; א נאז, זעט איר,
 
 