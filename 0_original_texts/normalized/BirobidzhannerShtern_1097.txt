
 אויף די זייטלעך פון אונדזער צייטונג האבן מיר שוין עטלעכע מאל דערציילט וועגן דעם, ווי עס שפיגלט זיך אפ דאס געשטאלט פון שלום־עליכמען אין מאלעריי, סקולפטור און אויך אין מעמאריאל־טאוולען. 
 פארצייכענונגען אויף אט דער טעמע פונעם ביראבידזשאנער קינסטלער וולאדיסלאוו צאפ האבן זיך פובליקירט ניט נאר אין ״ביראבידזשאנער שטערן״, נאר אויך אין אלמאנאך ״ביראבידזשאן״, אינעם זשורנאל ״קולטורא כי כיסקוסטווא דאלנעגא וואסטאקא״ (״קולטור און קונסט פונעם ווייטן מיזרח״) און — אין איבערזעצונג אויף יידיש — אינעם תל־אביבער זשורנאל ״יידישלאנד״. 
 דענקמעלער שלום־עליכמען זיינען פאראן אין מאסקווע, ביראבידזשאן, קיעוו, פערעיאסלעוו, באגוסלאוו, נתניה. צו אט דער רשימה קאן מען איצט צוגעבן נאך איין אוקראינישע שטאט — בילע צערקווע פון קיעווער געגנט, ווו שלום־עליכם האט א געוויסע צייט געוווינט און געארבעט ביים צוקער־זאוואדטשיק בראדסקי. 
 דער דענקמאל, וואס מע האט אים געשטעלט נעבן דעם ארט, ווו דער שרייבער האט אמאל געוווינט, באשטייט פון סקולפטור־בילד פון שלום־עליכמען און אריגינעלער ארקע, אויף וועלכער מע קאן זען די העלדן פון זיינע ווערק – מאטל פייסע דעם חזנס, טביה דער מילכיקער, סטעמפעניו און אנדערע אונדז אלעמען גוט באקאנטע פערסאנאזשן. 
 דער דענקמאל שטייט לעבן א געביידע. באשיינט מיט דער זון, לייגט די סקולפטור־קאמפאזיציע אפ אן אזשור־שאטן אויף א וואנט, און דאס שאפט א באזונדערס טיפן איינדרוק ביים באטראכטן דעם דענקמאל. איינוווינער פון בילע צערקווע און טוריסטן קומען אהער, כדי פשוט זיך ״זען״ מיטן באליבטן שרייבער און זיך פאטאגראפירן מיט אים. 
 דער דענקמאל איז א ווערק פונעם סקולפטאר מאקסים וואסילענקא. אים געהערן שוין עטלעכע סקולפטורן אין בעלאיא צערקאוו. די נייע סקולפטור־קאמפאזיצע איז 


 
 אנטשטאנען אדאנק דער געזעלשאפטלעכער ארגאניזאציע ״בעלא צערקאוו טוריסטיטשנא״ און אויף פינאנץ־מיטלען פונעם שטאטישן ביודזשעט. 
 פיאדאר ווייסער 