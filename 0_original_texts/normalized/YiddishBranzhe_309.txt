

אזיאטישער טאגבוך (4) (אנהייב: דעצעמבער־, יאנואר־, פעברואר־נומערן) 



 by באריס סאנדלער 
April 1, 2019May 2, 2019 Filed under:
מוזיק
פערזענלעכקייטן
פון דא און דארט 

פארן אריינגאנג־טויער אינעם ״כינעזיש שטעטל״. טאקיא
נאוועמבער 1
די זעלבע מעשה, ווי נעכטן: געוואלט שלאפן, גארנישט ניט איינגענומען — און ניט געקאנט איינשלאפן, ביז כ׳האב ניט איינגענומען מעלאטאנין. אין לעצטן סך־הכל געשלאפן ווייניק.
כ׳טראכט כסדר וועגן די דריי אומגעקומענע יינגלעך אין עזה. צי איז דאס געווען דער איינציקער אופן צו מאכן אומשעדלעך זייערע באמבעס? כ׳וועל פרווון זיך דערוויסן.
איבערגעזעצט דעם רעשט פון בלאקס [1] ליד:
די לאנקע איז פארשלעפערט. איבער איר
אן אומקרייז נאך אן אומקרייז מאכט א גייער.
די מוטער מיט איר קינד זיצט ביי דער טיר
פון ארעם שטיבל און איז זיך מצער:
„נא, זויג, אלץ, וואס איך האב, וועל איך דיר געבן.
וואקס אויס און זיי געהארכזאם דיין גאנץ לעבן.‟
מלחמה רעשט און מאכט דאס לעבן וויסט,
אין דערפער הייבט זיך אויף דער בונט און ברענט ער,
און דו, מיין לאנד, נאך אלץ דאס זעלבע ביסט,
אין שיינקייט דיינער אוראלטער, פארוויינטער. 
ווי לאנג וועט זיך די מוטער זיין מצער?
ביז וואנען וועט ארומשוועבן דער גייער?
איבערגעשיקט עס באריען.
נאוועמבער 2
נו, ווי תמיד, איינגענומען מיין „פארקאנצערט־קאמפלעקט‟ שלאפמיטלען און סוף־כל־סוף זיך אויסגעשלאפן.
דער נייער בראזיליער פרעזידענט וועט באמת איבערפירן זיין אמבאסאדע קיין ירושלים.
באריע האט באגיטיקט מיין איבערזעצונג. כ׳האב אנגעשריבן וועגן דעם ליד אייניקע מיינע פריינד אין רוסלאנד. א. האט געענטפערט: „ביי אונדז דא איז א פולשטענדיקער אבסורד פון לעבן אויפן אויבערפלאך און א געהיימע שטארקע קעגנזעצלעכע שטרעמונג אין דער טיפקייט.‟ באגייסטערט פון דעם, האב איך געשפילט די סאל מינאר־פרעלודיע, און היינט האט זיך באזונדערס גוט באקומען דער מיטלסטער עפיזאד: כ׳האב, אפנים, זיך איינגעלעבט אין בלאקס ליד, בשעתן איבערזעצן עס. אויך אין די פרעלודיעס פון פא־דיעז־מינאר, סי־מינאר און סאל־דיעז מינאר האב איך געטראכט וועגן דעם: „און דו, מיין לאנד, נאך אלץ דאס זעלבע ביסט אין שיינקייט דיינער אוראלטער, פארוויינטער‟ (דאס זיינען מסתמא די בעסטע שורות אינעם ליד)…
נאכן קאנצערט זיינען 384 מענטשן (יא, דא אין יאפאן רעכנט מען אונטער!) געקומען נאך אויטאגראפן, און א סך האבן געבעטן איך זאל אונטערשרייבן מיין בוך.
אויפן קבר פון סוועטלאנע. דא געפינען זיך א סך רוסישע קברים…
נאוועמבער 3
געמוזט איינפאקעווען דעם טשעמאדאן, געלייגט זיך שלאפן שפעט און דעריבער געשלאפן ווייניק…
געגאנגען מיט סודזוקי־סאן אויפן צווינטער פאר אויסלענדער, ווו סוועטלאנע [2] איז באגראבן. דא געפינען זיך א סך רוסישע קברים… נאך דעם באזוכט ממש א פרעכטיקן פארק, וואס הייסט סאנקייען־גארטן. א מין שיינקייט (אגב איז סודזוקי־סאן אויך געווען צום ערשטן מאל!) דארט פראוועט מען חתונות: מיר האבן געזען זעקס יונגע פארפעלקער (איינער פון די חתנים איז געווען א ים־מאן). דערנאך שפאצירט אינעם „כינעזישן שטעטל‟…
אויפן וועג קיין טאקיא פארבייגעפארן כל־המינים פאבריקן: א כעמישע, א נאפט־איבערארבעטנדיקע, א בראווארניע…
א. און איך האבן זיך איבערגעווארפן מיט נאך עטלעכע בריוו. זי שרייבט, אז סע וואקסט א טיפע אומצופרידנקייט אין רוסלאנד, אז ס׳איז אויסגעוואקסן גאר אן אנדער יוגנט, א פרייע און א „ניט־געשמיסענע‟, און דער עיקר — די אזוי גערופענע „פשוטע מענטשן‟, וואס פלעגן אונטערהאלטן „דעם, וואס זיין נאמען זאל ניט דערמאנט ווערן‟, — האבן אויך אנגעהויבן עפעס פארשטיין. אך, אבי נאר מנווולים מכל־הסארטן (שווארץ־מאהניקעס, קאמוניאקעס וכדומה) זאלן ניט פארפירן די דאזיקע יונגט אויף קרומע וועגן!
ק. אדרבא שרייבט, אז ס׳איז „א ליד אויף תמיד‟. זי האט ספקות וועגן דעם כוח פון דער שטרעמונג…
נאוועמבער 4 
איינגענומען מעלאטאנין. תיכף איינגעשלאפן. אויפגעוואכט פרי. לאנג ניט געקאנט איינשלאפן. דערנאך פארט געשלאפן א ביסעלע און געזען משונהדיקע חלומות. נו, אין סך־הכל אויסגעשלאפן זיך.
שפאצירט במשך פון 20 מינוט אינעם היבייא־פארק. דארטן אין דער אוידיטאריע אויף דער פרייער לופט איז פארגעקומען א גרויסע (מיט א סך מענטשן) פראפפאראיין־אונטערנעמונג צו פארבעסערן די מי־באדינגונגען און קעגן די „מלחמה־ענדערונגען‟ אין דער קאנסטיטוציע.
היינט איז די סטודיע, ווו איך ארבעט, געווען אפן בלויז ביז 7 אזייגער, דעריבער וועל איך זיך לייגן שלאפן פרי און אייננעמען אליוו PM, כדי מארגן אנהייבן רעפעטירן פרי.
נאוועמבער 5
ניט תיכף איינגעשלאפן און אויפגעוואכט אויף א האלבער שעה פריער פונעם וועקער. מסתמא אכט שעה בין איך געשלאפן, אפשר אפילו א ביסל מער, נאר נאך אליוו האב איך במשך פונעם גאנצן טאג געפילט זיך שלעפעריק, און דאס האט געשטערט דער ארבעט.
סודזוקי־סאן האט געזאגט, אז ס׳איז זייער שווער זיך צונויפריידן מיט די רוסן: מ׳האט זיך שוין געהאט לאנג צונויפגערעדט וועגן א סעריע אויפטרעטונגען פון א יאפאנישער באלעט־טרופע אין שטאט וולאדיוואסטאק אין יאנואר קומענדיקן יאר — און איצט, ווען ס׳זיינען געבליבן בלויז דריטהאלבן חדשים, ווייזט זיך פלוצעם ארויס, אז אינעם טאג, ווען מ׳האט פארפלאנירט צוגרייטן די בינע פאר דער צווייטער פראגראם און זי רעפעטירן, וועט די בינע זיין פארנומען, מחמת די רוסלענדישע רעגירונג האט באשלאסן דורכצופירן דאס קומענדיקע יאר ווי „א טעאטער יאר‟. די ערשטע אונטערנעמונג וועט זיין דווקא אין וולאדיוואסטאק אין אט דעם סאמע טאג. כ׳האב אים געפרעגט, צי איצט איז אויך אזוי שווער האבן צו טאן מיט די רוסן, ווי אין סאוועטישע צייטן; ער האט געענטפערט: „כמעט דאס זעלבע, סיידן א ביסל גרינגער געווארן‟.
כ׳האב ניט געוווסט, אז אין וולאדיוואסטאק איז פאראן א פיליאל פונעם מאריינסקי טעאטער [3]. סודזוקי־סאן האט געזאגט, אז ס׳איז פאראן נאך איינער — אין וולאדיקאווקאז. כ׳האב אים דערקלערט דעם אפשטאם פון די ביידע נעמען.
אינעם סאנקייער גארטן אין יאקאהאמע
נאוועמבער 6
נו, ווידער איינגענומען מיין „שלאגלערישע דאזע‟ שלאפמיטלען און זיך אויסגעשלאפן. ווען זשע וועל איך קאנען שלאפן אן טאבלעטקעס? כ׳לייג די גאנצע האפענונג אויף יאצוגאטאקע [4].
סאנטארי־האל איז פרעכטיק, ווי תמיד. אין דער ערשטער ריי, אין סאמע מיט, זיינען געזעסן צוויי אלטיטשקעס, און ווען כ׳בין ארויס אויף דער בינע, האבן זיי, באגריסנדיק מיך, ווי געצויגן זיך אנטקעגן. זיי האבן דערזען, אז כ׳האב זיי באמערקט, און זיינען בפירוש צופרידן געבליבן. נאכן קאנצערט האבן זיי זיך אויך ווי געצויגן צו מיר, און איינע פון זיי האט עטלעכע מאל אויסגעשריגן (כ׳האב עס ניט געהערט אינעם רעש פון די אפלאדיסמענטן, פשוט געזען, ווי אירע ליפן באוועגן זיך) „בראווא!‟. אפילו מיין „דאדעקאפאנישער טאנגא‟ איז זיי געפעלן געווארן!
בשעתן שפילן דעם דריטן טייל פון דער סאנאטע האב איך געטראכט וועגן דעם מיידל פון אינדאנעזיע, וועלכע מ׳האט געקעפט אין סאודיע. נאך דעם האב איך געשפילט דעם פינאל אינעם זעלבן גייסט (זייער דראמאטיש), און מחמת דעם האט ער זיך באקומען אויף א גאר אנדערן ניווא, ווי פריער.
אין אנהייב פון שומאנס פיעסע „חלומות‟ האב איך זיך דערמאנט אין שיקע דריזס „בערעלע שלאפט‟. נאכן קאנצערט האבן ניהיי און אנדערע מיר געזאגט, אז זיי איז זייער געפעלן געווארן די פיעסע אין מיין אויספיר און אז „חלומות‟ זיינען טאקע געווען אמתע חלומות. אוודאי, ווייסן מיר ניט, וואס קינדער אויף אן אמתן זעען אין זייערע חלומות… כ׳בין אבער זיכער, אז אין דער צוקונפט וועט מען דערפינדן מכשירים, וועלכע וועלן עס ווייזן.
מ׳וויל ארגאניזירן דא א פעסטיוואל לכבוד מיין 50־יאריקן יובל אין דריי יאר ארום. כ׳האב קיין קאנקרעטן ענטפער ניט געגעבן, נאר געזאגט, אז אויב מיר וועלן עס טאן, וועל איך קאנען עס טאן בלויז נאך מיין געבוירן־טאג, מחמת אין מיין פופציקסטן געבוירן־טאג וויל איך זיין מיט מיין מאמען, און זי, צום באדויערן, וועט שוין ניט קאנען קומען קיין יאפאן (הגם זי וואלט עס זייער געוואלט). דעם אמת געזאגט, אויף מיין 50־יאריקן יובל וויל איך שפילן אין ירושלים. מ׳לייגט עס מיר ניט פאר, וועל איך עס אליין פארשלאגן, אויף א ישראלדיקן אופן.
א סך פחדנישע ידיעות האב איך געפונען היינט: פון די 96 דעלעגאציעס אינעם מענטשנרעכט־ראט פון „אונא‟ האבן 75 געלויבט סאודיעס מענטשנרעכט פאליטיק (בתוכם די פאלעסטינישע, די כינעזישע, די ווענעסועלישע און אזוי ווייטער) — גלייך נאך דעם, ווי מ׳האט געקעפט דארט דאס אינדאנעזישע מיידל! אך, צי וועלן אמאל די אינדאנעזיער, בפרט דעם מיידלס משפחה און פריינד, עפעס אפלערנען דערפון… אפשר דעמאלט וואלטן זיי סוף־כל-סוף פארשטאנען, ווער זייערע אמתע פריינד זיינען (און אינדאנעזיע איז דאך דאס סאמע פילבאפעלקערטע מוסולמענישע לאנד אין דער וועלט)…
פון דער אנדערער זייט, האט נתניהו געגעבן א „גרינע גאס‟ פארן געזעץ וועגן טויטשטראף פאר טעראריסטן… אפשר וואלט מען געקאנט ארגאניזירן א קאלעקטיוון פראטעסט־בריוו מצד די אנגעזעענע ישראלים (אזעלכע, ווי שטשאראנסקי און אנדערע)? אין אזא בריוו וואלט מען געקאנט זאגן, אז די טויטשטראף פארקלענערט ניט דעם טעראריזם, נאר איז עובר די יידישע ווערטן, וועלכע אונדזערע אבות (רבי עקיבה און אנדערע) האבן פראקלאמירט נאך מיט 2000 יאר צוריק. כ׳וועל פרווון זיך פארבינדן מיט עמעצן וועגן דעם.
70% רוסלענדער האבן גארנישט ניט געהערט וועגן די פייניקונגען אין דער יאראסלאווער קאלאניע. מיין באלדיקע אומגעזאמטע רעאקציע איז: און וואס שייך די אנדערע 30%? וואס טוען זיי? נאר אט האט די געזעלשאפט אויף הענרי דזשעקסאנס נאמען פארעפנטלעכט א באריכט, לויט וועלכן ענגלאנד און לאנדאן בפרט איז ממש אנגעפיקעוועט מיט רוסלענדישע שפיאנען… אין ענגלאנד ווייסט מען דאך אלץ וועגן דעם, וואס ס׳טוט זיך אין רוסלאנד! וואס זשע קאן מען נאך דעם פאדערן פון די, וואס לעבן ד א ר ט ? יא, עס זיינען תמיד און אומעטום געווען א סך ממזרים און פשוט מענטשן אן פרינציפן.
אין מיאוסע צייטן לעבן מיר… קארינאטשקע, אנטוישט פון דעם אלעמען, האלט, אז מ׳דארף, לויט וואלטערן, פשוט „קולטיווירן דעם אייגענעם גארטן‟, — און ביי מיר אין מיין „אייפאן‟ געפינט זיך א פאטאגראפיע פון האלקינס ליד:
„ביז דורכגיין וועט דער שטורעם — בלייב פארשטעלט‟.
אזוי, געדענק איך, ערגעץ שטייט געשריבן.
נאר רופט מיר אן דאס ארט אויף גאר דער וועלט,
רוף אפ זיך דער, וואס האט זיך דארט פארקליבן
און רויק אין באהעלטעניש געבליבן.
זאל זיין, דיין צעלט שטייט אפ א שאס די ווייט
פון מענטשן־רעש, צי גאר אויף מילי־מיילן, —
די שטילקייט וועט מיט דיר זיך קנאפ פארוויילן,
אויף אויפטרייסלען פון צעלט די שוואכע זיילן.
און ווי דער ים, וועט די פארגעסנהייט
מיט איין פארפלייץ באווייזן אפצוווישן
דיין רו, דיין דו, און שטעלן זיך צעווישן
וועט קיינער, קיינער… און אנשטאט א צייט
פארגעסן גאר די וועלט, איר רעש ניט הערן —
וועסטו ביי דיין געצעלט פארגעסן ווערן.
כ׳ווייס ניט, וואס איך קאן טאן, נאר כ׳בין זיכער, אז אויב מע וויל עפעס טאן און מ׳איז אינערלעך גרייט צו דעם, וועט אזא געלעגנהייט קומען. מ׳דארף נאר זיין גרייט.
נאוועמבער 7
איינגענומען מעלאטאנין און געשלאפן אפשר כמעט 8 שעה נאכאנאנד. צום באדויערן, ווען איך שלאף ווייניקער פון 8 שעה, איז מיר שווער צו ארבעטן פולווערטיק.
פארן גיין ארבעטן האב איך שפאצירט במשך פון 20 מינוט אינעם היבייא־פארק. ס׳איז ווונדערלעך: גאר ניט קיין גרויסער פארק — און אזוי פיל שיינע ווינקעלעך דארטן…
במשך פון כמעט פיר שעה געלערנט שאפענס 24סטן עטיוד. א מסוכן שווערע פיעסע איז עס, אוודאי! מ׳דארף אים שפילן, כל־זמן כ׳בין נאך ניט צו אלט…
נאך דער ארבעט בין איך געגאנגען איבער מאגאזינען. געקויפט זיך דריי פאר שיך אויף פארשיידענע סעזאנען. די איצטיקע שיך זעען שוין אויס אפגעטראגן. געקויפט אויך אייניקע זאכן פאר דער מאמען לויט איר בקשה. „שיין איז גינזע אוונטצייט‟!
נו, די דעמאקראטן האבן באקומען א מערהייט אינעם אמעריקאנער קאנגרעס. איצט וועלן זיי קאנען פאדערן, אז טראמפ זאל ווייזן זיינע שטייערן־דעקלאראציעס, און דאן וועלן מיר סוף־כל-סוף אלץ וויסן…
אסאקא, דער אוראע־פארק און דער יאסאקא־טעמפל
נאוועמבער 8
איינגענומען מעלאטאנין, איינגעשלאפן נאך 1\. 30 אזייגער, אויפגעוואכט 8\. 30 און מער ניט געקאנט איינשלאפן… געטרונקען א סך טיי במשך פונעם טאג (און אפילו א ביסל קאווע).
איבערגעפארן קיין אסאקא. איצט פארנעמט די נסיעה בלויז דריטהאלבע שעה (600 קילאמעטער!). א סך כינעזער געזען דא אינעם האטעל: סיי מיטארבעטער, סיי געסט.
געארבעט עטלעכע שעה אינעם ארטיסטן־צימער. דארט, אז מע גייט אריין אינעם טואלעט, עפנט זיך דאס דעקל פונעם קלאזעט־טאפ אליין, און אז מע מאכט איין טראט אוועק פונעם קלאזעט־טאפ — פארמאכט זיך דאס דעקל אליין!
פארבראכט דעם אוונט מיט סטיוון [5]. איצט וועל איך אייננעמען אמתע שלאפמיטלען, כדי זיך אויסשלאפן און קאנען מארגן ארבעטן נארמאל.
אסקאר ראבין [6] איז געשטארבן… כבוד זיין אנדענק!
נאוועמבער 9
געשלאפן א סך. רעפעטירט אויף דער בינע. א מין ווונדערלעכער זאל איז דא! אפילו בעסער ווי סאנטארי־האל! בשעת א הפסקה שפאצירט כמעט פערציק מינוט אינעם אוראע־ און באזוכט דארט דעם סינטאיסטישן טעמפל יאסאקא.
נאוועמבער 10
געשלאפן גוט מיט מיין געוויינטלעכן „פארקאנצערט־קאמפלעקט‟, הגם נאך דעם, אפילו פארן קאנצערט, האט זיך מיר געוואלט שלאפן.
דער עולם דא איז אוודאי מער טעמפעראמענטפול, ווי אין טאקיא (ווי אומעטום אין דער וועלט: וואס מער דרום־צו, אלץ מער זיינען די מענטשן טעמפעראמענטפולער); אפילו נאכן ערשטן נאקטיורן האט מען אפלאדירט, און נאכן פאלאנעז איז כמעט דער גאנצער עולם אויפגעשטאנען.
דריי הונדערט מענטשן זיינען געקומען נאך אויטאגראפן. איינער פון זיי, מיט די ווערטער (אויף ענגליש) „א מתנה פאר אייך‟, — האט מיר דערלאנגט א בוך אויף יאפאניש. יא, אז מ׳האט מוחות אין תחת איז ניטא וואס מקנא צו זיין… א סך זיינען געקומען מיט מיין בוך.
נאוועמבער 11
איינגענומען מעלאטאנין, גיך איינגעשלאפן, נאר אויפגעוואכט פרי (אבער ס׳איז צו שפעט איינצונעמען אן אנדער טאבלעטקע מעלאטאנין) און לאנג ניט געקאנט ווידער איינשלאפן, בלויז א ביסעלע געשלאפן דערנאך…
פארבראכט עטלעכע שעהען אויף דער טעריטאריע פונעם אסאקא־שלאס. ס׳איז ממש א מחיה פאר די, וואס האבן ליב געשיכטע! און דא, אין אונטערשייד פון רוסלאנד, זאגט מען דעם אמת וועגן זייער געשיכטע; אט, למשל, וואס און ווי ס׳ווערט דערציילט אין דער שטענדיקער עקספאזיציע פונעם שלאס וועגן טאיאטאמי הידעיאשיס [7] קארעישער קאמפאניע: „די אגרעסיווע אריינדרינגונג בראש מיט הידעיאשי האט אויסגעמוטשעט די קארעישע באפעלקערונג. דער גענאציד פונעם קארעישן פאלק, בתוכם ציווילע איינוווינערס, ווי אויך דאס פארכאפן ערבניקעס, האט געלאזט א טיפן ווייטיק אין זיין נשמה…‟.
אויפן וועג קיין טאקיא געלייענט דעם רעשט פון באריעס ליברעטא. כ׳וועל זיך זייער סטארען צו טאן עפעס נאכן אומקערן זיך אהיים קומענדיקן חודש; אייניקע אידעען האבן אנגעהויבן קומען תיכף, בשעתן לייענען.
נאוועמבער 12
געשלאפן זייער שלעכט, הגם איינגענומען מעלאטאנין צוויי מאל: פארן לייגן זיך שלאפן און ווען כ׳האב אויפגעוואכט אין מיטן דער נאכט.
א. האט מיר איבערגעשיקט אן אינטערוויו מיטן פראפעסאר פון „מגימא‟ [8] וולאדימיר סאלאוויאוו וועגן דעם, אז עס וואקסט אן אומצופרידנקייט מצד דעם פאלק צוליב דער פענסיע־רעפארם, ווי עס האבן בולט געוויזן די וואלן און פראטעסטן מיט צוויי חדשים צוריק. אפילו אין „מגימא‟, הייסט עס, זיינען פאראן מענטשן מיט א גראדן שכל!

[1] אלעקסאנדר בלאק (1889־1921) — רוסישער פאעט, דראמאטורג, איבערזעצער
[2] מיין איבערזעצערין אין יאפאן סוף 1980ער – אנהייב 1990ער יארן
[3] מלוכישער אקאדעמישער מאריינסקי טעאטער — טעאטער פון אפערע און באלעט אין סאנקט־פעטערבורג
[4] יאצוגאטאקע — א קורארט אין די בערג
[5] סטיווען איסערליס — א בארימטער וויאלאנטשעליסט (אן אפשטאמלינג פון רמ״א)
[6] אסקאר ראבין (1928־2018) — סאוועטישער און פראנצייזישער מאלער
[7] טאיאטאמי הידעיאשי (1536־1598) — יאפאנישער פאליטישער און מיליטערישער טוער
[8] „מגימא‟ — מאסקווער מלוכישער אינסטיטוט פון אינטערנאציאנאלע באציונגען


Share this:TwitterFacebookPrintLike this:Like Loading...

Related
 


Tagged: Evgeny Kissinjewsmusic 
Post navigation


Previous Post
די אפגעשטויסענע (6) 

Next Post
יאנטשע־שווייג 



