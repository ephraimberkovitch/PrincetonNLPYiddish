 
 פונעם יאריד: א מענה־לשון פון א שטיפמאמע 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א מענה־לשון פון א שטיפמאמע
  
א שטיפמאמע. ― קללות נאכן אלף־בית. ― דאס ערשטע ווערק א לעקסיקאן
    
 פון קללות.
    
וואס האבן די מענטשן אנגעכאפט ― „שטיפמאמע״? וועדליק די
קינדער האבן זיך אנגעהערט „שטיפמאמע״ און „שטיפמאמע״, האבן זיי
געמעגט מיינען, אז א שטיפמאמע איז טאקע באמת מיט הערנער. אז אף
יעדן טריט און יעדן שריט האט מען זיי געסטראשעט מיט דער שטיפמאמע: „ווארט־אויס, שקצים, אט וועט דער טאטע ארויספארן אף דער
וועלט און וועט אייך ברענגען א שטיפמאמע, וועט איר וויסן, וואס פאר
א גאט מיר האבן!״... וואס דארפט איר מער ― טאמער ווארעמט די זון
ניט אזוי פויגלדיק, זאגט מען: „די זון ווארעמט, ווי א שטיפמאמע״...
עס מוז דאך עפעס זיין אין דעם. א וועלט איז דען משוגע?
    
מיט א מאל איז דער טאטע נעלם געווארן. ס׳איז אוועק א וואך, און
א וואך, און נאך א וואך. ווו איז אהינגעקומען דער טאטע? מע זאגט ניט!
עלטערע ריידן צווישן זיך, נאר שטילערהייט, די קינדער זאלן ניט הערן,
און מער אפן ווונק. נאר איין מאל האט אין חדר דער רבי זיך ארויסגעכאפט מיט א ווארט. ער האט א פרעג געגעבן בא די קינדער: „נישטא נאך
דער טאטע פון בארדיטשעוו?״ צו דער דאזיקער דיפלאמאטישער פראגע
האט די רביצין צוגעזעצט פון איר זייט נאך מער דיפלאמאטיש: „וואס־זשע? אזוי גרינג קומט עס אן אן אלמן אראפצוברענגען א שטיפמאמע פאר
די יתומים?״... ווייסן מיר שוין, הייסט עס, אז דער טאטע איז אין בארדיטשעוו, און אז ער זוכט א שטיפמאמע צו זיינע קינדער. וואס־זשע,
פרעגט זיך, באדארף מען זיך דא באהאלטן? וואס איז דא דער סוד?
והראיה: אז ער האט באדארפט צו קומען אהיים מיט דער סחורה פון
בארדיטשעוו, האט ער פריער צוגעשיקט א „שטאפעט״, אז גאט האט
אים מזכה געווען זיין גלייכן, וואס איז א מציאה אין אלע אופנים, הן אין
יחוס, הן אין געלט, און אז ער וועט אינגיכן, אם ירצה השם, קומען מיט
דער מציאה, און ער בעט, מע זאל איר ניט זאגן אזוי גיך, וויפל קינדער
ער האט ― צו וואס זאל זי דאס וויסן מיטאמאל? מיט דער צייט וועט זי
דאס אליין געוווירע ווערן. סיי־ווי־סיי זיינען ניט אלע קינדער חל אף איר:
די עלטערע זיינען דאך עלטערע, און די צוויי מיידלעך ― די זיינען דאך בא
זייער באבע. ער וואשט זיך ניט אפ די הענט חלילה פון זיי. קינדער זיינען
קינדער. נאר בא אט אזעלכע ביטערע אבסטאיאטעלסטוועס איז געזינטער,
אז מע פארלייקנט עטלעכע קינדער אף א קורצע צייט. „יותר אין לחדש
רק חיים ושלום. השם יתברך זאל העלפן, מע זאל זיך זען אינגיכן בשלום.
ממני...״
    
דער דאזיקער בריוו וואלט געמאכט א גוטן איינדרוק, ווען נישט
דער קנייטש מיט די קינדער. ערגער פון אלץ איז דאס געווען פאר די
קינדער גופא. אמת, זיי האבן געפילט, אז דער טאטע האט זיי ליב, אז זיי
זיינען אים טייער איטלעכס קינד באזונדער, נאר וואס זיי זיינען אף א
וויילע געווארן א מין קאנטראבאנדע־סחורה ― דאס האט זיי אביסל א
פארקע געגעבן און ארויסגערופן מאדנע מחשבות און געדאנקען. אבער ניט
אף לאנג, ווארעם אט איז מען געקומען צו זיי אין חדר און מע האט זיי
אנגעזאגט א בשורה: „דער טאטע איז געקומען און געבראכט צו פירן פון
בארדיטשעוו א שטיפמאמע״. „מזל־טוב! ― האט זיך אריינגעמישט די
רביצין, ― איר זאלט דערלעבן אנזאגן בעסערע בשורות!״... און דער
רבי האט אפגעלאזט די קינדער אהיים פאר דער צייט.
    
געקומען אהיים, האבן די קינדער געטראפן די גאנצע משפחה: דעם
פעטער פיניע מיט זיינע זין, די מומע חנה מיט אירע טעכטער, אלע ארום
טיש. מע האט געטרונקען טיי, כלומרשט געגעסן לעקעך און איינגעמאכטס
און גערייכערט פאפיראסן, און גערעדט פוסטע רייד, וואס א ווארט צו
א ווארט האט זיך ניט געקלעפט, ווארעם קיינער האט נישט געהערט
וואס דער אנדערער זאגט. יעדער איז געווען אריינגעטאן אין זיינע אייגענע געדאנקען, און אלע אינאיינעם האבן געהאלטן אין איין קוקן אף דער
שטיפמאמע און אין איין באטראכטן און אפשאצן די מציאה, וואס דער
טאטע האט איינגעהאנדלט אין בארדיטשעוו ― און, דאכט זיך, מע איז
געווען צופרידן מיטן אנקוק. א יידענע א בכבודע, ניט קיין נארישע,
און דער עיקר ― א ליבלעכע, א צוגעלאזטע, א גוטע, א מענטש אן א גאל!
היינט וואס האבן זיי דא געפילדערט, געמאכט אנשטעלן ― „שטיפמאמע״?...
    
ערשט העט־שפעטער, אין א וואך ארום אדער אין צוויי, האט זיך די
שטיפמאמע ארויסגעוויזן מיט איר היציקן טעמפעראמענט און קודם כל
ארויס מיט איר שפראך, מיט איר אמת בארדיטשעווער שטיפמאמע־לשון,
א שפראך א גלאטע, א רייכע, א בלומענדיקע. אף איטלעכס ווארט א
קללה, און צום גראם, און דווקא אין גוטן מוט. למשל: עסן ― עסן זאלן
דיך ווערעם! טרינקען ― טרינקען זאלן דיך פיאווקעס! שרייען ― שרייען
זאלסטו אף די ציין! פארנייען ― נייען זאל מען אייך תכריכים! גיין ―
גיין זאלסטו אין דער ערד! שטיין ― שטיין זאלסטו פראווצעס! זיצן ―
זיצן זאלט איר אין געהאקטע ווונדן! ליגן ― ליגן זאלט איר אין דער
ערד! ריידן ― ריידן זאלט איר פון היץ! שווייגן ― אנטשוויגן זאלט איר
ווערן אף אייביק! זאגן ― געזאגט זאל אייך ווערן אלדאס בייז! האבן ―
האבן זאלסטו מכות בכורות! ניט האבן ― ניט האבן זאלסטו קיין גוטס
ווייל דו לעבסט! טראגן ― טראגן זאל דיך דער רוח אף די פלייצעס!
אריינטראגן ― אריינטראגן זאל מען דיך א קראנקן! ארויסטראגן ― ארויסטראגן זאל
מען דיך א טויטן! ארומטראגן ― ארומטראגן זאל מען דיך אף די
הענט! אוועקטראגן ― אוועקטראגן זאל מען דיך אפן בית־עולם! צי, אשטייגער, למשל, נעמט אזא אומשולדיק ווארט, ווי שרייבן? איז שרייבן זאל
מען דיר רעצעפטן! פארשרייבן ― פארשריבן זאלסטו ווערן צום טויט!
אפשרייבן ― אפשרייבן זאל מען דיך פון קדחת! אריינשרייבן ― א משוגענעם אויסמעקן און דיך אריינשרייבן!.. און אמאל איז זי געווען אויפגעלייגט און א ווארט האט זיך אריינגעכאפט איר אין מויל אריין ― האט
זי עס געדרייט און געפלאכטן און געגאסן זיך און געצויגן זיך, ווי א גוטער בוימל, גאר אן אן אפשטעל, און אין איין אטעם, ווי בא א גוטן חזן
די עשרת בני המן: „ס׳זאל דיך אנכאפן, רבונו של עולם, א שטעכעניש
און א ברעכעניש, א רייסעניש און א בייסעניש, א טריקעניש, א פארטרי־קעניש, אן אויסטריקעניש, אן איינטריקעניש, א דארעניש, א פארדארעניש,
אן איינדארעניש, א שרומפעניש, אן איינשרומפעניש, ליבער גאט! הארציקער פאטער, געטרייער!״...
    
דער העלד פון דער דאזיקער ביאגראפיע איז זיך מודה, אז א היפש
ביסל קללות און שלאגווערטער אין זיינע שפעטערדיקע ווערק האט ער גענאשט פון דער שטיפמאמע און פון איר מענה־לשון. נאך גאר־גאר אין די
יונגע יארן, ער האט נאך גארניט געוווסט, וואס שרייבן באטייט, און האט
נאך גאר אפילו ניט געחלומט, אז ער וועט אמאל זיין א שרייבער, האט
זיך אים, אלס קוריאז, פארוואלט פארשרייבן אלע קללות, וואס ער האט
זיך אנגעהערט פון זיין שטיפמאמע, צונויפזאמלען זיי אינאיינעם, מאכן
א מין ווערטערביכל. האט ער זיך ניט געפוילט, געזאמלט און געזאמלט,
און אז ער האט זיי אנגעזאמלט א היפש ביסל, האט ער זיי גענומען
סארטירן נאכן אלף־בית, אפגעשוויצט א פאר גוטע נעכט און צונויפגעשטעלט א גאנץ פיינעם לעקסיקאן, על־פי אלף־בית, וועלכער עס ווערט
דא געגעבן נאר אפן זכרון:
    
א ― אביון, אומגליק, אידיאט, אייזל, איינגעזעסענע בריאה, אפגעריסענער נאר, אשמדאי.
    
ב ― באלוואן, באדיונג, בטלן, בייטלשניידער, בלינדערהאץ, בעדער,
בעזעם, בעטלער, בערנטרייבער, בעל־עגלה, באשעפעניש.
    
ג ― גוי, גולם, גדלן, גזלן, גנב, געשלייערטע האנזי.
    
ד ― דאנאשטשיק, דבר־אחר, דלות, דערקאטש.
    
ה ― האלעדראנצעס, האצמאך, האצעקלאץ, הולטיי, הינט־שלעגער,
הינקעדיקער שניידער, המן, הפקר־יונג.
    
ו ― וואנץ, וויסטע קאליקע, וועווריק, ווערעמיקער, וצדקתך.
    
ז ― זאיקע, זאק פאלאווע, זויערע קיסליצע, זומערפויגל, זויפער,
זיצפלייש.
    
ט ― טאטער, טארבע, טויגעניכטס, טפש, טערקישער פעפער, טריפה
קישקע.
    
י ― יאטקעהונט, יונגאטש, יורקע, ימח־שמוניק, ים־קאטער.
    
כ ― כזבן, כל־בוניק, כלב שבכלבים.
    
ל ― לאבוס, לאבאזניק, לאדער, לא־יוצלח, לאמטערנשיסער, ליגנער,
למד־וואווניק, ליידיקגייער.
    
מ ― מאלפע, מאמעטליווע בחור, מאנדריש, מגיד, מלמד, משומד.
    
נ ― נאריש פנים, נאפודעלע, נאשער, נודניק, נכפהניק.
    
ס ― סאווולע, סוואלעטש, סווישטשון, סמארקאטש.
    
ע ― עזות־פנים, עני ואביון, עפוש, עקדיש, עקשן.
    
פ ― פאסקודניאק, פאציראנע, פארטאטש, פארך, פוסטעפאסניק, פופיק
פיפערנאטער, פלעצל, פעטעלעלע, פעמפיק, פרא־אדם, פריטשעפע.
    
פ ― פאנפאטש, פאלשער מענטש, פארשלעפטע קרענק, פויליאק, פייפער, פליאסקעדריגע, פלאכט, פלאקנשיסער, פערדאטש, פרעסער.
    
צ ― צבועק, צדיק־אין פעלץ, צורה־מלוכה, צלם־קאפ, צעבראכענער
שארבן, צרעת.
    
ק ― קאטארזשניק, קאכלעפל, קאליקע, קארטאפלשלינגער, קארטנשפילער, קאפעלושמאכער, קבצן, קוימענקערער, קישקע אן א־דנא, קלעק,
קריכער, קשקשת.
    
ר ― רויטער, רוצח, רכילותניק, רעטעך, רשע מרושע.
    
ש ― שארלאטאן, שבת־גוי, שוטה בן פיקהאלץ, שוסטער, שייגעץ,
שליאטענטש, שיקסע, שלאנג, שלים־מזל, שמאטע, שמד־קאפ, שמינדער־בגעץ, שמענדריק, שנויץ מיט ברויט, שקראב.
    
ת ― תרח.
    
דאס איז געווען, קאן מען זאגן, דאס ערשטע ווערק, וואס דער קומענדיקער שלום־עליכם האט פארפאסט, און א נאמען געגעבן האט ער עס:
„א מענה־לשון פון א שטיפמאמע״... מיט דעם ווערק האט זיך געטראפן
א מעשה, וואס האט זיך געקאנט ענדיקן מיט גאר א מיאוסער קאטאסטראפע.
    
מחמת עס האט געמוזט זיין אויסגעשטעלט שטרענג נאכן אלף־בית,
האט דער פארפאסער שטארק געשוויצט, עטלעכע מאל איבערגעשריבן דאס
ווערטערבוך. האט דער טאטע, אפנים, באמערקט, אז דער חברה־מאן ארבעט עפעס זייער געשמאק. איז ער אונטערגעגאנגען איינמאל באנאכט
פון הינטן, אריינגעקוקט אינעווייניק און א נעם געגעבן צו זיך דעם כתב־יד און איבערגעלייענט פון אלף ביז תיו. און לא־די, וואס ער האט עס
אליין געלייענט, האט ער עס נאך דורכגעלייענט פאר דער שטיפמאמע.
און עס איז געשען א נס: ס׳איז שווער צו וויסן, צי ווייל ס׳איז גראד
געווען אין א גוטער מינוט, ווען זי איז געווען אויפגעלייגט, צי ווייל
זי האט זיך געשעמט צו זיין אין כעס, ― נאר ס׳איז אנגעפאלן אף איר
א מאדנער בייזער געלעכטער. יענע האט אזוי געלאכט, אזש געקוויטשעט.
מע האט געמיינט, אז זי וועט דעם שלאק באקומען! מער פון אלץ זיינען
איר געפעלן די ווערטער „פופיק״ און „קשקשת״. „פופיק״ האט בא איר
געהייסן טאקע דער העלד פון דער דאזיקער באשרייבונג. און „קשקשת״
(קאשקעט) ― מיט דעם נאמען האט זי געקרוינט אן עלטערן בחורל
דערפאר, וואס ער האט געטראגן א נייעם קאשקעט.
    
נו, גייט זייט א נביא, אז ס׳וועט זיך ענדיקן גאר מיט א געלעכטער!
אוודאי האט דער מחבר פונעם לעקסיקאן בא זיך אין הארצן געבענטשט
גומל, וואס ס׳האט זיך אזוי גוט אויסגעלאזט.
    
46
  
אפן בענקעלע באם טויער
  
דער „איינפאר״ ― דאס פאררופן אורחים ― ווידער חלומות וועגן אוצר.
    
ווייסט איר, וואס הייסט אן „איינפאר״? ― אן „איינפאר״ איז ניט
קיין אכסניה און ניט קיין האטעל, נאר עפעס אזעלכעס, וואס געפינט זיך
צווישן די דאזיקע צוויי מינים, אדער ― ביידע מינים אינאיינעם. די
אכסניה, אדער דער טיפ האטעל, וואס נחום ראבינאוויטש האט געהאלטן
אין דער שטאט פערעיאסלאוו און געלעבט דערפון, איז געווען דער אמתער
„איינפאר״. א גרויסער הויף מיט גרויסע חדרים מיט בעטלעך פאר די
אורחים. מיינסטנס זיינען אין די חדרים געשטאנען צו עטלעכע בעטלעך,
און דער אורח, וואס איז פארפארן, האט נאר אפגעדונגען א בעטל, ניט
קיין גאנצן חדר. סיידן א נגיד, אן אפגעפוצטער, א מיוחס. אזעלכע זיינען
אבער געווען זעלטן, און די האבן געהייסן „פעטע״ אורחים. דאס רוב
אורחים זיינען געווען „בעטלעך״. די האבן נישט באדארפט באזונדער קיין
סאמאווארן מיט קיין באדינערס. איין סאמאוואר א גרויסער איז אריינגעטראגן געווארן אין „זאל״, און יעדער פון די „בעטל־אורחים״ האט זיך
געהאט זיין טשייניק מיט זיין ביסל טיי ― גיסט אייך, יידישע קינדער, און
טרינקט אייך וויפל אייער הארץ גלוסט!... א מחיה געווען אנצוקוקן אינדערפרי, אדער אפדערנאכט, בא ראבינאוויטשן אין איינפאר. א גאנץ בינטל
 
 