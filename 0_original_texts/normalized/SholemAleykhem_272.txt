 
 מאטל פייסי דעם חזנס: 2\. 16: העללאו, לאנדסמאן! 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 XVI
    
 העללאו, לאנדסמאן!
  
― א. ―
    
לויפן מיר איינמאל פארטאג, איך און מיין חבר מענדל, מיט די
פרישינקע פייפערס צו אונדזערע קאסטאמערס. פלוצים דערפיל איך
א זעץ פון הינטן אין פלייצע און איך הער עמעצער רופט אויס:
    
― העללאו, לאנדסמאן!
    
דריי איך מיך אום און טו א קוק ― ס׳איז מאטל! „מאטל דער
גרויסער״. דאס איז דער מאטל, וואס האט זיך ארומגעשלעפט מיט אונדז
אמאל איבער דער וועלט. אין קראקע מיט לעמבעריג, אין ווין און אין
אנטווערפן. אויב איר געדענקט, האט ער מיך אויסגעלערנט שטעלן א גובערנאטאר אין זייט אריין און איז געווען א בויכריידער. ער איז אוועק
מיט דער כאליאסטרע א סך פריער פון אונדז. אז מיר האבן זיך נאך
ארומגעבלאנקעט איבערן לאנדאנער ווייטשעפעל, איז ער שוין געווען דא
אין אמעריקע אללרייט. דאס הייסט, ער האט שוין געהאט א דזשאב אין
א קלינינג־סטאר, און ער האלט נאך איצט אויך אן דעם דזשאב. פרעג
איך אים: „וואס איז דאס פאר א דזשאב?״ דערקלערט ער מיר, גייענדיק, אז דאס איז א מין קלינינג־פעקטארי, ווו מען רייניקט מלבושים.
דהיינו, ווי אזוי? מע נעמט אריין, זאגט ער, א פאר צעקנייטשטע תחתונים אין אזא מאשין צווישן צוויי פרעספליגלען. דורך א באזונדער אייוועלע ווערן די פרעספליגלען גוט אנגעווארעמט. א מענטש טוט א דריי
― אויסגעפרעסט א פאר הויזן!
  
― ב. ―
    
― און וואס איז אייער דזשאב? ― פרעגט מאטל דער גרויסער
בא מיר און מיין חבר מענדל.
    
― מיר דעליווערן, זאג איך, ניוס־פייפערס. מיר צעטראגן, זאג איך,
צייטונגען צו אונדזערע קאסטאמערס, איידער מיר גייען אין סקול. און
אז מיר קומען, זאג איך, פון סקול, העלפן מיר אטענדן די ביזנעס. מיר
האלטן, זאג איך, א סטענד אפן קארנער, און מיר מאכן א לעבן...
    
― אהא! ― זאגט מאטל דער גרויסער. ― דו רעדסט שוין נישקשהדיק ענגליש. וויפל מאכט איר, זאגט ער, א וואך, אזעלכע צוויי
ביזנעסלייט, ווי איר?
    
― אין דורכשניט, ארום און ארום, ― זאג איך ― קאנען מיר
אויסשלאגן א טאלער א וואך. און אמאל א טאלער און א קוואדער...
    
― און דאטס אלל? ― רופט זיך אן מאטל דער גרויסער מיט
גדלות. ― איך פארדין אליין דריי טאלער א וואך... וואס איז די ניים
פון דעם דאזיקן דזשענטלמאן? ― מאכט מאטל און ווייזט אן אף מיין
חבר. זאג איך, אז ער הייסט מענדל. צעלאכט זיך מאטל און זאגט, אז
מענדל איז פע! וואס פאר א נאמען מענדל? „ווי אזוי זשע דען, פרעג
איך אים, זאל ער הייסן?״... פארטראכט זיך מאטל אף א וויילע און
זאגט, אז ער וואלט באדארפט בעסער הייסן מייק, ניט מענדל. מייק איז
שענער. זאג איך: „ווי אזוי זשע רופט מען דיך?״ זאגט ער: „מעקס״.
זאג איך: „וויבאלד אזוי, דארף איך דאך אויך הייסן מעקס. איך הייס
דאך אויך מאטל״. זאגט ער: „שור הייסטו מעקס״. און ער געזעגנט
זיך אפ מיט אונדז:
    
― גוד באי, מעקס! גוד באי, מייק!
    
און מיר ריידן אפ, אז נעקסטן זונטיק זעען מיר זיך אין מוווינג־פיקטשורס. מיר גיבן זיך איינס דאס אנדערע די אדרייסים און מיר צעגייען זיך איטלעכער אין זיין וועג אריין.
  
― ג. ―
    
זונטיק נאך דינער גייען מיר, איך און מיין חבר מייק, וואס האט
ניט לאנג געהייסן מענדל, אין מוווינג־פיקטשורס זען דעם גרויסן מוווינג־סטאר טשארלי טשאפלין. מיין ברודער אליהו און אונדזער חבר פיניע
גייען אויך מיט אונדז. דעם גאנצן וועג ריידן זיי וועגן טשארלי טשאפ־לין. וואס פאר א גרויסער מענטש ער איז, וויפל ער קריגט באצאלט,
און אז ער איז א ייד. נאר אזוי ווי די צוויי קאנען זיך קיינמאל ניט
אויסגלייכן מיט די מיינונגען, וואס איינער זאגט, דרינגט דער אנדערער
קאפויר, פרעגט מיין ברודער אליהו: מיט וואס איז טשארלי טשאפלין
 אזוי גרויס? ענטפערט אים פיניע, אז טויזנט טאלער א וואך צאלט
 מען ניט גלאט אבי וועמען... פרעגט אים אליהו: פון וואנען ווייס ער?
ער האט געציילט זיין געלט? זאגט אים פיניע, אז ער האט געלייענט
אין די פייפערס. און פון וואנען ווייס מען, אז טשארלי טשאפלין איז
א ייד? זאגט אים פיניע, אז סע שטייט אזוי אין די פייפערס. פרעגט
אים ווידער אליהו: פון וואנען ווייסן דאס די פייפערס? זיי זיינען געווען אף זיין ברית? זאגט אים פיניע: די פייפערס ווייסן אלץ. למאי
פון וואנען ווייס מען, אז טשארלי טשאפלין איז א שטומער פון געבוירן?
 און אז ער קאן ניט שרייבן, ניט לייענען? און אז זיין טאטע איז געווען
א שיכור? און אז אליין איז ער געווען א קלאון אין א צירק? הערט
אים אויס אליהו און זאגט מיט א קאלטן לונג־און־לעבער: „און אפשר
איז די גאנצע מעשה א ליגן?״... ווערט פיניע אנגעצונדן און זאגט
אף מיין ברודער, אז ער איז א ייד א נודניק... און איך האלט מיט
פיניען. כאטש אליהו קער מיר אן א לייבלעכער ברודער, נאר א נודניק
איז ער. וואס אמת איז אמת...
  
― ד. ―
    
מיר זיינען נארוואס צוגעגאנגען צו דער קאסע קויפן טיקעטס, דערהערן מיר א קול:
    
― האו דו יו דו, מעקס? האו אר יו, מייק?
    
דאס איז געווען מאטל דער גרויסער, וואס זיין נאמען איז שוין
ניט מאטל, נאר מעקס.
    
― קויפט ניט קיין טיקעטס, ― זאגט אונדז מעקס ― איך טריט
אייך היינט מיט טיקעטס... דאס הייסט, ער נעמט אונדז אף זיינע
הוצאות. און ער ציט ארויס פון קעשענע א האלבן טאלער און טוט אים
א ווארף דעם מיידל, וואס זיצט באם פענצטערל, און הייסט זיך געבן
דריי טיקעטס אבסטערז, דאס הייסט, פון אויבן, אף דער גאלערייע.
    
― ווער איז דער שלים־מזל? ― פרעגט אליהו בא אונדז. דערציילן מיר אים, ווער דאס איז. באטראכט אים אליהו פון אויבן ביז
אראפ און פרעגט אים, פארוואס גיט ער אים ניט אפ קיין שלום־עליכם?
    
― צי דו ביסט שוין געווארן אזוי גרויס אין אמעריקע, אז עס
שטייט דיר שוין ניט אן צו ריידן א יידיש ווארט?...
    
ענטפערט אים ניט מאטל דער גרויסער, דאס הייסט מעקס, קיין
ווארט אפילו. נאר עס דערהערט זיך א קוויטש פון דער דרויסן־טיר, ווי
עמעצער וואלט אריינגערעדט פון דער סטריט:
    
― אידיאט!
    
מיר אלע דרייען אויס די פנימער צו דער טיר און מיר זעען קיינעם ניט. מיר באטראכטן זיך איינס דאס אנדערע פארווונדערט. טוט
זיך א ווארף צו דער טיר פריער אליהו, און נאך אים פיניע ― ניטא
קיינער בא דער טיר. זיי קוקן אף דער סטעליע, זיי באזוכן אלע ווינקעלעך ― ניטא קיין נפש. ווער קאן דאס זיין? דער חברה־מאן מאטל,
וואס הייסט שוין מעקס, נעמט אונדז, מיך און מיין חבר מענדל אדער
מייק, פאר די הענט. און אלע דריי קלעטערן מיר ארויף אפסטערז. דארטן
זאגט ער אונדז אויס דעם סוד, אז דאס האט ער, מעקס, דורכן בויך
ארויסגערעדט דאס ווארט „אידיאט״. און ער חזרט דאס איבער גייענדיק
נאכאמאל. און עס פאלט אן אף אונדז ביידן אזא געלעכטער, אז קוים
וואס מיר קאנען דערנאך איינזיצן און זען די קונצן פון טשארלי טשאפלין.
  
― ה. ―
    
זייט איר לעבט האט איר נאך אזא פארשלעפטע קרענק ניט געזען,
ווי מאטל דער גרויסער, אדער מעקס. דאכט זיך, מע באדארף ניט האבן
קיין גרעסערן קונצנמאכער, ווי טשארלי טשאפלין, מאכט אים נאך מעקס
מיט אלע פישטשעווקעס. ארויסגייענדיק פון טעאטער, איז זיך מיישב
מעקס און קלעפט זיך אן א פאר קורצע שווארצע וואנצעלעך, ווי בא
טשארלי טשאפלין. דאס קאפעליושל האט ער אנגערוקט, ווי טשארלי
טשאפלין. די פיס אויסגעדרייט, ווי טשארלי טשאפלין. און דאס גענגעלע
מיטן דרייען פונעם הינטן, מיטן מאכן פונעם שטעקעלע ― צוויי טראפן
וואסער טשארלי טשאפלין! מיין חבר מענדל, אדער מייק, האט זיך ניט
געקאנט איינהאלטן. ער האט אים ארומגעכאפט קושן. און אלע מענטשן,
וואס זיינען געשטאנען באם טעאטער אין דרויסן, האבן אונדז נאכגעטייט
מיט די פינגער: „אן גייט דער צווייטער טשארלי טשאפלין״... איר
קאנט זיך פארשטעלן, אז אפילו אזא ערנסטער מאן, ווי מיין ברודער
אליהו, האט זיך געהאלטן בא די זייטן לאכנדיק. מיין ברודער אליהו
האט אבער לאנג ניט געלאכט. אין איין מינוט איז אים פארשטערט געווארן דאס געלעכטער. וואס איז די מעשה? די מעשה איז, וואס פלוצים
האט זיך דערהערט א קול, ווי פון אונטער דער ערד ארויס, עפעס ווי
פון א קעלער:
    
― אי־די־יאט!
    
 ― ו. ―
    
און אלע האבן זיך אנגעבויגן, אריינגעקוקט אין קעלער אריין, וועלכן
מיר זיינען פארבייגעגאנגען. אלע האבן מיר זיך איינגעהערט. מעקס
האט זיך אויך איינגעהערט גלייך מיט אלעמען, גלייך ווי ער ווייס ניט
פון וואס צו זאגן... און פלוצים האט זיך דערהערט א קול, שוין ניט
פון הינטן, נאר פון אויבן, עפעס ווי פונעם דאך אראפ:
    
― אי־די־יאט!!...
    
פריער אליהו און דערנאך אלע האבן פארריסן די קעפ ארויף, אפן
דאך. מעקס האט אויך געקוקט ארויף. און דאס האט געהאט דעם זיבעטן
חן. איך און מיין חבר מייק, וואס האבן געוווסט, פון וואנען די קולות
גייען, האבן זיך ניט געקאנט איינהאלטן און האבן מיטאמאל אויסגעשאסן א געלעכטער.
    
 ― ז. ―
    
דאס האט שוין מיין ברודער אליהו פארדראסן. ווען דאס זאל ניט
זיין אין ניו־יארק אף דער סטריט, וואלט מיר שוין אריינגעפלויגן א פיינע
פאר פעטש אין ביידע באקן. מיינע אויערן וואלטן זיך אויך ניט גענארט.
נאר אזוי ווי דאס איז געווען אין מיטן ניו־יארק אף דער סטריט, האט
זיך אליהו באגנוגנט נאר דערמיט, וואס ער האט אונדז ביידע גוט אויסגעשאלטן, מיך און מיין חבר מייק. און נאכדעם האט ער גענומען אונדז
זאגן מוסר. ער האט אונדז אנגעוויזן אף מאטל דעם גרויסן, דאס הייסט
― אף מעקסן.
    
― נעמט אייך אראפ א מוסר, ― האט אונדז אליהו געזייפט די
פנימער, ― לערנט זיך פון אייערס א חבר... א בחורל גלייך מיט
אייך, פארוואס לאכט ער ניט אזוי, ווי איר?...
    
― אי־די־יאט! ― האט זיך דערהערט ווידעראמאל הינטער אליהוס
פלייצעס. אליהו האט זיך אויסגעדרייט צוריק. אף אים קוקנדיק, האט
זיך אויסגעדרייט אונדזער חבר פיניע. און מיר אלע נאך אים. און מעקס
האט זיך אויך געגעבן א דריי אויס צוריק. איך און מייק זיינען שיער
ניט צעזעצט געווארן פאר געלעכטער.
  
― ח. ―
    
„אין אמעריקע ריידן די שטיינער״... אזוי האט זיך אויסגעדריקט
אונדזער חבר פיניע. ער וואלט נאך א בעלן געווען וויסן, וועמען רופט
מען דאס „אידיאט״? רופט זיך אן מיין ברודער אליהו:
    
― ווער עס פרעגט, דער איז עס...
    
ווי דערשטוינט איז ער אבער געווארן, אז פון אונטער דער ערד
האט זיך פלוצים דערהערט א פארטומפט קול:
    
― איר האט א טעות, רב אליהו! ביקאז דאס זייט איר אליין טאקע
דער אי־די־יאט! ― ― ― ― ― ― ― ― ― ― ― ― ― ― ―
― ― ― ― ― ― ― ― ― ― ― ― ― ― ― ― ― ― ―
― ― ― ― ― ― ― ― ― ― ― ― ― ― ― ― ― ― ―
  
― ט. ―
    
פון דעמאלט אן גייט שוין מער ניט מיין ברודער אליהו אין די
מוווינג־פיקטשורס און וויל ניט הערן פון טשארלי טשאפלין.
מיר גייען פארגרעסערן די ביזנעס
  
― א. ―
    
אין אמעריקע האט מען פיינט שטיין אף איין ארט. אין אמעריקע
גייט מען פארווערטס. דאס הייסט, מע וואקסט, מע ווערט וואס א טאג
גרעסער... די ביזנעס, וואס מיר האבן געמאכט אף אונדזער סטענד,
האבן ניט געטראגן אף אויסצוהאלטן א משפחה פון, קיין עין־הרע, זיבן
פארשוין. האבן מיר גענומען זוכן א גרעסערע ביזנעס. שוין ניט קיין
סטענד, קיין טישל הייסט דאס. אין אמעריקע באדארף מען לאנג ניט
זוכן. מע דארף נאר נאכקוקן, ווי איך האב אייך שוין דערציילט, אין די
פייפערס. דארט געפינט איר וואס אייער הארץ גלוסט. טאקע פון פייגל־מילך. דער חסרון איז, וואס פאר אן איינגעפירטע ביזנעס הייסט מען
זיך גוט באצאלן. א נאמען קאסט געלט. פאר דער פירמע באדארף מען
אמאל מער באצאלן, ווי פאר דער סחורה. א סימן האט איר, אז אפילו
אונדזער סטענד, וואס האט אונדז אריינגעבראכט קוים צען טאלער א וואך,
האבן מיר אויך פארקויפט פאר גוט געלט ― נאר צוליב דער פירמע.
א גרינהארן האט דאס בא אונדז אפגעקויפט. ער האט זיך אפילו ניט
שטארק נאכגעפרעגט בא אונדז, וויפל מיר מאכן. אים איז געווען גענוג
צו זען, אז זיבן נפשות דרייען זיך ארום איין סטענד און מאכן א לעבן.
מסתמא איז דאס א „ביזנעס״...
  
― ב. ―
    
דעם סטענד האבן מיר פארקויפט מיט דער גאנצער סחורה, מיט
די בעסקעטס, מיט די כלים און אפילו מיט דער שאו־קייס. נאר דעם
סוד, ווי אזוי מע מאנופעקטשורט סאדע־וואסער, אלערליי סיראפן, און,
 
 