 די טעלעוויזיע־אקטריסע און נעוורא־וויסנשאפטלערין מים ביאליק וועט אנפירן 15 עפיזאדן פונעם טעלעוויזיע־שפיל „דזשעפארדי‟, האט מאנטיק געמאלדן דער פראדוצענט פון פראגראם, „סאני פיקטשערס טעלעוויזשאן״. 
 ביאליק, וואס שפילט אין דער פאפולערער טעלעוויזיע־קאמעדיע, The Big Bang Theory, איז א יידישע טאכטער, וואס היט שבת און כשרות און רעדט יידיש פון דער היים. „מע האט מיך דערצויגן אויף יידיש און איך האב דערצויגן מיינע אייגענע קינדער אויף יידיש, און כ׳האב אויך שטודירט יידיש אין קאלעדזש,‟ האט ביאליק די וואך געזאגט בעת אן אינטערוויו מיט דער „קאנאדער יידישע נייעס‟ . „מע האט מיך אפשר נישט דערצויגן מיט דער ריכטיקער גראמאטיק אבער מיר האבן יא געהאט א גרויסן יידישן וואקאבולאר.‟ 
 ביאליק האט עטלעכע מאל אויפגעטראטן אין דער יידיש־שפראכיקער קאמעדיע, ״ייד־לייף־קרייסיס״, און איז ספעציעל געלויבט געווארן פאר איר ראלע אינעם עפיזאד וועגן אן איבערקלייבעריש יידיש מיידל וועלכע אינטערוויוירט צוויי בחורים כדי צו באשליסן מיט וועמען זי זאל ארויסגיין: 
