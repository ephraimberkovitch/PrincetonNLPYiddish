

זאלן די יארן לויפן 



 by באריס סאנדלער 
August 1, 2020September 1, 2020 Filed under:
לידער
ליטעראטור 


משה לעמסטער
דער יוגנטוויין
אויף דער עלטער אפטער
גרוי איז דער ארום
נאר עס שיינט אין הארצן
פון יוגנט נאך א בלום.
ס׳שרעקט מיך ניט דער אומעט
און דער נשמהס פיין,
ווייל אין בלוט אין מיינעם
שפילט נאך יוגנטוויין.
מע זעט ניט לויט די אויגן
מיינע יארנס צאל,
אין זיי די שפריצן יוגנט,
ווי זעמדעלעך פון גאלד…
זאלן די יארן לויפן
איז וואס זשע, אז די יארן לויפן
איילן זיך פארויס.
איז וואס זשע, אז די יוגנט בלויע
פארוועלקט האט ווי א רויז.
היינט בריט שוין ניט ווי פרי׳ר די ליבע,
עס שיכורט ניט ווי פרי׳ר מיין ליד…
נאר איך בין רויק כ׳לעב ניט איבער,
מיין עלטער האט זיך דאך צעבליט!
די חלה און דאס מיידל
(פאלקסמאטיוו)
געשמאק איז די ווייסע חלה
פון דעם מאמעס אויוון.
נאר געשמאקער איז מיין כלה
מיט די שווארצע אויגן.
דער שבת שיינט מיט שטראלן
באטעמט דער מאמעס עסנס.
ביים טיש עס זיצט מיין כלה,
ווי שבת, די פרינצעסין…

Share this:TwitterFacebookPrintLike this:Like Loading...

Related
 


Tagged: literaturepoetry 
Post navigation


Previous Post
שפיאן ליאשקע וואלקאוו (5) 

Next Post
די חכמה פון היפיס 



