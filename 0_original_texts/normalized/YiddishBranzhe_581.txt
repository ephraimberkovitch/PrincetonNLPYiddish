

פון אונדזער עזבון: מארק (מאיר) ראזומני (1896־1988) 



 by באריס סאנדלער 
December 7, 2017April 5, 2019 Filed under:
ליטעראטור־עזבון
פראזע 


דער פראזאיקער, דיכטער און דראמאטורג מארק ראזומני איז געבוירן געווארן אין ליטווישן שטעטל זשאגער. אין גיכן זיינען די עלטערן אריבערגעפארן קיין ריגע, לעטלאנד, ווו ער האט פארענדיקט די גימנאזיע אין 1913. נאך אין דער פריער קינדהייט האט ראזומני אנגעהויבן שרייבן לידער אויף יידיש, העברעיש און רוסיש. זיין נטיה צו קונסט ברענגט אים אין דער מאלער־שול פון די ריגער קינסטלער בארכערט און ראזען.
אין 1919 איז ראזומני אריבערגעפארן קיין דייטשלאנד און אנגעהויבן דארט ארבעטן אין א האמבורגער באנק ווי אן אנגעשטעלטער. אין יענע יארן קומט פאר זיין דעביוט אין ליטעראטור, דווקא אויף דייטש. אן זיין וויסן, ווערט די דערציילונג איבערגעזעצט און אפגעדרוקט אין דער ניו־יארקער „אידישעס טאגעבלאט‟. זיין ערשט בוך נאוועלעס „אראנעא די שפין‟ איז דערשינען אין ריגע אין 1924; שפעטער גייען דארט ארויס זיינע ביכער דערציילונגען: „הינטערגעסלעך‟, „דאס לאנד פון טויזנט געשטאלטן‟, „איינער צווישן מיליאנען‟, „מענטשן אין שטויב‟, דער היסטארישער ראמאן „יידישע מלוכה‟. ראזומני איז אויך פראדוקטיוו ווי אן איבערזעצער פון דייטש און רוסיש.
אין די 1930ער יארן ווערט ראזומני באקאנט ווי א דראמאטורג. אין ריגע פירט מען אויף אויף יידיש און לעטיש זיין פיעסע „דאקטאר הערמאן מייעראוויטש‟. ער פלעגט אויך צוגרייטן אינסצענירונגען פון די יידישע קלאסיקער.
ווען אין מאסקווע הייבט אן ארויסגיין דער זשורנאל „סאוועטיש היימלאנד‟ (1961), דרוקט דארט ראזומני זיינע דערציילונגען, נאוועלעטן, קורצע עסייען, פילאסאפישע באטראכטונגען. ראזומני ווערט אנערקענט ווי איינער פון די גרונטלייגער פון דער קליינער יידישער נאוועלע — „נאוועלעט‟, א מיניאטור, אין וועלכער „דאס בילד איז קינסטלעריש פונקציאנעל, ווייל עס טראגט מיט זיך אן אויספיר, א לאגישן און פילאסאפישן מיין‟ (ה. רעמעניק, „סאוועטיש היימלאנד‟, 19762 נומ׳ 9). די ווערק פון מארק ראזומני זיינען איבערגעזעצט אויף רוסיש, לעטיש און דייטש.
לייענט דריי נאוועלעטן פון מארק ראזומניס בוך „א וועלט מיט ווונדער‟ (פארלאג „סאוועטסקי פיסאטעל‟, מאסקווע, 1986)
צייכנס אויפן לעבנסוועג
א היפש ביסל יארן איז פארלאפן זינט יענער צייט, ווען כ׳בין צום ערשטן מאל אריינגעדרונגען אין די סודות פון עברי. אין משך פון דער צייט ביז היינט האב איך שוין באוויזן ניט ווייניק איבערצולייענען, אבער צי קאן איך דען פארגעסן די ליידנשאפט, מיט וועלכער כ׳האב אין יענע ווייטע יארן זיך ארויפגעווארפן אויף יעדער געדרוקטער שורה און זי מיט א פארכאפטן אטעם שטודירט, אפילו רעכט ניט וויסנדיק, וואס זי באטייט? און כ׳וועל אויך ניט פארגעסן, ווי איין מאל, אין רעכטן ברען פון אט דער ווילדער הנאה, בין איך פארחידושט און צעטומלט געווארן ביים טרעפן עפעס אן אומבאקאנטן, פארדרייטן אות, וואס האט מיר פארשטעלט דעם וועג.
— וואס איז דאס פאר אזא מאדנער אות? — האב איך געפרעגט מיין פאטער, — ווי דארף מען אים לייענען?
— ס׳איז ניט קיין אות, — האט דער פאטער געענטפערט, — דאס איז א צייכן אזא, פראגע־צייכן רופט מען אים.
— און ווו שטעלט מען אים אוועק, אט דעם פראגע־צייכן? — האב איך געוואלט וויסן, — און פאר וואס איז ער פארקרימט און אויסגעדרייט, אז ס׳כאפט אן א רחמנות אויף אים?
האט דער פאטער מיר דערקלערט, אז דעם פראגע־צייכן שטעלט מען ביי דעם סוף פון א שורה. דעמאלט, ווען עפעס איז ניט קלאר און עס פאדערט זיך אן ענטפער. און אויסגעקרימט און פארדרייט איז ער, אט דער פראגע־צייכן, דערפאר, ווייל ער בעט זיך, מ׳זאל אים אויסגלייכן, מ׳זאל אים ראטעווען.
— און דעמאלט, ווען עס קומט דער ענטפער, — האט דער פאטער פארענדיקט, — לעבט דער פראגע־צייכן אויף, ער גלייכט זיך אויס און קריגט א פנים פון יענעם שטעקעלע, וואס דו זעסט דא שטיין א ביסל ווייטער.
און ער האט מיר אנגעוויזן אויף אן אנדער צייכן, וואס איז געשטאנען ביים סוף פון אן אנדער צייל: דאס איז געווען א גראד שטעקעלע מיט א פינטעלע פון אונטן.
דאס זעסטו, — האט ער דערקלערט, — איז אן אויסרוף־צייכן. א צייכן, וואס ווערט געבוירן דעמאלט, ווען מע געפינט אן ענטפער אויף דער פראגע פון דעם קרומען פראגע־צייכן. און שטיל און פארטראכט צוגעגעבן:
— צווישן אט די ביידע צייכנס גייט דורך א גאנץ מענטשלעך לעבן. מע פרעגט — און מע ענטפערט. אבער ניט אלע מאל געפינט מען דעם ענטפער, ניט אלע מאל — אוי, ווי ניט אלע מאל! — געלינגט אויסצוגלייכן דעם קרומען פראגע־צייכן. נאר וואס דערצייל איך דיר דאס? — האט ער זיך געכאפט, — שפעטער וועסטו דאס אלץ אויספרווון אויף זיך.
מיר זיינען שטארק געווען געפעלן דעם טאטנס אויפקלערונגען וועגן די ביידע צייכנס. אמת, זיינע לעצטע ווערטער האב איך ניט פארשטאנען. איצט אבער, נאך דעם, ווי כ׳האב שוין דורכגעשפאנט א לעבן צווישן אט די ביידע צייכנס, פארשטיי איך שוין אויסגעצייכנט, וואס ער האט געמיינט. נאר לאמיר אריבערגיין צו דעם, וואס ס׳איז געשען ווייטער, דעמאלט, אין מיין פריער קינדהייט.
נאך יענעם שמועס מיטן פאטער האב איך שוין אנגעהויבן אומעטום און אין אלץ זוכן קרומע פראגע־צייכנס, כדי זיי אויסצוגלייכן און פארוואנדלען אין גראדע אויסרוף־צייכנס. אין די קינדער־יארן איז עס געלונגען. דעמאלט, ווען די דערוואקסענע האבן מיר ארויסגעהאלפן און מיר אויסגעגלייכט די פראגע־צייכנס. אבער אין די שפעטערדיקע יארן, ווען כ׳האב שוין געמוזט מיין וועלטל אליין באשטיין, האבן זיך פאר מיר גענומען שטעלן אלץ מער אויסגעקרימטע פראגע־צייכנס, און אלץ ווייניקער אויסרוף־צייכנס זיינען מיר געקומען צוהילף. איז דאס געווען דערפאר, וואס די אויסגעקרימטע זייטן פון די פראגע־צייכנס זיינען געווארן אלץ פארהארטעוועטער און פארעקשנטער, און זיך שווער געלאזט בייגן, צי מחמת דעם, וואס מיינע פינגער זיינען מיט דער צייט געווארן שוואכער?
ווי עס זאל ניט זיין — כאטש די ענטפערס אויף די פראגן קומען אלץ זעלטענער, און די געהיימניסטפולע, ניט־אויסגעגלייכטע פראגע־צייכנס קוקן מיך אלץ אפטער אן מיט געבעט און פארווורף, ווילט זיך מיר פון דעסטוועגן אלץ האלטן ביי די אויסגעקרימטע זייטן פון די פראגע־צייכנס, און ניט אלע מאל אפילו ווילט זיך מיר זיי אויסגלייכן און פארוואנדלען אין גראדע, ניכטערע שטעקעלעך פון אויסרוף־צייכנס, ווייל א דאנק טאקע אט די אויסגעקרימטע און אזוי אפט ניט־פארענטפערטע חנעוודיקע פראגע־צייכנס איז דאס לעבן אויף דער וועלט פול מיט שיינקייט, אימפעט און פרייד.
דער יונגער מארק ראזומני מיט זיינע עלטערן
צעבראכענע טעלערס
קיין סערוויזן פון מייסענער, סעוורעד אדער קאפענהאגענער פארצעליי האבן ניט באצירט די פאליצעס פון אונדזער בופעט — אונדזער שפייז־סערוויז איז באשטאנען פון א האלב טוץ היפשלעך אפגענוצטע פאיאנסענע טעלערס, וואס פון אונטער זייער אפגעריבנקייט האט ערטערווייז ארויסגעקוקט די רויטע ליים. אבער נישקשה — מיר האבן געגעסן פון זיי, אבי ס׳איז נאר געווען וואס. און בשעת די מאמע האט זיי געוואשן און איבערגעווישט, האבן די טעלערס געשטראלט מיט אזא מין חן, אז אלע בארימטע מייסענער פארצעלייען האבן זיך געמעגט באהאלטן. און אפשר איז דאס געווען דער צויבער, וואס דער מאמעס ליכטיקע אויגן און כישופדיקע פינגער האבן געשפרייט ארום זיך.
און טייערער זיינען מיר אט די אפגעשטשערבעטע פאיאנסענע טעלערס געווען צוליב דעם, וואס א דאנק זיי זיינען געראטעוועט געווארן מענטשן, ווייל שטענדיק, ווען איינער פון אונדזערע טעלערס איז אראפגעפאלן און זיך צעבראכן אויף שטיקלעך, האט די מאמע נאך דער ערשטער מינוט פון צעטומלעניש און שרעק, זיך צעשמייכלט און מונטער א זאג געטאן:
— נו, זאל דאס זיין א כפרה!
וואס, אייגנטלעך, איז דא זיך צו פרייען? — האב איך געטראכט. איך האב דאך געוווסט, ווי טייער איז ביי אונדז יעדער טעלער, און ווי דעמאלט, ווען דער טאטע ברענגט אויפן ארט פון דעם צעבראכענעם א נייעם, זאגט ער: „מיינע פרנסות וועלן ניט קלעקן…‟ דערצו איז מיר נאך אומפארשטענדלעך געווען, וואס הייסט, „א כפרה‟. ביז די מאמע האט מיר איין מאל ניט אויפגעקלערט, אז א צעבראכענער טעלער איז אן אויסקויף, און דערמיט ווערט אויסגעלייזט א מענטש, וואס האלט ביים קראנק ווערן, אדער, חלילה, גאר ביים שטארבן, און אז א דאנק דעם צעבראכענעם טעלער, וואס איז פאר אים א כפרה, וועט אים שוין קיין בייז ניט געשען.
זינט דעמאלט האב איך אנגעהויבן זיך שארף צוקוקן צו דער מאמעס הענט, בעת זי וואשט דאס געפעס און האב אלץ געווארט, אז א טעלער זאל פון אונטער אירע פינגער זיך ארויסגליטשן און ווערן א כפרה. איך האב אפילו שטענדיק געהאט צוגעגרייט עמעצן, פאר וועמען דאס דארף זיין א כפרה: קיין קראנקע און שוואכע האבן אין אונדזער ארעמען הויף ניט געפעלט.
— מאמינקע, — האב איך געמאנט, — ווייסטו? — רפאלקע דעם קירזשנערס איז דאך שטארק קראנק. מ׳וואלט געדארפט צעברעכן א טעלער, א כפרה פאר אים. און טראשטשע איז נעכטן אראפגעפאלן פון די טרעפ… מאמינקע, ס׳איז נייטיק א כפרה!
די מאמע האט אפגעזיפצט, גענומען אפט פינטלען מיט די שיינע אויגן און מיט א ווונדערלעכן שמייכל דורך טרערן תיכף געלאזט אראפפאלן א טעלער און שטיל און מילד צוגעשעפטשעט:
— איך ווייס, מיין קינד, איך ווייס. אוי, זיינען נייטיק כפרות, איז זאל דאס זיין א כפרה. פאר רפאלקען, פאר טראשטשען. און אויך פאר דיר, מיין קינד.
אפט מאל — און זאל מיר דאס ניט פאררעכנט ווערן פאר קיין חטא — האב איך אויף אזא אופן דורכגעשמוגלט א קעצל אדער א הינטל, וואס האט, ניט פאר אייך געדאכט, זיך שטארק גענייטיקט אין א כפרה…
געוווסט האב איך, אז ביי דער מאמעס גוטסקייט און דערבארעמדיקייט וועט אויך דאס דורכגיין.
— מאמינקע, — האב איך מיט א וויינענדיקער שטים אנגעהויבן, — קאזיקס פלאקי איז גאר פארביי… מע וועט דארפן א כפרה.
— פלאקי, זאגסטו? — האט די מאמע א שמייכל געטאן, — גוט, מיין קינד, וואס דו האסט רחמנות אויף לעבעדיקע באשעפענישן.
שפעטער, ווען דער טאטע איז געקומען פון דער ארבעט און מ׳האט זיך געזעצט עסן, האט ער באלד באמערקט, אז עס פעלט א טעלער — אן ארעמאן ווייסט דאך זיין חשבון, — און געזאגט צו מיר מיט א געמאכטער שטרענגקייט:
— אהא, האסט שוין באוויזן, וואס דו קענסט?
אבער דאס איז נאר געווען געזאגט, ווייל די אונטערשטע שורה האט ער דאך געוווסט. ער האט גוט געוווסט וועגן די פילצאליקע כפרות, וואס די מאמע טיילט מיט אזא ברייטער האנט און ברייט הארץ, און נאך אזא כלומרשטן אנבייזערן זיך אויף מיר האט ער א זייטיקן קוק געטאן אויף דער אמתער שולדיקער און גוטמוטיק אפגעמורמלט:
— טעלערס, ווי איך זע, ווערן ביי אונדז אלץ ווייניקער, און מיינע פרנסות וועלן שוין באלד ניט קלעקן. ווייסט, וואס איכל דיר זאגן, בליומקע? ברעך טעלערס, אבער ניט יושר.
די מאמע האט זיך פאררויטלט, גארניט געענטפערט. און אויף מארגן האט דער טאטע געבראכט א נייעם טעלער, וואס איז אויך אין גיכן געווארן א כפרה: וועמען אויסצוקויפן פון קראנקייטן און פון געפאר האט דאך מיין טייערע מאמע שטענדיק געהאט. און וואס אמת, איז אמת — איך האב איר אין דעם אויך שטארק צוגעהאלפן.
אזוי זיינען מיינע קינדער־יארן פארביי אונטערן צייכן פון די צעבראכענע טעלערס, מיט וועמענס הילף מיין מאמע, וועלכע האט געווייטיקט פאר א וועלט, האט אזוי ברייטהארציק געקעמפט. אבער ווען ס׳איז אנגעקומען די וויסטע היטלערישע צייט און איבער איר האלדז האט זיך אראפגעלאזט דער גרויזאמער חלף, האט זיך שוין אויף דער גאנצער וועלט, וועלכע איז אויך רייך מיט אלע מינים איידעלע פארצעלייענע סערוויזן, ניט געפונען קיין איין פראסטער פאיאנסענער צעשפאלטענער טעלער, וואס זאל אוועקגיין, ווי א כפרה, פאר איר כשר הארץ און פאר אירע ליכטיקע אויגן.
אין זיכערקייט
די קאטערס ביי אונדז אין הויף האבן זיך פארגענומען דערווארגן מיין שכנס יונגע הענדעלעך. דריי שטיק האבן זיי שוין פארצוקט, נאר איינעם, דעם לעצטן, איז ביז איצט געלונגען זיך צו ראטעווען. ווי עס שיינט, איז דאס הענדל ניט קיין נאר, און צוזעענדיק דעם אומקום פון זיינע ברידער, האט עס באשלאסן זיך פירן אנדערש ווי זיי.
איך זיץ אין סאד און קוק זיך צו, ווי דאס ווייסע ציכטיקע הענדעלע שפאנט ארום שטארק פארטאן און האלט אין איין נישטערן, פיקן און שלייפן זיין שנאבעלע. אויף אויסצוקרייען זיך ווי געהעריק האט עס נאך ניט קיין כוח און ניט קיין דערפארונג, איבער זיין קרום פיסקל שניידן זיך ערשט קוים־קוים ארויס מיט א בלאסער רויטקייט די סימנים פון זיין קינפטיקער הענערישער גדלות. און ווי עס קוקט זיך אזוי גאווהדיק ארום און רייבט ביי יעדן טראט איינעם אין אנדערן די דינע שפארנדלעך, דערזעט עס מיט א מאל ניט ווייט אין גראז א פאר פארטייעטע גרינע אויגן פון א קאטער, וואס לאקערט און באלעקט זיך שוין בייצייטנס! דאס הענדעלע צעפאלאשעט זיך, לאזט ארויס אן אומרויקן קוואטש, טוט א צעשראקענעם פאטש מיט די פליגלען און נעמט זיך אויפגיך שארן צו דער באנק, אויף וועלכער איך זיץ.
„אוי, ביסטו נאיוו, — ווענד איך זיך צום דערשראקענעם הענדעלע, — ביי מענטשן גייסטו זוכן שוץ און זיכערקייט? ווייסטו דען ניט, וואס מיר טוען אפט מאל מיט דיינס־גלייכן?‟
דאס הענדעלע אבער רוקט זיך נענטער, קוקט אויף מיר מיט א זייטיקן, אומשולדיקן גלאנץ פונעם קיילעכדיקן אייגל, און מיר שטעלט זיך פאר, אז עס ענטפער מיר אויף זיין הענערשן לשון:
„יא, דאס אלץ ווייס איך, אויך מיינע פארשניטענע ברידער האבן דאס געוווסט, און דעריבער דיר ניט געטרויט — זיינען זיי, נעבעך, אומגעקומען פאר דער צייט. איך וויל אבער וועגן דעם ניט טראכטן, און איך גלייב, אז דיין מענטשלעכקייט וועט גובר זיין אלע בייזע אינסטינקטן, און דו וועסט מיך ניט ארויסגעבן‟.
איך ראטעווע דאס קלוגע הענדעלע, און אט שפאצירט עס שוין ווייטער איבערן סאד. א בארויקטס און זיכערס. מיט טיפער גערירטקייט קוק איך נאך דעם אפגעראטעוועטן באשעפענישל און טראכט וועגן דעם, אז קיין מאל נארט זיך ניט אפ יענער, ווער עס פארלאזט זיך אויף דעם מענטשנס גוטע געפילן.


Share this:TwitterFacebookPrintLike this:Like Loading...

Related
 


Tagged: literaturestoryYiddish 
Post navigation


Previous Post
לאפסוס־קאקטוס — 3 

Next Post
דער נעכטן איז נאך ניט אויסגעגאנגען 



