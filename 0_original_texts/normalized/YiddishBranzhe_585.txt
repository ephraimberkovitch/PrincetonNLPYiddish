

נאטיצן פונעם רעדאקטאר — 2 



 by באריס סאנדלער 
November 13, 2017December 7, 2017 Filed under:
נאטיצן פונעם רעדאקטאר 

יידישער טעאטער־פעסטיוואל אין בוקארעשט — 2017
קודם־כל, וויל איך באדאנקען די לייענער, וועלכע האבן צוגעשיקט זייערע הארציקע ווינטשעוואניעס פאר די מחברים און פריינד פון „יידיש־בראנזשע‟. צו זיין א פארגינער און שטיצער, איז נישט פון די קליינע טאלאנטן.
* * *
אין דעם פארגאנגענעם אקטאבער איז פארגעקומען א וויכטיקע יידישע אונטערנעמונג, וואס איך האב געהאט דעם זכות אין דעם זיך צו באטייליקן. איך מיין, דעם צווייטן אינטערנאציאנאלן פעסטיוואל פון יידישע טעאטערס אין בוקארעשט, רומעניע. אמת, איך בין בייגעווען נאר אין דער צווייטער העלפט פון דער וואכיקער אונטערנעמונג, ווי אן אנטיילנעמער אין דער דיסקוסיע ארום יידיש און יידישן טעאטער; און אויך ווי א מחבר פון דער פיעסע „אויפן האלבוועג פון בענקשאפט‟, אויפגעפירט אין די פעסטיוואל־ראמען פונעם פאריזער „טרוים־טעאטער‟.
יעדער פעסטיוואל איז א גוטע געלעגנהייט זיך צו טרעפן מיט אלטע פריינד, זיך פארחברן מיט נייע און אוודאי, זיך אנשטעקן מיט דעם שאפערישן גייסט, וואס הערשט בשעת אזא שימחה, און אוועקפירן מיט זיך אהיים אין דיין טאג־טעגלעכקייט דאס ביסעלע באגייסטערונג.
פון רעכטס: מרים האפמאן, אברעמל האפמאן און שמואליק עצמון
פארשטייט זיך, אז באלד קומט אויפן זינען די פראגע: פאר וואס דווקא בוקארעשט, א שטאט און לאנד, ווו ס׳איז פארבליבן א הייפל יידן, וואס יידיש און יידישער טעאטער גייט זיי גאר ווייניק אן אין זייער לעבן? איך קאן נישט אויף דעם געפינען אן ענטפער; פונקט ווי כ׳האב אים נישט, ווען עס גייט די רייד וועגן די יידישע מאסן־אונטערנעמונגען אין פוילן און דייטשלאנד.
איז לאמיר עס אויפנעמען ווי א פאקט, אז דער מלוכישער יידישער טעאטער אין בוקארעשט, וואס האט איבערגעלעבט דעם קאמוניסטישן רעזשים פון טשאושעסקו, איז פארבליבן אין דער פאראייניקטער אייראפע ווי א סימן פון טאלעראנץ צו דער קולטור פון נאציאנאלע מינאריטעטן; ווי אן אנדענק פון א פאלק, וואס זיין בייטראג אין דעם אלגעמיינעם אינטעלעקטועלן לעבן פון רומעניע איז נישט איבערצושאצן. אגב, די שיינע שיל, נישט ווייט פונעם יידישן טעאטער עקזיסטירט שוין לאנגע יארן ווי א יידישער מוזיי.
א סצענע פון דער פארשטעלונג ״געפילטע פיש מיט א גארניר״ פונעם מאסקווער טעאטער ״שלום״
אויפן פעסטיוואל זיינען פארבעטן געווארן סיי גרעסערע טעאטער־טרופעס, ווי למשל, דער „יידישפיל‟־טעאטער פון תל־אביב, אדער דער מאסקווער יידישער טעאטער „שלום‟; די ניו־יארקער „פאלקסבינע‟ און דער יידישער מלוכישער טעאטער אין ווארשע; ווי אויך קלענערע אנסאמבלען און אקטיארן־יחידים מיט זייערע פארשטעלונגען. איך וועל זיך דא נישט אריינלאזן אין אפשאצונגען און איינדרוקן, בפרט, אז כ׳האב נישט אלץ געזען און געהערט. פון דעסטוועגן, אפילו דאס ביסל, וואס איז מיר יא אויסגעקומען צו זען אין די דריי לעצטע טעג פונעם פעסטיוואל, האט מיך געבראכט צו דער מיינונג, אז דער אפקלייב פון דער פעסטיוואל־„סחורה‟ וואלט געדארפט זיין א מער קוואליפיצירטער און ערנסטער.
וואס שייך די צוויי פאנעלן, וואלטן די טעמעס געקאנט זיין מער דורכגעטראכט. די פארבעטענע זיך צו באטייליקן אין דעם שמועס — מענטשן מיט דערפארונג אין רעזשיסור, דראמאטורגיע, טעאטער־מוזיק, — האבן געהאט וואס צו זאגן, מיט וואס זיך צו טיילן און רעקאמענדירן, אבער צוליב דעם אימפראוויזאטארישן און ספאנטאן־צוגאנג ביים צוגרייטן און דורכפירן די פאנעלן, האט זיך קיין תכליתדיקע דיסקוסיע נישט באקומען.
די אנטיילנעמער אין דער דיסקוסיע וועגן יידישן טעאטער
ווער זשע איז געווען דער עולם אין זאל? מערסטנס, ארטיקע איינוווינער, נישט יידן, און, צווישן זיי נישט ווייניק יונגע־לייט. פארשטייט זיך, אז אלע פארשטעלונגען זיינען סינכראניש באגלייט געווארן מיט איבערזעצונגען אויף רומעניש און ענגליש. די היינטיקע טעכנישע מיטלען שפילן בפירוש צו דעם יידישן טעאטער. די שפראך איז היינט נישט קיין מניה. און דאך, מיינט עס, חלילה, נישט, אז אויב דער צושויער פארשטייט שלעכט אדער פארשטיי אין גאנצן נישט יידיש, פארנעמט די שפראך נישט דעם אויבן־אן אין דער פארשטעלונג.
יא — די רעזשי, די סצענאגראפיע, די אקטיארן, די מוזיק וכדומה, — אלץ איז וויכטיק, אבער קודם־כל, די הויפט־ראלע שפילט די שפראך, די ווארט־מייסטערשאפט. ס׳איז דאך נישט קיין נאווינע, אז גראד דער טעאטער האט געטראגן דאס לעבעדיקע ווארט צום עולם. בפרט היינט, ווען דאס ווארט, ארויסגערעדט אויף א קול, הערט זיך אלץ זעלטענער און זעלטענער. די סטודענטן אין די אוניווערסיטעטן לערנען זיך צו לייענען און פארשטייען יידישע טעקסטן; די אקאדעמישע קאנפערענצן וועגן יידיש קומען פאר אויף אלע שפראכן, א חוץ יידיש (סיידן — אויפן שפיץ מעסער). ווו זשע נאך, אויב נישט אין יידישן טעאטער קאן מען הערן א קלארע, לעבעדיקע ריכטיק־ארויסגערעדט און אויסגעשפילט יידיש ווארט?!
נאך דער פארשטעלונג ״אויפן האלבוועג פון בענקשאפט״ פון רעכטנס: שמואליק עצמון, פאלעט ביעלאשאק אנא ראזענפעלד, אברעמל האפמאן, מרים האפמאן, באריס סאנדלער, אניק פרים־מארגוליס, שארלאט און אלכסנדר מעסער
מעגלעך, אז ס׳איז כדאי אפילו אין די ראמען פון אן איין־וואכיקן פעסטיוואל, דורכפירן דיקציע־קלאסן פון יידיש, אדער קאנסולטאציעס. מיר דוכט, אז דער בעסטער חומר פאר אזעלכע קלאסן וואלטן געווען מוסטערן פון יידישער פאעזיע.
ווי עס זאל נישט זיין, טוט די אדמיניסטראציע פונעם יידישן מלוכישן טעאטער אין בוקארעשט, מיט דער פינאציעלער הילף פונעם מוניציפאליטעט, א גוואלדיקע ארבעט לטובת דעם יידישן טעאטער בכלל און דעם בוקארעשטער טעאטער בפרט. וואס זייער מאטיוואציע זאל נישט זיין, דארפן מיר געדענקען, אז דאס וויגעלע פונעם יידישן טעאטער איז געשטאנען אויף דער רומענישער ערד. פון דארט זיינען ארויס די בעסטע יידישע אקטיארן, וואס האבן צעטראגן איבער דער וועלט דעם גייסט פון אברהם גאלדפאדענס טעאטער.
זאל זשע איצט אויפן בעסטן אופן, כאטש א וואך צייט, קלינגען דאס יידישע טעאטער־ווארט דארט, פון וואנען עס איז מיט איבער 150 יאר צוריק ארויסגעפלויגן און צעטראגן געווארן איבער דער גרויסער יידישער וועלט. קיין מער חשובע בינע, ווי דער אלט־נייער בוקארעשטער יידישער טעאטער איז היינט שווער צו געפינען.
לאמיר ארויסקוקן אויפן נייעם אינטערנאציאנאלן יידישן טעאטער־פעסטיוואל — 2018!
אקטאבער, 2017
* * *
 

מיר פארבעטן יעדן לייענער צו ווערן א מיטגליד פון אונזער יידיש־בראנזשע און זיך אקטיוו אין דעם באטייליקן — סיי ווי א חבר און סיי ווי א מחבר. שרייבט אויפן אדרעס:
borissandler50@gmail\. com

באריס סאנדלער

Share this:TwitterFacebookPrintLike this:Like Loading...

Related
 


Tagged: theatreYiddish 
Post navigation


Previous Post
צום 80סטן יארצייט נאכן דערשיסן די יידישע שרייבערס אין מינסק 

Next Post
שיין בייקער־שאו — מאבילקע 



