 
 אייזנבאן־געשיכטעס: 15: א נישרף 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א נשרף
    
― אונדזערע יידן ― הער איך דרשענען א יידן הינטער מיינע
פלייצעס און פאסאזשירן הערן אים צו ― אונדזערע יידן, הערט איר,
ס׳איז דאך נישט שייך צו זאגן, גאט זאל נישט שטראפן פאר די רייד,
ס׳איז אן עמא פזיזא ― וואס איז די טייטש? ― מיט א יידן איז נאר גוט
קוגל עסן, דאוונען פון איין סידור, און ליגן אף איין בית־הקברות, און
א רוח אין זיי אין טאטן, און גארנישט!...
    
איר פרעגט, וואס בין איך אזוי אנגעדרודלט און וואס ליאפע איך
אזוי אף יידן? איר זאלט האבן אף זיך מיין פעקל און יידן זאלן אייך
אזוי טאן, ווי מע טוט מיר, וואלט איר אנגעכאפט מענטשן אין די גאסן,
אדער איר וואלט געשלאגן מיט א שטעקן! נאר גארנישט, איך בין אזא
ייד, וואס קאטארע איך האב פיינט קריגן זיך מיט א וועלט. איך גיי
תמיד מיט דעם גאנג: לאז מיינס איבערגיין, אדער ווי שטייט דארט:
עולם כמנהגו ― וואס איז די טייטש? ― לאז זיך מיט זיי גאט רעכענען,
און א רוח אין זיי אין טאטן, און גארנישט!...
    
הערט א מעשה: איך בין אליין, נישט פאר אייך געדאכט, א באהס־לעווער, פון א קליין שטעטל, פון באהסלעוו, א קליינס, נאר א וווילס, פון
די שטעטלעך, וואס מע זאגט אף זיי, אז מע זאל זיי געדיכט זייען און
שיטער אויפגיין; פון די שטעטלעך, וואס אז מע וויל עמעצן רעכט באשטראפן, זאל מען אים נישט פארשיקן קיין סיביר ― פע! ― צו אונדז
קיין באהסלעוו זאל מען אים פארשיקן, און מאכן אים פאר א קרעמער,
און געבן אים קרעדיט, ער זאל קאנען רעכט אנזעצן, און נאכדעם זאל
ער האבן אף זיך א שרפה, פארברענט ווערן מיט האק און פאק, נישט
ארויסצוראטעווען א פאדעם, און באהסלעווער יידן זאלן זאגן, אז דאס
האט ער אליין געמאכט „בורא מאורי האש״, בכדי... איר פארשטייט
דאך שוין מסתמא, וואס באהסלעווער יידן קאנען אויסטראכטן און קאנען זאגן און טאקע אוועקשרייבן אהינצו, ווו מע באדארף, און א רוח
אין זיי אין טאטן, און גארנישט!...
    
דערפון קאנט איר שוין פארשטיין, מיט וועמען איר האט צו טאן;
איר האט צו טאן מיט אן אומגליקלעכן מענטשן, וואס איז דריי מאל
אומגליקלעך, מיט א מענטשן, וואס האט אף זיך א דרייענדיק־פעקל:
ערשטנס, בין איך א י י ד, צווייטנס, בין איך א ב א ה ס ל ע וו ע ר  ייד, און
דריטנס, בין איך א באהסלעווער ייד א נ ש ר ף און נאך וואס פאר א
נשרף ― פון די אמתע „פרים הנשרפים״, וואס אין סידור!! איך בין,
הייסט עס, היינטיקס יאר אפגעברענט געווארן. ווי אזוי, מיינט איר?
ווי א שטרויענער דאך! איך בין ארויס ממש בחרבי ובקשתי ― וואס
איז די טייטש?― ווי די מאמע האט מיך געהאט. און ווי סע פירט זיך,
באדארף איך מסתמא יענע נאכט אקוראט נישט זיין אין דער היים!
ווו בין איך געווען? איך בין געווען נישט ווייט פון אונדז, אין טאראשטשע בין איך געווען, בא מיינער א שוועסטער אף א קנס־מאל
בין איך געווען. געווען זייער א פיינער קנס־מאל, מיט א סעודה,
מיט זייער פיינע געסט, נישט באהסלעווער פארכעס. איר קאנט
פארשטיין, אז מע האט אויסגעטרונקען אנדערהאלבן עמער בראנפן,
אחוץ ביר און אחוץ וויין. קורץ, מע האט פארבראכט די צייט כדבעי ―
וואס איז די טייטש? ― ווי גאט האט געבאטן. פלוצעם קומט מיר אן
א דעפעש: „זשענא באליען, דיעטי באליען, טיאשטשא באליען, אטשעם
אפאסנע!״ האב איך דאך מסתמא געכאפט די פיס אף די פלייצעס און
הלך משה־מרדכי אהיים! איך קום אהיים ― א חתונה! נישט קיין שטוב,
נישט קיין קלייט, נישט קיין סחורה, נישט קיין קישעלע, נישט קיין
העמד אפן לייב. בגפו יבוא בגפו יצא ― וואס איז די טייטש? ― געווען
אן ארעמאן און ארויס אן אביון... דאס ווייב נעבעך וויינט, די קינדער
― אף איר קוקנדיק, נישטא ווו דעם קאפ אנידערצולייגן. א שטיקל גליק
כאטש, וואס ס׳איז געווען געסטראכירט, און גוט געסטראכירט, און דא,
פארשטייט איר מיך, ליגט דער הונט באגראבן... נאר דאס אליין וואלט
נאך געווען א האלבע צרה. איז אבער געווען דער גאנצער אומגליק,
וואס דאס מאל איז געווען נישט דאס ערשטע מאל; מחמת איך האב
שוין, דארפט איר וויסן, אמאל, נישט היינט געדאכט, געברענט, אויך
באנאכט איז דאס געווען, און אויך בשעת איך בין נישט געווען אינדער־היים. נאר דעמאלט איז דאס, דאנקען גאט, אפגעלאפן גלאט: געקומען
דער אינספעקטאר, איבערגעשריבן די געברענטע שמאטעס, אפגעשאצט
דעם היזק, זיך אויסגעגלייכט, פיין, שיין, א רענדל אראפ, א רענדל ארויף,
און א רוח אין זיי אין טאטן, און גארנישט!...
    
איז דאס געווען איין מאל א מעשה. איצטיקס מאל אבער האט
מען מיר צוגעשיקט אן אינספעקטאר, זאל גאט שומר ומציל זיין אלע
יידן! א רשע מרושע! און אף מיין גליק ― א נקי־כפימניק, ער נעמט
נישט!... האט איר געהערט א מעשה? ― ער נעמט נישט, און גיי מאך!
זוכט ער און נישטערט און גריבלט און גראבט, וויל זיך דעביווען, איך
זאל אים קלאר מאכן, וויאזוי האט דאס געברענט, און פון וואנען?
און וויפל איז פארברענט געווארן? און פאר וואס איז נישט געבליבן
קיין שריד ופליט? קיין סליד אפילו?... „א, זאג איך, מיין טענה!... איך
טענה אויך דאס אייגענע! גייט, זאג איך, פרעגט באם רבונו־של־עולם״...
„ס׳איז נישט גלאט, זאגט ער, מיינט נישט, אז אזוי גיך נעמט איר בא
אונדז געלט״... געפעלט אייך אביסל א חכם? ער שרעקט די גענדז. פונקט
ווי דער סליעדאוואטעל אונדזערער וויל מיך כאפן בא דער צונג, דערטאפט א מלופום־קינד: „סקאזשי־נא, מאשקע, זאגט ער צו מיר, סקאזשי
מניע, ליובעזנעי, אטטשעווא טי קאזשדי ראז גאריש?״ ― דאס הייסט,
איך זאל אים גיין זאגן, וואס איז דער שכל, וואס איך ברען אלע מאל?
„אט פאזשארא, זאג איך אים, וואשע בלאהאראדיע״ ― פון א שרפה
ברען איך... „פארוואס האסטו, זאגט ער, עפעס גראד געסטראכירט פריער
מיט צוויי וואכן, איידער דו האסט געברענט?״ „וואס דען, זאג איך,
האסטו געוואלט, פריץ, איך זאל סטראכירן מיט צוויי וואכן ש פ ע ט ע ר ?״...
„פארוואס, זאגט ער, ביסטו גראד נישטא אינדערהיים, בשעת דו
ברענסט?״ „נו, און אז איך זאל זיין אינדערהיים, זאג איך, בשעת
מעשה, וואלט דיר שוין געווען גרינגער?״... „פארוואס, זאגט ער, האט
מען דיר געטעלעגראפירט, אז די קינדער זיינען שלאף, און דאס ווייב
איז שלאף, און די שוויגער איז פארביי?״ „בכדי, זאג איך, איך זאל
קומען צו פארן וואס גיכער״... „פארוואס האט מען דיר נישט געשריבן
בעסער דעם אמת?״ „בכדי, זאג איך, איז זאל מיך נישט דערשרעקן״...
„אויב אזוי, מאכט ער צו מיר, פארשטיי איך שוין, ווו איך האלט מיט
דיר. זאלסט וויסן זיין, זאגט ער, אז איך זעץ דיך איין״. „פארוואס און
פאר ווען? ― זאג איך, ― וואס האסטו צו מיר? דו נעמסט, זאג איך,
א מענטשן, וואס איז גאט די נשמה שולדיק, און מאכסט אים אומגליקלעך! ס׳א קונץ, זאג איך, קוילען? ווילסט קוילען ― קוילע! דו פארגעסט,
זאג איך, אז ס׳איז פאראן א זאקאן און ס׳איז דא א גאט אף דער
וועלט״... איז ער געווארן אנגעצונדן: „דו רעדסט נאך מיט גאט? דו
אזעלכער און אזעלכער!״... נאר וואס הער איך אים, אז איך בין ריין,
ריין ווי גינגאלד, ווי זאגט ער: אל תהי בז לכל בשר ― וואס איז די
טייטש? ― אז מע עסט נישט קיין קנאבל, הערט זיך נישט נאך, און
א רוח אין זיי אין טאטן, און גארנישט!...
    
וואלט געווען גוט; איז דאך אבער באהסלעוו! קאן עפעס א באהסלע־ווער ייד ליידן, אז יענער זאל נעמען אומזיסט געלט? האט מען זיך
צעלאזט מיט פאפירן, מיט מסירות הייסט דאס. א סך האבן אוועקגעשריבן דורך דער פאסט, און א סך האבן זיך אליין מטריח געווען מיט
זייער כבוד אין דער „אבשטשעסטווע״ אריין, מיך געמסרט, אז דאס
האב איך אליין געמאכט „בורא מאורי האש״... איר הערט, שקצים קאנען?... אז דאס בין איך אומיסטנע אוועקגעפארן יענע נאכט פון דער
היים, בכדי... איר פארשטייט, הולטאיעס קאנען?... און אז ס׳איז בא
מיר קיינמאל נישט געווען, זאגן זיי, אזוי פיל סחורה, וויפל איך ווייז־אן,
און אז די חשבונות, מיט די ביכער, וואס איך האב צוגעשטעלט זיינען
פאלשע חשבונות, און זיי וועלן דאס אויפווייזן, זאגן זיי, מיט אותות
ומופתים, מיט המנס מסירות, מיט... מיט... מיט א רוח אין זיי אין
טאטן, און גארנישט!...
    
נאר ווער הערט זיי, איך בעט אייך, אז איך בין פארט ריין, ריין
ווי גינגאלד?... מילא, דאס וואס זיי זאגן, אז איך אליין האב געמאכט
„בורא מאורי האש״, איז דאך גלאט בלאטע. א מינדסט קינד פארשטייט
דאך, אז מע וויל שוין אפטאן אזא זאך, טוט מען דאס נישט אליין. סע
געפינט זיך שוין אזעלכער, א שליח פון די „מלאכי־השרת״, וואס ער
טוט דאס אפ פאר א דרייערל... וואס? נישט אזוי? ווי אזוי איז בא
אייך?... און דאס וואס זיי זאגן, אז איך בין אומיסטנע אוועקגעפארן
פון דער היים, איז א שטותעריי. ס׳איז פארט געווען א קנס־מאל בא מיין
שוועסטער. איך האב איינאונאיינציקע שוועסטער אין טאראשטשע, מאכט
זי חתונה די מיטלסטע טאכטער, זאל איך נישט פארן אפן קנס־מאל?
טאקע א יושר? איך פרעג אייך אליין: ווי וואלט געווען, אשטייגער, ווען
איר האט איינאונאיינציקע שוועסטער, און זי טוט א שידוך מיט דער
מיטלסטער טאכטער, וואלט איר געזעסן אינדערהיים און נישט געפארן
צו דער שוועסטער אפן קנס־מאל? ניין, וואס שווייגט איר? צי, אשטייגער,
איך זאל זיין א נביא און טרעפן, אז גראד דעמאלט, ווען מיין שוועסטער
אין טאראשטשע טוט א שידוך מיט דער מיטלסטער טאכטער, וועט בא
מיר אין באהסלעוו זיין א שרפה! א גליק כאטש, וואס איך האב געסטרא־כירט. און געסטראכירט האב איך טאקע איבער די היינטיקע שרפות.
קומט דער זומער, איז נישט אויסצוהאלטן פון די שרפות, וואס אין די
קליינע שטעטלעך. איין שרפה נאך דער אנדערער. אדער אין מיר א 
שרפה, אדער אין באברויסק, אדער אין רעטשיצע, אדער אין ביאליסטאק
― דער עולם ברענט!... האב איך מיך מיישב געווען: כל ישראל חברים
― וואס איז די טייטש? ― אלע יידן ברענען; נו, איז ווו בין איך?
וואס באדארף איך, שוטה בן פיקהאלץ, שטיין אין ריזיקע מיט א קראם,
פארלאזן זיך אף נסים, אז איך קאן זי פארסטראכירן? נו, און וויבאלד
סטראכירן, פארוואס זאל איך שוין נישט סטראכירן ווי סע געהער צו
זיין? ממה נפשך, אז עסן חזיר, זאגט ער, לאז כאטש רינען איבערן בארד.
דער רוח וועט די „אבשטשעסטווע״ נישט נעמען, און איבער מיינע עטלעכע קערבלעך וועט זי ארעמער נישט ווערן, און א רוח אין זיי אין
טאטן, און גארנישט!...
    
בין איך מיר אוועקגעגאנגען גאנץ פיין צו מיין אגענט און זאג
אים: „הער נאר אויס, זיינוול, אזוי און אזוי איז די מעשה. דער עולם
ברענט, למאי זאל איך שטיין אין ריזיקע? איך וויל, דו זאלסט מיר
פארסטראכירן מיין קראם״. „טאקע באמת?״ ― מאכט ער און קוקט
אף מיר מיט א מאדנע שמייכעלע „וואס שמייכלסטו, זאג איך, ווי א
פגר אומגעוואשן?״ „איך האב, זאגט ער, הנאה און סע טוט מיר באנג״.
„וואס הייסט, זאג איך, דו האסט הנאה און סע טוט דיר באנג?״ „באנג
טוט מיר, וואס איך האב אייך, זאגט ער, איינמאל געסטראכירט און
הנאה האב איך, וואס דאס אנדערע מאל וועל איך אייך שוין נישט
סטראכירן״. „וואס איז די מעשה?״ ― זאג איך. „אזוי, זאגט ער, ווייל
איר האט מיך איינמאל אפגענארט״. „ווען האב איך דיך אפגענארט?״
„דעמאלט, ווען איר האט געברענט״. „זאג כאטש „נישט היינט געדאכט״,
דו גראבער יונגאטש!״ „נישט היינט געדאכט, נישט דא געדאכט, נישט
פאר קיין יידן געדאכט!״ ― זאגט ער און לאכט מיר גלייך אין פנים
אריין. א שייגעץ קאן!... מאלט אייך, איך האב אפגעזוכט אן אנדער ארט
אף צו סטראכירן. א גרויסע דאגה! המבלי אין פגרים במצרים ― וואס
איז די טייטש? ― קארג אבשטשעסטוועס פאראן בא אונדז? טאטעניו!
אגענטן, ווי די הינט! האב איך דערטאפט א יונגנמאן, וואס איז נאר־וואס אראפ פון קעסט און איז געווארן אן אגענט פון אן „אבשטשעסטווע״ און זוכט ארבעט. נו, ווי פארשטייט איר, מסתמא האט ער מיך פארסטראכירט, און טאקע אף עשרת אלפים רו״כ ― פאר וואס נישט? איך
בעט אייך, סע שטייט מיר נישט אן צו האבן נאך מער ווי פאר צען
טויזנט שמארדאווענצעס סחורה אין קלייט? „טאוואר וואבאראטי״ ―
וואס איז די טייטש? ― היינט איז נישטא, מארגן איז פאראן... אי, זיי
זאגן איצט, די באהסלעווער יידן, הייסט עס, אז איך האב קיינמאל נישט
געהאט אזוי פיל סחורה? ווער הערט זיי? לאזן זיי גיין דערווייזן, לאזן
זיי זאגן, לאזן זיי ריידן, לאזן זיי בילן, לאז א רוח אין זיי אין טאטן, און
גארנישט!...
    
דאס גליק איז געווען, וואס בשעת מעשה, בשעת איך האב געסטרא־כירט, האט בא אונדז אין באהסלעוו קיינער נישט געוווסט פון דער
מעשה, איז טאקע דערפאר אפגעלאפן די מעשה גלאט... און ערשט נאכדעם, אז עס האט זיך געמאכט דאס אומגליק, איך בין אפגעברענט געווארן דאס אנדערע מאל, הייסט עס, האבן אחינו בני ישראל באלד
א ווארף געטאן זיך צו די אגענטן: ווו איז געווען געסטראכירט? און
ווען איז געווען געסטראכירט? און אף וויפל איז געווען געסטראכירט?...
און אז מע איז געוואר געווארן, אז אף צען טויזנט, איז געווארן א רעש
― הימל עפן זיך! סטייטש, צען טויזנט?! משה־מרדכי וועט נעמען צען
טויזנט קארבן!... האב אייך אכציק שווארצע יאר! וואס ארט אייך, אז
משה־מרדכי וועט נעמען צען טויזנט? וואס האט איר מורא, טאמער
פארדינט חלילה משה־מרדכי א קערבל? און ווי וואלט געווען פארקערט,
ווען משה־מרדכי זאל דארפן דערלייגן צו דער שרפה, וואלט איר אים
אומגעקערט?... א קלייניקייט באהסלעוו! איר שפילט זיך מיט באהסלעוו?
א שטאט פון גאלע ערלעכע לייט! צדיקים! קאנען קיין עוולות נישט פארטראגן!... דאכט זיך, איך ווייס? מע זעט פאר זיך אזא אומגליק, יענער
שפרינגט־ארויס קוים מיט די נפשות, האט אזא היזק!... און אז ער האט
נישט אזא היזק, איז וואס? מאלט אייך, די מכות מעג זיך זיי זעצן,
וויפל איך וועל דא פארדינען מער... מיין איך ווינציקער ווי צען טויזנט!
נו, בכן? און אפילו איך זאל דא פארדינען די גאנצע צען טויזנט, איז
וואס? וואס?... וועמען באדארף דאס וויי טאן דער קאפ?... יענער ברענט
― לאז ער ברענען! ברענט אויך, ווערט פארברענט!... אריינגיין אין
יענעמס פאלאזשעניע, טאמער איז גאר א מצווה? טאמער איז גאר יענער
א מטופל מיט קינדער? טאמער האט יענער א טאכטער חתונה צו מאכן,
א קינד א גאלד, א געראטענע און מיט אלע מעלות? טאמער האט יענער
קוים דערלעבט און האט ניט אף קיין שדכנות צו באצאלן אפילו? טאמער
האט יענער א יינגל א זעלטענעם קאפ, וואס רייסט זיך, וויל נעבעך לערנען, און ס׳איז נישטא מיט וואס? טאמער מוטשעט זיך יענער, ציט פון
זיך די קליי, צוליב וואס? צוליב ווייב און קינדער! ― דאס וויל קיינער
נישט בארעכענען! איטלעכער רעכנט מיך נאר אפ פון דער זייט, אולי
ירחם ― וואס איז די טייטש? ― טאמער חלילה פארדין איך דא! און
למאי זאל איך פארדינען? און א רוח אין זיי אין טאטן, און גארנישט!...
    
נאר וואס דען? איך וועל אייך זאגן דעם אמת. מילא, אז די קרעמער פארגינען מיר נישט, איז כאטש נישט אזוי פארדראסיק: ארעמעלייט
זיינען מקנא, למאי איך נעם געלט און זיי נישט; אבער מיט די נגידים
וואס געהער זיך דאס אן? מער פון אלעמען ברענט מיך אף אונדזער
גבירס זונדל. אונדזער גביר האט א זונדל, הייסט עס „משה חכם מה
הוא אומר״ ― א ווויל יידל, א ווארעמס, א קלוגער יונגאטש און א ווייך
הערצל, האט פיינט פראצענט, א ווילדער בעל־צדקה און א בעל־יושר און
גלאט א פיין מענטשל... אלע מאל, ווען ער דערזעט מיך, שטעלט ער
מיך אפ: „וואס הערט זיך עפעס מיט אייער פעקל? איך האב, זאגט ער,
געהערט, אז איר האט נעבעך געהאט א גרויסן היזק!״... און בשעת
מעשה לייגט ער אריין די הענט אין די קעשענעס, שטעלט־ארויס דאס
בייכל, קוקט מיט בהמהשע אויגן און מאכט אזא פנים, אז סע גלוסט
זיך אים געבן פעטש, אוי גלוסט זיך!... נאר מע מוז שווייגן. וואס זאל
מען טאן? פשוט, זאגט ער, נבלה ואל תצטרך ― וואס איז די טייטש?
― א קניפ אין באק, די פארב זאל שטיין... לאז נאר גאט געבן, ס׳זאל
שוין אפלויפן די סליעדסטווע, איך האב אף זיך א סליעדסטווע האב איך,
אלע מאל רופט מען מיך צום סליעדאוואטעל, אלע מאל אן אנדער
שאלה... כאטש סע ארט מיך, ווי דער פאראיאריקער שניי, ווארעם וואס,
משטיינס געזאגט? וואס הער איך זיי, אז איך בין ריין ווי גינגאלד?...
דערוויילע, ביז עפעס וואס, האט מען בא מיר גענומען א חתימה, אז איך
טאר נישט אפפארן פון דער היים, און איך פאר דווקא ארום, ווי איר
זעט מיך, טאג ווי נאכט, די באהסלעווער יידן אף־צו־להכעיס! כל דכפין
ייתי ויצרך ― וואס איז די טייטש? ― ווער עס וויל, לאז ער מיר נאכפארן, און לאזן זיי מיך לאדן צום ונתנה־תוקף, און א רוח אין זיי אין
טאטן, און גארנישט!...
    
קערט איר אפשר מיינען, וויבאלד איך האב אף זיך אזא פעקל,
וויל מסתמא די „אבשטשעסטווע״ מיט מיר נישט אפענדיקן פאר דער
שרפה? אזוי פיל מכות זאל זיך זעצן דעם באהסלעווער גבירס זונדל אף
זיין נאריש פנים, וויפל טויזנטער איך קאן בא זיי נעמען! אי, וועט איר
דאך פרעגן: פארוואס נעם איך נישט? ― ע! קענט איר דאך מיך נישט!
איך בין דארפט איר וויסן, א ייד א גזלן; נישט אזוי גיך בייסט מען מיך
איין. איך גיי מיר מיט מיין גאנג: איז וויבאלד החילות לנפול ― וואס
איז די טייטש? ― אז עס האט זיך שוין אזוי געמאכט, איז נפול תפול
― וואס איז די טייטש? ― לאז זיך עס גיין ווי סע גייט זיך... אי, די
סליעדסטווע? די סליעדסטווע איז א סליעדסטווע! וואס האב איך מורא,
אז איך בין פארט ריין, ריין ווי גינגאלד?... ס׳איז נאר שלעכט דערוויילע,
וואס סע וואקעוועט זיך מיין געלט אומזיסט, און וואס איך בין דערוויילע
געענגט, איך ווער שיער נישט דערווארגן פאר ענגשאפט! אט דאס איז
ביטער! ס׳איז אבער טאקע א פארדראסיקע זאך, כ׳לעבן: דאס געלט,
וואס איך דארף נעמען, וועל איך דאך נעמען, עס וועט זיך זיי דען
עפעס העלפן? היינט למאי זאל מען מיך ציען אומזיסט־אומנישט? גיט
מיר אפ מיין געלט, טענה איך, מיין געלט גיט מיר אפ! רוצחים, וואס
האט איר צו מיינע קינדער? ―טענה איך, ― איך וויל דען עפעס בא
אייך א סך? גיט מיר אפ מיינע צען טויזנט קערבלעך, מיינע קינדערס
געלט ― ס׳איז דען מיין געלט? ס׳איז מיינע קינדערס געלט! גיט מיר
אפ מיינע קינדערס געלט, און לאזט מיך צו־רו, און לאז דאס האבן
אן עק, און א רוח אין אייער טאטן, און גארנישט!...
    
נאר וואס העלפט טענהן? וואס העלפט שרייען? דערוויילע איז
שלעכט, שלעכט, ביזן עק אריין שלעכט! פון געשעפט אפגעשלאגן זיך,
חתונה אפגעשטעלט, נדן איז נישטא, קינדער לערנען דארף מען, געלט
קאסט, ברוך השם, אלע טאג, מע ברענגט זיך אויס. היינט די יסורים!
מע שלאפט דען? מע הייבט נישט אן צו שלאפן! מע האט טאקע קיין
מורא נישט; ווארעם וואס האב איך מורא צו האבן, אז איך בין פארט
ריין, ריין ווי גינגאלד? נאר גארנישט, מע איז דאך נישט מער ווי א
מענטש, עס גייען־דורך אלערליי רעיונות, מחשבות: ס׳איז א סליעדסטווע,
מיט א פרעקאראר, מיט באהסלעווער יידן, וואס ווילן אייך גיין עדות
זאגן און שווערן, אז זיי האבן אייך אליין געזען ארומגיין באנאכט מיט
א הבדלה אפן בוידעם... איר שפילט זיך מיט באהסלעווער יידן? גלייבט
מיר, ס׳איז פאראן בא אונדז איינער א דוויד־הערש ― זאל איך עס
פארדינען אלע וואך מיט אייך אינאיינעם, וואס דער דוויד־הערש קאסט
מיך שוין לא־יחרץ־געלט! און דווקא א גוטער ברודער, און דווקא א
טאטנס א קינד, און דווקא מיט א שמייכעלע, און דווקא מיט אן „אם־ירצה־השם״ און מיט א „גאט־וועט־העלפן״, און מיט א רוח אים אין
טאטן, און גארנישט!...
    
היינט פארשטייט איר שוין, וואס באהסלעוו איז? בין איך שוין
גערעכט, וואס איך בין אזוי אויפגעטראגן אף אונדזערע יידן? ווארט־צו,
לאז מיר נאר גאט העלפן, איך נעם־אפ מיינע עטלעכע קערבלעך, וועל
איך זיך שוין מיט זיי צערעכענען! קודם־כל בין איך מנדר אף דער
שטאט, איך קאן נישט זאגן וויפל, נאר נישט ווינציקער וויפל אונדזערע
נגידים; איך וועל מיך שטעלן, מעגט איר מיר זיכער גלייבן, ווי דער
שענסטער נגיד: אן עליה אין שול די שענסטע, מיטן גרויסן „בעבור־שנדר־עשרה־פונט־נרות־על־בית־המדרש״, ס׳זאל קלינגען, און לאזן זיי צעזעצט און צעשפרונגען ווערן! פונעם „בקור־חולים״ און פון דער „תלמוד־תורה״ שמועסט מען ניט: אין „בקור־חולים״ אריין א האלב טוץ זאנענע
העמדער פאר די קראנקע, און אלע תלמוד־תורה־יינגלעך שפאגל־נייע ארבע
כנפותלעך... און ערשט נאכדעם מאך איך חתונה די טאכטער מיינע. נאר
אלץ הייסט חתונה! איר קערט אוודאי מיינען, אז איך נעם גלאט אזוי און
מאך חתונה, ווי אלע יידן מאכן חתונה? פע! קענט איר דאך מיך גאר
נישט, ווער איך בין! איך, אז איך מאך חתונה, מאך איך א חתונה,
אשר לא חתונו אבותינו — מע האט נאך בא אונדז אזא חתונה נישט
געהערט און נישט געזען! א שאלאש איבערן גאנצן שול־הויף! כלי־זמר
קאן איך באשטיין דווקא פון סמילע! אן ארעם־מאלצייט פאר דריי הונדערט ארעמעלייט, מיט דער פיינער סעודה, מיט די גוטע קוילעטשלעך
און מיטן רעכטן ביסל בראנפן, און מיט דער שיינער נדבה, א פיטאקל
אף צווייען... און אף דער חופה־וועטשערע ― דווקא די גאנצע שטאט,
אבער טאקע פון איין עק ביזן אנדערן עק, און די שונאים, וואס האבן
מיך געוואלט דערטרינקען, דווקא אויבן־אן, און דווקא לחיים, און דווקא
א טאנץ, און נאך א טאנץ, און נאך א טאנץ! שפילט, כלי־זמר, אף
וואס די וועלט שטייט, און לאמיר, יידן, טאנצן!... אט אזא ייד בין איך!
איר קענט מיך גארנישט. הערט איר, וואס איך זאג אייך? איר הייבט
מיך גארנישט אן צו קענען! איך, אז איך צעהוליע זיך, איז בא מיר
געלט בלאטע ― נאך א קווארט בראנפן און נאך א קווארט בראנפן,
און תמות נפש עם פלשתים ― וואס איז די טייטש? ― איר זאלט,
קינדער, צעזעצט ווערן טרינקענדיק, און וואן פון שטוב, און א רוח אין
אייער טאטנס טאטן, און גארנישט!
  
ענדע געשיכטע נומער פופצן.
  
געשריבן אין יאר 1903
    
 ניטא קיין מזל!
    
― איר רעדט פון גנבים? ― רופט זיך אן איינער אן אפגעפוצטער
פארשוין מיט א רענצל אין האנט, וואס ער היט עס, ווי דאס שווארצאפל
פונעם אויג (דאס איז געווען באנאכט אין וואקזאל צווייטער קלאס;
מיר זיינען געזעסן זאלבאדריט און געווארט אפן קוריער, וואס האט
פארשפעטיקט אף א שעה מיט א פערטל, און גערעדט פון גנבים און
גנבות). ― פון גנבים רעדט איר? גנבים לאזט מיך. ווו האט איר אף
דער וועלט נאך אזוי פיל גנבות, ווי אין אונדזער בראנזשע? א קלייניקייט בריליאנטן? דער יצר־הרע פון בריליאנטן איז אזוי גרויס, אז
צווישן די קונים גופא זיינען פאראן גנבים. און נישט אזוי נאך צווישן
די קונים, ווי צווישן די קונהטעס, צווישן די דאמען. מיר קוקן אף
יעדער דאמע, וואס מיר קענען זי נישט, מיט זיבן און זיבעציק אויגן.
און נישט אזוי גיך גנבהט מען בא א יווועליר סחורה. איך קען מיך
בארימען, אז זינט איך בין א סוחר און האנדל מיט בריליאנטן, האט
מען מיך נאך קיינמאל נישט באגנבהט. נאר אז ס׳איז באשערט אן
אומגליק, וועט איר הערן וואס סע קאן זיך טרעפן.
    
איך אליין בין סך־הכל נישט קיין יווועליר. דאס הייסט, א יווועליר
בין איך, נאר איך פארנעם מיך נישט מיט יווועלירעריי. איך בין נישט
מער ווי א סוחר, וואס האנדלט מיט בריליאנטן. איך קויף און פארקויף
בריליאנטן, צום מיינסטן, אנגרא, און, צום מיינסטן, אין דער פרעמד,
אף די ירידים, אדער אזוי, אז עס מאכט זיך ערגעץ א קונה, נעם איך
מיר מיין רענצל, אט דאס־א, אין האנט, זעץ מיך אף דער באן און פאר.
 
 