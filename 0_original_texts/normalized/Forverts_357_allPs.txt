 נישט געקוקט אויף די שוועריקייטן מיטן קאראנטין, קומען אין ווענעציע, איטאליע היינט פאר פארשיידענע אונטערנעמונגען לכבוד דעם 1,600־יאריקן יוביליי פון דער שטאט – איינע פון די וויכטיקסטע שטעט אין דער יידישער געשיכטע, ווי אויך אין דער היסטאריע פון אלט־יידישער ליטעראטור. מיט דער פראגראם פון די יוביליי־אונטערנעמונגען, אויב איר פארשטייט איטאליעניש, קאנט איר זיך באקענען אט דא . 
 די עפן־אונטערנעמונג איז דורכגעפירט געווארן דעם 25טן מארץ; דעם דאזיקן טאג האט מען אינעם יאר 421 פארלייגט דעם ערשטן שטיין פונעם עלטסטן קלויסטער אין ריאלטא — דעם היינטיקן צענטראלן ראיאן פון ווענעציע. אינעם זעלבן יאר ווערט אין די אוראלטע כראניקן אויך דערמאנט אן אנדער ראיאן פון דער שטאט – דער קליינער אינדזל, פאוועלע. ווייזט אויס, אז די געגנט איז דעמאלט שוין געווען באוווינט, אבער דאס איז די ערשטע קאנקרעטע דאקומענטירטע דאטע אין דער ווענעציער געשיכטע. 
 אינעם 8טן יארהונדערט איז ווענעציע פאקטיש געווארן די קרוינשטאט פון אן אומאפהענגיקער רעפובליק, וועלכע האט קאנטראלירט א גרויסע צאל אינדזלען און די ים־ברעגן פון צפון־מיזרחדיקער איטאליע. שפעטער האט זיך איר מאכט פארשפרייט ביזן שטח פון דער היינטיקער קראאטיע, ווי אויך אויף א צאל אינדזלען אינמיטן דעם מיטל־לענדישן ים. זייענדיק רעלאטיוו קליין, האט די ווענעציער רעפובליק פארט געשפילט א גרויסע וועלטראלע אינעם ים־האנדל במשך פון א גאנץ יארטויזנט; אין 1797 איז זי אריינגעפאלן אין די הענט פון נאפאלעאנס פראנקרייך און עסטרייך. 
 יידן האבן געוווינט אין ווענעציע זינט דער מיטל־עלטער, אבער דער וויכטיקסטער פעריאד האט זיך אגעהויבן אין 1516, ווען די רעגירונג פון דער רעפובליק האט באשלאסן, אז אלע אירע יידישע תושבים מוזן וווינען אין דער געגנט, ווו עס האבן זיך געפונען די שטאטישע מעטאל־פאבריקן, און דאס גערופן דער „געטא‟. טאקע פון יענער געגנט, ווו עס וווינט עד־היום א ממשותדיקע און גאנץ לעבעדיקע יידישע קהילה, שטאמט טאקע דאס דאזיקע טרויעריק־בארימטע ווארט. 
 הגם די ווענעציער יידן האבן געהאט באגרענעצטע רעכט און געמוזט טראגן א ספעציעלן צייכן, האבן זיי, בדרך־כלל, זעלטן געליטן פון אן ערנסטן אנטיסעמיטיזם. אדרבה, די בארימטע ווענעציער געטא איז געווען א גרויסער צענטער פונעם פריינדלעכן קולטורעלן סינטעז. ווען יידן האבן נאך געמעגט וווינען אין ווענעציע ווו מע וויל, האט אליהו בחור (לעוויטא) דארטן אנגעשריבן זיין „באווע־בוך‟ – א פאעטישע אלט־יידישע אדאפטאציע פונעם באקאנטן אנגלא־נארמאנדישן ריטערישן ראמאן. אין דער ווענעציער געטא איז געווען איינע פון די בעסטע יידישע דרוקערייען – מעגלעך, די בעסטע אויף דער וועלט – ווו אליהו בחור האט במשך פון עטלעכע יאר געארבעט ווי א קארעקטאר. אין 1520־1523 האט דניאל באמבערג ארויסגעגעבן, אין ווענעציע, די ערשטע פולע אויסגאבע פונעם תלמוד־בבלי. 
 צום באדויערן, איז די פובליקאציע פונעם תלמוד פארבונדן מיט א טרויעריקער מעשה, וואס ווייזט, אז די באציונגען צווישן יידן און קריסטן אין איטאליע זענען נישט אלעמאל געווען פויגלדיק. אין 1553 האט די איטאליענישע אינקוויזיע באפוילן צו פארברענען די ווענעציער גמראות. אן אנדער מאסן־פארברענונג פון יידישע ספרים איז געשען אין דער שטאט אינעם יאר 1568. ס׳איז אבער נישט קלאר, ווער איז געווען שולדיק אין די דאזיקע אינצידענטן: די אלגעמיינע קאטוילישע אינקוויזיציע, די רעפובליק צי אנדערע דרוקער, וואס זענען געווען אומצופרידן מיט די יידישע פארלעגער צוליב קאנקורענץ. 
 דון יצחק אברבנאל, א בארימטער מפרש פונעם תנ״ך, א גרויסער יידישער פילאסאף און דער מחבר פון צענדליקער ספרים, האט הויך געשעצט די ווענעציער רעפובליק מיט איר דעצענטראליזירטער זעלבסט־רעגירונג. אין זיינע פירושים דריקט ער אויס פאקטיש אנארכיסטישע געדאנקען און באטאנט, אז יידן האבן קיינמאל נישט געדארפט האבן קיין מלכים. ווי א ביישפיל, לויבט ער די ווענעציער סיסטעם. ס׳איז אבער כדאי צו באמערקן, אז אברבנאל האט געוווינט אין ווענעציע פאר דער געטא־תקופה. 
 די ווענעציער יידישע קהילה איז געווען א מולטי־קולטורעלע און באשטאנען פון אשכנזישע, שפאניש־ספרדישע, מיזרחדיקע און ארטיקע, איטאליענישע יידן מיט זייער אייגנארטיקן נוסח דאוונען און מינהגים. היינט געפינט זיך אין דער געוועזענער געטא א ישיבה, א שיל, א כשרער רעסטאראן, יודאיקא־קראמען און א ריי אנדערע יידישע אנשטאלטן. הגם די היינטיקע קהילה איז קליין – בערך 450 נפשות – בלייבט זי אקטיוו און שטרעבט אפצוהיטן דעם אוניקאלן גייסט פונעם איטאליענישן נוסח יידישקייט. 
