 
 פון כתרילעווקע: שמואל שמעלקיס און זיין יובילעום 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 אלע מיינע ליבע קליינע מענטשעלעך
    
 פון כתרילעווקע ווידמע איך דאס
    
 דאזיקע קליינע ביכעלע.
    
  ד ע ר  פ א ר פ א ס ע ר
    
 התנצלות פונעם מחבר
    
נישטא אף דער וועלט אזא שלעכטס, וואס זאל נישט ארויסקומען
אמאל דערפון קיין טובה. זעט: האט גאט באשאפן פיאווקעס, וואס
נודען ארויס די נשמה - נוצט מען זיי צו א חולה. בינען, וואס בייסן
זיך ― ברענגען האניק. שפאנישע פליגן, וואס פאראווערן די וועלט ―
זיינען זיי גוט צו א געשוויר. אדער נעמט מייז. דאכט זיך, וואס קאן שוין
זיין ערגער פון אזא מין שרץ, ווי מייז? פונדעסטוועגן, לאמיר דאס,
ליבער פריינט, ביידע פארמאגן, וואס די וועלט ברענגט־אויס א יאר אף
מייזנפעלכלעך! פון די מייזנפעלכלעך מאכט מען הענטשקעלעך. די
הענטשקעלעך טוען אן שיינע מיידלעך אף זייערע קליינע הענטעלעך. די
שיינע מיידלעך קומען זיך צונויף אף א באל, א חתונה אדער אזוי א
שמחה. אף זיי פארקוקן זיך פיינע בחורים. די פיינע בחורים פארליבן
זיך, שטעלן א חופה, האבן קינדער. די קינדער וואקסן אויס, ווערן גרויסע
בחורים און שיינע מיידלעך. און אזוי ווייטער און ווייטער...
    
אקעגן וואס איז דאס געקומען צו רייד? אקעגן מיר אליין מיט מיין
שלאפקייט. געווען, נישט פאר אייך געדאכט, מע קאן זאגן, א חולה מסוכן.
זיך אפגעוואלגערט אין בעט, ערגעץ אין א שטעטל נישט ווייט פון
כתרילעווקע, אין באראנאוויטש, גוטע צוויי חדשים. מילא, קראנק זיין איז
שלעכטס, וואס זאלט איר קלערן? איך האב געהאט א רבין, האט ער גע־געהאט א רביצין, פלעגט זי זאגן אזוי: איידער איין וואך אין קרענק,
איז שוין גלייכער צוויי יאר אין געזונט... (א מאדנע יידענע מיט
מאדנע געדאנקען! ) מיר האט אבער דאס קראנק־זיין אליין נישט אזוי
דערלאנגט, ווי דאס, וואס די דאקטוירים האבן מיר שטרענג פארבאטן
דריי זאכן:  ר יי ד ן,  ל ע ז ן  און ש ר יי ב ן , גוטע דריי זאכן! ווער סע פאר
שטייט דעם טעם, וואס הייסט פאר א שכור נישט טרינקען, פאר א ליגנער
נישט ריידן און פאר א פרוי נישט א קוק טאן אין שפיגל, ― דער וועט
ריכטיק אפשאצן מיין לאגע. דער פאפירענער יצר־הרע און דער שטן
פון טינט און פעדער האבן געארבעט מעשים. זיי האבן אבער אויסגעפירט
א מכה. צופיל אויגן האבן געקוקט אפן קראנקן. האט זיך דער קראנקער
מיישב געווען און געזאגט צו זיך אזוי: שרייבן קאנט איר מיר פארבאטן, אבער דענקען? טראכטן? קלערן ווער קאן מיר פארווערן?
    
און איך האב גענומען דענקען, טראכטן און קלערן און שאפן
סוזשעטן אין דער מחשבה. פון די מחשבות האבן ביסלעכווייז אנגעהויבן
זיך וועבן בילדער, פריער בלאס און נאכדעם אלץ מער אנזיכטיק און
בולטדיק. און אזוי זיינען באשאפן געווארן בא מיר אין געדאנק א גאנץ
בינטל מעשיות פון כתרילעווקע, פון מאזעפעווקע, פון סטרישטש און פון
אנדערע מקומות, ― „גדיע יעוורעיאם זשיט דאזוואליענא
[где евреям жить дозволено: ווו יידן מעגן וווינען]״... די אלע
מעשיות האב איך מיר גאנץ פיין איינגעפאקט בא מיר אין זכרון און
אריבערגעפעקלט זיך מיט זיי איבער דער גרענעץ אהער, אין דעם געטלעכן ווארעמען לאנד איטאליע, ווו מע קאן אינמיטן ווינטער פריי שפאצירן אין הוילע ארבע־כנפות און חנוכה־ליכטלעך בענטשט מען בא אפענע
פענצטער, און דא וועל איך זיי שוין אם ירצה שם, זייט זיכער, באארבעטן און געבן איינציקווייז פאר מיינע לעזער, וואס האבן געהאט געדולד
מיך צו לייענען פינף און צוואנציק יאר דורכאנאנד...
    
זעט מען דען נישט ארויס דערפון באשיינפערלעך, אז מיר האבן
א גרויסן גאט, וואס מיט איין האנט שטראפט ער, מיט דער אנדערער
היילט ער? איי, די קשיא: צו וואס טויג עס מיר? אמער, שטראף מיד
נישט און הייל מיך נישט! דאס איז קיין קשיא נישט. קשיות פרעגט
א נאר. איך האב נאר געוואלט דערמיט אויסברענגען, אז א מאל קאן
מען פונעם גרעסטן אומגליק אויך האבן א שטיקל נוצן.
    
נאר אזא מין התנצלות וועט דער גוטער לעזער געוויס קיין טענה
נישט האבן צום פארפאסער, טאמער זיינען די בילדער ארויס א מאל
בלאס, א מאל צו קורץ און א מאל טאקע פשוט שוואכלעך.
  
מער האב איך מיט דיר אצינד גארנישט וואס צו ריידן. איך ווינטש
דיר, לעזער, א גוטן אפעטיט צום לעזן, און מיר געזונט און כוח צו שרייבן
ווייטער, כאטש נאך א יאר פינף־און־צוואנציק, אויב נישט מער. ווארעם
אויב ס׳איז אמת, וואס די דאקטוירים זאגן, אז איך בין קראנק און
דארף מיך קורירן, קער זיך דאס אן נאר מיטן זינדיקן גוף, אבער נישט
מיט דער כשרער נשמה. מעגסט מיר דעריבער גלייבן אף נאמנות, אז
איך וויל ערשט אנהייבן צו שרייבן און צו שרייבן...
    
  ש ל ו ם ־ ע ל י כ ם.
    
נערווי (איטאליע), 25טן אקטאבער 1908.
חנה, מע האט מיך אפגעדרוקט!
    
וויפל די נאכפסחדיקע זון האט נישט געווארעמט און וויפל דער
ווינט האט נישט געבלאזן ― עס איז זיי ביידן נישט געראטן מאכן א
טאלק מיט דער כתרילעווקער בלאטע. עס האט זיך אויסגעוויזן, אז זי
לאכט פון זייער באבע:
    
― אומזיסט אייער טרחה, אייער ווארעמען, וואס איר ווארעמט,
מיט אייער בלאזן, וואס איר בלאזט. אויב איך וועל אייך אויסטריקענען,
וועל איך אייך אויסטריקענען אפשר הלוואי ארום תמוז, אין די גרויסע
היצן, דעמאלט, ווען א הונט פאכעט מיט דער נשמה און א קאץ זוכט
א קיל ווינקעלע אפן בוידעם...
    
אזוי האט זיך געוויצלט די כתרילעווקער בלאטע (אין כתרילעווקע
וויצלען זיך אלע, אפילו די בלאטע), און די כתרילעווצעס האבן פארקאטשעט די פאלעס, זיך געקליגט, געזוכט מיטלען אף אויסצוטרעטן א
סטעזשקעלע, אוועקגעלייגט א שייטהאלץ אדער צוויי ציגל און געשפרונגען, ווי די מזיקים, אפטמאל אריינגעשפרונגען מיט א פוס אין א קאליזשע,
פארשפריצט דאס פנים אי זיך, אי יענעם, און גענומען שילטן, מע ווייס
נישט וועמען, מיט טויטע קללות:
    
― א חלירע זאל קומען אף דיין טאטנס קדיש מיט דריי מיתה־משונהס ביז די זון וועט אונטערגיין!
    
איינער פון די חכמים, וואס האבן זיך געבריהט איינמאל אין א
נאכפסחדיקן פרימארגן ארויסצוגיין טרוקן פון דער כתרילעווקער בלאטע,
איז געווען דער העלד פון אונדזער דערציילונג, שמואל שמעלקיס. בכדי
איר זאלט ווערן מיט אים גיך באקאנט, שטעל איך אייך אים פאר אין
קורצע דיבורים. שמואל שמעלקיס איז א יונגערמאן א משכיל, א טאטנס
א קינד, רבי יאסיע דעם נגידס איידעם. אין יענער צייט איז ער נאך
געזעסן אף קעסט, געזעסן און געלערנט און געלייענט ביכלעך און געשריבן
אין די בלעטער. וואס, אייגנטלעך, איז געווען דאס שרייבן, איז שווער
צו זאגן, ווארעם אין יענער צייט האבן אים די בלעטער נאך נישט געהאט
געדרוקט. צי דאס איז געווען מחמת שלעכטיקייט, צי איבער אן אנדער
זאך, נאר די בלעטער האבן געהאלטן אין איין שטילשווייגעניש, און דער
נאמען שמואל שמעלקיס איז נישט געווען דערמאנט אפילו אין בריווקאסטן. ביז דער אייבערשטער האט זיך מרחם געווען אף אים איין מאל
אין א שיינעם פרימארגן, ― טאקע אט יענעם פרימארגן, וואס ווערט
דא באשריבן ― און דער נאמען שמואל שמעלקיס איז געווען שווארץ
אף ווייס אפגעדרוקט אפן בלאט מיט גרויסע, ליכטיקע, פירעקעכיקע
אותיות, גייענדיק אהיים צוריק פון דער פאסט מיטן בלאט אין דער האנט,
האט אונדזער העלד געשפרייזט איבער דער בלאטע, געשפרונגען פון
איין סטעזשקע אף דער אנדערער, באוויזן קונצן, אז מען קאן טאן צוויי
מלאכות: לייענען א בלאט און זוכן א וועג אין דער כתרילעווקער
בלאטע. פון אזעלכע קונצן האט ער אריינגעטיאפקעט נישט אין איין
קאלוזשע, זיך פארשפריצט און אויסגעשמירט ווי א רוח. דאס אלץ איז
אבער געווען גארנישט אקעגן דעם, וואס ער האט געהאלטן בא זיך אין
האנט, און עס האט אים געטראגן ווי אף פליגלען אהיים צו באווייזן
זיין ווייב חנהן, אז ער, שמואל שמעלקיס, שטייט אפגעדרוקט אפן בלאט.
אויסגעשמירט ווי א שד, דאס היטל פאררוקט, די פאלעס צעלאזט און
שטארק פארשוויצט, איז אונדזער העלד אריינגעפאלן מיט אז אימפעט
צו זיך אין שטוב אריין:
    
― חנה, ווו ביסטו?
    
חנה איז דעמאלט געווען נאך גאר א יונג ווייבל, סך־הכל מיט איין
קינד אף די הענט און מיטן אנדערן אף דער צייט. דערזען דעם מאן אזא
פארשמירטן, אזא פארשוויצטן און אזא צעטראגענעם, האט זי זיך געגעבן
א לאז צו אים און א פרעג געטאן:
    
― גאט איז מיט דיר, שמואל?
    
חנה, מע האט מיך אפגעדרוקט, חנה!
    
חנה האט זיך שטארק דערשראקן. אין איין אויגנבליק האט זי
אוועקגעזעצט דאס קינד, געכאפט א גלאז וואסער און צוגעלאפן צום מאן:
    
― א דונער איז מיר! ווו האט מען דיך אפגעבריט, ווו?
    
נישט אפגעבריט, נאר אפגעדרוקט, אט־דא־א.
    
אזוי האט איר שמואל געענטפערט מיט א גליקלעכן שמייכל, אונטערגעטראגן איר דאס בלאט און מיט שיינענדיקע אויגן א ווייז געטאן
אף דעם ארט, פון וואנען עם האט ארויסגעשיינט, ווי גין־גאלדענע שטערן,
מיט גרויסע לויטערע פירעקעכיקע אותיות: „שמואל שמעלקיס״!
    
יענעם טאג איז נישט געווען, דאכט זיך, אף דער גאנצער וועלט,
כתרילעווקע ביז אף יענער זייט אמעריקע, נאך איינער אזא גליקלעכער,
ווי שמואל שמעלקיס. נישט געקוקט אף דער בלאטע, נישט געהערט חנהס
פראטעסט: „וווהין וועסטו גיין אין אזא טוואן?״ ― האט אונדזער
העלד זיך אוועקגעלאזט מיטן בלאט איבער דער שטאט, אפגעשטעלט
כמעט יעדן באזונדער, דערציילט, אז דאס גייט ער פון דער פאסט, נאר
וואס באקומען דאס בלאט ― „אטא, זעט איר?״...
    
מיט די ווערטער טראגט ער אונטער יעדן גלייך אונטער דער נאז
דאס בלאט מיט די גרויסע לויטערע פירעקעכיקע אותיות: „שמואל
שמעלקיס״. די כתרילעווצעס האבן, ווי עס שיינט, נישט רעכט פארשטאנען שמואל שמעלקיס גדולה. זיי האבן געמיינט, אז דארט שטעקט עפעס
א נייס, א מלחמה, א שרפה, א מגפה, אדער אזוי עפעס א נייע גזירה
אף יידן. און כאטש מע האט קיין צייט נישט, מען איז פארטארעראמט
מיט דאגות־פרנסה, נאר הארכן נייס ― מהכתיתי, מיטן גרעסטן כבוד!
    
― אנו, לייען אומיסטנע, וואס שרייבט מען דארטן בא דיר אין
בלאט?
    
― אט דא אין מיטן דער בלאטע זאל איך אייך לייענען?
    
― וואס זשע האסטו אונדז באדארפט אפשטעלן?
    
― איך האב אייך נאר געוואלט ווייזן, אז... אז מע האט מיך
אפגעדרוקט!...
    
אזוי ענטפערט זיי אונדזער גליקלעכער העלד מיט א שיינענדיק פנים
און טיאפקעט ווייטער. און די כתרילעווצעס קוקן זיך איבער, קנייטשן
מיט די פלייצעס און וויצלען זיך, ווי דער שטייגער איז:
    
־ אלע בייזע וויסטע חלומות!
    
― מע האט אים אפגעדרוקט!
    
― מע האט אים צוגעדרוקט!
    
― מע האט אים איינגעפרעסט!
    
― איינגעזאלצן!
    
― איינגעזייערט!
    
― פארמארינירט!
    
― כא־כא־כא!
  
עס איז שוין געווען טיף אין דער נאכט, און שמואל שמעלקיס איז
נאך אלץ געלעגן בא זיך אפן געלעגער מיט אפענע אויגן. ער האט זיך
געפילט, ווי א העלד, ווי א מענטש, וואס האט אפגעטאן עפעס א גרויסע,
א וויכטיקע זאך, וואס האט אים ווי אפגעטיילט פון אלע זיינע באקאנטע
אין כתרילעווקע, אויפגעהויבן אים הויך, העכער מיט א קאפ פון אלע
כתרילעווקער. א קלייניקייט ― ער, שמואל שמעלקיס, שטייט אפגעדרוקט
אפן בלאט, און זיי נישט!... און ער קוקט אף זיי פון אויבן אראפ,
מיט רחמנות. ער שטעלט זיך פאר, אז אט שטייט ער אף א הויכן בארג,
און אונטן, אונטערן בארג, שטייט גאנץ כתרילעווקע און הארכט זיך
איין, ווי ער דרשעט זיי, ווי ער פרעדיקט זיי הויכע שיינע געדאנקען פון
מענטשלעכקייט, פון געטלעכקייט און פון אייביקייט, און וואס ווייטער
וואקסט ער אלץ העכער און העכער, און מלאכים לאזן זיך אראפ צו אים
פונעם הימל, כאפן אים אויף אף זייערע ברייטע פליגלען און טראגן אים
אוועק ווייט־ווייט פון כתרילעווקע, און... ער ווערט אנטשלאפן.
    
 ב
  
ער שרייבט אף די גאזעטן, און כתרילעווקע חכמהט זיך
    
 ליבער פריינט! דאס, וואס איך האב דיר דא דערציילט אין קאפיטל א, האב איך דיר דערציילט א מעשה, וואס האט זיך געטראפן מיט
פינף און צוואנציק יאר צוריק. איבערלעבן פינף און צוואנציק יאר אין
יידישקייט אין כתרילעווקע איז נישט קיין פינף און צוואנציק שלום־עליכמס אפשטעקן, און נישט קיין פינף און צוואנציק אייער־בייגל אויפעסן, און אפילו נישט קיין פינף און צוואנציק פייגעלעך אויסשיסן...
נישט אומזיסט האט זיך אומבאמערקט אריינגעגנבהט צו אונדזער
העלד אין בערדל אריין א היפש ביסל זילבער און אף זיין ברייטן ווייסן
שטערן האבן זיך אויסגעלייגט טיפע קנייטשן ― גארנישט דער שמואל
שמעלקיס, וואס אמאל.
    
אמאל איז דאס געווען א יונגערמאן א צאצקע, פון די, וואס מע
קויפט זיי אין כתרילעווקע פאר געלט. מע זוכט זיי מיט ליכט און מע
דינגט זיך פאר זיי מיטן שדכן, ווי מע דינגט זיך פאר אן אקס, און אז
מע דינגט זיך אויס, גיט מען זיי אוועק א שיינע, אן ערלעכע יידישע
טאכטער, מיט היפשע עטלעכע קערבלעך נדן, מיט עטלעכע יאר קעסט,
און מע האלט זיי, ווי א צירונג אין שטוב, ווי אן אבן־טוב, ווי א
שיינדעלע אין דער משפחה, גוטע פריינט זאלן אנקוועלן און שונאים זאלן
צעפוקעט ווערן. דעם ערשטן שבת נאך דער חתונה פירט מען דעם געקויפטן איידעם מיט פאראד אין שול אריין, די נייע בגדים אף אים
קנאקן, די שטיוועלעך סקריפען. דער שווער באזעצט אים אויבנאן אין
מיזרח זייט, מיטן פנים צום עולם. פיינע בחורים מיט אויסגעגלעטע פאות
אין קליינע חדר־יינגלעך מיט אונטערגעגעצטע נעזלעך שטעלן זיך אויס
אקעגן אים און באטראכטן אים מיט גרויס נייגעריקייט, ווי אן עלפאנט
און אז מע רופט אים אויף צו דער תורה און ער קלינגט דעם מפטיר,
ווי א גלאק, זינגט די ברכות, ווי א סאלאוויי, דעמאלט ― אהא! ―
קוקן ארויס פון אויבן, פון דער ווייבערשער שול, ווייבערשע נעז מיט
ווייבערשע אויגן. אף די נעז זע איך אנגעצייכנט קינאה, און אין זייערע
אויגן לייען איך:
    
― האט ער עס איינגעהאנדלט א מציאה, רב יאסיע דער נגיד, פאר
שטערט זאל עס אים נאר ווערן, רבונו של עולם!...
    
פאר קלאר קאן איך אייך נישט זאגן: צי ס׳איז מקוים געווארן די
ווייבערשע ברכה, צי איבער אן אנדער זאך, נאר דער שלום־בית בא רב
יאסיע דעם נגיד אין שטוב איז גיך פארשטערט געווארן. רב יאסיע דער
נגיד האט זיך ארומגעקוקט, אז די מציאה, וואס ער האט איינגעהאנדלט
איז גאר נישט אזא מציאה. דאס הייסט, אזוי אפילו, אויבן־אויף, וואס
קאן ער האבן צו זאגן אף זיין איידעם? מהכתיתי, א יונגערמאן א געראטענער; נישט מער אט דאס, וואס ער גיט זיך אפ מיט די נארישקייטן, „שרייבט אף די גאזעטן״ גאר עפעס מעשה קבצן... און דער
שווער האט זיך אנגעבלאזן אף דער שוויגער, און די שוויגער האט געפייערט אף דער טאכטער, און די טאכטער האט באהאלטן דאס פנים אין
קישן און שטילערהייט געוויינט. ..
    
און די שטאט? וואס זאלט איר קלערן? כתרילעווקע איז, ברוך־השם, אן ערטל פון סאמע חכמים, קלוגע קעפ, פראקטישע מענטשן. זיי
האבן נישט אנדערש געקוקט אויף דעם נגידס איידעם, ווי אויף א קאליקע,
א בעל מום, א מענטש מיט א „געבארענעם חסרון, נישט דא געדאכט״...
    
אוודאי ווען שמואל שמעלקיס זאל נישט זיין רב יאסיע דעם נגידס
איידעם, וואלט אים דאס שרייבן אף די גאזעטן אפגעלאפן נישט אזוי
גלאט. נאר ווייל ער איז רב יאסיע דעם נגידס איידעם, האט דער עולם
געוויצלט זיך איבער אים הינטער די אויגן, געוויינלעך, און עס זיינען
געפלויגן שארפע, שפיציקע ווערטלעך:
    
― א מענטש האט זיך אריינגענומען א משוגעת אין קאפ!
    
― נישט דא געדאכט!
    
― נישט אקעגן נאכט דערמאנענדיק!
    
― נעבעך אביסל נישט דערשפיצט, וואס איז ער שולדיק?
    
― נישט קיין ביסל, נאר א סך.
    
― בלשון אשכנז ווערט עס אנגערופן, אפנים, לעקישעוואטע?
    
― ווי אזוי זשע וועט עס הייסן אף אונדזער לשון?
    
― שוטה בן פיקהאלץ.
    
― אדער לאמטערן־שיסער בן פדהצור.
    
― און אפשר גאר שמינדער בנעץ?...
  
ג
  
שמואל שמעלקיס ווערט א כתריאליק
    
נאר דאס, וואס אין כתרילעווקע קאן זיך דערלויבן אן איידעם אף
קעסט, איז נישט דערלויבט א יונגן מאן, וואס איז שוין א בעל־הבית
אליין פאר זיך. רב יאסיע דער נגיד, זאל זיין א מליץ־יושר, איז שוין
לאנג אף דער אמתער וועלט. זיין ווייב, זאל זיך מיען, האט זיך פארבענקט
נאכן מאן און איז אויך אוועק אהין, פון וואנען קיינער איז נאך צוריק
נישט געקומען, און אונדזער העלד, שמואל שמעלקיס, איז אריינגעטראטן
אין דער וועלט אריין, געווארן א סוחר, איבערגענומען דעם שווערס קראם
אין כתרילעווקע, א קראם פון שניט און פון באקאליי און פון צעלניק
און פון פויגל־מילך, און די דירה האט ער געירשענט פונעם שווער, די
גרעסטע דירה אין כתרילעווקע. דאס איז אזא מין דירה, וואס ס׳איז כדאי,
זי זאל ווערן באשריבן. שטיין שטייט זי, די דירה הייסט עס, אין מיטן
מארק, סאמע אין דער רעכטער בלאטע. קיין הויף האט זי נישט, און דאס,
וואס געפינט זיך אין א הויף, האט זי אויך נישט... דערפאר איז זי
כמעט העכער האלב געדעקט מיט אייזן, און די אנדערע האלב מיט
שערבלעך, אזוי, אז זי כאפט דעם אפבליק פון א מענטשן, וואס מע האט
אים אנגעטאן א היטל, געשטוקעוועט פון צווייערליי מאטעריעס. היינט
האט זי, די דירה הייסט עס, צוויי גאניקעס, איינעם פון פארנט און איינעם
פון הינטן; דאס הייסט, עס ווענדט זיך, ווי אזוי איר קוקט. קוקט איר
פון דער זייט, איז דא דער פון־פארנט און דארט דער פון־הינטן. קוקט
איר פון יענער זייט, איז דארט דער פון־פארנט און דא דער פון־הינטן.
    
אף קיין זאך האבן די כתרילעווצעס נישט אזוי מקנא געווען רב
יאסיע דעם נגידס יורש, ווי אף דער דירה מיט די צוויי גאניקעס.
    
― באשערט א מענטשן אזא גוטס!
    
― עס וועט בא אים האבן א קיום, בא דעם לאמטערן־שיסער!
    
― פון אסתר־תענית ביז פורים.
    
― דץ א סוחר!
    
― שמעיה בעל־פרנסה!
    
― איציקל בעל־תכלית!
    
― און דער קאפ איז אים נאר ווייס איך ווו!
    
― אין יעהופעץ אפן יאריד.
    
― ערגעץ אין די בלעטער דארטן...
    
אזוי האט זיך דער עולם געוויצלט, געשלייפט די צינגלעך און ביסלעכווייז גענומען דעם נגידס יורש צו דער ארבעט, און דווקא מיט גוטן,
 מיט א חניפהלע, א טובהלע, א גמילות־חסדל, א געשעפטל, א הלוואהלע
 ― מהכתיתי, פארוואס נישט? אזוי לאנג, אזוי ברייט ביז שמואל
 שמעלקיס האט אנגעווארן די גאנצע ירושה און איז געווארן, אף דער
 כתרילעווקער שפראך, „נקי״, ריין ווי א טעלער, א כתריאליק גלייך מיט
 אלע כתרילעווקער... „משלנו״ ― הייסט דאס דארטן, און מיט א פאטש
אין פלייצע זאגט מען אים: „אחינו אתה״. און ווי באלד „משלנו״ און
מיט א פאטש אין פלייצע „אחינו אתה״ ― איז שוין דעמאלט אז אך
און וויי!...
    
געפטרט די קראם מיטן ביסל געלט, האט זיך אונדזער שמואל שמעל־קיס באקענט מיטן כתרילעווקער דלות און מיט אלע זיינע תרי″ג באהעלפערס. נישט מיטאמאל, געוויינלעך, נאר פאוואלינקע, ביסלעכווייז האט
ער זיך געקאטשעט בארג אראפ, ביז ער איז געקומען צו דער מדרגה
פון אנקומען צום גביר פון שטאט רב נתן קורח, פארזעצן בא אים די
דירה מיט די צוויי גאנקעס, זיין לעצטן מאיאנטעק. יענער טאג איז
געווען, קאן מען זאגן, תשעה־באב בא שמואל שמעלקיס אין שטוב.
ווי א שאטן האט ער ארומגעשפאנט פון איין ווינקל צום אנדערן. די
קינדער האבן זיך באהאלטן. שטילערהייט האט חנה געשלונגען די טרערן,
און דערזען דעם מאן, ווי ער איז פארחושכט, האט זי געמאכט א פריילעך
פנים און אים אויסגערעדט דאס הארץ:
    
― דו ביסט נישט דער איינציקער. גאנץ כתרילעווקע ליגט פארמשכונט בא אט דעם בלוט־זויגער.
    
און אז דעך מאן איז אוועקגעגאנגען צום גביר רב נתן קורח, האט
זיך ערשט דעמאלט חנה אוועקגעזעצט וויינען אף ביידע אויגן: „ווען
איר טאטע־מאמע זאלן איצטער אויפשטיין...׳,
    
נאר אונדזערע לעזער ווייסן, אז מיר האלטן נישט פון קיין קלאגלידער און האבן נישט ליב קיין טרערן. דעריבער היפן מיר איבער א
גאנצע עפאכע פון פינף־און־צוואנציק־יעריקע צרות, און גייען אריבער
גלייך צום לעצטן אקט פון אונדזער טראגי־קאמעדיע.
  
ד
  
מזל־טוב! שמואל שמעלקיס איז א בעל־יובל
    
נישטא קיין אייביקע זאך אף דער וועלט. אזוי שמועסן די אויפגעקלערטע, די פילאזאפן. אלצדינג, זאגן זיי, ענדערט זיך אף דער ערד:
מענטשן ווערן פארעלטערט און שטארבן אוועק. הייזער ברענען אפ. שטעט
ווערן חרוב און איבעראנייס אויפגעבויט. פון א ים ווערט א טריקעניש,
פון דער טריקעניש ווערט א ים, און אזוי ווייטער און ווייטער.
פאר אויפגעקלערטע לייט, פאר פילאזאפן, נעמען מיר אראפ דאס
היטל. לאזן זיי אבער קיין פאריבל נישט האבן ― זיי זיינען נישט באקענט מיט דער כתרילעווקער בלאטע. אלצדינג אף דער וועלט ענדערט זיך,
נאר נישט די כתרילעווקער בלאטע. אזוי ווי מיט פינף און צוואנציק יאר
צוריק, פונקט אזוי שטייט זי אויך איצט פארטיפט און פארעקשנט, פירט
א שטרייט מיט די שטראלן פון דער זון און זי וויל נישט אויסטריקענען
פאר קיין געלט נישט. שוין איבערגעלאפן דער תמוז מיט די הייסע טעג
און מיט די הייסע נעכט, ווען גאנץ כתרילעווקע שלאפט מיט ווייבער און
מיט קינדער אינדרויסן. שוין אוועק דער תשעה־באב, ווען יידן קאנען
זיך פארגינען אזא לוקסוס, ווי גיין אין מיטן גאס אין די זאקן ― און די
בלאטע שטייט נאך אלץ מיט איר פראכט און גלאנץ, און די כתרילעווצעס
פארקאטשעט די פאלעס, קליגן זיך נאך אלץ, זוכן מיטלען, ווי אזוי אויסצוטרעטן א סטעזשקעלע, לייגן אוועק א שייטהאלץ אדער א צוויי ציגל
און שפרינגען, ווי די מזיקים, כאפן זיך אריין אפטמאל מיט א פוס אין
א קאליזשע, פארשפריצן דאס פנים אי זיך, אי יענעם, און שילטן, מע
ווייס נישט וועמען, מיט טויטע קללות:
    
― א חלירע זאל קומען אף דיין טאטנס קדיש מיט דריי מיתה־משונהס ביז די זון וועט אונטערגיין!
    
און אט זעען מיר איצט, אין פינף און צוואנציק יאר ארום, אין
א שיינעם פרימארגן ווידער אונדזער העלד שמואל שמעלקיס, ווי ער
טיאפקעט ווידער אין דער זעלבער בלאטע, וואס מיט פינף און צוואנציק
יאר צוריק; ווידער בריהט ער זיך ארויסצוגיין טרוקן פון דער כתרילעווקער בלאטע, און ווידער איילט ער זיך פון דער פאסט מיט א בלאט איז
די הענט, און ווידער איז ער פארשוויצט און פריילעך־צעטראגן.
    
וואס האט איצט אזעלכעס פאסירט מיט איר, וואס זיין געקנייטשטער
שטערן שיינט אזוי, און וואס אף זיין פארעלטערט, פארחושכט פנים
שפילט אזא צופרידן גליקלעך שמייכעלע? ― עס האט זיך געטראפן
אזעלכעס, וואס ער האט זיך אף דעם קיין מאל נישט געריכט. א נס האט
זיך געטראפן, לעזער, א נס: עמעצער, א גוטער פריינט אן א נאמען,
האט זיך דערמאנט און געגעבן צו וויסן אין בלאט, אז היינטיקן טאג
איז געווארן פינף און צוואנציק יאר זינט שמואל שמעלקיס איז ארויס
אפן פעלד פון דער יידישער ליטעראטור מיט זיינע באשרייבונגען פון
כתרילעווקע.
    
„מיר ווייסן נישט ― אזוי שרייבט דעך אומבאקאנטער פריינט אין
בלאט ― מיר הייבן נישט אן צו וויסן, ווער איז אט דער שמואל שמעל־קיס און וואס ער איז. מיר ווייסן נאר, אז פינף און צוואנציק יאר כסדר
ליגט א מענטש אין א זומפ, וואס הייסט כתרילעווקע, און הערט נישט
אויף אונדז באקאנט צו מאכן מיט די דארטיקע משונה מאדנע ברואים,
ווי ער רופט זיי אן: די „קליינע מענטשעלעך״...
    
און נאך א סך אזעלכע זיסע ווערטער שרייבט דער אומבאקאנטער
פריינט אין בלאט, און לאזן לאזט ער אויס מיט א מזל־טוב צו שמואל
שמעלקיס און מיט א ברכה צו זיין פינף און צוואנציק יאריקן יובילעום...
    
יובילעום?!... קיינמאל האט שמואל שמעלקיס נישט געדענקט
פון קיין יובילעום. קיינמאל אפילו אין חלום נישט געזען אזא זאך. מע
מוז מודה זיין, אז אונדזער העלד האט מיט זיין ארעמער פעדער אין דעם
משך פון די פארגאנגענע פינף און צוואנציק יאר קיין שטערן פון הימל
נישט געכאפט און קיין חידושים נישט אויפגעטאן. איין שבח דארפן מיר
אים אבער נאכזאגן: ער האט געטאן זיין ארבעט געטריי און מיט ליבשאפט, ווי די בין, וואס טראגט איר חלק האניק אינעם גרויסן בינשטאק
אליין. קיינמאל האט ער זיך נישט געפרעגט קיין קשיא: צוליב וואס
ער לייגט זיך אזוי אוועק פאר כתרילעווקע און פאר די קליינע מענטשעלעך? איך זאל וויסן, אז דאס וועט נישט זיין קיין באליידיקונג, וואלט
איך אים פארגליכן צו א קו, וואס זייגט איר קעלבל גארנישט צו פרעגן
קיין קשיות, למאי זי טוט עס... קיין כבוד האט ער פון זיין שרייבן
קיינמאל נישט דערווארט. פון קיין לוין האט ער קיינמאל נישט געחלומט.
צו דעם, וואס ווערט אנגערופן „קריטיק״, האט ער קיינמאל נישט זוכה
געווען, אויב מיר זאלן נישט רעכענען די „היימישע קריטיק״ פון די
כתרילעווצעס, וואס זיינען אין כעס סכנות, אז מע „באשרייבט זיי אף
די גאזעטן״. זיי האבן בעסער ליב ריידן פון דער גאנצער וועלט, איידער
די גאנצע וועלט זאל ריידן פון זיי. זיי האבן בעסער ליב חוזק מאכן פון
יעדן באזונדער, איידער עמעצער זאל חוזק מאכן פון זיי. אט אזא טבע,
איז שוין בא זיי פון קדמונים. דעריבער האבן זיי אים געבעטן מיט גוט,
ער זאל זיי נישט „ארויסשטעלן אפן בלאט״, ווארעם עס „וועלן זיין
בזיונות״... עס האבן זיך געפונען אויך אזעלכע, וואס האבן אים
אפילו געגעבן אנצוהערעניש, גערעדט פארשטעלט, בלשון סגי־נהור: אז
טאמער וועט ער זיך דערוועגן אנרירן זייער נאמען, „וועלן פליען פעטש״
― און אף פעטש איז א כתרילעווקער דווקא א בטוח. אין כתרילעווקע ―
איך האב עס אייך, דאכט מיר, שוין לאנג באמערקט ― ווערן מערסטנטיילס געשעפטן און סכסוכים ליקווידירט דורך פעטש:
  
― פיטש־פאטש ― אזוי זאגן זיי ― איז א קורצער פסק און א
מזומנע מטבע.
    
און פלוצעם קומט אן אומבאקאנטער פריינט אין בלאט און דערמאנט דער וועלט, אז ער, שמואל שמעלקיס, איז א בעל־יובל, און ווען?
גראד היינט, ווען ער האט געהאט א בייזן, א פינצטערן פרימארגן, וועלכער ווערט באשריבן אט דא, אין קאפיטל ה.
  
ה
  
א וויסטער פרימארגן
  
כתרילעווקע האט נאך נישט אויפגעוואכט רעכט פון איר זיסן שלאף,
און די גליקלעכע כתרילעווצעס זיינען נאך געווען געפענטעט אין דעם
כשוף פון דער זומערדיקער נאכט, נישט געקאנט אפרייסן זיך פון די
גאלדענע חלומות: א ריח פון פריש ברויט... אן אראמאט פון געפילטע
פיש מיט ציבעלעס און מיט פעפער... גאנצע לונג־און־לעבערס, נאר־וואס פון דער יאטקע... נייע שמעקנדיקע שיך פונעם שוסטער... גאנצע
הויזן פונעם שניידער... א גרויסער מארק... א יאריד... קונים א
סך... פדיון... פרנסה... ― אט וואסערע גוטע זאכן דער גוטער בעל־החלומות שיט אף כתרילעווקע פון זיין מילדער האנט. אן עבירה, וואס
גאנץ פרי גייט אויף גאטס זון אף כתרילעווקער הימל און טרייבט ארויס
דעם עולם אף דער שלאכט ― זוכן ברויט פאר די הונגעריקע ווייב און
קינדער!
    
― סטוק! סטוק! סטוק! ― האט זיך דערהערט א קלאפ אין טיר,
און שמואל שמעלקיס האט זיך אויפגעכאפט, אראפגעשפרונגען, אויפגעעפנט די טיר און אריינגעלאזט א פריען גאסט, קאפל דעם אדוואקאט.
    
― ברוך־הבא, א גאסט, וואס עפעס אזוי פרי?
    
נישט אים און נישט זיין ווייב חנהן איז געפעלן דער דאזיקער פריער
וויזיט פון קאפל דעם אדוואקאט. קאפל דער אדוואקאט איז אזוי זיך
אפילו א גאנץ ווויל מענטשל, נאר איין זאך, וואס ער האט א הינטיש
פנים, און וואס ער רעדט אביסל אונטער דער נאז און כאפט אזוי, אז
עס מאל זיך אייך אויס, אז נישט ער רעדט, נאר ער האווקעט.
    
― האוו־האוו־האוו! איר ווייסט דאך, אז איך בין נישט מער ווי
אן אדוואקאט... מיין פרנסה... מע זאגט מיר גיין ― גיי איך. רב
נתן קורח האט אייך געלאזט בעטן, איז זאלט אים אפרייניקן די דירה,
האוו־האוו... אט איז דער איספאלניטעלנע ליסט אטא, מיט דער פראדאזשנע
אטא, מיט דער וואדאוולאדעניע, מיט די אלע איבעריקע שפארגאלן, נא
אסנאוואניע סטא טרידצאט פיאטאי סטאטי טאמא דיעסיעאטאווא טשאסטי
פעריואי סוואדא זאקאנאוו גראזשדאנסקיך, האוו־האוו־האוו...
    
אט אזוי האט זיך אויסגעהאווקעט קאפל דער אדוואקאט און איז
אוועק זיין וועג, גארנישט געוואלט אויסהערן די ברכות, וואס שמואל
שמעלקיס, ווייב האט מכבד געווען דעם רוצח, דעם גזלן, דעם בלוט־זויגער
רב נתן קורח, און נישט געוואלט זען די שטילע טרערן אף איר שלים־שלים־מזלדיקן לעבן, אז אך און וויי, ווען איר טאטע־מאמע זאלן איצטער
אויפשטיין...
    
אף דעם געוויין האבן זיך אויפגעכאפט אלע קינדער, די גרעסערע
און די קלענערע. געוואר געווארן, אז מע ווארפט זיי ארויס מיט די בעבעכעס אינדרויסן ארויס, האבן די עלטערן באקומען ווייסע טויטע אויסגעצויגענע פנימער, אן א טראפן בלוט, מיט שטומען ווייטיק באטראכט
די אומגליקלעכע טאטע־מאמע, און די קלענערע ― די זיינען געשטאנען
אין איינע העמדלעך און געציטערט, ווי די לעמעלעך. זייער גרויס־אפענע
אויגן האבן געזאגט:
    
― איר מיינט, אז ווייל מיר גייען נאקעט און בארוועס, ווייסן מיר
שוין גארנישט ניט?...
    
נאר דאס יינגסטע און דאס ליבסטע, די געבאלעוועטע מיזינקע,
רייזעלע, א קינד א גאלד מיט אן אונטערגעשטעקט העמדל און מיט אויסגעבויגענע פעסלדיקע פיסעלעך, קאטשעט זיך ווי א קאטשקעלע, רעדט
צום פאטער אף א מאדנער שפראך:
    
― העטי מעטי קאפעטילע אי קייפי טיעטי פעטעלי.
    
אף אונדזער לשון הייסט עס:
    
― אז דו וועסט מיר געבן א קאפעקעלע, וועל איך מיר קויפן א
קאנפעקטעלע.
    
א קינד א טרייסט! א קינד א נחת!... שמואל שמעלקיס טאפט
אין אלע קעשענעס און קאן נישט געפינען קיין קאפעקע, און ער קאן נישט
צוזען דעם צער פונעם קינד ערגער ווי פון אלע איבעריקע קינדער, און א
שווארצער שאטן פארשפרייט זיך אפן פנים, און פרישע קנייטשן אפן
שטערן, און א טיפער שווערער זיפץ רייסט זיך ארויס נישט ווילנדיק פונעם
הארצן.
    
― אף די שונאימס קעפ! ― זאגט צו אים חנה זיין ווייב, רעדט
אים אויס דאס הארץ: ― נארעלע, דער הימל צו דער ערד איז נישט
געפאלן... און זי שיקט אים אפ צום גביר רב נתן קורח, טאמער וועט
ער זיך אפבעטן נאכאמאל כאטש אף א קורצער צייט, ביז דער אייבערשטער
וועט רחמנות האבן...
    
― אפן עשאפאט וואלט איך דיר ליבער געגאנגען...
    
אזוי זאגט שמואל שמעלקיס שטילערהייט זיך אין בארד אריין, רוקט
אן דאס היטל און לאזט זיך גיין צום גביר רב נתן קורח.
  
ו
  
דער גרעסטער גביר אין כתרילעווקע ― רב נתן קורח
  
איך מיין, אז ער דארף אייך זיין באקאנט, ווארעם ווער קען נישט
רב נתן קורח? ער האט דאך א שם „אף דער גאנצער וועלט״. אלע ווייסן,
און ער אליין בארימט זיך דערמיט, אז ער איז שוין כמעט דרייסיק יאר
נישט ארויסגעגאנגען מפתח ביתו. ווער עס דארף, דער טרעפט צו אים.
און דארפן דארף צו אים יעדער, ווער עס האט וואס צו פארזעצן. אמאל,
אין די יונגע יארן, פלעגט מען צו אים טראגן פארמשכונען אלצדינג,
וואס האט א ווערט, למשל: א בגד, א לייכטער, א סאמאוואר, א שטויסל,
א קווארט, אן עטרה, א מגילה, אפילו א פאראיאריקער לולב איז אויך
געווען א סחורה. איצט, אף דער עלטער, האט ער געווארפן אן אומחן
אף די אלע זאכן, פיינט געקריגן „דוויזשימאסט״ (מטלטלין) און גיט זיך
אפ נאר מיט „אימושטשעסטווע״ (הייזער). אלע ווייסן, אז ער מאכט
נישט קיין אנדערע געשעפטן, אחוץ הייזער. ס׳איז א סברא, אזוי שמועסט
דער עולם, אז גאנץ כתרילעווקע ליגט בא אים „במשכנתא״. און, ווי דער
שטייגער איז, פליען דארטן שטעכווערטלעך מיט ליצנות אפן גבירס אפעטיט צו הייזער.
    
― טאמער ווייסט איר, וואס וועט ער טאן איבער הונדערט און
צוואנציק יאר מיט אזויפיל הייזער?
    
― ער וועט זיי נעמען מיט זיך אף יענער וועלט.
    
― ער וועט זיי איינזאלצן אין זאלץ.
    
― ער וועט זיי פארמשכונען באם מלאך המוות.
    
― איך זע, אז איר ווייסט קיינער נישט דעם סוף פון אונדזער גביר
רב נתן קורח.
    
― וואס זשע שווייגסטו, אז דו ווייסט?
    
― ער וועט האבן דעם אייגענעם סוף, וואס יענער קורח אין חומש.
    
― איינגעזונקען ווערן, הייסט עס, מיט אלע מאיאנטקעס?
    
פון דער לעצטער המצאה קוועלט דער עולם אזוי שטארק, אז ממש
מע קאטשעט זיך פאר געלעכטער. און רב נתן קורח טוט זיך זיינס: ער
פארלייט געלט אף הייזער און נחלאות און ווערט וואס א יאר רייכער
מיט א פאר הייזער און מיט א פאר קלייטן. אויסער דעם, איז זיך רב
נתן קורח זייער א פיינער בעל־הבית און בטבע זייער א סימפאטישער
מענטש. ער האט א כלל ― אויפנעמען יעדן איינציקן פריינטלעך, אזוי
ווי אונדזער חכמים האבן אונדז געלערנט: „בסבר פנים יפות״, דאס
הייסט, מיט א ברייטן ברוך־הבא און מיט א „פארוואס זיצט איר נישט?״
אז איר קומט אריין צו אים, ווייס ער גארנישט, ווו ער זאל אייך אנידערזעצן. ער טראגט אייך אונטער צוויי שטולן מיטאמאל און פרעגט אייך,
אפשר וועט איר טרינקען א גלעזל טיי? נאר באלד טוט ער זיך א כאפ:
    
―או־ווא, נישטא ווער ס׳זאל שטעלן דעם סאמאוואר... אפשר וועט
איר נעמען אביסל איינגעמאכטס? או־ווא! די דינסט האט צוגענומען
די שליסעלער! ... זיצט, פארוואס זיצט איר נישט? וואס זשע הערט זיך
עפעס נייס?
    
רב נתן האט זייער ליב, מע זאל אים דערציילן נייס. און וואס איז
דער חידוש? א מענטש גייט נישט ארויס מפתח ביתו שוין כמעט דרייסיק
יאר! און אז מע דערציילט אים נייס, כאטש דאס נייס מעג שוין האבן
א בארד, הערט ער זיך צו, קוקט זיך איין, שאקלט מיטן קאפ, שמוצערט
מיט די ליפן, ווערט נתפעל, גלייך ווי ער הערט דאס דעם ערשטן מאל
אף זיין לעבן, ביז עס קומט צו געלט... נאר דא מוזן מיר זאגן א פאר
ווערטער וועגן רב נתן קורחס אויסזען, דעמאלט, האפן מיר, וועט זיין
פארטרעט זיין פאלקאמער.
  
רב נתן קורח האט זייער א סימפאטיש אויסזען. מיר שטעלן זיך
אבער אפ נאר אף די אויגן זיינע. איין אויג איז בא אים אן אויג. א געוויינלעך אויג. ווי בא אלע מענטשן אן אויג. דאס הייסט, א ווייסעכל
מיט א שווארצאפל, ווי עס געהער צו זיין. דאס אנדערע אויג איז בא אים
שוין נאר שווארצאפל אליין. אן א סימן פון ווייסעכל. דאס דאזיקע
שווארצאפלדיקע אויג האלט ער שטענדיק צוגעמאכט, אחוץ דעמאלט, ווען
עס האנדלט זיך וועגן געלט. הייבט איר אן ריידן פון געלט, אזוי עפנט
זיך בא אים אויף דאס שווארצאפלדיקע אויג און עס הייבט אן ארבעטן,
דאס הייסט, עס דרייט זיך און עס שעמערירט מיט א שרעקלעכער גיב־קייט! עס איז כמעט גאר אוממעגלעך דעמאלט צו קוקן אים גלייך אין
פנים אריין. און עס בייט זיך איבער בא אים דאס גאנצע געשטאלט. דאס
פריעריקע „סבר פנים יפות״ ווערט פארשווונדן אינאיינעם מיטן שטענדיק
זיס־לאקרעצדיקן שמייכעלע, און אפן ארט פון דעם ליבהארציקן זיסן
גביר רב נתן קורח וואקסט אויס א חיה און עס גלוסט זיך אייך אנטלויפן
וואס גיכער און וואס ווייטער...
  
פון דעם, וואס מיר האבן געשמועסט ביז אהער וועגן אונדזער געליבטן
גביר, קאן דער לעזער מיינען, אז רב נתן קורח איז חלילה א ייד א „בעז־דיעטניק״, דאס הייסט, א מענטש אן קינדער. מוזן מיר פארכאפן און
נעבן צו וויסן דער וועלט, אז מיט זיין ערשטער ווייב חיה־הווה האט ער
טאקע נישט געהאט קיין קינדער. געווען איז זי, זאל מיר מוחל זיין, א
גרויסע מיאוסקייט, און איז געשטארבן בא אים פון שרעק: ער פלעגט
זי, זאגט מען, אפט אונטערשלאגן... דערפאר אבער, אז זי איז געשטארבן, האט ער פאר אים מטה צעטיילט א סך צדקה, געדונגען א
שטענדיקן קדיש נאך איך נשמה און האט תיכף חתונה געהאט און
גענומען דווקא א יונג קינד בלוט און מילד, מיטן נאמען קריינדל. און
מיט איר האט אים דער אייבערשטער געבענטשט פונקט אין א יאר ארום
מיט א בן זכר. דעם דאזיקן בן זכר האט ער א נאמען געגעבן נאך זיינע
ביידע זיידעס: רב יוסף און רב איצע. האבן זיך די צוויי נעמען צונויפגעגאסן און ס׳איז אויסגעקומען יאסעפאיצע; מיט דער צייט איז פון
יאסעפאיצע במילא געווארן „יאסעפיץ״. און אט אזוי איז ער שוין פארבליבן עד היום הזה. עס איז איבעריק צו זאגן, אז יאסעפיץ איז געוואקסן
א תכשיט, ווי געוויינלעך, בא א גביר, אין אזא גוטס. עס איז נאר נייטיק
צו באמערקן, אז אחוץ אלע מעלות, וואס ער האט גוט געלערנט יידיש
און רוסיש און אביסל דייטש און פראנצויז און ליטיין און געלייענט
טורגעניעוו און דארווין, איז ער נאך דערצו געווען א שטילע טויב און
א ווילדער שווייגער. מע קאן זאגן כמעט, אז אין כתרילעווקע האט אים
נאך קיין בן־אדם נישט געהערט ריידן, אחוץ דעמאלט, ווען רב נתן קורח
פלעגט זיך צעקאכן מיטן שווארצאפלדיקן אויג איבער געלט און אויסשרייען אף א קול: „יאסעפיץ, ווו ביסטו?״ דעמאלט וואקסט אויס יא־סעפיץ, מע ווייס נישט פון וואנען. יאסעפיץ איז שוין א בחור צו לייטן
און עס שיט זיך אים שוין א בערדל. אין די הענט האלט ער צוויי ביכער,
טורגעניעוו און רארווין.
    
― יאסעפיץ, וואס זאגסטו דערויף? ...
    
יאסעפיץ שנייצט אויס די נאז מיט צוויי פינגער, ווישט זיך אפ מיט
דער פאלע און ענטפערט קאלט ווי אייז:
    
― ס׳איז גאר נישטא וואס צו ריידן!...
    
דאס איז די איינציקע פראזע, וואס כתרילעווקע האט ווען געהערט
פון דעם דאזיקן פיינעם בחור, און אלע האבן גאנץ גוט געוווסט, וואס
אין דער פראזע שטעקט, ווארעם ווי שלעכט דער אלטער קורח זאל נישט
זיין, קאן מען דאך בא אים א מאל כאטש עפעס פועלן. האט ער אבער
אריינגערופן דעם תכשיט, מיט אים זיך אן עצה האלטן: „יאסעפיץ,
וואס זאגסטו דערויף?״ און יאסעפיץ האט א זאג געטאן קאלט: „ס׳איז
גאר נישטא וואס צו ריידן!״ ― דעמאלט מעגט איר שוין זיין זיכער,
אז עס וועט אייך נישט העלפן קיין שמע ישראל...
    
― א כפרה האט געמעגט ווערן דער היינטוועלטיקער זון פאר זיין
אלטן טאטנס נאגל פונעם מינדסטן פינגערל נאך איידער ער האט דערזען
די ליכטיקע וועלט! ― אט אזוי בענטשט כתרילעווקע רב נתן קורחס
קדיש דריי מאל א טאג, און, ווי אף צו־להכעיס, וויל די ברכה נישט מקוים
ווערן.
    
איצט, אז איר האט זיך באקענט א ביסל נענטער מיט דעם דאזיקן
ליבהארציקן פארשוין און מיט זיין ליכטיקן קדיש, וועט אייך קיין חדוש
נישט זיין, וואס אונדזער העלד שמואל שמעלקיס האט אויסדערוויילט
בעסער צו גיין אפן עשאפאט. ער האט געוווסט פארויס, אז ס׳איז ארויסגעווארפן זיין גיין מיט זיין ריידן מיט זיין בעטן. רב נתן קורח וועט אים
אויפנעמען מיטן ברייטן ברוך־הבא, וועט אים בעטן זיצן, וועלן מכבד
זיין מיט טיי אדער מיט איינגעמאכטס, אויספרעגן בא אים, וואס הערט
זיך עפעס נייס... ער, שמואל שמעלקיס, וועט זיצן ווי אף הייסע קוילן,
וועט זיך אויפבינדן און פארבינדן עטלעכע מאל דאס האלדזטיכל. ער
וועט זיך בעת מעשה פילן, ווי א מענטש, וואס קלייבט זיך באדן, שטייט
שוין א נאקעטער און האט מורא צו שפרינגען אין וואסער אריין. וועט
ער זיך אננעמען מיט די לעצטע כוחות און וועט געבן א זאג:
  
― איך האב צו־נ־אייך, רב נתן, א בקשה, מכחן פראצענט, הייסט
עס...
    
ער וועט נאך נישט ענדיקן זיין בקשה, וועט זיך בא רב נתנען אויפעפענען דאס שווארצאפלדיקע אויג און עס וועט אנהייבן קאכן:
    
― ניין, ניין! אלצדינג יא, נאר דאס נישט! וואס פאר א מאדע
― נישט צאלן קיין פראצענט! פראצענט איז געלט, און געלט איז נישט
שמעלט ― פכע! דיין שווער איז געווען, זאל מיר מוחל זיין, א „קאפע־יעטשניק״, געזשעברעט, געפראצעט, צוליב וועמען? צוליב אט די דאזיקע שמויגערס, די לאמטערנשיסערס, וואס דרוקן אף די בלעטער און
ווייסן נאר טרענצלען געלט, פלעכטן קערבלעך, און קומט צו פראצענט,
איז פכע! יאסעפיץ, ווו ביסטו, וואס זאגסטו דערויף?
    
וועט זיך באווייזן יאסעפיץ מיט טרוגעניעוון און מיט דארווינען,
וועט אויסשנייצן די נאז מיט צוויי פינגער, וועט זיך אפווישן מיט דער
פאלע און א זאג טאן:
    
― ס׳איז גאר נישטא וואס צו ריידן!...
    
אט אזוי וועט זיך אויסלאזן זיין וויזיט צו רב נתן קורח מיט אומזיסטע בלוטצאפעניש, אומזיסטע בזיונות. און דאך גייט ער צו אים, ווי
א פארמשפטער צום טויט. נאר נייענדיק כאפט ער זיך ארויף פריער אף
  
דער פאסט און באקומט דאס גוט בלאט און דערזעט די גוטע בשורה,
ווי מיר ווייסן שוין, און ער בלייבט שטיין אין מיטן גאס און לייענט
נאכאמאל און נאכאמאל, און גלייבט נישט זיינע אויגן, און שפאנט
ווייטער.
  
יא. דאס איז געווען א ווונדערלעכער, זעלטענער פרימארגן, וואס האט
זיך אנגעהויבן מיט שווארצע וואלקנס און געענדיקט זיך מיט א לויטערער
זון. דאס איז געווען א פרימארגן, וואס האט זיך אנגעהויבן מיט א „איס־פאלניטעלנע ליסט״ און אויסגעלאזט מוט א „יובילעום״.
  
ז
  
שמואל שמעלקיס און גראף טאלסטאי
    
„יובילעום״...
    
דאס דאזיקע זיסע ווארט האט זיך שטיל אריינגעשליטלט, ווי אף
בוימל, צו אונדזער העלד אין הארצן אריין, האט אים געווארעמט, ווי
א גוטער וויין, ווי א באלזאם צו די ביינער, און א ביסל פארשכורט.
    
„מיין יובילעום?!׳׳... ― אזוי טראכט זיך שמואל שמעלקיס מיט
טרערן אין די אויגן און פארגעסט אין דער מינוט דעם גביר רב נתן קורח
מיט דעם אדוואקאט קאפל, און ער איז זיי מוחל די שפיכות־דמים, און
איז מוחל אלעמען פאר אלע פינף און צוואנציק שווערע ביטערע יארן,
פאר אלע קלעפ פון גאט און פון לייטן, ― אלצדינג איז פארגעסן געוואר.
אצינד! און שמואל שמעלקיס בריהט זיך שוין נישט, זוכט שוין נישט
קיין סטעזשקעס; ער שפרייזט איבער דער כתרילעווקער בלאטע, גלייך
ווי אף דער בעסטער בריק, און לייענט די ליבע זיסע ווערטער פונעם
אומבאקאנטן פריינט, וואס האט דערמאנט דער וועלט, אז ס׳איז פאראן
ערגעץ א שמואל שמעלקיס, וואס איז היינט א בעל־שמחה, א בעל־יובל,
א יובילאר, ― און ער פילט נישט די ערד אונטער זיך, און ער כאפט
זיך צום בלאט נאכאמאל, און זיינע אויגן פאלן אף א נייעם נאמען אינעם
זעלבן בלאט ― גראף ל. נ. טאלסטאי. אלזא, צוויי יובילעומס, צוויי יובי־לארן: גראף לעוו ניקאלאיעוויטש טאלסטאי פון יאסנע פאליאנע און ער,
שמואל שמעלקיס פון כתרילעווקע! כא־כא־כא!
און ער צעלאכט זיך ניט ווילנדיק צו זיך אליין: ווי קומט ער, אזא
קליין ווערעמל, קעגן א וויזלטיר? ווי קומט ער, דאס קלענסטע שטערנדל, קעגן דער גרויסער פלאמענדיקער זון, וואס באשיינט די גאנצע
וועלט? און פונדעסטוועגן ― אט זעט איר דאך ― שטייט זיין נאמען,
שמואל שמעלקיס, אינאיינעם מיטן ריזיקן גלית הפלשתי פון דער וועלט,
מיטן גראף טאלסטאי!...
    
און (א, זינדיקער מענטש!) עס כאפן אים אונטער זיינע געאנקען
און טראגן אים אוועק, ווי אלע מאל, ווייט אין הימל אריין, אינעם
עולם הדמיון, און ער פרעגט זיך: „לאמיר זען, פאר וואס ניט?... און
לאמיר שמועסן דאס אייגענע ווידער א מאל צוריק ― פאר וואס טאקע
ניט?... שוין זשע איז ער, דעך אומבאדייטנדער שמואל שמעלקיס,
נישט כמעט דאס זעלבע אין דעם קליינעם פינצטערן כתרילעווקע, וואס
טאלסטאי פאר דער גרויסער ליכטיקער וועלט? טאלסטאי, די גרויסע
פלאמענדיקע זון, האט באלייכט מיט איר מוראדיקן פייער די גאנצע
ערד, און ער, דאס קליינע שטערנדל, האט ער דען ניט באלייכט מיט
זיין קליין פייערל א קליין שווארץ פינטעלע אף דער ערד, וואס מע
רופט דאס כתרילעווקע? ווער איז געווען דער ערשטער, וואס האט
געגעבן צו וויסן דער וועלט, אז ס׳איז גאר פאראן ערגעץ א כתרילעווקע,
און אז אין כתרילעווקע איז פאראן א בלאטע, און אז אין דער בלאטע
טיאפקען ארום מאדנע מינים נפשות, קליינע מענטשעלעך, וואס קוועטשן
און וואס דריקן און וואס פרעסן און וואס פרעסן איינס דאס אנדערע
מחמת הונגער און מחמת פינצטערניש און מחמת נויט און מחמת ענגשאפט און מחמת עפוש? ווער איז געווען דער ערשטער, וואס האט
באוויזן, וואס פאר א פערל עס וואלגערן זיך אט דווקא אין דער דאזיקער
בלאטע, אט דווקא אינעם דאזיקן פינצטערניש, אט דווקא אין דעם דאזיקן ענגשאפט און דעם דאזיקן עפוש?״...
  
ח
    
עס שיטן זיך מזל־טובס און מתנות, ווי פון א ראזשעק
  
און שפרייזנדיק שוין מיט גאנץ ברייטע שפאן איבער דער כתרילעווקער בלאטע מיט אזעלכע געדאנקען, פרעגט ער בא זיך אליין א
קשיא, א כתרילעווקער קשיא:
    
― וואס וואלט גאט געארט, למשל, ווען די היגע קליינע מענטשעלעך זאלן מאכן אין כתרילעווקע א טארעראם מיט זיין יובילעום
פונקט אזוי ווי דארט, להבדיל, די אומות העולם מיט דעם, להבדיל,
גרויסן לעוו טאלסטאי?... פאר וואס ניט? און לאמיר שמועסן דאס
אייגענע ווידער א מאל צוריק: פאר וואס טאקע ניט?... און פון דער
מחשבה צו דער מעשה איז דאך בא אונדזער העלד, אזוי ווי בא אלע
כתרילעווצעס, נישט מער ווי איין שריט ― און עס שטעלט זיך אים
שוין פאר אין דער מחשבה א קאכעניש, פונקט ווי מיטן גראף טאלסטאי:
א געוואלד, א רעש, א געפילדער, עס טוט זיך חושך:
    
― מזל־טוב! שמואל שמעלקיס איז היינט א בעל־שמחה!
    
― א גוט יום־טוב! שמואל שמעלקיס איז היינט א יובילאר!
    
אין שטאט איז געווארן ליהודים! ששון ושמחה! די קרעמער
האבן צוגעשלאסן די קלייטן, מלמדים האבן צעלאזט די חדרים. אלע
פונעם רב ביזן שמש, פונעם שוחט ביזן בעל־עגלה, האבן זיך צונויפגעזאמלט, געקומען צו אים אין שטוב אריין אים אפגעבן מזל־טוב.
נאר עפעס ברעקלט מען זיך און מע קוויינקלט זיך, גלייך ווי זיי וואלטן
זיך פארענטפערט:
    
― מיר האבן גאר נישט געוווסט, הייסט עס, אז ס׳איז היינט אזא
טאג. דאס הייסט, מיר האבן געוווסט, פאר וואס זאלן מיר ניט וויסן?
נאר מיר האבן אלץ געווארט, הייסט עס, ביז ס׳וועט קומען די צייט...
ביז׳ן יובל אריין, הייסט עס...
    
נאר וואס איז דאס געווארן פלוצעם אזא שטופעניש מיט אזא
קוועטשעניש מיט א שושקעריי? אהא! דער גביר רב נתן קורח אליין
מיט זיין כבוד איז אויך געקומען צו שמואל שמעלקיס דעם יובילאר
אין שטוב אריין מיט א שיינענדיק פנים, און ― א נס איז געשען, א נס
בתוך נס! הערט א מעשה: צוויי אויגן בא אים, מענטשלעכע צוויי
אויגן! ווו איז אהינגעקומען דאס שרעקלעכע שווארצאפלדיקע אויג?
    
― העכער דרייסיק יאר ― אזוי זאגט רב נתן קורח צום גאנצן
עולם מיט זיין זיס־לאקרעצדיק שמייכעלע ― העכער דרייסיק יאר, אז
איך גיי נישט ארויס מפתח ביתי, נאר צוליב אזא טאג, כע־כע, האב
איך מיך מיישב געווען, ווי זאגט ער, פארט א מענטש, וואס שרייבט
אזעלכע גוטע זאכן, כע־כע, שוין פינף און צוואנציק יאר, קומט אים,
כ׳לעבן, א יישר־כוח מיט א מתנה, כע־כע...
    
און ער דרייט זיך אויס מיטן פנים צוריק:
    
― יאסעפיץ, וואס זאגסטו?
    
וואקסט אויס יאסעפיץ, מע ווייסט נישט פון וואנען, שנייצט אויס
די נאז מיט צוויי פינגער און ווישט זיך אפ מיט דער פאלע.
    
― ס׳איז גאר נישטא וואס צו ריידן!...
    
נאכדעם ציט ארויס דער גביר רב נתן קורח א ווייסן בויגן פאפיר
פון בוזעם־קעשענע און דרייט אויס דאס פנים צום בעל־היובל:
    
― נא דיר און בלייב דיר בא דער דירה מיט די צוויי גאנקעס, וואס
דארף איך זיי? איך האבן גענוג, כע־כע... יאסעפיץ, וואס זאגסטו?
    
― ס׳איז גאר נישטא וואס צו ריידן...
    
און דער עולם הערט, און קיינער ווונדערט זיך נישט, גלייך ווי
עס דארף אזוי צו זיין... נאר ווער שטייט עס הינטערן גבירס פלייצעס
און כעכעקעט אים אונטער? עפעס זייער א קענטלעכער פארשוין! שוין
זשע איז דאס קאפל דער אדוואקאט? ווו איז אהינגעקומען זיין הינטיש
פנים? און ער האווקעט גאר נישט, און ער כאפט שוין ניט אזוי, און
ער רעדט ווי א מענטש:
    
― אט האט איר אייך צוריק אייער פראדאזשנע אטא, מיט דער
וואדאוולאדעניע אטא, מיט די אלע איבעריקע שפארגאלן, נא אסנאווא־ניע סטא טרידצאט פיאטאי סטאטי טאמא דיעסיאטאווא טשאסטי פער־וואי סוואדא זאקאנאוו גראזשדאנסקיך...
    
און דער עולם הערט און קיינער ווונדערט זיך ניט, גלייך ווי עס
דארף אזוי צו זיין... און בחורים קומען אן, און מיידלעך קומען אן,
דעפוטאציעס, מיט דעפוטאציעס, מיט דעפוטאציעס! ווער מיט א לאר־בער־קראנץ, און ווער מיט אן אדרעס, און ווער מיט א שיר, פארפאסט
פון נאך גאר א יונגן משורר אין כתרילעווקע. היינט מתנות ― א בארג
מיט מתנות: טישטעכער און האנטעכער, און גאנצע שטיקער מאטעריע, און גאנצע קעפלעך צוקער, און פארחתמעטע פלעשלעך כרמל־וויין,
און קאסטנס מיט געפעס, און קעסטלעך מיט זילבער, און א שווערע
מאסיווע גאלדענע פעדער האט אים יאסל דער גאלדשמיד, א ייד א יא־דישליווער און מיט גראבע ליפן, אונטערגעטראגן און זאגט צו אים
מיט א הייזעריק קול:
    
― זהב טהור... זעקס און פופציקסטע פרווו... עובר לסוחר...
מע קאן זי פארזעצן...
    
און נאכדעם הייבן אן גיין „וויגרישנע בילעטן״, און פאקעטן האבן
זיך געגעבן א שאט, ווי פון אן ארבל. וואס איז דאס? דאס איז געלט.
מעות מזומנים!
    
און דער עולם שטייט און הערט, און קיינער ווונדערט זיך נישט,
גלייך ווי עס דארף אזוי צו זיין... און ער קוקט זיך ארום, זוכט מיט
די אויגן חנהן. ווו איז זי ערגעץ? אט איז זי מיט די קינדער. זי שטייט
און באטראכט די האנטעכער מיט די טישטעכער מיטן איבעריקן בעל־הבתישקייט, און ער טראכט זיך: „די האנטעכער מיט די טישטעכער זיינען
בא איר טייערער פון ווייס איך וואס... א פרוי בלייבט א פרוי״...
און ער באגעגנט זיך מיט אירע אויגן, וואס זיינען נאך אלץ פול מיט
ליבשאפט, און עס דאכט זיך אים, אז זיי זיינען נאס.
    
― חנה, דו וויינסט? איצטער וויינסטו?
    
― חלילה!... אדרבה!... מיינע טאטע־מאמע זאלן איצטער
אויפשטיין...
    
און שטילע מילדע טרערן קייקלען זיך אף איר צעקנייטשט, נאר
אלץ נאך שיין געזיכט. נאר דא קומט אן דאס יינגסטע, דאס ליבסטע און
דאס שענסטע, רייזעלע די מיזינקע, מיט איר שפראך:
    
― העטי מעטי קאפעטילע אי קייפי טיעטי פעטעלי.
    
און פאטער און מוטער צעלאכן זיך, און אלע קינדער לאכן. נאר
פלוצעם ווערט א טומל מיט א פאטשעריי אין טיש:
    
― שא! שאט! שטיל זאל זיין! לאזט הערן, וואס מע רעדט!
    
― ווער רעדט?
    
― איך רייד!
  
מ
  
וואס טוט מען מיט אזוי פיל געלט?
    
ווער איז דער ייד? דאס איז נחמיה, אן ארעם־בחור, א שטיקל עזות־
 מחוצף־פנים, האלט א דרשה לכבוד דעם בעל־היובל. אן אנדערס מאל
וואלט אזא שייגעץ, אזא קבצניוק, אפילו נישט געוואגט עפענען א מויל
פאר קיין עין הרע אזא אן עדה מיט מענטשן. נאר איצט, אין אזא טאג...
    
און נחמיה דער ארעם־בחור, דער עזות־מחוצף־פנים, רעדט פאר
פייער און פאר וואסער. לייגט די נגידים ארצה און הייבט די ארעמע
לייט העכער הייזער, און דעם יובילאר ― ביזן הימל. און דער עולם
הערט און שווייגט, און קיינער ווונדערט זיך נישט, גלייך ווי עס דארף
אזוי צו זיין... און תיכף נאך נחמיהן שטייט אויף חיים, און נאך
חיימען שטייט אויף בן־ציון, אלע יונגע לייט, און אלע ריידן איינער
שענער פונעם אנדערן, איטלעכער וויל זיך אויספיינען פארן עולם מיט
זיין צינגל און מיט זיינע קענטענישן. איינער א בחור מיט א פאטשיילע
און מיט א שיינעם התוך־הדבור האט זיך אוועקגעשטעלט און דערמאנט
דעם עולם, אז היינט יום־טובט די וועלט, אייגנטלעך, צוויי ימים טובים,
צוויי יובילייען. און ער פארגלייכט דעם גראף טאלסטאי צו, להבדיל,
שמואל שמעלקיס: אזוי ווי דער, אזוי יענער האט תמיד איז זינען
געהאט נאר טובת־הכלל: אזוי ווי דער, אזוי יענער האט קיינמאל קיין
הנאה נישט געהאט פון זיינע ווערק... שטייט אויף נאך איינער. א בחור
מיט גרויסע ציין און מיט א שטארקן באריטאן, און ווייזט אויף מיט זיין
שכל־הישר און מיט זיין כוח־הדיבור, אז טאלסטאי דארף נאך הייצן די
חרובע בא שמואל שמעלקיס, ווארעם דער גראף טאלסטאי, אז מיר
זאלן וועלן גוט באטראכטן, האט זיין אייגנס כאטש א יאסנע פאליאנע,
און ער, שמואל שמעלקיס, וואס האט געהאט ביז אהער? דלות האט
ער געהאט, איך בעט אייך איבער אייער כבוד, דלות!
    
פלוצעם הערט זיך א קול פון די בעלי־בתים!
    
־ גענוג אייך שוין, יונגע צוצקעס, צו שלייפן די צינגלער און
ארויסווייזן אייער בריהשאפט! מע ווייס, אז איר קאנט ריידן, מע ווייס!
צייט מע זאל זיך נעמען צו א תכלית. יידן! לאמיר קארשט געבן
א טראכט, וואס זאל מען טאן מיטן ביסל מזומנס?
    
שטייט אויף איינער א פיינער בעל־הבית:
  
― מע דארף אים פארזארגן מיט פרנסה, מיט א געשעפט, עפענען
א קראם, פון שניט און פון צעלניק און פון באקאליי און פון זאליאז...
    
שטייט אויף נאר איינער, אויך א פיינער בעל־בית, און טוט זיך
א זאג:
    
― א קראם טויג נישט. א וויינשענק. דאס בעסטע איז א וויינשענק.
― ניעדוויזשימאסט! ― שרייט נאך איינער, א בעל־הבית מיט א
גרילצנדיקער שטימע. ― הייזער! הייזער דארף מען אים קויפן און לאז
ער זיך זיצן און שרייבן.
    
― א מאיאנטיק! ― שרייט נאך איינער גאנץ הויך. ― א מאיאנטיק! אן אימעניע מיט א הויף און מיט א סאזשלקע און מיט א וואלד,
א סאסנאווע וואלד!
    
― סאסנע איז בלאטע! ― שרייט איינער נאך העכער. ― דעמב!
דעמב איז געלט!
    
― בהמה! ― ווערט איינער שיער נישט צעריסן שרייענדיק ― וואס
טויג אים געלט? געזונט ― דאס איז דער עיקר!...
    
און ער אליין, דער בעל־יובל, אים פרעגט מען גארנישט. ער קוקט
יד איבער מיטן ווייב, מיט חנהן. חנה שטייט. באטראכט די טישטעכער
מיט די האנטעכער מיטן איבעריקן בעל־הבתישקייט, און ער טראכט זיך:
„א פרוי איז דיר קיין קאטאוועס נישט! דא האנדלט זיך וועגן א מאיאנטיק, און זי קוועלט אן פון די טישטעכער מיט די האנטעכער!״ און
זייערע אויגן באגעגענען זיך, און עס דאכט זיך אים, אז חנהס אויגן,
וואס זיינען נאך אים פול מיט ליבשאפט, זיינען נאס. און ער וויל
זי פרעגן: „נארעלע, וואס וויינסטו? פרייען דארף מען זיך, נישט וויינען״... און דאס יינגסטע, דאס ליבסטע און דאס שענסטע פון אלע,
רייזעלע די מיזינקע, קאטשעט זיך צו אים, ווי א קאטשקעלע:
    
― העטי מעטי קאפעטילע אי קייפי טיעטי פעטעלי. . .
    
קיינמאל האט דאס דאזיקע העטימעטי־לשון נישט געהאט אזא חן,
ווי איצטער, אין דער מינוט און ס׳גלוסט זיך אים לאכן, ווי ער האט
נאך אף זיין לעבן קיינמאל אזוי נישט געלאכט . . .
  
י
  
דער סוף פון דער קאמעדיע
  
שוועבנדיק אין אזעלכע ליכטיקע הימלען, שפאנט אונדזער העלד,
דעם גראף טאלסטאיס קאלעגע, מיטן בלאט אין דער האנט און קומט־צו
אומבאמערקט אלץ נענטער צו זיך אהיים, און דערזעט פון דער ווייטן
בא זיין שטוב מיט די צוויי גאנקעס אן איינגעלויף פון מענטשן, יידן
מיט ווייבער און קליינע קינדער... און ער וואכט אויף, פון שלאף,
און ער פרעגט בא זיך: „שוין זשע איז דאס אמת, נישט קיין חלום,
נישט קיין פאנטאזיע, אט דאס אלץ, וואס ער האט געזען ביז אהער אין
דעך מחשבה? שוין זשע האבן זיך דאס טאקע צונויפגעקליבן די כתרילעווקער לייט צו פייערן זיין יובילעום?״...
    
און ער קוקט זיך גוט איין, און ער דערקענט צווישן עולם קאפל דעם
אדוואקאט, שוין ווידער מיטן הינטישן פנים, און נאך א סך באקאנטע
פארשוינען דערקענט ער. און עס ווערט אים קשה איין זאך: וואס זיצט
עפעס זיין ווייב חנה מיט די קינדער אינדרויסן אף צונויפגעווארפענע
בעבעכעס, האלט דאס פנים אין די הענט, שאקלט זיך און וויינט?...
ער שטעלט זיך אפ און הערט זיך איין און דערהערט חנהס קול, ווי זי
יאמערט:
    
― זעט, יידישע קינדער, און נעמט אייך אראפ א מוסר, אף וואס
איך בין איבערגעקומען, רב יאסיע דעם נגידס טאכטער!... טאטע־מאמע זאלן איצט אויפשטיין!...
    
בעלי־בתים קוקן זיך איבער, שמוצערן מיט די ליפן. ווייבער שאקלען
מיט די קעפ, ווישן זיך די אויגן מיט די פארטעכער. איינער א ייד א
בעל־הבית שטייט אקעגן קאפל דעם אדוואקאט און טענהט מיט הענט
עפעס זייער געשמאק און אביסל פארשטעלט, אף כתרילעווקער לשון:
    
― אט אזוי ווי דו קוקסט מיך אן, נעם איך צווישן יא און ניין און
צעפאטש דיר פאוואלינקע ,די הינטישע מארדע דיינע, דו כלב שבכלבים, דו
מוסר, דו יאבעדניק, דו פארקויפטע נשמה!
    
נעבעך א רחמנות אף קאפלען! וואס קאן ער ענטפערן אף אזעלכע
מאדנע דבורים? ער טרעט אפ צוריק, קוקט אפן עולם און האווקעט זיך
אפ, ווי ווייט ער קאן:
    
― האוו־האוו־האוו! וואס וויל ער, יידישע קינדער?... אנגעפאלן, טאמער ווייסט איר וואס?... וואס בין איך שולדיק? מיין פרנסה,
חאוו־האוו... מע שיקט מיך, גיי איך... דער סראק האט שוין לאנג
פראסטראטשעט נא אסנאוואניע סטא טרידצאט פיאטאי סטאטי טאמא
דיעסאטאווא טשאסטי פערוואי סוואדא זאקאנאוו גראזשדאנסקיד, האוו־האוו־האוו...
    
דער זייטיקער עולם מישט זיך אריין, טרעטן אן אלע אפן אדוואקאט
מיטן הינטישן פנים: אלע ריידן, אלע שרייען, אלע פילדערן, און אלע
מיט הענט, און אלע אף קאפלען. און אונדזער העלד קוקט זיך איין און
עט זעט אויס פון דער ווייטן, ווי א טיטשקע הינט האבן באפאלן איינעם
א הונט, אלע האווקען, און קאפל האווקעט זיך אפ ... נאר פלוצעם
וואקסט אויס א נייער פארשוין, גאוורילקא דער פריסטאוו, א באשעפעניש מיט א גראבן בויך, ווי א קעסל־פויק. אז ער גייט, טרייסלט זיך
דער בויך. און ריידן רעדט ער זייער געזונט יידיש, נאר ער ווארפט אריין
פון יוצא וועגן א מאל א רוסיש ווארט אויך:
    
― גאספאדא! גאססאדא! אין שול אריין! דארט וועט איך זיך
רייסן, דארט וועט איר זיך בייסן, דארט וועט איר ריידן גער־גער־גער, נישט
א־דא. פאזשאלאיטי וואן, גאספאדא!
    
דער עולם ווארפט אוועק קאפלען, רינגלט ארום דעם פריסטאוו און
מע רעדט מיט הענט און אלע אינאיינעם:
    
― סטייטש, וואשע בלאגאראדיע!
    
― אזא רציחה, פאני!
    
― פאני, היתכן?...
    
― הישמע בזאת?...
    
 * * *
  
פאר גרויס טומל האט, אפנים, קיינער נישט באמערקט אונדזער
יובילאר, מחמת אז ער האט געוואלט צוגיין נענטער צו זיין אומגליקלעכער חנהן און צו זיינע פארגליווערטע קינדער, וואס האבן אויסגעזען
ווי ארויסגעראטעוועטע פון א שרפה, האט ער זיך באדארפט רעכט דורכשטופן דורכן עולם. און אז ער האט זיך שוין דורכגעשטופט דורכן עולם,
איז ער נישט צוגעגאנגען נישט צו זיין אומגליקלעכער חנהן, נישט צו
זיינע פארגליווערטע קינדער. ער האט נאר געזוכט מיט די אויגן אן ארט,
ווו אוועקצוזעצן זיך, ― אזוי מיד האט ער זיך געפילט, אזוי אפהענטיק
און אזוי אויסגעמוטשעט איז ער געווען פונעם דאזיקן ווונדערלעכן פרימארגן.
    
גרויסארטיק, מאיעסטעטיש און ווי מיט א איראניש שמייכעלע קוקט
אראפ פונעם קילן הימל די סוף־זומערדיקע זון אף דער שטאט כתרילעווקע
מיט איר בלאטע, מיט אירע קליינע מענטשעלעך, וואס טיאפקען זיך אין
דער דאזיקער בלאטע, און אפן ארויסגעווארפענעם געזינדל, וואס וואלגערט
זיך מיט די בעבעכעס אינדרויסן, און אף אלע, וואס דרייען זיך דא ארום,
היצן זיך, אמפערן זיך, שטעלן זיך און זיינען גרייט דורס זיין, איינשלינגען איינס דאס אנדערע איבערן גראשן, איבערן גראשן, איבערן
גראשן!...
    
גאנץ אליין, ווי א ווילד פרעמדן, זעען מיר זיצן אף אן ארויסגע־שליידערט בענקל דעם העלד פון דער דאזיקער קאמעדיע. נישט מיר זעען,
ער זאל וויינען, נישט מיר הערן, ער זאל באקלאגן זיך אף עמעצן. נאר
זיינע טיף־טרויעריקע איבערגעצויגענע אויגן קוקן אפן עולם מיט א
פארגעניגנדיקן בליק, גלייך ווי ער וואלט וועלן וויסן, אויב עס איז נישט
קיין חלום אט דאס אלץ, וואס ער זעט אט־דא און וואס ער הערט
אט־דא?...
    
― זאגט נאר, גוטע, ליבע מענטשן, איז דאס נישט קיין חלום?...
    
ניין. ס. ס׳איז נישט קיין חלום...
    
ליידער איז דאס נישט קיין חלום!...
    
און ער ווישט זיך מיט דער קאפאטע די גרויסע קאלטע טראפנס
שווייס, וואס קייקלען זיך פון זיין שטארק געקנייטשטן שטערן.
    
געשריבן אין יאר 1908
א
    
גאמבעטא איז געווען א ייד, וועלוול איז געווען א ייד; גאמבעטא
איז געווען א בלינדער אף איין אויג, וועלוול איז געווען א בלינדער אף
איין אויג; גאמבעטא איז געווען אן אדוואקאט, וועלוול איז געווען אן
אדוואקאט. דער גאנצער חסרון איז, וואס יענער גאמבעטא איז געזעסן
אין פאריז, און דער גאמבעטא ― אין כתרילעווקע. און אפשר איז דאס
נאר א מעלה, נישט קיין חסרון? ווארעם לאמיר זיך נישט נארן, וואס
וואלט געטאן, למשל, דער פאריזער גאמבעטא אין כתרילעווקע? און
 וואס וואלט געטאן דער כתרילעווקער גאמבעטא אין פאריז? א סך גלייכער,
וואס דער פאריזער גאמבעטא איז געבליבן זיצן אין פאריז, און דער
כתרילעווקער גאמבעטא איז געבליבן זיצן אין כתרילעווקע און זיצט
דארט אפשר עד היום הזה.
    
ערשטנס, האט ער בא אונדז א נאמען פון דעם גרעסטן קאפ־מענטש;
ער זאל נישט זיין קיין ייד, וואלט ער געווען, זאגט מען, א מיניסטער;
און מיר דאכט זיך, אז ס׳איז א סך געזינטער, אז מע זאגט אף א מענטשן,
אז ער וואלט געקאנט זיין, איידער אז ער איז שוין, ווארעם אז יענער איז
שוין, איז ער שוין, און דער וואס איז נאך נישט, קאן נאך זיין; ער
האט ביד, הייסט ער... והשנית, האט ער בא אונדז שיין פרנסה און
דווקא בכבוד. דאס הייסט, נישט אלעמאל בכבוד, ווארעם א מאל מאכט
זיך, מע האט בזיונות אויך, נאר מיט וועמען מאכט זיך נישט קיין בזיונות?
ווער קאן זיך דאס בארימען, אז ער האט אף זיין לעבן נישט געהאט קיין
אומכבוד? ווו איז דאס דער חכם און דער בריה, וואס קאן מאכן אזוי,
אז ער זאל קיינמאל פון קיינעם קיין בזיון נישט האבן? איך רייד שוין
 
 