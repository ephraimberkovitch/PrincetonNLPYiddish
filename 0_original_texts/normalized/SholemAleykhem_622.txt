 
 מעשיות פאר יידישע קינדער: דאס פארפאלק  
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
  
א.
  
ד י  ש ר ע ק ל ע כ ע  נ א כ ט.
    
דאס איז געווען אין איינע פון די פינצטערע, בלאטיקע, פאר־פסח־דיקע נעכט. אלץ איז געווען איינגעהילט אין פינצטערניש. אלץ איז
געשלאפן. שטיל און רויק איז געווען ארום און ארום אפילו א פיש
אין וואסער האט גערוט, מורא געהאט ארויסשטעלן דעם קאפ אף גאטס
וועלט אין דער דאזיקער פינצטערער, שטילער, רויקער נאכט. אין אזא
נאכט איז פאראן א סך ארבעט פארן בעל־החלומות. ער זשאלעוועט
נישט קיין פארבן, שיט מיט דער פולער האנט פאנטאזיעס, וואס נישט
געשטויגן, נישט געפלויגן, און פירט צונויף א וואנט מיט א וואנט.
    
די חלומות, וואס דער העלד פון דער דאזיקער געשיכטע האט געזען אין יענער נאכט, זיינען געווען משונה־מאדנע ווילדע חלומות! א
גאנצע נאכט האבן זיך אים געפלאנטערט עופות, הינער, גענדז און
קאטשקעס. איינער א האן, א רויטער, נאך גאר א יונגיטשקער, נאר א
גרויסער עזות־פנים, שפרינגט אים מיט חוצפה אין די אויגן אריין, לאכט
און זינגט אים עפעס א מאדנע לידל:
    
 קו־קא־רי־קו. לאנגע נאז!
    
 מ׳עט דיך פאקן ווי א האז!
    
 מ׳עט דיך בינדן, מ׳עט דיך שלאגן,
    
 מ׳עט דיך לייגן אף א וואגן,
    
 מ׳עט דיך מוטשען אן א סוף,
    
 מ׳עט דיך קוילען ווי אן עוף!..
    
דאס לידל לאזט אויס דער רויטער האן מיט א קוקאריקו, און עס
דאכט זיך אויס אונדזער העלד, אז די עופות, די גענדז מיט די קאטשקעס, וואס דרייען זיך ארום אים, קוואקען, גאגאטשען און לאכן אף
משונה־מאדנע קולות, און אזוי שטארק, אז ער ווערט אויפגערעגט, טוט
זיך א לאז צום האן צום שייגעץ, און פאר גרויס כעס כאפט ער זיך
אויף מיט א מוראדיק הארצקלאפעניש און דערהערט א רעש, א טומל,
א גערודער, א קלאפעריי פון פיס, א שיין פון א ליכט, און קולות ווילדע, אומבאקאנטע קולות: „נישט דער!... אט דער!... יא־יא!...
נעמט אים!... כאפט אים!... בינדט אים!... פאוואליע די פיס!...
ברעכט אים נישט אויס קיין פוס!... אט אזוי!... פארטיק?... נו,
ריר זיך! ריר זיך!... די נאכט שטייט נישט!... מארש אין וואגן
אריין!...״ און ער דערפילט געזונטע הענט, ווי אייזערנע צוואנגען,
האלטן אים, בינדן אים, דרייען אים צונויף די פיס, און מע טוט אים
א כאפ־אויף אין דער לופטן און א ווארף־אריין אין א ברייטן הויכן
וואגן אריין. אין וואגן ליגט נאך א נפש, אזוי ווי ער, דאכט זיך, א נקבה,
און ציטערט מיט אלע אברים. צוויי מענטשן דרייען זיך ארום זיי. איינער ― א פרא־אדם. אן א היטל, דער אנדערער ― אויך א פרא־אדם
מיט א קוטשמע אפן קאפ. דער וואס אן דעם היטל שטייט הינטן, באטראכט דעם וואגן, די רעדער, די פערדלעך. און דער וואס מיט דער
קוטשמע האט זיך ארויפגעזעצט אפן וואגן, און גלייך צו זיי אף די
פיס, און מיט אזא רציחה, אז זיי האבן זיך דערזען מיט יענער וועלט...
    
― גיב נאר אכטונג, זיי זאלן זיך בא דיר נישט אויפבינדן, נישט
ארויסגליטשן, נישט אראפשפרינגען. דו הערסט, צי ניין?
    
אזוי זאגט דער, וואס אן דעם היטל, צו דער קוטשמע, און די
קוטשמע ענטפערט נישט. ער דערלאנגט א רעכטן שמיץ די פערד, און
דער וואגן רירט.
  
ב.
  
ד י ג ע פ א נ ג ע נ ע  ש ל י ס ן  ק ע נ ט ש א פ ט
    
  א י ן  ג ע פ ע נ ק ע נ י ש.
    
וויאזוי זיי האבן איבערגעלעבט די דאזיקע נאכט און נישט אויסגעגאנגען אפן וואגן פאר שרעק אליין ― איז טאקע נאר א נס מן
השמים. ווו זיינען זיי? וווהין פירט מען זיי? און פארוואס? פארווען?...
    
איבער גרויס פינצטערניש האבן זיי אפילו נישט געקאנט זיך רעכט
אנקוקן. ערשט, אז ס׳האט אנגעהויבן צו טאגן, האבן זיי גענומען באטראכטן איינס דאס אנדערע און דורכשמועסן זיך שטילערהייט.
    
― גוט מארגן, מאדאם!
    
― גוט מארגן, גוט יאר!
    
― איך וואלט געמעגט שווערן, אז איר זייט פון אונדזערע... פון
די אינדיאנער...
    
― איר פארשפארט שווערן, מע גלייבט אייך אן א שבועה...
    
― איך האב אייך באלד דערקענט, נאך די קארעלן.
    
― דאס באווייזט, אז איר האט אן אויג.
    
עס גייט אוועק עטלעכע מינוט. נאכדעם רופט ער זיך אן צו איר
ווידער א מאל:
    
― מאדאם! ווי פילט איר זיך?
    
― אזא יאר אף מיינע שונאים!
    
ער לאזט דורך נאך א וויילע און רוימט איר איין א סוד אפן אויער.
    
― מאדאם. איך וויל אייך עפעס פרעגן.
    
― פרעגט.
    
― אין וואס באשולדיקט מען אייך?
    
― דאס אייגענע, וואס אייך.
    
― איך מיין, וואס האט איר אזוינס פארזינדיקט?
    
― דאס אייגענע, וואס איר.
    
― מיר שיינט, אז איר זייט מיר עפעס ווי ברוגזלעך?
    
― ברוגזלעך? נאכאל! ער האט זיך אוועקגעזעצט בא מיר אף די
פיס, אז סע שפארן מיר די אויגן פון קאפ, און זאגט נאך, אז איך בין
ברוגזלעך!
    
― וואס רעדט איר דאס, מאדאם? איך זיץ בא אייך אף די פיס?
    
― ווער דען זיצט?
    
― דאס איז ער! אט דער פרא־אדם מיט דער קוטשמע, פארכאפט
זאל ער ווערן!
    
― אזוי גאר? און איך האב געמיינט, אז דאס קוועטשן, וואס סע
קוועטשט מיך, איז פון אייך. האט קיין פאריבל נישט טאמער האב איך
אייך באליידיקט.
    
דאס איז אינגאנצן וואס זיי האבן געקאנט זאגן איינס דעם אנ־
  
דערן, ווארעם עס כאפט זיך אויף די קוטשמע, ווי פונעם שלאף, און
שמייסט, שמייסט די פערד מיט כעס. דער וואגן שפרינגט־אונטער, די
צוויי אינדיאנער הערן זיך צו, ווי עס טרייסלען זיך בא זיי אינעווייניק
די געדערים. פלוצים שטעלט זיך אפ דער וואגן, און זיי דערזעען פאר
זיך אזעלכעס, וואס זיי האבן נאך אף זייער לעבן נישט געזען קיינמאל.
  
ג.
  
פ ו ן  א יי ן  ג ע פ ע נ ק ע נ י ש  א י נ ע ם  א נ ד ע ר ן.
    
דאס ערשטע מאל אף זייער לעבן איז זיי אויסגעקומען צו זען אף
איין ארט אזויפיל פערד, בהמות, קעלבלעך, חזירים, און מענטשן, אן
א שיעור מענטשן! אלערליי וואגנס מיט אונטערגעהויבענע שטעקנס,
פול מיט פארשיידענע סחורות, ברויט און לעבעדיקע זאכן: הינער, גענדז
און קאטשקעס, אנגעפאקט איינס אף דאס אנדערע. דארט, אין דער
זייט, איינער אליין אף א וואגן, ליגט א געבונדענער דבר־אחר און פראטעסטירט, קוויטשעט מיט אזעלכע משונה קולות, אז מע קאן טויב ווערן.
נאר ווער הערט אים? אלע לויפן, אלע ריידן, אלע זיינען פארטארעראמט.
― ס׳איז א יריד.
    
אהערצו האט זיי געבראכט צופירן דער פרא־אדם, וואס מיט דער
קוטשמע, ארויסגעקראכן פונעם וואגן און גענומען באברען זיך מיט די
געפאנגענע. און די געפאנגענע האבן זיך אויפגעכאפט. דערפילט א
מאדנע הארצקלאפעניש: „וואס וועט ער טאן מיט זיי, אט דער פרא־אדם? אפשר אויפבינדן? באפרייען און לאזן גיין, ווו די אויגן וועלן
טראגן?״... אך, אומזיסט איז געווען זייער פרייד ― ער האט זיי
נאר ארויפגערוקט אביסל העכער, אפנים, אז מע זאל זיי בעסער קאנען
זען? אזא בזיון! אזא בזיון!... און אפשר, אז מע וויל רעכענען דאס
אייגענע צוריק, קאן זיין, אז עס איז גלייכער, וואס אלע זעען זיי! אדרבה,
לאז די וועלט זען! אפשר וועט זיך געפינען א גוטע זעל, וואס וועט
צוגיין, זיך אננעמען זייער קריוודע און א פרעג טאן בא דעם פרא־אדם:
פארוואס? פארווען?
    
אזוי האבן זיי געטראכט נעבעך די אומשולדיקע געפאנגענע ― און
גלייך ווי זיי האבן געטראפן: עס האט זיך טאקע געפונען א גוטע זעל,
עפעס איינע א גראבע, מיט א טערקישער שאל. זי גייט־צו, טוט א טאפ
אין וואגן און א זאג צו דער קוטשמע:
    
― דאס האסטו געבראכט צו פירן דאס פארפאלק?
    
― וואס איז דיין עסק?
    
― אינדיאנער?
    
― וואס דען, טערקן?
    
― וויפל הייסטו זיך געבן פאר זיי?
    
― ווו האסטו אזויפיל געלט?
    
― איך זאל נישט האבן קיין געלט, טא צוליב וואס וואלט איך
זיך אוועקגעשטעלט ריידן מיט אזא כאם, ווי דו ביסט?
    
אט אזוי שמועסן זיך דורך די טערקישע שאל מיט דער קוטשמע,
און עס גייט אוועק בא זיי א דינגעניש אף לאנג. דער פרא־אדם, וואס
מיט דער קוטשמע, איז קאלט ווי אייז, די טערקישע שאל היצט זיך,
שפרינגט אפ אלעמאל און גייט אוועק, און קומט אבער באלד צוריק.
און ווידעראמאל נעמט מען זיך דינגען, אזוי לאנג, ביז די קוטשמע
ווערט אין כעס, און מע הייבט זיך אן שילטן. דאס פארפאלק דערווייל
ווארפט זיך דורך מיט א פאר ווערטער:
    
― מאדאם! איר הערט, צי ניין?
    
― איך הער, וואס דען? איך הער נישט?
    
― עס האלט דערביי, מע זאל אונדז, אפנים, אויסקויפן פון געפענקעניש?
    
― אזוי ווייזט דאס אויס.
    
― וואס־זשע דינגט זי זיך פאר אונדז, ווי מע דינגט זיך פאר גענדז?
    
― אז אך און אז וויי!
    
― לאזן זיי זיך שלאגן קאפ אן וואנט, אבי מיר זאלן ארויס פריי.
    
― אמן הלוואי!
    
דאנקען גאט, די טערקישע שאל האט שוין אריינגעלייגט די האנט
אין קעשענע, נעמט ארויס געלט.
    
― הכלל, איז נישט ווינציקער?
    
― נישט ווינציקער.
    
― דאס איז שוין דאס לעצטע שבלעצטע?
    
― דאס לעצטע שבלעצטע.
    
― אפשר... שא, שא! זע־נאר א רציחה פון א מענטשן! נא דיר
געלט. נא!
    
און דאס פארפאלק גייט איבער פונעם רשות פון דעם פרא־אדם
מיט דער קוטשמע אין רשות פון דער גראבער מיט דער טערקישער שאל,
דאס הייסט, אייגנטלעך, פון איין געפענקעניש אינעם אנדערן, ווי מיר
וועלן זען ווייטער.
  
ד.
  
צ וו י ש ן  וו י ל ד ע  מ ע נ ט ש ן.
    
וויבאלד מע האט זיי געבראכט אפן נייעם ארט, אזוי האט מען
זיי באלד אויפגעבונדן, און מיט פרייד האבן זיי דערפילט די ערד אונטער זיך. זיי האבן גענומען אויסגלייכן זיך די ביינער און ארומשפאנען
הין און צוריק, אויספרווון אף וויפל די פיס דינען זיי נאך, און פאר
גרויס שמחה האבן זיי גארנישט באמערקט, אז זיינען נאך גאנץ ווייט
פון דער אמתער פרייהייט. ערשט א מינוט שפעטער האבן זיי זיך ארומגעקוקט, אז זיי זיינען אין געפענקעניש. מע האט זיי אריינגעלאזט
ערגעץ אין א פינצטער ווינקל, פון איין זייט א ווארעמער אויוון, פון דער
אנדערער זייט א קאלטע וואנט, און פון פארנט אפגעצאמט מיט אן
איבערגעקערטן לייטער. און עסן האט מען זיי אוועקגעשטעלט און
טרינקען. און מע האט זיי איבערגעלאזט איינע אליין, ווי עס רעדט זיך,
אף גאטס באראט. באטראכט זייער נייע וווינונג, האבן זיי זיך אוועקגעשטעלט איינס קעגן אנדערן אנגעבלאזן, ווי געוויינלעך ווילד־פרעמדע,
געקוקט, געקוקט און אויסגעדרייט זיך איינס צום אנדערן, מחילה, מיטן
הינטן און צעגאנגען זיך, ער אין איין ווינקעלע, זי אינעם אנדערן, און
מע האט זיך פארטיפט איטלעכער אין זיינע מחשבות.
    
לאנג טראכטן האט מען אבער זיי ניט געלאזט. עס האט זיך געעפנט די טיר פון זייער טורמע און ס׳איז אריינגעקומען פריער די
טערקישע שאל, און נאך איר אלערליי ווייבער, איינע נאך דער אנדערער.
יעדע באזונדער האט די טערקישע שאל אנגענומען בא א האנט, צוגעפירט צו די געפאנגענע, א ווייז געגעבן מיטן פינגער און א זאג געטאן
מיט א שיינענדיק פנים:
    
― געפעלט אייך דאס פארפאלק?
    
― וויפל האט איר אוועקגעגעבן?
    
― שאצט.
    
אלע האבן געשאצט און נישט איינע האט געטראפן. און אז די
 טערקישע שאל האט זיי אנגערופן די סומע, האבן אלע ווייבער געגעבן
א פלעסק מיט די הענט:
    
― טאקע באמת?
    
― מיר זאלן אזוי אלע האבן א פריילעכן, א כשרן פסח!
    
אף די פנימער פון די ווייבער איז געווען אנגעצייכנט קנאה. זייערע בעקלעך האבן געפלאמט. אין די אויגן האט געברענט א פייערל.
נאר עס האבן זיך א שאט געטאן ווינשעוואניעס.
    
― פארניצט געזונט!
    
― זאל אייך ווויל באקומען!
    
― דערלעבט איבעראיאר!
    
― מיט אייער מאן און מיט אייערע קינדערלעך!
    
― אמן! גם אתם! גם אתם!
    
אלע ווייבער גייען אוועק. אין א מינוט ארום קומט אן די טערקישע שאל צוריק און שלעפט מיט זיך איינעם א מאנצביל, א ווילדן
פארשוין, א באוואקסענעם מיט רויטע האר. זי פירט אים צו מיטן
זעלבן שיינענדיקן פנים:
    
― דו ביסט דאך יא א מבין. וואס זאגסטו אף דעם פארפאלק?
    
דער באוואקסענער פארשוין קוקט מיט ווילדע אויגן.
    
― איך בין א מבין? וואס פאר א מבין בין איך?
    
― דו ביסט דאך א ייד פון תורה, און ווו תורה, דארט איז חכמה.
ווי מיינסטו, אשטייגער, ― מעג אונדז שוין גאט געבן א כשרן פסח?
ס׳איז דאך פון זיין ליבן נאמען וועגן.
    
דער באוואקסענער פארשוין גלעט זיך בא די געלע האר, פארגלאנצט די אויגן ארויף, מאכט א פרום פנים:
    
― דער אייבערשטער מעג געבן אלע יידן א כשרן פסח.
    
די טערקישע שאל מיטן באוואקסענעם פארשוין גייען אוועק, און
דאס פארפאלק בלייבט ווייטער אליין. זיי שטייען א וויילע אן לשון,
אנגעבלאזן איינס אף דאס אנדערע, ווי פריער. זי לאזט ארויס א מאדנעם הילך פונעם האלדז. א מין הוסט מיט א קוויטש. ער דרייט אויס
דעם קאפ צו איר:
    
― מאדאם! וואס איז מיט אייך?
    
― גארנישט. איך האב מיך דערמאנט אין דער היים.
    
― נארישקייטן! דאס דארף מען פארגעסן. מע דארף זיך בעסער
ארומקוקן, ווו זיינען מיר און וואס האבן מיר צו טאן?
    
― ווו זיינען מיר? אין דער ערד זיינען מיר. מיר זיינען אף גרויסע
צרות.
    
― דהיינו?
    
― איר פרעגט נאך? איר זעט נישט, אז מע האט אונדז פארקויפט
צו די ווילדע מענטשן, ווי מע פארקויפט הינער, גענדז אדער קאטשקעס?
    
― וואס־זשע וועלן זיי אונדז טאן?
    
― אוי וועלן זיי אונדז טאן! נאך אז איך בין געווען א קליינינקע,
האב איך זיך אנגעהערט שיינע מעשיות, וואס די ווילדע מענטשן טוען
מיט אונדזערע לייט, וואס פאלן אריין צו זיי אין די הענט אריין...
    
― עט! מעשיות!... גלייבט נישט אין קיין בבא־מעשיות...
    
― נישט קיין בבא־מעשיות. איך האב דאס אליין געהערט פון מיין
שוועסטער... מיין שוועסטער דערציילט, אז זיי זיינען ערגער פון די
ווילדע חיות. א ווילדע חיה, אז זי כאפט עמעצן פון אונדז, צערייסט
זי אים און פרעסט אים אויף ― און א סוף; און אז...
    
― טע־טע־טע, מאדאם! איר קוקט אף דער וועלט, דאכט מיר,
שוין צו פעסימיסטיש.
    
― צו וואס?
    
― צו פעסימיסטיש.
    
― וואס הייסט דאס פעסימיסטיש?
    
― דאס הייסט... דאס הייסט, איר קוקט דורך צו טונקעלע ברילן.
    
― ווו זעט איר ברילן?
    
― כא־כא־כא!
    
― וואס לאכט איר?
    
― אוי. זייט איר, מאדאם, א...
    
― א וואס?
    
ער האט איר געוואלט זאגן, וואס זי איז. נאר פלוצים עפנט זיך
די טיר און...
    
לייענט ווייטער.
  
ה.
  
„ה א ל ט ־ ד י ר ־ נ א ־ ד י ר ־ נ ע ם ־ ד י ר!״
    
עס עפנט זיך די טיר און עס רייסט זיך אריין פון דרויסן, ווי א שטורעמווינט, ווי א גאנצער פאלק סאלדאטן, חברה קליינווארג, קונדסים,
מיט רויטע בעקלעך און מיט שווארצע אייגלעך. זיי טוען זיך א לאז
אלע מיטאמאל צום אונטערן־אויוון.
    
― אנו? ווו זיינען זיי? ווו? אטא זיינען זיי, אטאטאט! עי, יענקל!
בערל! וועלוול! אליה! געצל! גיכער! גיכער!
    
און דא הייבט זיך אן פאר אונדזער פארפאלק דער אמתער גיהנם:
צרות און פיין און יסורים און בזיונות אן א שיעור! חברה קליינווארג
זיינען אנגעפאלן אף זיי, ווי די ווילדע פראים, גענומען טאנצן און
שפרינגען ארום זיי, באטראכטן זיי פון אלע זייטן און מאכן פון זיי
חוזק, חוכא וטלולא.
    
― יאסל, זע נאר א נאז! כא־כא־כא!
    
― א נאני! בערל! א נאני!
    
― וועלוול! טו אים א צי בא דער נאז!
    
― באם שנאבל. אליה! אט אזוי א!
    
― שטארקער, געצל, לאז ער אנהייבן שרייען!
    
― איר זייט אלע נאראנים! שרייען ― שרייען זיי נאר דעמאלט,
ווען מע פייפט זיי. זיי האבן פיינט, אז מע פייפט זיי. א סימן האט
איר, אט הייב איך אן פייפן: פיו!
    
דאס פארפאלק בלאזן זיך אן, ווערן רויט, לאזן אראפ די נעז און
שרייען אויס ביידע מיטאמאל:
    
― האלט דיר! האלט דיר! האלט דיר!
    
חברה קליינווארג כאפן אונטער אלע אין איינעם מיט א ווילדן געלעכטער:
    
― האלט־דיר־נא־ריר־נעם־דיר!
    
דאס פארפאלק ווערן נאך מער אנגעצונדן און שרייען נאך העכער:
    
― האלט דיר! האלט דיר! האלט דיר!
    
דאס געפעלט די חברה קליינווארג דווקא זייער שטארק. זיי האלטן
זיך בא די זייטן פאר געלעכטער און שרייען נאך העכער:
    
― האלט־דיר! נא־דיר! נעם־דיר!
    
פון אזא מין וועלן איבערשרייען איינס דאס אנדערע ווערט די
שטוב אנגעפילט מיט אזעלכע קולות, אז עס קומט צו פליען די טערקישע שאל (לאנג לעבן זאל זי!), כאפט אן חברה קליינווארג פארן קארק
און שליידערט זיי ארויס איינציקווייז פון שטוב און טיילט זיי נאך
איין דערביי א פאר גוטע סטוסאקעס און לאזט אויס מיט א לאנגער
קללה:
    
― א שלאק זאל אף אייך קומען, רבונו של עולם, א שרפה, א
מגפה. א כאלערע! ס׳זאל אייך אנכאפן און ס׳זאל אייך קייקלען און
קייקלען און אויסקייקלען אייך איינציקווייז מיט אלע משומדים, זיסער
גאט, און ס׳זאל פון אייך נישט בלייבן ביז פסח קיין שריד ופליט, ליבער פאטער, הארציקער, געטרייער!
    
פטור געווארן פונעם דאזיקן גלות, האט אונדזער פארפאלק נאך
לאנג נישט געקאנט קומען צו זיך. די ווילדע געשרייען מיטן פייפן,
מיטן געלעכטער פון די קליינע ווילדע נפשות זיינען נאך לאנג געשטאנען און געהילכט זיי אין די אויערן. נאכדעם האט ער זיך אנגעהויבן
ארומקוקן, אז ס׳איז נישט קיין תכלית צו טרויערן אפן גלות און נישט
נעמען גארנישט אין מויל אריין. און ער גייט־צו פאוואלינקע צום אנבייסן, וואס מע האט זיי אוועקגעשטעלט, און רופט זיך אן צו איר:
    
― מאדאם! ביז וואנען איז דער שיעור צו שטיין אט אזוי פארזארגט? צייט עפעס איבערכאפן. די וועלט איז אויך א וועלט, כ׳לעבן.
די נשמה אויסשפייען קאן מען נישט. פארגעסט נישט, אז מיר האבן
נאך היינטיקן טאג אין מויל נישט געהאט.
    
― עסט געזונטערהייט. איך ― נישט.
    
― המ... פארוואס? ס׳איז בא אייך היינט א תענית?
    
― נישט קיין תענית, נאר גלאט אזוי.
    
― איר ווילט זיי אפשר אנלערנען? הונגערן? איר וועט נאר מאכן
פון זיך א תל, און ווייטער גארנישט...
    
― איך ווייס נישט, וויאזוי מע קאן עפעס עסן. עס קריכט נישט
אין האלדז אריין.
    
― עס קריכט, עס קריכט. דער ערשטער ביסן איז אן עקבויער.
    
― א וואס?
    
― אן עקבויער.
    
― מאדנע ווערטער בא אייך!
    
― כא־כא־כא!
    
― ווידער כא־כא־כא? וואס איז דער געלעכטער?
    
― איך האב זיך דערמאנט אינעם ברוך־הבא פון די קליינע ממזרים.
    
― אוודאי דארף מען לאכן.
    
― וואס־זשע? וויינען דארף מען?
    
― פארוואס האט איר נישט געלאכט, פעטער, בשעת זיי האבן
געפייפט?
    
― וואס דען האב איך געטאן?
    
― איר האט, דאכט זיך, גענוג געפילדערט!
    
― איך האב געפילדערט? איך?
    
― ווער דען האט געפילדערט? איך?
    
― איר האט די ערשטע אנגעהויבן שרייען: האלט דיר! האלט
דיר! האלט דיר!
    
― האט קיין פאריבל נישט, דאס זייט איר געווען דער ערשטער,
וואס האט אנגעהויבן שרייען: האלט דיר! האלט ריר! האלט דיר!
    
― נו, וואס־זשע איז דא א בזיון, אז איך בין געווען דער ערשטער,
וואס האב געזאגט: האלט דיר! האלט דיר!?
    
― וואס פאר א חרפה איז, אז איך בין געווען די ערשטע, וואס
האב געזאגט: האלט דיר! האלט דיר!?
    
― אז ס׳איז נישט א חרפה. וואס־זשע האט איר אראפגעלאזט די
נאז, מאדאם?
    
― איך האב אראפגעלאזט די נאז?
    
― ווער דען האט אראפגעלאזט די נאז?
    
― אך, ווי גרינג ס׳איז צו זען יענעמס נאז!...
    
אן עבירה, וואס דער דאזיקער אינטערעסאנטער שמועס האט זיך
  
נישט געקאנט ציען ווייטער. מע האט זיי איבערגעשלאגן סאמע אין
מיטן. דאס איז געווען די טערקישע שאל, וואס האט געוועלטיקט אף
זיי אין געפענקעניש, ווי עס שטייט געשריבן ווייטער.
  
ו.
  
ד י  ע ק ז ע ק ו צ י ע  פ ו ן ד י וו יי ב ע ר
    
די טערקישע שאל איז נישט געווען די איינציקע, וואס האט געוועלטיקט אף זיי אין געפענקעניש. זיי איז באשערט געווען צו באקענען זיך מיט נאך איינע א ווילדע בריאה, אינעם געשטאלט פון א גרינער מויד מיט א רויטער פאטשיילע אפן קאפ. אריינגעקומען זיינען זיי
ביידע מיט פולע הענט כל טוב: א שיסל מיט רייז, אויסגעמישט מיט
ארבעס און מיט פאסאליעס, א טעלער מיט געקאכטע קארטאפל, מיט
געהאקטע אייער, און א פולן פארטעך מיט אנגעשניטענע שטיקלעך עפל
און מיט וועלישע ניס.
    
אריינגעקומען מיטן עסנווארג, האט די גרינע מויד מיט דער רויטער פאטשיילע א ווייז געטאן אפן פארפאלק און א זאג געטאן צו דער
טערקישער שאל:
    
― א מכה איז מיר, בעל־הביתטע לעבן. זעט נאר, זיי האבן זיך
כמעט נישט צוגערירט צום עסן!
    
― די דאגה זאל מיר בלייבן אף, אם־ירצה־השם, נאך פסח. אט
וועלן מיר זיי באלד אנהאדעווען. איך וועל זיי נעמען צו זיך, זיי צוהאלטן, און דו וועסט זיי לייגן דאס עסן אין מויל אריין. נו, מויד? וואס
שטייסטו? וואס שטשירעסטו מיט די ציין?
    
― וואס האבן זיי אזעלכעס דערזען אף מיר, וואס זיי הערן נישט
אויף צו פילדערן: האלט דיר! האלט דיר!?
    
― א פארשרפעט זאלסטו ווערן, דו נארישע מויד! טו אויס די
רויטע פאטשיילע דיינע! זיי קאנען נישט זען קיין רויטע פארב!...
    
― מיינע צרות אף זייערע קעפ!
    
― אף דיין קאפ, נארעלע, דו ביסט בילכער. אט אזוי־א! נו? פארוואס לייגסטו אים נישט אין מויל אריין קיין רייז מיט פאסאליעס?
    
― פארוואס איך לייג אים נישט? אין מיר איז קיין מניעה נישט.
איך וואלט אים געלייגט פון היינט ביז מארגן, נאר איר זעט דאך, אז
ער לאזט זיך נישט. ער דרייט מיטן קאפ און האלט צו דאס מויל.
    
― ווער הערט אים? אט גיב אים א קוועטש באם האלדז, וועט
ער בא מיר עפענען די פיסקעס! אט אזוי־א! לייג־לייג!
    
― אוי, בעל־הביתטינקע! געזונט זאלט איר מיר זיין! עפעס
גלאנצט ער מיר זייער מיט די אויגן! זעט נאר, ער זאל זיך חלילה
נישט דערווערגן.
    
― ווער דערווארגן בעסער דו אליין, דו ביסט בילכער. נא דיר
גאר דערווערגן! גלייך ווי ס׳איז בא מיר דאס ערשטע מאל! שטופ אים
גלייך אין האלדז אריין. אט אזוי. איך בין שוין איינאונצוואנציק יאר א
בעל־הביתטע מיט גאטס הילף. איצט לייג אים אריין אין מויל אריין א
שטיקל עפל מיט א יאדער פון א וועלישן נוס. נאך, נאך. וואס זשאלעוועסטו?
    
― איך זשאלעווע נישט. וואס וועל איך זשאלעווען? ס׳איז מיינס?
ס׳איז נישט מער ווי א רחמנות, א צער בעלי־חיים.
    
― וואס זאגט איר אף דער מויד? א צער בעלי־חיים! מע טוט
אים חלילה שלעכטס? מע גיט דאך אים עסן! און פון וועמענס וועגן?
פון גאטס וועגן. לכבוד דעם הייליקן יום־טוב. דער אייבערשטער מעג
מיר טאקע העלפן. איך האב אים שוין נישט איין פארל אויסגעהאדעוועט
אף פסח. גיב אהער נאך א וועליש ניסל ― און א סוף. איצטיקס מאל
וועט זיין גענוג פון זיינעטוועגן. ע ר איז שוין זאט. לאמיר זיך
אקארשט נעמען צו  א י ר  און אנהייבן מיט מה־טובו, דאס הייסט,
נאכאמאל פון רייז מיט פאסאליעס.
    
― זאלט איר מיר געזונט זיין, בעל־הביתטע לעבן, וויאזוי דערקענט איר, וועלכעס איז אן „ער״ און וועלכעס א „זי״?
    
― אלע בייזע חלומות אף דיין קאפ! מע הייסט איר טאן אן ארבעט, און זי איז דא דער רוח ווייס איר מיט וואס! האב פריער
חתונה, נארישע מויד, און ווער אליין א בעל־הביתטע, וועסטו דעמאלט פרעגן. דערווייל טו, וואס מע הייסט דיר. אט אזוי־א. נאך ―
נאך! זשאלעווע נישט! ס׳איז נישט צוליב קיינעם, ס׳איז צוליב זיין
ליבן נאמען. אף פסח! אף פסח!
    
געענדיקט די עקזעקוציע, האבן זיך ביידע ווייבער אפגעטראגן, און
  
אונדזערע אומגליקלעכע געפייניקטע זיינען געבליבן אליין. זיי האבן
זיך פארשלאגן ביידע אין א ווינקעלע, ארויפגעלייגט איינס אפסאנדע־רע די קלאגעדיקע קעפ און פארטיפט זיך אין אזעלכע טרויעריקע מחשבות, וועלכע קומען זייער זעלטן, סיידן א האלבע שעה פארן טויט.
  
ז.
  
ד ע ר וו א ר ע ם  ל י ג ט  א י ן  כ ר יי ן  א ו ן  מ יי נ ט,
    
 א ז  ק יי ן  ז י ס ע ר ס  א י ז  נ י ש ט א.
    
קיין זאך מאכט ניט אזוי נאענט און פריינטלעך, ווי צרות. דער
בעסטער באווייז זיינען די צוויי אומגליקלעכע העלדן פון אונדזער געשיכטע. אין דער קורצער צייט פון זייער געפענקעניש זיינען זיי זיך
צענויפגעגאנגען מיט די כאראקטערן, אנגעהויבן פארשטיין איינס דאס
אנדערן אפן ווונק, אויפגעהערט שעמען זיך איינס פאר דאס אנדערע
און געווארן אזוי נאענט, אז מע האט אויפגעהערט זיך „אירצן״ און
מען איז געווארן נפש אחת. ער איר: „נשמהניו!״ זי אים: „ליובעניו!״
די טערקישע שאל מיט דער רויטער פאטשיילע, אריינקומענדיק מיט
עסנווארג , האבן זיך גאר זאט ניט געקענט אנקוקן אין זיי.
    
― וואס זאגסטו אפן פארפאלק?
    
― א לעבן, ווי אונטערן אויוון!
    
― זעסטו כאטש, ווי זיי האבן זיך בא מיר, קיין עין־הרע, פארריכט?
    
― קיין בייז אויג זאל זיי נישט שאטן!
    
― טו זיי נאר א נעם אונטער די פאכוועס... וואס זאגסטו?!...
נישקשה פון א הייטל?... הא? מעג מיר שוין גאט העלפן פארן פארפאלק, וואס איך האב אים אויסגעהאדעוועט אף פסח?...
    
די ווילדע ווייבער טוען־אפ זייער ארבעט און גייען אוועק, און
דאס פארפאלק פארטראכט זיך, וואס באדייטן די ווערטער פון דער
טערקישער שאל: „זי האדעוועט זיי אף פסח?״ און פארוואס דארף איר
גאט העלפן?... און מע שארפט די מוחות און מע דיסקוטירט צווישן
זיך:
    
― וואס הייסט דאס ליובעניו. פסח?
    
― פסח, נשמהניו, איז בא זיי אזא יום־טוב, אזא יום־טוב פון
פרייהייט, פון באפרייונג.
    
― וואס הייסט דאס „פון באפרייונג״?
    
― איך וועל דיר געבן צו פארשטיין. ס׳איז בא זיי א גרויסע מצווה
כאפן א אונדזעריקן און האדעווען אים אזוי לאנג, ביז עס קומט דער
יום־טוב, וואס הייסט פסח. און אז עס קומט דער יום־טוב, וואס הייסט
פסח, לאזט מען אים פריי... היינט פארשטייסטו שוין דעם שכל?
    
― נאך ווייט ביז דעם יום־טוב, וואס הייסט פסח?
    
― וועדליק איך האב געהערט פון דער טערקישער שאל זאגן, ווייזט
אויס, אז ניט מער ווי א טאג דריי.
    
― דריי טאג?!
    
― וואס האסטו זיך אזוי דערשראקן, נארעשי? די דריי טאג וועלן
איבערפליען, ווי א חלום, און ס׳וועט קומען דער ליבער יום־טוב פסח,
וועט מען אונדז עפענען טיר און טויער און מע וועט אונדז זאגן: היידא. קינדערלעך, גייט אייך אהין פון וואנען איר זייט געקומען! וועלן
מיר דאס נעמען שטעלן פיס!...
    
― אך, ליובעניו, דיינע זיסע רייד!... הלוואי ס׳זאל זיין אזוי,
ווי דו זאגסט! איך האב אבער מורא פאר אן אנדער זאך...
    
― הארץ מיינס, דו האסט תמיד מורא...
    
― לעבן מיינס, דו קענסט ניט די ווילדע מענטשן.
    
― פונוואנען קענסטו זיי, נשמהניו?
    
― איך האב זיך גענוג אנגעהערט, ליובעניו, נאך אין דער היים
דערציילן אזעלכע מעשיות אף זיי! מיינע א שוועסטער האט מיר דערציילט, אז זי האט אליין געזען...
    
― ווידעראמאל דער שוועסטערס מעשיות? נשמהניו, מעשיות
פארגעס!
    
― ליובעניו! איך וואלט וועלן פארגעסן, קאן איך נישט. זיי פיקן
מיר אין קאפ אריין גאנצע טעג. זיי לאזן מיך ניט שלאפן באנאכט.
    
― וואס־זשע איז דאס פאר מעשיות, וואס פיקן דיר אין קאפ
אריין גאנצע טעג, לאזן דיך נישט שלאפן באנאכט?
    
― ליובעניו! וועסט ניט לאכן פון מיר?
    
― וואס זאל איך עפעס לאכן, נשמהניו?
    
― דו האסט תמיד אזא טבע. אז איך דערצייל דיר עפעס, לאכסטו
מיך אויס און זאגסט אף מיר, אז איך בין א שטיא, א געשלייערטע
האנדזי, א נארישע אינדיטשקע און נאך אזעלכע זאכן.
    
― איך זאג דיר צו, אז איך וועל ניט לאכן, אבי דערצייל וואס
האסטו געהערט פון דיין שוועסטער?
    
― מיין שוועסטער דערציילט, אז די מענטשן, וואס מיר זעען,
זיינען ערגער ווי די ווילדע חיות. א ווילדע חיה, אז זי כאפט עמעצן
פון אונדז, צערייסט זי אים און פרעסט אים אויף ― און א סוף. מענטשן
טוען ניט אזוי. אן אונדזעריקער, אז ער פאלט אריין צו די מענטשן אין
די הענט אריין, האלטן זיי אים פארשפארט, גיבן אים עסן און טרינקען
פון דער פולער האנט, ביז ער ווערט גוט פעט...
    
― נו?
    
― און אז ער ווערט גוט פעט, קוילען זיי אים, שינדן אים אפ די
הויט, צעשניידן אף שטיקלעך און באזאלצן אים מיט זאלץ און ווייקן
אים אין וואסער...
    
― נו, און ווייטער וואס?
    
― און ווייטער צעלייגן זיי א פייער און בראטן אים אף זיינע
אייגענע שמאלץ און עסן אים אויף מיט די ביינער.
    
― בבא־מעשיות! געשיכטעס פון טויזנט איין נאכט! א קו איז
געפלויגן איבערן דאך און געלייגט אן איי! און דו, שטיא, גלייבט דאס?
כא־כא־כא!
    
― נו? האב איך ניט געזאגט פריער, אז דו וועסט מיך אויסלאכן?
    
― וואס־זשע דען? אז פון דאנען ביז אהין הייבט איר ניט אן
צו פארשטיין! מיר דאכט, אז דו האסט געהערט א מאל הונדערט פון
דער טערקישער שאל, אז דאס, וואס מע האדעוועט אונדז איז ניט צוליב קיינעם, נאך צוליב גאט.
    
― לעבן מיינס! וואס־זשע איז דערפון געדרונגען?
    
― איז דערפון געדרונגען, נשמה מיינע, אז דו ביסט א נארישע
אינדיטשקע, און ווייטער גארנישט.
    
― איר האט תמיד אזא טבע. יענעם באליידיקן איז בא אייך טפו!
    
― ווער איז געווען דער איר?
    
― איך מיין אייך, אלע מאנצבילן.
    
― אלע מאנצבילן? מיט וויפל מאנצבילן ביסטו דאס באקאנט
וואלט איך געוואלט וויסן?
    
― איך קען זיך מיט איינעם, איז גענוג פאר מיך.
    
― ניין. האסט געזאגט ,,מאנצבילן״, די משמעות אז אחוץ מיר
האסטו זיך געקענט מיט נאך עמעצן...
    
― וואס נאך וועסטו אויסטראכטן?
    
― שוין! זי האט שוין אראפגעלאזט די נאז... קום נאר אהער,
איך וויל דיר עפעס זאגן...
    
די דאזיקע סצענע פון קוצעניו־מוצעניו ווערט פלוצים איבערגעריסן דורך דער חברה קליינווארג פון יענער זייט פענצטער. אינעווייניק
אריינגיין לאזט מען זיי ניט, קומען זיי אלע טאג צו צום פענצטער, פון
דרויסן, און פון דארטן שטעקן זיי אריין די נעז, מאכן משוגענע תנועות,
שטעלן ארויס די צונג, לאכן און פייפן און שרייען און הילכן אלע
אינאיינעם: „האלט דיר! נא דיר! נעם דיר!״... דאס פארפאלק, געוויינלעך, ענטפערט אפ דערויף אף זייער לשון, שוין נישט מיט אזא
כעס, ווי פריער, נאר גלאט, אשטייגער, ווי מע ענטפערט אף „א גוט
מארגן״ ― „גוט יאר״. „ברוכים היושבים״ ― „קומט עסן״ ― „עסט
געזונטערהייט״...
    
ס׳איז גאר ניטא, הערט איר, אזא זאך אף דער וועלט, וואס גאטס
באשעפעניש זאל דערצו נישט געוווינט ווערן. אונדזער פארפאלק איז
שוין אזוי געוווינט געווארן מיט די צרות, אז ס׳האט זיך דעם אויסגעדאכט, אז אזוי דארף עס זיין, ווי דער ווארעם, וואס ליגט אין כריין,
מיינט, אז קיין זיסערס איז שוין נישטא.
  
ח.
  
א  ב יי ז  ב א ג ע ג ע נ י ש  מ י ט  א ן א ל ט ן
    
 ב א ק א נ ט ן.
    
ס׳איז געווען א פרימארגן. אין דרויסן איז געשטאנען א געדיכטער
טומאן. אין שטוב איז נאך געווען פינצטער. דאס פארפאלק האט געהאלטן סאמע אין רעכטן שלאף. עס האט זיך זיי געחלומט זייער אמאליקע היים. א גרויסער, א ברייטער, א פרייער אינדרויסן. א בלויער
הימל. גרין גראז. א זילבערן טייכל. א מיל, וואס דרייט און קלאפט און
שפריצט מיט וואסער. גענדז און קאטשקעס פאליאסקען זיך באם ברעג.
הינער פיקן. הענער קרייען. פייגלעך פליען. אך, וואס פאר א שיינע
וועלט גאט האט באשאפן פון זייערטוועגן... פון זייערטוועגן?... פון
וועמענס דען וועגן אט די הויכע ביימער מיט די ברייטע צווייגן, וואס
מע קאן אונטער זיי ארומשפאצירן פראנק און פריי? אדער פון וועמענס
וועגן איז אט די מיל, וואס ארום איר האדעווען זיי זיך אלע מיט דער
גאנצער משפחה. לאזן נישט צו קיין פרעמדן פאר א מייל ארום און
ארום? פון וועמענס וועגן איז אט דער גרויסער קיילעכיקער הימלדיקער
ברענער, וואס אלע פארנאכט לאזט ער זיך אראפ אין איין עק טייך, און
אלע פרימארגן באווייזט ער זיך פונעם אנדערן עק טייך? וואס וואלטן
זיי איצט ניט אוועקגעגעבן, זיי זאלן נאך אמאל א קוק טאן כאטש
מיט איין אויג אף דער שיינער, ווארעמער, פייערדיקער זון? אף דעם
גרויסן, ברייטן, פרייען, ליכטיקן אינדרויסן? אף דער מיל און אף
אלצדינג, וואס ארום דער מיל?...
    
סאמע אין די דאזיקע גוטע, גאלדענע חלומות האט מען זיי אויפגעכאפט און ארויסגעטראגן זיי אינדרויסן ארויס. די פרייע לופט פון
דעם טומאנענדיקן פרימארגן האט זיי א זעץ געטאן אין פנים אריין און
האט זיי ארומגענומען מיט איר פרישקייט פון אלע זייטן. זיי האבן
דערפילט, אז ס׳איז זיי אויסגעוואקסן פליגלען. אט כאפן זיי זיך אויף
און פליען אין דער וועלט אריין, פליען איבער דעכער, איבער גערטנער,
איבער וועלדער, אהין, אהין, צו זיך אהיים... דארט טרעפן זיי זיך
מיט זייעריקע: „ברוכים הבאים. פונוואנען קומט מען?״ ― פון די
ווילדע מענטשן. ― „וואס האט מען אייך געטאן?״ ― געהאדעוועט אף
פסח. ― „וואס הייסט דאס פסח?״ ― אזא יום־טוב בא זיי, א גוטער,
ליבער יום־טוב, א יום־טוב פון פרייהייט, פון באפרייונג...
    
אזוי חלומט דאס געבונדענע פארפאלק דעם גאנצן וועג, ביז מע
ברענגט זיי ערגעץ אין א שמאל פינצטער געסל און מע לאזט זיי אראפ
געבונדענערהייט גלייך אין דער בלאטע. דארט דערזעען זיי א וואנט
באשפריצט מיט בלוט, און א סך עופות געבונדענע ליגן אף דער ערד,
צו צוויי צו דריי מיטאמאל. בא דער זייט שטייען ווייבלעך און מיידלעך
און שמועסן זיך, לאכן, כיכיקען. דאס פארפאלק קוקט זיך ארום אף אלע
זייטן ― צוליב וואס האט מען זיי אהער געבראכט? וואס טוען דא
די געבונדענע עופות? וואס לאכן די ווייבלעך מיט די מיידלעך? וואס
באדייט די בלוטיקע וואנט?... אט דאס איז דער גוטער ליבער יום־טוב
פסח? ווו איז די פרייהייט? די באפרייונג?...
    
אט אזוי קלערט זיך דאס פארפאלק און באטראכט די געבונדענע
עופות, וואס ליגן זיך אזוי שטיל און רויק, פרעגן נישט קיין קשיות
גלייך ווי עס דארף אזוי צו זיין... נאר איינע, א הון א שרייערן, רוט
נישט. זי רייסט זיך מיט אלע כוחות, פאטשט מיט די פליגלען אין דער
בלאטע און שרייט מעשוגענערווייז:
    
― לאזט מיך! לאזט מיך! איך וויל נישט ליגן! איך וויל בעסער
לויפן! לאזט מיך! לאזט מיך!
    
― קוקאריקו! ― רופט זיך אפ א רויטער האן וואס ליגט געבונדן אינאיינעם מיט צוויי הינער, און טוט א פאטשט מיט די פליגל:
― וואס זאגט איר אף דער חכמה? זי וויל ניט ליגן. זי וויל בעסער גיין.
זי וויל בעסער לויפן. כא־כא־כא!
    
אונדזער העלד הייבט־אויף דעם קאפ, קוקט זיך איין מיט אלע
אויגן אינעם רויטן האן, דעם עזות־פנים, און ער פילט ווי ס׳איז אים
פארקילט געווארן דאס בלוט און פארגליווערט די אברים. ער וואלט
געמעגט שווערן, אז דער חברה־מאן איז אים קענטלעך, אז ער האט אים
ערגעץ געזען, ערגעץ געהערט. נאר ווו? דאס קאן ער זיך בשום אויפן
נישט דערמאנען. ער איז אים אזוי קענטלעך! אזוי קענטלעך! און דאס
קול זיינס איז אים אזוי באקאנט. גוואלד! ווו האט ער זיך מיט אים
באגעגנט?!... און ער הייבט זיך אויף נאך אביסל העכער, דערזעט
אים דער רויטער האן און ציט אויס אף זיין הילכיקער סאפראן־שטימע:
    
 קוקאריקו, לאנגע נאז!
    
 מ׳האט געשטאפט דיך אן א מאס
    
 מיט די בעסטע זיסע זאכן,
    
 מע זאל קאנען פון דיר מאכן
    
 א געבראטנס מיט א קראפ,
    
 פעטע יויך א פולן טאפ,
    
 און א העלדזל אינעם צימעס...
    
נישט באשערט געווען אונדזער רויטן משורר צו ענדיקן זיין לידל.
עמעצנס א האנט האט אים א נעם געטאן מיט אזא כוח און אזוי אומגעריכט, אז עס האט אים מיט אמאל אפגענומען דאס לשון.
  
ט.
  
ד ע ר  ל ע צ ט ע ר  א ק ט פ ו ן  ד ע ר  ט ר א ג ע ד י ע.
    
דאס איז געווען א משונה־ווילדער נפש מיט א פארשלאפן פנים
א הויכער, א דארער, מיט לאנגע פאות, אין שיך און זאקן, אונטערגעשטעקט די פאלעס, פארקאטשעט די ארבל, מיט א שווארץ גלאנצנדיק
מעסער אין האנט. נישט לאנג געטראכט, טוט ער א נעם דעם רויטן האן
צו זיך, פאררייסט אים דאס קעפל ארויף, טוט אים א קוק אין די אויגן
אריין, פליקט אים אויס דריי פעדערלעך, כיק מיטן מעסער איבערן
האלדז און ― מארש! ― א שליידער פון זיך גלייך אין דער בלאטע
אריין. ווי א פריטשמעלעטער בלייבט נעבעך ליגן דער האן א וויילע, און
פלוצים כאפט ער זיך אויף און לאזט זיך לויפן מיטן איבערגעשניטענעם האלדז, דרייט מיטן קאפ, גלייך ווי ער זוכט עמעצן, גלייך ווי ער
האט עפעס פארלארן. אונדזער העלד קוקט זיך איין אין דעם געקוילעטן
האן און דערקענט זיין אלטן באקאנטן, וואס ער האט אמאל געזען אין
חלום, און ער דערמאנט זיך דאס לידל, וואס דער חברה־מאן האט אים
דעמאלט געזונגען. און ער קאן קיין ווארט נישט ארויסברענגען צו זיין
געליבטער, וואס ליגט נעבן אים שטארק צוגעטוליעט צו זיין לייב און
ציטערט און צאפלט מיט אלע אברים... און דער ווילדער נפש מיטן
גלאנצנדיקן מעסער טוט זיך זיין ארבעט גאנץ קאלטבלוטיק, ווי אן
אמתער תלין. איינס נאכס אנדערע פליען בא אים די עופות. אלע כאפן
א קיצל מיטן מעסער איבערן האלדז און א שליידער אין בלאטע אריין.
אנדערע ציען זיך אויס, גייען־אפ מיט בלוט, דריגען מיט די פיסלעך,
פאטשן מיט די פליגלען איבער דער בלאטע. אלע מינוט קומען־צו נאך
און נאך קרבנות מיט איבערגעשניטענע העלדזער. די ווייבלעך מיט די
מיידלעך, וואס שטייען בא דער זייט, קוקן און ― גארנישט. אדרבה,
אייניקע פון זיי פאלן ארויף אף די געקוילעטע, נאך לעבעדיקע עופות
און פליקן זיי און רייסן פון זיי די פעדערן, און בעת מעשה ריידן זיי זיך
איבער און ווערטלען זיך און לאכן, גלייך ווי דא וואלט זיך געגאסן וואסער, נישט קיין בלוט פון לעבעדיקע באשעפענישן!... ווו זיינען זייערע
אויגן? ווו זיינען זייערע אויערן? ווו זיינען זייערע הערצער? זייער יושר?
זייער גאט?...
אזוי טראכטן זיך אונדזערע צוויי אומגליקלעכע אינדיאנער, וואס
ליגן נאך אלץ געבונדן, און קוקן זיך צו צו דער דאזיקער מוראדיקער
טראגעדיע, צו דער דאזיקער אומגעהערטער רציחה אין מיטן העלן טאג.
שוין־זשע האט מען זיי געבראכט אהער צוליב דעם זעלבן צוועק, וואס
אלע עופות, גענדז און קאטשקעס? שוין־זשע וועלן זיי, די אויסדערוויילטע, די מיוחסים, וואס שטאמען פון אינדיע, האבן אזא וויסטן סוף
גלייך מיט דעם דאזיקן פראסטן עולם? איז דאס, אפנים נישט קיין
אויסגעטראכטע זאך, וואס מע דערציילט זיך אן וועגן די ווילדע מענטשן? און די נביאות פונעם רויטן האן?...
    
און זיי הייבן אן פארשטיין דעם קאלטן נאקעטן אמת, און עס
ווערט זיי קלאר אלצדינג, וואס זיי האבן געהערט, אלצדינג וואס זיי
האבן געזען ביז אהער. נאר איין זאך קאנען זיי נישט צעקייען: צו וואס
האט די טערקישע שאל אלעמאל זיך בארימט, אז גאט מעג איר העלפן
דערפאר, וואס זי האט אים אויסגעהאדעוועט אזא פארפאלק אף פסח?...
אט דאס וויל גאט? דאס איז אים ליב? אך, וואס פאר א בייזער גאט
דאס דארף זיין בא אט די ווילדע מענטשן!...
  
―――――
    
אין עטלעכע מינוט ארום זיינען אונדזערע שטאלצע אינדיאנער,
דאס געליבטע פארפאלק, געלעגן אף דער ערד, ווי צוויי פשוטע געקוילעטע אינדיקעס. זיי האבן ארויפגעלייגט איינס אף דאס אנדערע זייערע איבערגעשניטענע נאך ווארעמע העלדזער און האבן אויסגעזען פון
דער ווייטן, ווי זיי שלאפן און חלומען זיסע גאלדענע חלומות. אף זיי
איז געזאגט געווארן דער פסוק:
    
ה נ א ה ב י ם  ו ה נ ע י מ י ם  ב ח יי ה ם  ו ב מ ו ת ם  ל א
נ פ ר ד ו ― ד י  ל י ב ע  א ו ן  ג ע ט ר יי ע ס יי ב א ם  ל ע ב ן,
ס יי ב א ם  ט ו י ט  ה א ב ן  ז י ך  נ י ש ט  ג ע ש יי ד ט.
    
געשריבן אין יאר 1909
   
 