

א יידישער פילם, געמאכט אין א צייט פון זיצן אויף טשעמאדאנען (7) 



 by באריס סאנדלער 
July 2, 2018July 5, 2018 Filed under:
באריס סאנדלער
געשיכטע
עסייען 

7. דער נייער שבט — „רוסים‟
אונדזער קאמערע־מענטש, סאשע וואסיליעוו, איז אריין אין זיין סטיכיע. ער זעט דעם ארום מיט א באזונדערן בליק, דורכן שפאקטיוו פון דער קינא־קאמערע, — און אזוי וועלן שוין די ישראל־בילדער אין אונדזער פילם פארבלייבן, — דערזען מיט אן אויג פון א רוסישן מענטש…
א פארליבט יונג פארעלע זיצט אויף די טרעפ; זי איז א חנעוודיקע סאלדאטקע. דערזען, אז מע פילמירט, נעמט זי נאך שטארקער ארום איר ציווילן בחור. א באיארטער פידלער לעבן א קאפע שפילט פאר די באזוכערס די אמאל פאפולערע רוסישע לידער. א פישער ביים ים. יעדעס מאל, ווען די כוואליע לויפט אן אויפן ברעג, אנטלויפט ער מיט זיין לאנגער ווענטקע אין דער האנט, נישט צו פארנעצן זיינע שיך. אן אמעריקאנער טוריסט אויפן „שוק הכרמל‟ באטראכט אויף דער זון א געלט־קופיורע, באקומען פון אן אראבישן סווועניר־הענדלער, צי דאס געלט איז, חלילה, נישט קיין פאלשס. קינדער אינעם דיזענגאף־האנדלצענטער, אויסגעזעצט גלייך אויפן דיל, ארום דעם קלאון. ער מאכט קאזשלקעס און זשאנגלירט מיט דריי באלעכלעך… קינדער האבן ליב זיסווארג און צו לאכן. שוין שפעטער דערוויסן זיי זיך, אז פון זיסווארג ווערן קאליע די ציין, און פון לאכן — שניידן זיך איין אין פנים קנייטשן… א העמדל אין א וויטרינע מיט אן אויפשריפט אויף ענגליש: „F… Sadam Hussein‟. א מעלדונג אויף עברית און רוסיש: „מבצעים שלטים ברוסית — מיר מאלן שילדן אויף רוסיש‟ — צוויי סימנים פון איצטיקן מאמענט.
[מיט צוויי וואכן שפעטער האט כוסיין באשאסן ישראל מיט ראקעטן.]
א מאנספארשוין שטייט אויף דער שוועל פון זיין ביכער־קראם. איבער דעם אריינגאנג הענגט א גרויסער שילד אויף עברית און רוסיש: „פונדק הספר — ביכער־קרעמל‟. ער טיילט זיך אויף רוסיש מיט זיין דערפארונג פון אן אלטגעזעסענעם איינוווינער, אדער ווי מע רופט זיי אין ישראל, וותיקים:
דא בין איך נישט קיין ייד… דא בין איך א רוסי…
— דא אין לאנד איז ניטא אזא באגריף — א ייד. שוין גיכער, א ישראלי. דא בין איך נישט קיין ייד. פארקערט: דא האלט מען מיך פאר א רוסישן. דא בין איך א רוסי…
און דאך עגבערט און חידושט אין מוח א געדאנק: זיי זיינען דאך אלע ארום יידן. אויף שריט און טריט. איך וווין שוין אויסער מיין אלטער היים א פערטל יארהונדערט, און קען נאך ביז היינט נישט פארשטיין, ווי אזוי דערקענען די ארטיקע, די היגעבירטיקע, נאר פון אונדזער אויסזען, נאך איידער מיר עפענען דאס מויל, אז מיר זיינען „רוסים‟? וואס איז אזוינס אנגעשריבן אויף אונדזערע פנימער, אדער שפרינגט ארויס פון אונדזערע אויגן?
די היים בלייבט דארט, ווו דו ביסט געבוירן געווארן, אליין געוואקסן און אויסגעכאוועט די קינדער...
די פרוי, וואס מיר האבן אפגעשטעלט אויף דער תל־אביבער גאס, האט זייער דערמאנט אונדז יענע יונגע יידישע באבע אויפן קעשענעווער וואקזאל, וואס האט פארלאזט מאלדאווע „נאר צוליב אירע אייניקלעך‟. ס׳האט זיך פארגעדענקט ווי זי האט געזאגט, אז איר נשמה וועט שוין אויף שטענדיק בלייבן אין מאלדאווע. די תל־אביבער פרוי וווינט שוין אין ישראל זינט די 1970ער יארן. אנגעטאן ווי עס פאסט פאר אן ישראלדיקער, רעדט מיט א לייכטן אקצענט און ציט די ווערטער.
— אמת, ביים אנהייב איז געווען זייער שווער. דערנאך זיינען די שוועריקייטן אדורך, און ס׳האבן זיך באוויזן אנדערע, שוין ארטיקע פראבלעמען. אבער דאס לאנד איז אונדזערס. מיר זיינען ביי זיך אין דער היים… צוריק גערעדט, בלייבט די היים דארט, ווו דו ביסט געבוירן געווארן, אליין געוואקסן און אויסגעכאוועט די קינדער. עס ציט אוודאי אהין, כאטש א קוק טאן… א היים בלייב א היים…
די טרעפונג מיטן וועלט־באקאנטן פראפעסאר פון מאטעמאטיק, ישראל גאכבערג, האט אונדז אריינגעבראכט אינעם רעשיקן הויף פונעם תל־אביבער אוניווערסיטעט, ווו ער ארבעט איצט. געבוירן געווארן אין דער יידישער קאלאניע טארוטינא, דרום־בעסאראביע, איז אים אויסגעקומען דורכצומאכן שווערע דרכים אין לעבן, גובר צו זיין א סך ווענט און ווענטלעך איידער ער איז אנערקענט און אריינגענומען געווארן אין דער „ברידערלעכער משפחה‟ פון מאלדאווישע אקאדעמיקערס. אבער אפילו זייענדיק אויפן העכסטן שטאפל פון זיין אקאדעמישער קאריערע, פלעגן אנדערע, הויכע טשינאווניקעס פון וויסנשאפט באשליסן, צי דעם ייד, ישראל גאכבערג, זאל מען ארויסלאזן קיין אויסלאנד זיך צו באטייליקן אין א וויכטיקער אקאדעמישער אונטערנעמונג, צי ס׳וועט זיין רויקער פאר אלעמען ער זאל זיצן אין דער היים… אין יאר 1974 האט גאכבערג אליין אנגענומען א באשלוס — גענוג! ער זיין פרוי און זייערע צוויי טעכטער האבן זיך באזעצט אין תל־אביב.
פראפעסאר ישראל גאכבערג: ווי ס׳האט זיך ארויסגעוויזן, האב איך גאר אין גיכן געפונען זייער א גוטע שטעלע, און נישט איינע…
— איך האב פארלאזט קעשענעוו זייער באאומרויקט. כ׳האב נישט געוווסט, צי כ׳וועל דא געפינען פאר זיך א פאסיק ארט. ס׳איז דאך אין ישראל דא ווייניק אוניווערסיטעטן און פאזיציעס פאר פראפעסארן, האב איך געטראכט. ווי ס׳האט זיך אבער ארויסגעוויזן, האב איך גאר אין גיכן געפונען זייער א גוטע שטעלע, און נישט איינע. די אויסזיכטן צו ארבעטן אין מיין תחום זיינען זייער גוטע אין אלע אספעקטן — לערעריי, האלטן לעקציעס אין אויסלאנד, פארשונגען… און לעצטנס, איז בכלל — מיין סעמינאר באשטייט אויף א העלפט פון מיינע געוועזענע קעשענעווער בני־עיר…
אינעם אוניווערסיטעטישן הויף איז לעבעדיק. דאס יונגווארג האט זיך אויסגעזעצט גלייך אויפן גראז, און עס גלייבט זיך נישט, אז אויפן קאלענדאר איז דעצעמבער. צו זען מענטשן זיך וואלגערן אויפן גראז, אויף די גרינע לאנקעס, זעט אויך אויס מאדנע. פון קליינערהייט אן האט מען אונדז אריינגעקלאפט אין קאפ, אז מע טאר נישט טאפטשען דאס גראז אין די פארקן; צוליב דעם זיינע דא אלספאלטירטע סטעזשקעס. די שילדלעך, אריינגעשטעקט אויף שריט און טריט, האבן ממש אויסגעשריען: „פארווערט!‟ — נאך איינער א פארווער, צווישן טויזנטער אנדערע פארווערן, איינגעפירט פון שטרענגע מענער אין גרויע קאסטיומען; נאך איין באלערנדיקע דערמאנונג, אז נאר בהמות טאפטשען דאס גראז, און דו ביסט א סאוועטישער מענטש…
קוקנדיק אויף די שיינע יונגע פנימער, דערמאן איך זיך אין אשר שווארצמאנס שורות: „יוגנט, יוגנט!/ ווי א שפילנדיקע וועל,/ ווי א טרער פון פולער פרייד — / דיין שטעל,/ דיין יונגע פרייד…‟. א שאד, וואס די ישראלדיקע יוגנט וועט שוין די פאעטישע געזאנגען אויף יידיש נישט הערן. שוין די ארטיקע פארטיי־לייט האבן פאר זיי באשלאסן, אז עס פאסט נישט אן עכטן ישראלי צו קענען די „גלות־שפראך‟…
מיר האבן אין דעם אוניווערסיטעטישן הויף געהאט נאך איין טרעפונג, מיט אן אנדער פראפעסאר פון קעשענעוו, דעם היסטאריקער מיכאל וואלאדארסקי. זיינע דערמאנונגען האבן געקלונגען ווי א קורצער ווידוי און ווי א מין קאנטראפונקט צו דעם, וואס ס׳האט פריער דערציילט זיין קאלעגע, פראפעסאר גאכבערג:
מיכאל וואלאדארסקי: ווי עס זאל נישט זיין, בין איך די אלע יארן ממשיך געווען ליב האבן מיין היימלאנד, ווו איך בין געבוירן געווארן…
— נישט אלץ איז אזוי פשוט, און אלץ איז סוביעקטיוו. איר וועט דא באגעגענען מענטשן, וועלכע וועלן אייך זאגן, אז זיי האבן ממש אויפן צווייט טאג נאכן קומען קיין ישראל זיך דערפילט ביי זיך אין דער היים. אז זיי בענקען נישט נאך מאלדאוויע. אז זיי האבן פארגעסן אלץ, וואס ס׳איז מיט זיי געווען דארטן; און זיי האבן זיך אין גאנצן צונויפגעגאסן מיטן לעבן פון דעם לאנד.
איך האב נישט בדעה זיי ניט צו גלייבן. אבער ביי מיר איז אלץ פארגעקומען א סך קאמפליצירטער. ביי מיר האט עס גענומען א סך צייט, איידער כ׳האב דערפילט, אז דאס לאנד איז מיר נאענט און אייגן, איידער כ׳האב אנגעהויבן פארשטיין דא די מענטשן, דאס פאלק בכלל.
ווי עס זאל נישט זיין, בין איך די אלע יארן פארבליבן צו זיין א בעסאראבער. ממשיך געווען ליב האבן מיין היימלאנד, ווו איך בין געבוירן געווארן. איך דארף אפן זאגן, אז כ׳האב קיין מאל נישט פארגעסן נישט קעשענעוו, נישט דאס שטעטל קאושאן, ווו כ׳בין געבוירן געווארן, נישט די בודזשאקער סטעפן, נישט די קאדרי־וועלדער, און נישט דעם טייך נעסטער.
און כאטש מיט דרייצן יאר צוריק איז מען זיך באגאנגען מיט מיר זייער אכזריותדיק, אומישורדיק, האב איך קיין מאל נישט פארענטפערט מיין צעשיידונג מיט בעסאראביע, אז ס׳איז געשען צוליב איר פאלק. דאס איז געווען א קאנפליקט צווישן מיר און דעם רעזשים. ווי ס׳איז באוווסט, קומען די רעזשימען און גייען אוועק. דאס לאנד און פאלק פארבלייבן…
די פינף פילמיר־טעג אין ישראל, ווי זומערדיק־שיין זיי זאלן נישט געווען זיין, זיינען גיך אדורך. פארוואס דווקא פינף? דא קומען מיר צו צו אן אנדער מעשה. גלייך אויפן צווייטן טאג פון אונדזער קומען קיין ישראל, האט סאשע וואסיליעוו פלוצעם אנטפלעקט, אז דאס איינציקע אויג פון זיין קאמערע איז בלינד געווארן. וואס איז פינקטלעך געשען, ווייסט ער נישט, אבער ווייטער אנגיין מיט דער ארבעט איז אוממעגלעך. ווידער זיך ווענדן אין „בית יהודי בסרביה‟? נישט גענוג, וואס זיי האלטן אונדז דא אויס. יצחק קארן האט מיר אזוי אויך געגעבן צו פארשטיין: „סאנדלער, מער מענטשן האסטו נישט געקאנט אהער ברענגען?!‟ — גיי דערצייל אים, אז נישט איך האב דא פארקאכט די גאנצע מאמעליגע.
זוכן אונדזער „פראדוסער־פארעלע‟, איז נאר פארלירן די צייט. זיי זיינען ווי אנטרונען געווארן — מע זעט זיי נישט און מע הערט זיי נישט!
און ווידער האט אין מיר א קלינג געטאן דאס „אלארעם־גלעקעלע‟: סוכנות! נישט לאנג פארן קומען אהער האט אין קעשענעוו אויפגעעפנט איר פארשטייערשאפט די יידישע אגענץ. צו געפינען א בנין, ווו די פארשטייערשאפט זאל זיך געפינען, האב איך אויך צו דעם צוגעלייגט א האנט. דעמאלט האט מיר ברוך גור, וואס איז געשטאנען אין שפיץ פונעם מיזרח־אייראפעישן אפטייל ביים סוכנות אין ירושלים, געזאגט בזה־הלשון: „בעט וואס דו ווילסט, האסט עס ערלעך פארדינט‟. ס׳איז געווען אזוי אומדערווארט און אומגעוויינטלעך, אז כ׳האב זיך פארלוירן. כ׳האב נישט געוווסט, נעבעך, וואס צו בעטן. איז זיין פארשלאג געבליבן הענגען נישט פארענטפערט, ווי א ווונטש אין א כישוף־מעשהלע.
האב איך וועגן דעם דערציילט ניסלען.
— דאס איז אונדזער אייציקער שאנס, — איז געווען זיין רעאקציע, — מיר מוזן פארן קיין ירושלים, אין סוכנות. קיין אנדער ברירה האבן מיר נישט!
ברוך גור האט געהאלטן זיין ווארט. קיין געלט אויף צו פארריכטן די קאמערע האבן מיר נישט באקומען. וואס יא, ער האט אונדז אויסגעטיילט א קליינעם אויטאבוס מיט אלע קינא־מחשירים און מיט א טעכניקער, וואס איז אויך געווען דער שאפער.
— איר האט פינף טעג צו פארענדיקן דא אייער ארבעט. — האט ער געזאגט, — מער פון דעם קען איך גארנישט טאן.
איצט זאגט, אז אין ישראל טרעפן זיך נישט קיין נסים.
שמריהו לין: עס זיינען געווען גאלדענע צייטן. קינדערישע יארן האבן זיך טיף אריינגעווארצלט אין מיין הארצן…
דאס ארט, ווו צו פילמירן מיין שמועס מיט שמריה לין, האט שמוריה אליין אנגערופן: אנטקעגן דעם העברעישן טעאטער „הבימה‟. אין דעם קאפע אנטקעגן, האט ער דערקלערט, וועלן מיר קאנען זיצן רויק און רעדן. איך האב אים געקאנט פארשטיין: אין דער שטאט יאס, רומעניע, איז ער באקאנט געווען ווי אן אקטיאר פונעם יידישן מלוכישן טעאטער. ער האט געשפילט דארט די ראלעס פון העלדן און קאכאניקעס. זיין שיינע באריטאן־שטימע האט אים שפעטער, נאכן פארלאזן רומעניע, געגעבן די מעגלעכקייט צו ציען די חיונה פון חזנות אין ענגלאנד און אין דרום־אמעריקע. אן ענערגישער מענטש, איז ער געווען דער מאטאר פון „וועלטראט פאר יידיש‟.
מיט קעשענעוו האט אים פארבונדן זיין קינדשאפט, ווען ער, א ווונדערקינד, מיט א פרעכטיק שטימעלע, איז געשיקט געווארן אהין זיך לערנען אין צירעלסאנס ישיבה.
— עס זיינען געווען גאלדענע צייטן. קינדערישע יארן, וואס האבן זיך טיף אריינגעווארצלט אין מיין הארצן. דאס דאווענען פרייטיק צו נאכטס — די שיל איז געווען געפאקט. יעדן שבת אין דער פרי — געפאקטע שילן.
איך געדענק, ווינטער פלעג איך גיין אין שניי פון דער פעטראפאוולאווסקאיא קומען צו דער סינאדינאווסקאיא, צו זינגען אינעם שילכאר. און אפילו איצט געדענק איך אייניקע תפילות, וועלכע מיר פלעגן דעמאלט זינגען…
אזוי איז שוין, אפנים, באשערט, אז ווער האט אפגעלעבט א לעבן אויסער זיין אלטער היים, זעט נאך אלץ אין זיינע חלומות די קינדער־יארן. איך האב עס געהערט אויך פון די אלטע בעסאראבער אין „בית יהודי בסרביה‟; און פון די עטלעכע בעסאראבער יידן, מיט וועלכע מיר האבן זיך באגעגנט אין חיפה; און אין ירושלים — בעתן שמועס מיטן פרעכטיקן יידישן דיכטער מאיר חרץ… ס׳וואלט געווען נאריש צו זאגן, אז זיי וווינען מיטן נעכטן, אבער זייער נעכטן איז געבליבן מיט זיי, ווי א גייסטיקער יסוד צו זייער ווייטערדיק לעבן, אויסער דער אלטער היים. דאס ווארט „היים‟ האט אין יידיש א באזונדערן זין. א באגריף, וואס מיינט נישט קיין פיזיש ארט פון ווענט מיט א דאך, ווי קינדער מאלן עס אויף זייערע בילדער; היים — איז א צונויפשמעלץ פון אנדענק און געפילן. א געהיים ווינקעלע אין מוח און אין הארצן…
דער אפעראטאר סאשע וואסיליעוו און באריס סאנדלער. ״ברית־מילה״
אינעם פילם איז דא אן עפיזאד „ברית־מילה‟. דער דעמאלטיקער הויפט־רוב פון מאלדאווע, הרב זלמן־לייב אבעלסקי ז״ל קומט אריין אין אן אלט קעשענעווער הויז, צו מאכן דעם ניי־געבוירענעם יינגעלע א ברית־מילה. אוודאי, איז עס געווען א סימבאלישע סצענע. די אמתע ברית־מילה האט מען דעם יינגעלע געמאכט אין ישראל, וווהין זיינע עלטערן האבן אים גאר אין גיכן אוועקגעפירט. היינט איז דער בחור אלט 25 ביז הונדערט און צוואנציק. מעגלעך, אז דווקא אט דער קורצער עפיזאד פון זיין קינא־ברית וואלט געקאנט ווערן אן אנהייב צו א נייעם דאקומענטאר־פילם מיטן נאמען שוין אן א פראגע־צייכן: „דא איז מיין היים!‟.
יאנואר־פעברואר 2017, ברוקלין, ניו־יארק

Share this:TwitterFacebookPrintLike this:Like Loading...

Related
 


Tagged: historyjewsvideoYiddish 
Post navigation


Previous Post
פון אונדזער עזבון: יוסף קערלער (1918־2000) 

Next Post
א דראמע אין מידבר 



