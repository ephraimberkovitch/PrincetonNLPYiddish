 אויף דער ווירטועלער קאנפערענץ, „געשיכטע, קולטור און ירושה פון יידן אין בעלארוס‟, וואס איז פארגעקומען דעם 28סטן ביזן 30סטן יוני, האט מען געהאלטן כמעט פופציק רעפעראטן, וועלכע האבן צוגעצויגן איבער 700 צוקוקער — א סימן פון א שטארקן אינטערעס צו דער טעמע סיי אין בעלארוס, סיי אין אנדערע לענדער. עס איז ניט קיין ספק, אז די היינטיקע פאליטישע סיטואציע אינעם דאזיקן לאנד האט פארשטארקט דעם אינטערעס צו אירע היסטארישע פראבלעמען, צווישן זיי — צו דער יידישער טעמע. 
 יידן אויף דער טעריטאריע פונעם היינטיקן בעלארוס האבן א רייכע און דראמאטישע געשיכטע. א מאל איז דאס דאזיקע לאנד געווען א טייל פונעם גרויס־פירשנטום ליטע; דערנאך האבן די ווייסרוסישע לענדער געהערט צו פוילן, רוסלאנד און סאוועטן־פארבאנד, און ערשט אין 1991 איז בעלארוס געווארן אן אומאפהענגיקע מלוכה. 
 ביי יידן האט דאס דאזיקע לאנד געהייסן ליטע, רייסן אדער ווייסרוסלאנד. בעת די סאוועטישע צייטן איז די יידישע געשיכטע פארשוויגן געווארן, און ביזן היינטיקן טאג האט בעלארוס ניט קיין געהעריקע אקאדעמישע פראגראמען אין יודאיסטיק. אבער דער עפנטלעכער אינטערעס צו דער יידישער טעמע האלט אין איין וואקסן. מען וויל פארשטיין, וואס פאר אן ארט האבן יידן פארנומען אין דעם קולטורעלן, פאליטישן און געזעלשאפטלעכן לעבן פון דעם לאנד, און ווי ס׳זענען געווען די באציונגען צווישן יידן און אנדערע פעלקער אין די ווייסרוסישע לענדער. 
 א צאל ארטיקע תושבים פארשן די געשיכטע פון זייערע שטעט און דערפער, וואס זיינען א מאל געווען יידישע שטעטלעך. זיי רייניקן די פארלאזטע יידישע בית־עלמינס; פרווון אפצוהיטן די צעשטערטע געביידעס פון שילן, און זאמלען מאטעריאלן וועגן דעם יידישן חורבן. אבער די דאזיקע טעטיקייט האט ניט קיין שטיצע מצד דער רעגירונג, וואס האט ניט קיין אינטערעס צו דער יידישער קולטור־ירושה. 
 אזוי ארום זיינען דא א סך ערנצטע פראבלעמען, וואס מען דארף לייזן, און בעלארוס האט ניט גענוג כוחות און רעסורסן אויף דעם. ביז לעצטנס האט מען באקומען א ביסל שטיצע פון אויסלאנד, דער עיקר, פון דייטשלאנד און פוילן, אבער לעצטנס האט מען אזא מין מיטארבעט אויך פארווערט. 
 און דאך איז די קאנפערענץ, וואס איז ארגאניזירט געווארן דורך דעם אוניווערסיטעט פון סאוטהעמפטאן אין ענגלאנד און דעם מינסקער צענטער פון דער רייסיש־יידישער קולטור־ירושה, געווען א גרויסער דערפאלג. מען האט באטראכט דאס ווייסרוסישע יידנטום פון פארשיידענע שטאנדפונקטן עטנאגראפישע, היסטארישע און ליטערארישע. 
 א ספעציעלע סעסיע איז געווען געווידמעט דער ארכיטעקטור פון שילן. בעלארוס פארמאגט א היפשע צאל היסטארישע געביידעס, צווישן זיי — אזעלכע וויכטיקע מאנומענטן ווי די געמויערטע שילן אין סלאנים און אשמיאן. צום באדויערן, געפינען זיי זיך אין א שלעכטן צושטאנד. בלויז איין היסטארישע שיל אין דער גאנצער רעפובליק, די שיל אין גראדנע, איז צוטריטלעך פאר טוריסטן. 
 צווישן 1920 און 1939 איז די טעריטאריע פון דער היינטיקער רעפובליק בעלארוס געווען צעטיילט צווישן דעם ראטן־פארבאנד און פוילן. דאס יידישע לעבן אין אט די צוויי טיילן איז געווען גאר אנדערש. די פוילישע רעגירונג איז ניט געווען פריינדלעך צו יידן, אבער זי האט דערלאזט יידן אנטוויקלען זייערע אייגענע רעליגיעזע, קולטורעלע און געזעלשאפטלעכע אינסטיטוציעס. יידן האבן געהאט א געדיכטע נעץ פון שולן פון פארשיידענע ריכטונגען, פון פרומע ישיבות ביז סאציאליסטישע, בונדיסטישע שולן. עס איז נאטירלעך, אז דווקא די דאזיקע מערבדיקע, פוילישע שטחים, וואס געפינען זיך היינט אין דער בריסקער, גראדנער, טיילווייז אויך אין דער מינסקער און וויטעבסקער געגנט, האבן צוגעצויגן מער אינטערעס ביי די ארטיקע פארשער איידער דער מזרחדיקער סאוועטישער טייל, ווו דאס יידישע לעבן איז געווען שטרענג קאנטראלירט דורך דער קאמוניסטישער מאכט. 
 די היסטארישע געאגראפיע פונעם יידישן רייסן און ליטע איז געווען די טעמע פון עטלעכע רעפעראטן. וולאדימיר לעווין (ירושלים) האט דערציילט וועגן די געאגראפישע אספעקטן פון דער שיל־ארכיטעקטור. ביזן חורבן זיינען אין ווייסרוסלאנד געווען א היפשע צאל הילצערנע שילן. די סאמע בארימטע, צוליב אירע געמאלטע בילדער, איז געווען די הילצערנע שיל אין מאלעוו. צום באדויערן, זיינען אלע הילצערנע שילן חרוב געווארן. דאס רוב זיינען פארברענט געווארן בעת דער ערשטער און צווייטער וועלט־מלחמה. די געמויערטע שילן האבן זיך אפגעהיט בעסער, אבער זיי נייטיקן זיך אין א גרונטיקער רעמאנט. 
 איין רעפערענט אויף דער קאנפערענץ, סיארהיי שופא (פראג), גיט זיך אפ מיט איבערזעצן משה קולבאקס ווערק אויף דער ווייסרוסישער שפראך. ער האט דערציילט, ווי אזוי קולבאק האט „געשאפן‟ דאס אייגנארטיקע פאעטישע לאנד „רייסן‟ מיט אוראלטע וועלדער און טייכן, און מיט פיזיש שטארקע יידישע פויערים. 
 אן אנדער בארימטער יידישער מחבר פון ווייסרוסלאנד איז געווען זלמן שניאור, דער העלד פונעם רעפעראט פון יעקב הערסקאוויץ (ירושלים). להיפוך צו קולבאקן, האט שניאור פארלאזט ווייסרוסלאנד יונגערהייט און האט זיך דארטן מער ניט אומגעקערט. אבער זיין היימשטאט, שקלאוו, פארנעמט דאס צענטראלע ארט אין זיינע ליטערארישע ווערק, וואס ער האט געשריבן אויף יידיש און העברעיש, צווישן זיי: „שקלאווער יידן‟, „קיסר און רבי‟, „נח פאנדרע‟. 
 דער ישראלדיקער ליטעראטור־פארשער רפי צירקין־סדן האט דערציילט וועגן דער שטאט האמעל — א וויכטיקער צענטער פון דער מאדערנער העברעישער ליטעראטור ביים אנהייב פונעם צוואנציקסטן יארהונדערט. אורי־ניסן גנעסין, גרשון שאפמאן און יוסף חיים ברענער האבן אלע געוווינט אין האמעל און געשאפן אן אייגנארטיקן „שטאטישן טעקסט‟ דערפון אין זייערע ווערק. 
 אינעם גערעם פון דער קאנפערענץ זיינען אויך פארגעקומען צוויי „רונדע טישן‟, ווו מען האט ארומגערעדט די אויסזיכטן אויף דער צוקונפט פונעם ווייסרוסישן יידנטום און זיין קולטור־ירושה, בפרט אז אין די לעצטע צייטן האט ביי יידן פון ווייסרוסישן אפשטאם איבער דער גאנצער וועלט זיך צעוואקסן דער אינטערעס צו און פארבינדונג מיט בעלארוס, און צו דער קולטור־ירושה פונעם רייסישן יידנטום. 
