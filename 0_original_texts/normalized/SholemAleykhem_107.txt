 
 לכבוד יום־טוב: אקדמות 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 א ק ד מ ו ת
    
 א געזאנג לכבוד שבועות
    
― א ק ד מ ו ת  מ ל י ן ― איי איך הייב אן צו רעדן,  ו ש ר י ו ת
ש ו ת א ― און באגער צו שפרעכן!... ― אזוי זינגט זיך גאנץ געשמאק
א קליין אויסגעדארט יידל, וואס שטייט מיט א געלן טלית איבערן קאפ
ביזן שפיץ יארמעלקע אין בית־המדרש צווישן מיזרח־וואנט און צווישן
שפיגל־באנק, נעבן א סטענדער, אויפגעהויבן ביידע הענט, די אויגן פארגלאצט ארויף, שאקלט זיך מיטן גאנצן גוף, אלע מאל מיט א שפרונג־אונטער און מיט א טענצל, און דאס געלע פארמעט־פנים בעת מעשה
לויכט אים אקעגן דער זון, וואס קוקט־אריין מיטן איין שטראל דורכן
אפענעם פענצטער פונעם בית־המדרש, און דאס איינציקע אקאציע־ביי־מעלע אף דער שולגאס, וואס האלט אין רעכטן בליען, שיקט־אריין א
געשמאקן זיסן ריח גלייך צו די יידן אין נאז אריין, ווי איינער רעדט:
„שמעקט יידישע קינדער, איר אויך, פון מיינע בשמים און האט אויך
הנאה פון גאטס וועלטל״...
    
איר ווייסט, ווער איז אט דאס יידל, וואס זינגט דעם „אקדמות״ מיט
אזא חדווה, מיט אזא התלהבות? ס׳איז יהושע העשל. איר קענט אים, איר
קענט אים זייער גוט. דאס איז פון די יידן, וואס איר באגעגנט זיי נאר
לויפנדיק, וואס האבן קיינמאל קיין צייט נישט, תמיד זיינען זיי פארהאוועט אין פרנסה. און זייער פרנסה איז דאך, מישטיינס געזאגט, ווינט. מע
לעבט פונעם ווינט. פאר אזעלכע מענטשלעך איז די וועלט א יריד, און
זיי זיינען געקומען אהער אפן יריד שמעקן, אויסשמעקן, טאמער וועט מען
עפעס קאנען כ א פ ן ... אזעלכע מינים סוחרים ווייסן אליין נישט,
וואס טוען זיי דא אפן יריד? זיי ווארפן זיך אף אלצדינג וואס סע קומט
זיי פאר די אויגן, קויפן און פארקויפן מיד ליד, פארדינט, דערלייגט ―
און אראפ פונעם מארק, א רענדל אראפ, א רענדל ארויף ― אבי אויסגעהאנדלט זיך שיין, חלילה נישט פארנומען קיין פרעמדס... אט אזא
סוחר, אז ער כאפט זיך אויף דעם לעצטן טאג פונעם יריד און דערמאנט
זיך, אז ער האט געפטרט ווו ער האט געהאט א גראשן, טוט ער זיך א
שמיר מיט דער האנט איבערן פנים פון אויבן אראפ און א זאג צו זיך
אליין: „האבן מיר שוין, ברוך השם, אפגעפטרט דעם יריד אויך; אצינד
באדארף מען לויפן ערגעץ כאפן א גמילות־חסד אף צוריקוועגס״...
    
אט פון דעם מין יריד־לייט איז אונדזער העלד יהושע־העשל.
    
וואס איז זיין געשעפט ― ווייס איך ניט. דאכט זיך, א ייד א מעקלער, א שליח, א שטיקל שדכן. דאס הייסט, ניט קיין שדכן פון שדכנים,
וואס שרייבן בריוולעך און שלעפן קערבלעך, נאר גארנישט, אז עס מאכט
זיך אמאל אויספירן א שידוך ― מהיכא־תיתי, פאר וואס ניט? ווער זאגט
זיך דאס אפ פון א זייטיקן רובל? איך קען א סך דאמען, „אריסטאקראטקעס״, וואס אז זיי שמעקן אן ערגעץ א בחור גייט ארום מיט א
מיידל און סע דאכט זיך זיי אויס, אז ס׳איז גלייך, ווארפן זיי אוועק אלע
געשעפטן און נעמען זיך צו דער ארבעט, טוען אלצדינג, ס׳זאל ווערן א
שידוך; סע פארשטייט זיך, זיי טוען דאס מער לשם מיצווה, אדער דיפלאמאטיע, אדער פשוט ווייל זיי האבן ניט וואס צו טאן... ניין, יהושע־העשל
איז ווייט פון אזעלכע זאכן; ער, אז ער פאלט אמאל אף א גלייכס, איז
נאר צוליב דעם, וואס ער מיינט, טאמער וועט ער דא עפעס כאפן. אי, עס
לאזט זיך אויס א בוידעם? ווארעם דאס, וואס ער מיינט, ס׳איז גלייך ווי
א סטרונקע, איז גאר קרום ווי א קאטשערע ― וואס איז ער שולדיק?
מסתמא איז זיין מזל אזוי. למאי מעקלעריי? פאראן א סך מעקלערס דא
אין שטאט, אויך אזעלכע בריות ווי ער, פונדעסטוועגן, וווהין זיי גייען
אריין מאכן א געשעפט, מאכן זיי; און בא אים איז געמאכט און געמאכט
און געמאכט, און צום סוף, עס קומט צו עפעס, לאזט זיך אויס, אז עס
הייבט זיך גאר נישט אן!... אן מזל, הערט איר, זאל מען גאר ניט געבוירן ווערן אף דער וועלט. אליין וואלט מען נאך ווי עס איז איבערגעטראגן; איז אבער פאראן א ווייב, קינדערלעך, וואס זיינען גאט די נשמה
שולדיק. א גליק, כלעבן, וואס יהושע־העשל איז א ייד, און א פרומער ערלעכער ייד, וואס גלייבט אין גאט, וואס דינט גאט, וואס האט ליב גאט,
ממש פארברענט, פארליבט אין דער שכינה, ווי א חתן, וואס האט זיך פארליבט אין דער כלה. דעריבער דאוונט ער אזוי געשמאק. קומט אין שול
אריין זען, ווי יהושע־העשל דאוונט! זען, ווי יהושע־העשל דאוונט ― איז,
זאג איך אייך, א חיות. דאס איז ניט קיין געוויינלעכער דאוונען, ווי א ייד,
א שטייגער, שטעלט זיך אוועק און מאלט ווי א מיל, האט אין זינען בעת־מעשה גאר ווייס איך וואס: א קונה, א פריץ, א גמילות־חסד. ניין; יהו־שע־העשל אז ער שטעלט זיך אוועק דאוונען, שטעלט ער זיך פאר, אז
ער קומט מיט א ראפארט צום רבונו־של־עולם, מיט א לויבעניש און מיט
א געבעט אף פרנסה, מיט א קלאגן זיך אפן גלות און מיט א חדווה, וואס
ער איז א ייד. א קלייניקייט א ייד! א ייד, וואס האט מקבל געווען די
תורה, ערשט היינט, אין דעם דאזיקן טאג שבועות!... שפרינגט ער אונטער, קנאקט־צו מיט די פינגער, מאכט מיט די אויגן און שרייט, שרייט
מיט קולי־קולות. די „אריסטאקראטן״, די נגידים פון מיזרח־וואנט, וואס
דאוונען מיט אים אין איין שול, קענען אים שוין מיט זיין דאוונען
און מיט זיינע משונה־ווילדע העוויות: „שאט, שאט, זאגן זיי, דער גריי־גער יהושע־העשל האט זיך צעלאזט!״, נאר דער גרייגער יהושע־העשל
הערט זיי, ווי דעם פאראיאריקן שניי: „דערויף איז דאס א מקום קדוש,
מע זאל דאוונען, ניט זיצן אויבן־אן אויסגעסטראצלט, ווי די טאקן,
גלאנצן מיט די גילדענע און זילבערנע עטרות פון די טליתים, אריינקוקן
בעת קריאת התורה כלומרשט אין די חומשים און שטילערהייט רעדן
צווישן זיך דברים בטלים״... און דערזעט יהושע־העשל, אז יידן רעדן
בעת דאוונען, קאן ער דאס ניט סובל זיין, ווערט אין כעס, פאטשט מיט
די הענט איבערן סידור: „אי־א־נו!״... א מאדנער ייד אט דער יהושע־העשל. אזוי איז ער, דאכט זיך, א ניכנע, א נעבעכל, א ווארעם, וואס
לאזט זיך טרעטן מיט די פיס, און קומט אין שול ― אויס ניכנע, אויס
נעבעכל, אויס ווארעם ― אן עזות־פנים, זאל גאט היטן! דא, אין שול,
איז ניטא בא אים קיין נגיד, קיין אריסטאקראט; ער איז זיי מבטל כעפרא
דארעא, ווארעם אין א מקום קדוש זיינען אלע יידן גלייך. אויך דאס פנים
ווערט דא בא אים גאר אן אנדער פנים: צי מחמת דער יארמעלקע מיטן
טלית, וואס אפן שפיץ קאפ, צי מחמת גרויס חדווה פון זיין געליבטער
(די שכינה), וואס ער זעט זיך דא מיט איר אלע שבת און יום־טוב,
ובפרט אזא יום־טוב, ווי שבועות צו „אקדמות״, בעת ,, ח י ל  א ל ף
א ל פ י ן ― צען טויזנטער, הונדערט־טויזנטער מלאכים, כרובים און
גלגלים קלייבן זיך צונויף פארן אלמעכטיקן און טוען זיך הייבן מיט
א געזאנג און מיט א גרויס שאלונג, ווי דאס געשריי פון די געזאמלטע
וואסערן״... און יהושע־העשל הערט דאס דאזיקע געזאנג מיטן דאזיקן
שאלן, און ער העלפט דעם חזן זינגען און שאלן מיט א גרויס שאלונג.
און ער איז איבערצייגט, אז ד א ר ט ן  וועט ער זיצן אינאיינעם מיט
אלע ערלעכע יידן, וואס זיינען געקניפט מיט גאטס קרוין, ווי סע שטייט
אין „אקדמות״ בפירוש געשריבן. און ער פילט, ווי ער זיצט אונטער דער
חופה מיט אלע צדיקים דארט אין גן־עדן מיט גרויס תענוג  ב ת כ ת כ י
ד ה ב פ י ז א ― אף גאלדענע שטולן, און גייט זיך דורך מיט זיי אפן
שפאציר, און כאפט א טענצל מיט דער שכינה... א כפרה די גאנצע וועלט
מיט אלע תענוגי־עולם, און אפילו מיט דער גוטער פרישער מילכיקער
סעודה, וואס די נגידים וועלן היינט עסן נאכן דאוונען! און יהושע־העשל
כאפט א קוק מיט גדלות אף די נגידים, די הולטאיעס, וואס אין מיזרח־וואנט, און עס קומט אים פאר די אויגן איינער א גראבער, וואס זיצט אוי־בן־אן אין מיזרח, א ייד א נגיד מיט א געראזירטער מארדע, מיט א שיינעם
ראק און מיט א שווארצן קוימען אפן קאפ. מ א ר ק ו ס  רופט מען אים,
א נייער נגיד, פון די נייע אויפגעקומענע נגידים, וואס שפרינגען־אראפ פון
א דאך, ווי איינער רעדט: „גוט־מארגן, איך בין אויך דא!״... די דאזיקע
נייע אויפגעקומענע נגידים שפרינגען איטלעכן אין פנים אריין, ווארפן
זיך, זשומען און זשומען און עסן זיך איין, ווי די פליגן. זיי צוואגן זיך
אויס, פוצן זיך אויס, טוען זיך אן מיט די ווייבער נאך דער לעצטער
מאדע, לאזן זיך קאסטן געלט און קריכן אהין, אהין, צווישן די „אריסטאקראטן״, שטעלן־ארויס דאס בייכל און בלאזן זיך. אינעם גרויסן ארט
קויפט דאס א פאיעטאן מיט ברענענדיקע פערד און קנאקט איבער אלע
גאסן, מע זאל זען. אין טעאטער גייט דאס אין דער ערשטער שורה,
האלט־אויס קעפס־ווייבער, שפילט אין פרעפעראנס, בויט הייזער, קלינגט
און טראסקעט און פייפט מיט סכנת־נפשות. אינעם קליינעם ארט קויפט
דאס א שטאט אין מיזרח, דעם ווייב ― גרויסע פערל, יאגט זיך נאך שיינע
שידוכים, וויל זיך איינקויפן אין ייחוס, זינדיקט בסוד, קיינער זאל ניט
וויסן, שפילט אין אקע און שענקט אמאל א גרויסע נדבה, מע זאל פון
אים רעדן.
    
אט פון דעם מין נייע אויפגעקומענע נגידים איז מארקוס.
    
פון וואנען האט זיך גענומען אהער דער דאזיקער מארקוס? ― ווייס
קיינער ניט. דאס הייסט, וויסן ווייס מען אים, נאר אז ער הייסט מארקוס
― דאס איז מען ערשט ניט לאנג געווויר געווארן. ביז ניט לאנג האט
מען אים גערופן: „דער ייד פונעם האלץ״, אדער „דער הילצערנער״.
ער האט זיך געדרייט ארום אינטענדאנטסטווא, מיט די קאזארמעס, מיט
די אפיצירן, איז געווארן א באנקיר, אף אונדזער לשון הייסט דאס פשוט
א בעל־הלוואה, א פראצענטניק, א ייד, וואס לעבט זיך פון פראצענט,
האט ליב א וועקסעלע, בטבע אפילו א גרויסער עם־הארץ, א ווילדער
גראבער־יונג, נאר ער איידלט־זיך, פיינט זיך אויס, ווי ווייט מעגלעך,
רייבט זיך צווישן לייטן, וויל זייער איינרעדן די וועלט, אז ער איז א
טאטנס א קינד, דערציילט מעשיות, אז דארטן, ערגעץ בא זיך אינדער־היים, האט ער קרובים גרויסע מיוחסים, לומדים, מופלגים, כאטש אלע
ווייסן (און ער אויך), אז ס׳איז שקר־וכזב; ער האט ניט אין ערגעץ ניט
קיין קרובים, ניט קיין מיוחסים, ניט קיין לומדים, ניט קיין מופלגים. מע
קאן דאס ארויסזען נאכן רויטן פנים, כאטש ס׳איז שוין איצטער פיינטשיק ארומגעשארן, און נאך די גראבע קארענע הענט מיט די לעפקע
פינגער (איין פינגער איז בא אים אן אפגעהאקטער, וואס אף דעם דערציילט מען א גאנצע מעשה, נאר מיר לאזן עס דורך...).
    
אויך דאס ווייב זיינס, די איצטיקע מאדאם מארקוס, א נידעריקע,
א שווארצע, א גראבע, מיט גראבע שטארק־פארגרעבטע הענט, וואס אלע
געדענקען נאך, אז זי איז אמאל געווען, ניט אויסגערעדט זאל זיין, א
דינסטמיידל, לייגט־איין די וועלט, פויקט אין אלע גאסן, אז זי שטאמט
פון זייער א רייכער משפחה, פון גרויסע לייט, גבירים אדירים, כאטש אלע
ווייסן, (און זי אויך), אז ס׳איז שקר־וכזב; זי האט ניט אין ערגעץ ניט
קיין משפחה, ניט קיין גרויסע לייט, ניט קיין גבירים אדירים. מע קאן
דאס ארויסזען פון איר אויפפירן זיך אין מארק בא די ווייבער, אין קיך
בא די דינסטן, און בעת זי רעכנט זיך מיטן קצב פאר פלייש. זי האט
פיינט, זאגט זי, „אזעלכע״ חשבונות. זי וועט ניט דערלאזן, זאגט זי,
מען זאל איר צורעכענען אפילו א לויט פלייש. אזוי לאנג, אזוי ברייט,
ביז זי רייסט־אפ בא אים עטלעכע פונט ― און דעמאלט איז זי שוין
רויק און פונדעסטוועגן, אוי־אוי־אוי, האט מען פאר זיי דרך־ארץ און
מע גיט זיי אפ כבוד! ווארעם וועמען טוט זיך עס נייטיק ארויסשפרינגען
קעגן א נגיד, זיין א שייגעץ? ובפרט אן ארעמאן, ובפרט א מעקלער,
ובפרט אזא מעקלער, ווי יהושע־העשל, וואס גייט צו אים אפטלעך
אריין, נישט מחמת גרויס ליבשאפט, נאר טאקע צוליב דעם, וואס די נויט
טרייבט אים. ער מיינט, א קשיא אף א מעשה, טאמער וועט ער מאכן
בא אים א מאל א שטיקל געשעפט. אמת, ניט אזוי גרינג מאכט מען בא
מארקוסן א געשעפט. מארקוס איז א שווערער פארשוין, א הארטער ביסן!
דאס הייסט, אזוי איז ער אפילו נישקשה, א צוגעלאזט מענטשל; אז מע
קומט צו אים אריין, בעט ער זיצן, איז מכבד מיט א פאפיראס, נאר געבן
פארדינען יענעם א קערבל ― דאס לא. שווער, שווער, כקריעת־ים־סוף!
זינט מארקוס איז א נגיד און יהושע־העשל אן ארעמאן, האט ער נאך
כמעט ניט געפרוווט פארדינען דורך אים א קערבל. א שווערער נגיד, א
הארטער. אוי, א הארטער ביסן!
    
און יהושע־העשל, זינגענדיק אינאיינעם מיטן חזן און מיטן איבעריקן עולם דעם „אקדמות״, כאפט א קוק אף מארקוסן מיט דער אונטערגעשארענער שווארצער מארדע, מיטן געפאקטן בייכל און מיטן הויכן
שווארצן קוימען אפן קאפ, און טראכט זיך: „דא ביסטו טאקע בא זיך
גרויס, אנגעבלאזן... דערפאר אבער דארטן! דארטן!  מ נ ת  ד י ל ן ―
אונדזער גאב, וואס גאט האט אפגעשיידט פאר אונדז נאך פון ווייס איך
ווען אן... אמת, די גוטע געשמאקע מילכיקע סעודה היינט וועט טאקע
עסן מארקוס, און מיט דער גוטער פרישער געשמאקער קאווע מיט פוטערגעבעקס וועט טאקע פארטרינקען מארקוס, און איך וועל געפינען הלוואי
א גלעזל ציקאריע, כאטש מיט אן אייערקיכל ס׳זאל זיין פאר די קינדער
נעבעך; פון פיש מילכיקע, געפרעגלטע אין פוטער, רעד איך שוין ניט,
און בלינצעס מיט קרעפלעך מיט לאקשן מיט מילך ― דאס האט מארקוס,
ניט איך... דערפאר אבער דער לויתן מיטן שור־הבר דארטן! דארטן!...
ט ל ו ל א   ד ל ו י ת ן ― די פרייד פונעם לויתן און פונעם ווילדן
אקס דעם שור־הבר, בעת זיי וועלן האלטן מלחמה פאר די צדיקים אין
די אויגן, בכדי זיי, די צדיקים, זאלן קוקן און קלייבן תענוג, ווי דער
שור־הבר וועט דעם לויתן שטויסן מיט די הערנער, און דער לויתן וועט
צאפלען אקעגן אים מיט די פליספעדערן, דעמאלט וועט צוגיין הקדוש־ברוך־הוא אליין, בכבודו־ובעצמו, מיט זיין גרויסן שווערד, און וועט זיך
מטריח זיין אנגרייטן א שיינע גרויסארטיקע סעודה פאר זיינע ליבע
טייערע געסט, וואס האבן זיך עוסק געווען אין זיין תורה, אים געלייגט
תפילין און געלייענט קריאת־שמע״...
    
אזוי זינגט יהושע־העשל, זינגט, שרייט גלייך מיטן חזן, וויל, אפנים,
פארזינגען דעם יצר־הרע, פארשרייען דעם הונגער. עס חלשט אים רעכט
דאס הארץ נאך פון נעכטן; געווען אף א גאנצע נאכט איבערן תיקון־שבועות, און גאנץ פרי אוועק אין וואסער, און פון דארטן גלייך אין
שול אריין פריער פון דער גאנצער וועלט, אויסגעהערט פון א פאר מענטשן
חכמים א שפאס: „וואס איז די מעשה, רב יהושע־העשל, וואס איר האט
זיך היינט אזוי געפעדערט? אפנים, צוליב דער מילכיקער סעודה?״...
נאר וואס הערט ער זיי? יהושע־העשל איז שוין געוווינט געווארן צו
אזעלכע זאכן. אלע, ווער ס׳האט גאט אין הארצן, האבן ליב זיך מאכן
א שפאס מיט יהושע־העשלען, און מער פון אלעמען טאקע אלץ דער אייגענער מארקוס. אלע מאל, ווען ער קומט צו מארקוסן, טוט אים מארקוס
א פרעג, אף א קאטאוועס געוויינלעך, אט אזוי, אשטייגער:
    
― נו? ווי איז אייך געגאנגען דער שבת?
    
אדער:
    
― ווי איז אייך געגאנגען פסח צו די סדרים?
    
אדער:
    
― ווי אזוי איז אייך אפגעלאפן דער סוכות אין סוכה?
    
אדער:
    
― האט איר געהאט פורים א פריילעכע סעודה?
    
אף אזעלכע זאכן ענטפערט יהושע־העשל, געוויינלעך, גארנישט; ער
ווייס, אז ס׳איז גלאט אזוי, א שפאס. דעם נגיד איז גוט אפן הארצן,
טרייבט ער קאטאוועס. ענטפערט דערויף יהושע־העשל נאר מיט א שמייכעלע: כע־כע. געפעלט דאס מארקוסן, איז ער אים מכבד מיט א פאפי־דאס, רוקט אים אונטער א גלעזל טיי:
    
― טרינקט, רב יהושע־העשל, נעמט צוקער, אט שטייט.
    
― א דאנק, ― זאגט יהושע־העשל, און עס גייט אים נישט איין דאס
גלעזל טיי; ער דערמאנט זיך, פארשטייט איר, אז דארט, אינדערהיים,
זיינען פאראן בעלנים אף טיי, קיין עין־הרע, גענוג בעלנים, וואס וואלטן
זיך מחיה געווען, ממש זיך דערקוויקט מיט א גלעזל ווארעמס ― איז
ניטא. פאראן דווקא א סאמאוואר, נאר קיין טיי און צוקער איז ניטא. און
פון וואנען זאל זיין? פון דעם, וואס מארקוס האלט אים אפ דריי זיי־גער־שעה, וויל מע זאל אים דערציילן נייס: „וואס הערט זיך עפעס אין
שטעטל?״ צי פון דעם, וואס דאס ווייב מיט די עלטערע מיידלעך פארדינען קוים אנדערהאלבן גילדן א טאג פאר צוויי לייבלעך, זיי
האבן זיך אויסגעלערנט נייען לייבלעך, זיצן זיי און ארבעטן
גאנצע טעג, נייען זיך אפ די פינגער און נעמען אנדערהאלבן גילדן
פאר א פאר לייבלעך. גוט איז נאך, אז ס׳איז דא לייבלעך! וואס טוט
מען, אז ס׳איז קיין לייבלעך אויך ניטא? הונגערט מען. דאס הייסט,
מע לייגט זיך שלאפן מיט א ליידיקן, ניכטערן מאגן. און אז גאט העלפט,
איז מארגן אויך א טאג און מע קאן מארגן ווידער הונגערן ― און, זייט
זיכער, קיין בן־אדם, קיין פויגל וועט דערפון נישט וויסן. יהושע־העשל
איז ניט אזא מענטש, וואס זאל דערציילן התנצלות, זיך קלאגן. און ווער
שמועסט, בעטן? ער זאל וויסן, חלילה, שטארבן! שטארבן!... בקיצור,
יהושע־העשל איז פון די ארעמעלייט, וואס גייען זיך אויס שטילערהייט,
שא, אן גוואלדעניש, אן געפילדערן. עס קרייט ניט אף זיי, ווי מע זאגט,
קיין האן אפילו... פאראן, פאראן בא אונדז, צווישן די קינדער ישראל, א
סך אזעלכע יהושע־העשלס ― איר מעגט מיר גלייבן אף מיינע הייליקע
נאמנות, איך קען זיי, איך בין מיט זיי גוט באקענט... א גליק, כלעבן,
וואס יהושע־העשל איז א ייד, און א פרומער ערלעכער ייד, וואס גלייבט
אין גאט, וואס דינט גאט, וואס האט ליב גאט, ממש פארברענט, פארליבט
אין דער שכינה, ווי א חתן, וואס האט זיך פארליבט אין דער כלה. דעריבער זינגט אזוי געשמאק יהושע־העשל גלייך מיטן חזן און האט באצייטנס
הנאה פון די גוטע זאכן, וואס שטייען ד א ר ט ן  אנגעגרייט פון די ארע־מעלייטס־וועגן: „נ ג י ד י ן  ק מ י ה ו ן ― עס וועלן זיך ציען דארטן
פאר זיי גאנצע טייכן פון באלזאם־אייל, ו מ ת פ נ ק י ן ― און זיי וועלן
זיך אנזעפטיקן און אנזעטיקן מיט אלע גוטע זאכן און מיט יענעם גוטן
אלטן זיסן וויין, וואס שטייט דארטן אנגעברייט פון זייערטוועגן אין קעלטער נאך מששת ימי בראשית״...
    
אט אזעלכע מינים לידער זינגט זיך יהושע־העשל שבועות מיט נאך
א סך יידן, אזעלכע שלימזלען, ווי ער, הייבט־אויף ביידע הענט ארויף,
מאכט־צו די אויגן, שאקלט זיך מיטן גאנצן גוף, שפרינגט־אונטער מיט
א טענצל, און טראגט זיך אריבער מיט לייב און לעבן אהין, אהין, אין
אן אנדער וועלט פון גאלע לויטערקייט, פון גאלע גוטסקייט, פון גאלע
אייביקייט, א וועלט, ווו ס׳איז נישטא קיין קבצנים, קיין נגידים, קיין
אויפגעקומענע קליינע מענטשעלעך מיט ווייסע מאנישקעס און אונטער
זיי אייזערנע שטיינערנע הערצער, קיין נארישע גראבע תאוות, קיין צרות,
קיין דחקות, קיין דאגת פרנסה, קיין מעקלערס, קיין שדכנים, קיין צער
גידול בנים, קיין קנאה, קיין שנאה... און ער ווארפט־אראפ פון זיך דעם
גאנצן לבוש פון דער וועלט, און ער טוט זיך אויס פון דער היגער וועלט,
וויל פארגעסן, פארגעסן, ניט הערן, ניט זען וואס ארום אים טוט זיך,
באהעפט זיך אצינד מיט זיין געליבטער, מיט דער שכינה. ניט זיין עסק,
וואס דא אקעגן אים שטייען זאטע צופרידענע מענטשלעך מיט פעטע
אויסגעפאשעטע בייכלעך. ניט זיין עסק, וואס דא קוקט־אריין די זון מיט
איין שטראל דורכן אפענעם פענצטער פונעם בית־המדרש, און דאס איינציקע אקאציע־ביימעלע אף דער שולגאס, וואס האלט אין רעכטן בליען,
שיקט אריין א געשמאקן זיסן ריח גלייך צו די יידן אין נאז אריין, ווי
איינער רעדט: „שמעקט, יידישע קינדער, איר אויך פון מיינע בשמים און
האט אויך הנאה פון גאטס וועלט״...
    
שאט נאר, שאט! אין דער מינוט זאלט איר מיר נישט אנרירן מיין
יהושע־העשלען. איר זאלט אים ניט זאטשעפען! איר זעט דאך, אז ער איז
ניט בהאי עלמא, אז ער איז היינט  נ י ש ט  ק יי ן  ה י ג ע ר ,  ער
איז גאר נישטא! ער איז גאר דארטן, ווייט־ווייט פון דאנען, ערגעץ בא
זיין געליבטער, בא דער שכינה...
    
נישטא יהושע־העשל, נישטא אים היינט!
  
געשריבן אין יאר 1904
    
 ( א  ב י ל ד )
    
 שפאק, מייזעל און „דאס קינד״ האבן אלע דריי געמיטעט איין צימער אף דער גרויעפערעלשטראסע און האבן אפגעצאלט פאר א גאנצן
חודש פריער. דער חסרון, וואס דער חודש איז שוין אט־אט אף דער נאז,
און אט־אט קומט דער „פארטיע״, א גראבער דייטש מיט א פארשמאלצענעם קאפטאן און מיט א בלויער נאז, וואס זעט־אויס ווי א ווינטערדיקע קארטאפליע, און דערמאנט די „גנעדיקע העררען״ מיט א שיינעם
„גוט מאיען״ און מיט א „קיססע די האנד״ און מיט אן „ערגעבענסטער
דיענער״, אז זיי זאלן מוחל זיין באצאלן פאר א חודש פריער, ― און דער
דייטש זאל אזוי האבן די בלויע נאז, וואס זעט־אויס ווי א ווינטערדיקע
קארטאפליע, אויב זיי האבן אפילו א קרייצער בא דער נשמה. געווען באם
„קינד״ א גולדן מיט צוואנציק, האט מען געקויפט א פאר צענדליק מצות,
א האלב קילא ווורשטלעך כשר לפסח, עטלעכע געבאקענע אייער און אין
א פלעשל פון מילך עפעס א מין משקה, וואס שטייט אינעם מיטלפונקט
צווישן עסיק און בארשט און וואס טאמער מאכט מען דערויף „בורא
פרי הגפן״ ― איז דאס געוויס ארויסגעווארפן, א ברכה לבטלה.
    
― זע נאר, ער איז שוין פארטיק מיטן סדר! ― רופט זיך אן
שפאק, א בחור מיט א געל מעשן פנים און מיט א שארפער אויסגעבויגענער נאז, מיט א הויכן ווייסן שטערן און מיט לאנגע פארווארפענע
האר ארויף.
    
― ווי קאן זיך א „קינד״ באגיין אן א סדר? ― ענטפערט אים
אפ מייזעל, א בחור דווקא א שווארצער און דווקא מיט א פרישטשעוואטע
פנים און מיט א שטארק־אפגעשארענעם קאפ וואס דורך די שיטערע
הערלעך זעט זיך ארויס א רויטער פארשוויצטער שארבן.
 
 