 זונטיק, דעם 28סטן נאוועמבער, 11 א זייגער אין דער פרי ניו־יארקער צייט, וועט פארקומען א קאנצערט אנליין לכבוד דעם 100סטן געבוירן־טאג פונעם גרויסן יידישן פאלקסזינגער ארקאדי גענדלער ז״ל . 
 אויף דער אונטערנעמונג, וואס ווערט ארגאניזירט פון דער פייסבוק־גרופע, „יידיש געזאנג‟ , וועלן אויפטרעטן א טייל פון די באקאנטסטע זינגער אויף יידיש: שורה ליפאווסקי, סאשא לוריא, דזשאש דאלגין, ווי אויך א צאל מומחים פון יידיש געזאנג. 
 ארקאדי (אברהם) גענדלער איז געבוירן געווארן אינעם בעסאראבער שטעטל סאראקע. בעסאראביע, איצט מאלדאווע, איז געווען איינער פון די איינציקע ראיאנען אינעם ראטן־פארבאנד, ווו יידיש איז געבליבן א פארשפרייטע לעבעדיקע שפראך במשך פון דער גאנצער סאוועטישער תקופה. 
 כאטש פון פאך איז גענדלער געווען אן אינזשעניר און כעמיקער, איז זיין גרעסטע הנאה געווען צו זינגען יידישע פאלקסלידער. נאך זיין פענסיע איז ער אפט געפארן אויף פעסטיוואלן פון כל־זמר־מוזיק איבער דער וועלט און געלערנט דעם עולם א גרויסע צאל זעלטענע יידישע לידער, שפילנדיק דערביי א וויכטיקע ראלע אין דער היינטיקער אנטוויקלונג פון דעם זשאנער. אין 2001 האט ער רעקארדירט זיין ערשטן מוזיקאלישן אלבאם אין בערקלי, קאליפארניע, „מיין שטעטעלע סאראקע‟, אין וועלכן ס׳איז אריין א פריער אומבאקאנט ליד פון איציק מאנגער. 
 כדי צו באקומען דעם לינק צום קאנצערט, גיט א קוועטש דא איין שעה פריער. 
