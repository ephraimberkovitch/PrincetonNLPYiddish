 דער שרייבער, פאעט און רעדאקטאר, באריס סאנלדער, וועט פרייטיק, דעם 18טן יוני, רעדן אנליין אויף יידיש וועגן זיינע ליטערארישע ווערק און די פארשידנארטיקע סביבות (דעם סאוועטן־פארבאנד, ישראל, אמעריקע) און תקופות, אין וועלכע ער איז געווען טעטיק און וועלכע האבן משפיע געווען אויף זיין שרייבן. 
 די לעקציע, „וועגן זיך און מיינע שיך״, וואס מע וועט קענען זען בחינם דורך „זום״, הייבט זיך אן 3:00 נאך מיטאג ווינער צייט (9:00 אין דער פרי ניו־יארקער צייט). זי ווערט איינגעארדנט דורכן אפטייל פאר יידישער ליטעראטור און קולטור פונעם ווינער אוניווערסיטעט. 
 באריס סאנדלער, וואס איז געווען דער הויפט־רעדאקטאר פונעם פארווערטס במשך פון 18 יאר, איז אויפגעוואקסן אין מאלדאווע, ווו ער האט געשפילט פידל אינעם ארטיקן מלוכישן ארקעסטער. אין 1981 האט ער שטודירט די יידישע ליטעראטור אין מאסקווע ביים ליטערארישן אינסטיטוט אויפן נאמען פון מאקסים גארקי. ער איז געווען איינער פון די ערשטע יידישע שרייבער זיך צו לערנען אין אן אוואנסירטן יידיש־קורס אינעם ראטן־פארבאנד זינט סטאלינס ממשלה און איז אין גיכן געווארן א מיטגליד פון דער רעדקאלעגיע פונעם זשורנאל, „סאוועטיש־היימלאנד״. אין 1986 האט ער ארויסגעלאזט זיין ערשטן ראמאן, „טרעפלעך ארויף צו א נס״. 
 זינט 1986 האט סאנדלער פובליקירט צענדליקער ביכער — אריינגערעכנט ראמאנען, זאמלונגען קורצע דערציילונגען און לידער און עטלעכע פיעסעס. צווישן די פרעמיעס וואס ער האט שוין באקומען: דעם דוד האפשטיין־פריז (פונעם פאראיין פון יידישע שרייבער אין ישראל, 2005) און דעם י. י. סיגאל־פרעמיע פון דער יידישער פאלקס־ביבליאטעק (מאנטרעאל) אין 2010, 2014 און 2020. זיינע לעצטע זאמלונגען דערציילונגען, „אנטיקלעך פונעם סאקוואיאזש״ און „דעטעקטיוו ר׳ מאיר אקון און אנדערע פארשוינען״ זענען ארויס אין 2019 און 2020. היינט איז ער דער רעדאקטאר פונעם זשורנאל, ״יידיש־בראנזשע״ . 
 נאך פרטים וועגן סאנדלערס קאריערע קען מען זיך דערוויסן פון אט דעם ארטיקל . 
 כדי זיך צו פארשרייבן אויף זיין לעקציע, גיט א קוועטש דא . 
