 די וועלט האט, א פנים, ליב טויטע יידן און האט פיינט די לעבעדיקע. 
 צו אזא אויספיר קומט מען נאכן איבערלייענען דארא הארנס ניי בוך, „מען האט ליב טויטע יידן: באריכטן פונעם אומהיימלעכן איצט‟ . אין אונטערשיד צו הארנס פריערדיקע בעלעטריסטישע כתובים איז דאס א זאמלונג פון עסייען, וואס דערציילן וועגן דער מחברטעס זוכענישן נאך שפורן פונעם אמאליקן יידישן לעבן אין פארשידענע טיילן פון דער וועלט. יעדער קאפיטל האט א קעפל, וואס אנטפלעקט אן אייגנארטיקן אספעקט פון דער טעמע: „פארפרוירענע יידן‟, „צעשאסענע יידן‟, „טויטע יידן אין בעלעטריסטיק‟, וכדומה. 
 די טעמע, טויט און מתים, פארנעמען א חשובן ארט אין דער יידישער קולטור בכלל און בפרט אין די ווערק פון די קלאסיקער פון דער מאדערנער יידישער און העברעישער ליטעראטור, אזעלכע ווי י. ל. פרץ. ש. אנ–סקי, חיים נחמן ביאליק. אזוינע אימאזשן זיינען באלאדן מיט א רייכן סימבאלישן פאטענציאל און קענען דינען פארשידענע אידעאלאגישע און קינסטלערישע צוועקן. הארן, א מומחה אין דער יידישער ליטעראטור, איז ממשיך די דאזיקע טראדיציע פון דערקענען אין די פראבלעמען פון היינט די שאטנס פון נעכטן. 
 אזוי ווי א סך לייט היינט–צו־טאג פילט הארן זיך אומהיימלעך און אומרויק איבער דעם, וואס עס קומט היינט פאר אין דער וועלט: די קאוויד–מגפה, בלוטיקע פאליטישע קאנפליקטן, געוואלד און טעראר און ביטערע עפנטלעכע מחלוקות. איר ספעציעלע דאגה איז דער צווווקס פון געוואלדיקן אנטיסעמיטיזם אין אמעריקע. דער דאזיקער אומרו לאזט זיך פילן אין אלע קאפיטלעך פון איר בוך. דער סאמע וואגיקער און, לויט מיין געשמאק, דער בעסטער פון זיי איז די געשיכטע פונעם מערקווירדיקן מענטשן, וועריאן פריי. 
 א יונגער אמעריקאנער פון א קריסטלעכער משפחה, איז ער פארטאן געווארן אין א געפערלעכער אפעראציע פון ארויסגנבענען אייראפעישע קינסטלער און ליטעראטן פון אקופירטן פראנקרייך אין 1940. דאס רוב פון די, וואס ער האט געראטעוועט, זיינען נאטירלעך געווען יידן: די דייטשישע שרייבער, לעאן פויכטוואנגער און פראנץ ווערפעל און דער קינסטלער, מארק שאגאל. זיין שליחות, ווי ער האט עס געזען, איז געווען צו ראטעווען די פני פון דער אייראפעישער קולטור, יידן און ניט–יידן בייגלייך, און אריבערצופירן זיי קיין אמעריקע. זיין טעטיקייט איז געווען האלב–לעגאל, ווייל די אמעריקאנער רעגירונג האט דעמאלט ניט געוואלט קאליע מאכן די באציונגען מיט דעם פראנצויזישן מאריאנעטן–רעזשים און זיינע נאציסטישע בעלי–בתים איבער דעם ענין פון יידישע און אנטי־פאשיסטישע פליטים. 
 הארנס אומרו איז גאנץ פארשטענדלעך, און זי איז אוודאי בארעכטיקט ארויסצוזאגן איר מיינונג וועגן דעם, וואס עס קומט פאר היינט אין אמעריקע. אבער ווען עס קומט צו דער געשיכטע, דארפן די דעות זיין איינשטימיק מיט פאקטן. מילא, קליינע טעותן, ווי למשל דער פאקט, וואס יוסף זיסקינד אפענהיימער איז געווען דער הויף–ייד אין ווירטעמבערג, ניט אין פרייסן. מער וואגיק איז דער ענין פון היסטארישער יושרדיקייט. די דאזיקע פראבלעם קומט ארויס בולט אין דעם קאפיטל וועגן דעם סאוועטישן יידישן אקטיאר בנימין זוסקין און דעם יידישן אנטי־פאשיסטישן קאמיטעט. 
 הארן שרייבט: „אמת, קיינער קען ניט וויסן, וואס זוסקין אדער אנדערע באשולדיקטע [הארן מיינט דא דאס געריכט איבער דעם יידישן אנטי־פאשיסטישן קאמיטעט אין מאסקווע אין 1949־1952] האבן ווירקלעך געגלויבט וועגן דער סאוועטישער סיסטעם, וועלכער זיי האבן געדינט. און עס איז אויך אמת — און דאס איז א סך מער צעשטערנדיק — אז זייערע גלויבענישן האבן ניט קיין שייכות.‟ 
 אזא מין קאטעגארישער פסק–דין איז צוויי מאל ניט ריכטיק און ניט יושרדיק. ערשטנס, איז די אויפגאבע פון א געוויסנהאפטיקן פארשער טאקע צו פרווון צו דערקענען, וואס זיינען געווען די גלויבענישן פון אונדזערע אבות–אבותינו, אפילו ווען מיר זיינען מיט זיי ניט מסכים. און צווייטנס, האבן די דאזיקע גלויבענישן טאקע יא א סך שייכות צו דעם היינטיקן טאג, ווייל די געשיכטע פונעם יידישן אנטיפאשיסטישן קאמיטעט איז באלערנדיק פארן היינטיקן דור וואס שייך די באציונגען צווישן יידן און דער מלוכישער מאכט. 
 דער יידישער אנטי־פאשיסטישער קאמיטעט האט געהאלטן פאר זיין ציל ניט נאר דאס פארשפרייטן די סאוועטישע מלחמה–פראפאגאנדע אין אויסלאנד, נאר אויך דאס אפהיטן און אנטוויקלען דאס יידישע לעבן און די יידישע קולטור אין סאוועטן–פארבאנד נאכן חורבן. דער קאמיטעט האט ניט באוויזן צו פארווירקלעכן די דאזיקע פלענער, אבער זייער אויפטו איז גאנץ וויכטיק. דער קאמיטעט איז געווען די ערשטע מלוכישע ארגאניזאציע אין דער וועלט, וואס האט זיך סיסטעמאטיש גענומען פאר אנזאמלען מאטעריאלן וועגן דעם חורבן, ווען אנדער רעגירונגען האבן נאך ניט געהאט קיין אינטערעס אינעם גורל פון יידן. 
 נאך דער מלחמה האט דער קאמיטעט געהאלפן טויזנטער סאוועטישע יידן זיך אומצוקערן צו א נארמאלן לעבן. און ווו וואטלן געווען אזעלכע שרייבער ווי אברהם סוצקעווער, חיים גראדע, רחל קארן און אנדערע פליטים פון פוילן, ווען דער קאמיטעט וואלט זיי ניט געשטיצט פינאנציעל און מאראליש? פאר הארן איז דאס אלץ, א פנים, ניט שייכותדיק, ווייל די דאזיקע סאוועטישע יידן זיינען געווען קאמוניסטן און האבן געדינט דעם סטאליניסטישן רעזשים. 
 דער מינהג פון קומען צו קבר–אבות אינעם חודש אלול פארבלייבט עד־היום צווישן די סאמע לעצטע רעשטן יידישקייט ביי יענע יידן, וואס זיינען נאך פארבליבן אין די שטעטלעך פון מזרח–אייראפע. ווען יידישע אימיגראנטן האבן זיך איבערגעוואנדערט מעבר־לים קיין אמעריקע, האבן זיי איבערגעלאזט זייערע מתים אין דער אלטער היים. אנשטאט קומען צו קבר–אבות פארנעמט מען זיך דא מיטן שאפן פארשיידענע פארמען פונעם „ניצלעכן עבר‟, וואס זאל זיך צופאסן צו די השגות פונעם היינטיקן פובליקום. אבער מען דארף האלטן אין זינען, אז די רעאלע געשיכטע איז כסדר מער קאמפליצירט און פארפלאנטערט, איידער דער וואסער–ניט–איז „ניצלעכער עבר‟. 
