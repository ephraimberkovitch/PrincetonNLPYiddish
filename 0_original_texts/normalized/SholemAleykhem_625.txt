<body dir=״rtl״ style=׳font־family:״Times New Roman״,Ariel,FreeSerif;׳>
<h1>מעשיות פאר יידישע קינדער: צער בעלי־חיים </h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
</p><p>
(געדאנקען פון א נאריש יינגל).
</p><p>
א.
</p><p></p><p>
― זאלסט זיין א ווויל יינגעלע, וואלטסטו אונדז געהאלפן אנרייבן
כריין, ביז מיר וועלן פארטיק ווערן מיט די פיש לכבוד דעם הייליקן
יום־טוב.
</p><p></p><p>
אזוי מאכט צו מיר די מאמע ערב שבועות נאך האלבן טאג. און
אינאיינעם מיט דער קעכן שאבט זי די פיש צו דער מילכיקער סעודה,
נאך לעבעדיקע, נאך צאפלדיקע פיש, וואס אז מע האט זיי אריינגעלייגט
אין א שיסל, א גרויסע ליימענע געגלייזטע שיסל מיט וואסער, האבן זיי
זיך נאך געווארפן.
</p><p></p><p>
מער פון אלע האט זיך געווארפן א קליין קארעסל נעבעך מיט א
גרויס בייכעלע, מיט א קיילעכיק מיילכל און מיט רויטע אייגעלעך. דאס
דאזיקע קארעסל האט שטארק חשק געהאט, א פנים, צוריק אין טייך
אריין. האט זיך עס געווארפן, געשפרונגען פון שיסל ארויס, געעפנט דאס
מיילכל, געפאטשט מיטן עקל און געשפריצט מיר דאס וואסער גלייך אין
פנים אריין: „יינגעלע, ראטעווע מיך!... ראטעווע מיך!״...
</p><p></p><p>
איך וויש־אויס דאס פנים און נעם זיך צו דער ארבעט, רייבן כריין
אף יום־טוב, און טראכט מיר: „ארעם קארעסל וואס דו ביסט! איך קאן
דיר גארנישט טאן... אט וועט מען דיך נעמען צו דער ארבעט: מע וועט
דיך אפשאבן, וועט מען דיך אויפטרענען דאס בייכעלע, אויסטרייבערן די
קישקעלעך. נאכדעם וועט מען דיך צעשניידן אף שטיקלעך, אריינלייגן
</p><p>
אין טעפל אריין, באזאלצן און באפעפערן, אוועקשטעלן אפן פייער און
קאכן און פרעגלען, און בראטן און בראטן און בראטן״...
</p><p></p><p>
― א רחמנות, זאג איך צו דער מאמע, א צער בעלי־חיים.
</p><p></p><p>
― אף וועמען א צער בעלי־חיים?
</p><p></p><p>
― אף די פישעלעך.
</p><p></p><p>
― ווער האט דאס דיר געזאגט?
</p><p></p><p>
― דער רבי.
</p><p></p><p>
― דער רבי?
</p><p></p><p>
זי קוקט זיך איבער מיט דער קעכן, וואס העלפט איר שאבן די פיש,
און ביידע צעלאכן זיך.
</p><p></p><p>
― דו ביסט א נאר. און דיין רבי איז נאך א גרעסערער, כא־כא..
רייב דעם כריין, רייב!
</p><p></p><p>
אז איך בין א נאר ― דאס ווייס איך. דאס זאגט מיר די מאמע
אלע מאל. און דער טאטע אויך. און די ברידער אויך. און די שוועסטער
אויך. נאר אז דער רבי איז נאך א גרעסערער נאר, ווי איך ― דאס איז
בא מיר א נייס.
</p><p>
ב.
</p><p>
איך האב א חבר פיניעלע, א שוחטס א יינגל. בין איך געקומען אמאל
צו אים צו גאסט און האב דערזען, ווי א קליין מיידל האט געבראכט צו
זיי צו טראגן א גרויסן גאלאגאנסקן האן, געפענטעט די פיס מיט שטריקלעך. מיין חברס פאטער, דער שוחט, איז געשלאפן, און דאס מיידל איז
געזעסן בא דער טיר און געווארט. דער האן א יונגאטש מיט ביינער,
האט זיך געריסן נעבעך פונעם מיידלס הענט, געדריגעט מיט די געזונטע
פיס איר אין בויך אריין, דערלאנגט א פיק איר אין האנט אריין, ארויסגעלאזט אלע מאל א „קא־קא־קא״ פונעם האלדז ― געפראטעסטירט, ווי
ווייט מעגלעך. דאס מיידל איז אבער אויך נישט געווען קיין פראמאך.
האט זי דעם האנס קעפל אריינגעלייגט צו זיך אונטערן ארעם, געגעבן
אים אלעמאל א שטורך מיטן עלנבויגן און א זאג דערביי:
</p><p></p><p>
― זיץ אין געהאקטע ווונדן.
</p><p></p><p>
און ער האט זי געפאלגט און געזעסן אין געהאקטע ווונדן.
</p><p></p><p>
נאכדעם. אז דער שוחט איז אויפגעשטאנען, האט ער געוואשן די
</p><p>
הענט און ארויסגענומען דעם חלף. ער האט מיט א ווונק געהייסן דערלאנגען דעם האן. איך האב דערזען, אז אפן בחור איז געקומען א נייע
הויט. עס האט זיך אים, אפנים אויסגעוויזן, אז דאס בינדט מען אים אפ
די געפענטעטע פיס און מע לאזט אים אפ פריי, צו זיינע הינער, צו דער
פראסע און צו דער קארעטע מיט וואסער. צום סוף האט אים דער שוחט
א נעם געטאן צו זיך צווישן די פיס, מיט איין האנט פארריסן אים דאס
קעפל, מיט דער אנדערער אויסגעפליקט אים עטלעכע פעדערלעך, אים
א טובה געטאן און געמאכט א ברכה, און כיק ― מיטן חלף איבערן
האלדז, אפגעצאפט אביסל בלוט אין אש אריין, און א שליידער פון זיך.
איך האב געמיינט, ער וועט צעשאטן ווערן.
</p><p></p><p>
― פיניע! דיין טאטע איז א גוי! ― זאג איך צו מיין חבר.
</p><p></p><p>
― מיט וואס איז ער א גוי?
</p><p></p><p>
― נישטא בא אים קיין „צער בעלי־חיים״.
</p><p></p><p>
― איך האב גאר נישט געוווסט, אז דו ביסט אזא חכם. ― זאגט
צו מיר מיין חבר און טראגט מיר אונטער א גאנץ שיינע פייג גלייך
אונטער דער נאז.
</p><p>
ג.
</p><p>
אונדזער קעכן איז א בלינדע אף איין אויג. מע רופט זי „פרומע מיטן
אויגל״. א מויד אן א הארץ. איינמאל האט זי אפגעשמיסן די קאץ מיט
קראפעווע דערפאר, וואס ס׳האט זיך איר אויסגעוויזן, אז די קאץ האט
אוועקגעשלעפט א לעבערל פונעם זאלץ־ברעטל. צום סוף, אז זי האט
איבערגעציילט נאכאמאל די עופות מיט די לעבערלעך, האט זיך אויסגעלאזט, אז זי האט געהאט א טעות. זי האט גערעכנט, אז מע האט געקוילעט זיבן עופות, האט באדארפט זיין נאך איר חשבון זיבן לעבערלעך,
און ס׳איז גאר געווען זעקס עופות. און וויבאלד אז זעקס עופות, דארף
דאך מער נישט זיין ווי זעקס לעבערלעך, ― גאטס נסים!... אומזיסט
חושך געווען א קאץ.
</p><p></p><p>
קערט איר מיינען, אן פרומע האט זיך גענומען צום הארצן, געגאנגען מסתמא איבערבעטן די קאץ? ווייס איך וואס ― פארגעסן! אי זי האט
פארגעסן, אי די קאץ האט פארגעסן. אין א פאר שעה ארום איז די קאץ
</p><p>
געזעסן סטאטעטשנע אפן פריפעטשיק און באלעקט זיך, גלייך ווי ס׳איז
גארנישט געווען. נישט אומזיסט זאגט מען. א קאצענער מוח.
</p><p></p><p>
איך האב אבער נישט פארגעסן. ניין. איך האב נישט פארגעסן. איך
זאג צו אונדזער קעכן: „אומזיסט געשמיסן א קאץ. אומזיסט גענומען אף
זיך די עבירה ― „צער בעלי־חיים, גאט וועט דיך שטראפן״.
</p><p></p><p>
― וועסט נישט אוועקגיין? אט גיב איך דיר מיט דער האנט־שירקע
איבערן פנים!
</p><p></p><p>
אזוי זאגט פרומע מיטן אויגן און גיט־צו:
</p><p></p><p>
― רבונו של עולם! פונוואנען נעמען זיך אזעלכע נארישע קינדער
אף דער וועלט?...
</p><p>
ד.
</p><p>
דאס איז געווען איבער א הונט, וואס מע האט אים אפגעקאכט מיט
זודיק וואסער. טאקע זי, די אייגענע „פרומע מיטן אויגל״. אך, האט אים
וויי געטאן, דעם הונט! פריער האט ער געקוויטשעט, געשריגן, געבילט
מיט סכנות נפשות, איינגעלייגט די וועלט. דאס גאנצע שטעטל איז זיך
צענויפגעלאפן אף זיין בייז ווונדער און געלאכט, און געלאכט. די אלע
איבעריקע הינט וואס אין שטעטל האבן זיך אפגערופן, איטלעכער פון
זיין מיסט, און איטלעכער אף זיין שטייגער, גלייך ווי מע פרעגט בא זיי
א דעה... נאכדעם, אז דער אפגעקאכטער האט זיך גוט אויסגעקוויטשעט,
האט ער אנגעהויבן וואיען, אונטערהאווקען, לעקן די פארווונדעטע פעל
און וויינען שטילערהייט. עס האט מיך אנגענומען באם הארצן. איך גיי־צו צו אים. איך וויל אים שענקן א גלעט:
</p><p></p><p>
― נא, סירקא!
</p><p></p><p>
דער הונט האט דערזען, אז איך הייב אויף די האנט, האט ער זיך
אויפגעכאפט, ווי נאך אמאל אן אפגעבריטער, צענויפגענומען דעם עק
און איז אוועק ― אוועק.
</p><p></p><p>
― סטאי, סירקא! ― פרווו איך מיך אים איינשטילן מיט ווייכע
רייד. ― וואס אנטלויפסטו, נארעלע? איך וויל דיך דען טשעפען?...
</p><p></p><p>
א הונט בלייבט א הונט. א שטומע צונג. ער ווייס נישט פון קיין
„צער בעלי־חיים״.
</p><p>
דערזעט דער טאטע, אז איך פארע זיך מיטן הונט, גיט ער מיר
א רעכטע פארציע:
</p><p></p><p>
― אין חדר אריין, דו הינטשלעגער!...
</p><p></p><p>
בין  א י ך  שוין גאר רער הינטשלעגער.
</p><p>
ה.
</p><p>
און דאס איז געווען איבער צוויי פייגעלעך. צוויי פשוטע, קליינע פייגעלעך, וואס צוויי שקצימלעך, איינער א גרעסערער, דער אנדערער א קלענערער, האבן דערהרגעט. די צוויי פייגעלעך, אז זיי זיינען
אראפגעפאלן אף דער ערד, האבן זיי נאך געלעבט, געזעסן צעלאזט
די פעדערלעך, געציטערט נעבעך און געפלאטערט מיט אלע אברים.
</p><p></p><p>
― ריר זיך, דו מאפס! ― האט דאס גרויסע שייגעצל א זאג געטאן צום קלענערן שייגעצל, און זיי האבן גענומען די אונטערגעשלאגענע פייגעלעך אין די הענט אריין און האבן זיי געשלאגן מיט די קעפלעך
אין בוים אריין, ווי מיר, אשטייגער, שלאגן די הושענאס אין שטענדער
אריין, ביז די פייגעלעך זיינען אויסגעגאנגען.
</p><p></p><p>
― וואס טוט איר דאס! ― האב איך מיך נישט געקאנט איינהאלטן און האב מיך איינגעשטעלט צו צולויפן צו די שקצימלעך.
</p><p></p><p>
― כיבא שטשא? וואס איז דען? ― האבן זיי מיר געענטפערט
גאנץ רויק. ― צעזש וואראביצי! ― ס׳איז דאך נישט מער, הייסט
דאס , ווי פייגעלעך, פראסטע פייגעלעך.
</p><p></p><p>
― און אז פייגעלעך, איז וואס? אף א פייגעלע איז דען נישט קיין
רחמנות, קיין „צער בעלי־חיים״?
</p><p></p><p>
ביידע שקצים האבן זיך עפעס מאדנע איבערגעקוקט. און גלייך ווי
זיי האבן זיך אויפגערעדט נאך פון פריער, האבן זיי מיך גענומען צו
דער ארבעט...
</p><p></p><p>
אז איך בין געקומען אהיים, האט מיין קאפאטקעלע אויסגעזאגט
די גאנצע מעשה. האט מיר דער טאטע מקיים פסק געווען לויט מיין
פארדינסט.
</p><p></p><p>
― אפגעריסענער נאר! ― שרייט אף מיר דער טאטע.
</p><p></p><p>
מילא „אפגעריסענער נאר״ בין איך אים מוחל. פארוואס קומט
מיר אבער פעטש?!...
</p><p>
ו.
</p><p></p><p>
פארוואס קומט מיר פעטש? זאגט דען נישט דער רבי אליין, אז
אלע באשעפענישן זיינען באם אייבערשטן טייער? אפילו א פליג אף
דער וואנט טאר מען נישט זאטשעפען, זאגט ער, איבער „צער בעלי־חיים״.
אפילו א שפין, וואס איז שוין א מזיק, טאר אויך א מענטש נישט הרגענען. און ער זאגט דאס מיט א טעם: „ווען ס׳זאל אים קומען, זאגט ער,
מיתה, וואלט אים גאט אליין הרגענען״...
</p><p></p><p>
פרעגט זיך א קשיא: גוט. וויבאלד אזוי, היינט למאי קוילעט מען
אקסן, קעלבלעך, שאף און עופות אלע טאג?...
</p><p></p><p>
און נישט נאר בהמות, חיות און עופות ― מענטשן הרגענען זיך
דען נישט איינס דאס אנדערע? אט בשעת „פאגראם״ האט מען דען
נישט געווארפן קליינע קינדער, עופהלעך, פונעם בוידעם אראפ?...
</p><p></p><p>
האט מען דען נישט געהרגעט אונדזער שכנס א מיידעלע ― פערעלע האט זי געהייסן ― און נאך וויאזוי געהרגעט!!...
</p><p></p><p>
אך, ווי איך האב ליב געהאט דאס קינד! און ווי דאס קינד האט מיך
ליב געהאט! „פעטער בעבעבע״ פלעגט זי מיך רופן ― איך הייס וועל־וועלע ― און רייסן מיך בא דער נאז מיט אירע קליינע דינע זיסע פינגערלעך...
</p><p></p><p>
צוליב איר, צוליב פערעלען, רופן מיר שוין אלע „פעטער בעבעבע״.
</p><p></p><p>
― אט גייט דער „פעטער בעבעבע״, וועט ער דיך נעמען אף די
הענט.
</p><p>
ז.
</p><p></p><p>
פערעלע איז געווען א קראנק קינד. דאס הייסט, אזוי איז זי געווען נישקשה, נאר גיין האט זי נישט געקאנט. נישט גיין, נישט שטיין.
נאר זיצן. פלעגט מען זי דארפן טראגן אף די הענט אין דרויסן ארויס.
זעצן אין זאמד אריין, אף דעך זון. זי האט ליב געהאט די זון, סכנות
ליב געהאט, פלעג איך זיך ארומטראגן מיט איר, פלעגט זי מיך ארומנעמען דעם האלדז מיט אירע דינע זיסע פינגערלעך, זיך צוטוליען צו
מיר מיטן גאנצן־גאנצן לייבעלע, ארויפלייגן אף מיר דאס קליינע קעפעלע: „ליב דעם פעטער בעבעבע״.
</p><p></p><p>
אונדזער שכנע קרעניע זאגט, אז זי קאן נאך עד היום נישט פאר־
 געסן אט דעם „פעטער בעבעבע״, און טוט א קוק אף מיר, אזוי מוז
זי, זאגט זי, דערמאנען זיך אן איר פערעלען...
</p><p></p><p>
בייזערט זיך אף איר מיין מאמע, למאי זי וויינט. מע טאר נישט
וויינען, זאגט די מאמע. מע טאר נישט זינדיקן. מע דארף פארגעסן...
פארגעסן...
</p><p></p><p>
אזוי זאגט איר די מאמע און פארשלאגט איר „האקע־באקע״. און
מיך טרייבט די מאמע דורך: „איך זאל מיך נישט דרייען פאר די אויגן,
וועט מען זיך ניט דערמאנען אן דעם, וואס מע דארף נישט״...
</p><p></p><p>
כא־כא! ווי איז דאס מעגלעך, מע זאל זיך נישט דערמאנען? און
דערמאן איך זיך אינעם דאזיקן קינד, אזוי שטעלן זיך מיר טרערן אין די
אויגן אליין פון זיך, פון זיך...
</p><p></p><p>
― זעט נאר, ער וויינט שוין ווידער, דער חכם! ― רופט זיך אן
פרומע מיטן אויגל צו דער מאמען. און די מאמע טוט אף מיר א גיכן
קוק און צעלאכט זיך:
</p><p></p><p>
― פארגאנגען דיר דער כריין אין די אויגן אריין? א מכה דער מאמע! ס׳הארבער כריין דאס איז! פארגעסן אים אנזאגן צומאכן די אויגן,
א צרה איז מיר!... נא דיר מיין פארטוך... וויש אויס די אויגן, נאריש יינגל, און די נאז אין איינוועגס וויש אפ... די נאז די נאז...
</p><p></p><p>
 געשריבן אין יאר 1903.
</p><p>
צען קליינע מעשהלעך.
</p><p></p><p>
געשריבן אין יאר 1888.
</p>
</body>