 
 דער בלוטיקער שפאס: 50: ער שרייבט בריוולעך 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס פופציקסטע קאפיטל
    
 ער שרייבט בריוולעך
    
יענע נאכט איז מיין העלד כמעט ניט געשלאפן. געבליבן
אליין מיט זיך אין זיין חדרל, האט ער זיך אוועקגעזעצט שרייבן
בריוו, א בריוו נאך א בריוו, געשריבן און געריסן, געשריבן און
געריסן, און ווידער געשריבן.
    
דעם ערשטן בריוו האט ער געשריבן צו בעטין, אנגעהויבן
בזה־הלשון:
    
„עס זאל אייך ניט זיין קיין ווונדער, בערטא דאווידאוונא,
וואס איך ווענד מיך צו אייך דורך א בריוו און ניט פערזענלעך,
ווייל צו דעם, וואס איך וויל אייך זאגן, מוז איך פריער אייך
צוגרייטן און דערציילן אייך א געשיכטע פון מיינס א חבר, א
נאענטער חבר, מיט וועלכן מיר האבן ביידע פארבראכט
אינאיינעם אונדזער קינדהייט, ביידע דורכגעמאכט מיט אים אלע אכט
קלאסן גימנאזיע. פאפאוו איז דער נאמען פון מיין חבר. ער איז
א קריסט. א זון פון א רייכן פאמיעשטשיק אין ט־ער גובערניע.
קיין מוטער האט ער ניט. זי איז געשטארבן באלד נאכדעם ווי
ער איז געבוירן געווארן, אזוי אז ער האט זי אפילו נישט
געקענט. נאר פון זיין שוועסטער )ער האט אן איין־און־איינציקע
שוועסטער( האט ער געהערט, אז די מוטער איז געווען א זעלטענע
שיינהייט, א בארימטע אין דער גאנצער גובערניע. און בארימט
האט זי זיך געמאכט דערמיט, וואס זי איז געווען נישט מער
און נישט ווייניקער ווי אן ארעמע ציגיינערין, א זינגערין פון א
ציגיינער־כאר, אין וועלכער דער פאטער האט זיך פארליבט ביזן
טויט און, נישט קוקנדיק דערויף, וואס די עלטערן און די
גאנצע משפחה זענען געווען דערקעגן, האט ער מיט איר חתונה
געהאט און געוואלט אריינפירן אין אלע הויכע קרייזן, ווי עס
פאסט פאר א אריסטאקראטישער פרוי (מיין חברס פאטער איז
דעמאלט געווען גובערנסקי פרעדוואדיטעל דוואריאנסטווא, ער האט
צוויי ברידער, איינער איז זעמסקי נאטשאלניק, דער אנדערער איז
א גובערנאטאר). האט אבער די משפחה נישט געוואלט ליידן,
איר געגעבן צו וויסן אויף יעדן טריט און שריט, ווער זי
איז און פון וואנען זי שטאמט... וואס די ארעמע פרוי האט
איבערגעטראגן, איז שווער צו וויסן ― זי האט קיינעם ניט
אויסגעזאגט. נאר פארשטיין דארף מען, אז איר לעבן איז געווען
נישט קיין זיס לעבן און זי האט זיך געגעבן דאס ווארט נוקם
זיין זיך אין דער דאזיקער משפחה פון אריסטאקראטן. נאר מיט
וואס קאן זיך נוקם זיין אן ארעמע עלנטע פרוי, אז ניט מיט
דער איינציקער מתנה, וואס די נאטור האט איר געשענקט, מיט
איר זעלטענער שיינקייט? נו, האט זי גענומען איינליבן אין
זיך, איינס נאכ׳ס אנדערע, דעם מאנס ביידע ברידער, דעם
זעמסקי נאטשאלניק מיטן גובערנאטאר. אבער אזוי קונציק, אז איינער
זאל ניט וויסן פונעם אנדערן און אלע זאלן זיך שטויסן און
עס זאל זיי קרענקען. עס זאל זיין א סוד און די גאנצע שטאט
מיט דער גאנצער גובערניע זאלן פון דעם רעדן. מיט איינעם
ווארט, זי האט פארקאכט א קאשע, זיך געשפילט מיט זיי ווי א
קאץ מיט א מויז, געפירט א גאנצע משפחה ביי דער נאז,
אנגערייצט איינס אויף דאס אנדערע, זיך אויסגעלאכט און נוקם געווען
זיך אזוי, ווי נאר אן ארעמע ציגיינערין קאן זיך נוקם זיין:
פארשטייט זיך, אז גלאט האט דאס איר נישט געקאנט אפלויפן.
דער מאן האט ניט פארשטאנען און ניט געוואלט פארשטיין איר
ציגיינערישע דיפלאמאטיע, נישט געוואלט גלויבן אין דער
ריינקייט פון איר נשמה און עס זענען אויסגעפאלן צווישן מאן
און ווייב מסתמא זייער ביטערע סצענעס, וואס קיין זייטיקער מענטש
קאן ניט דערפון וויסן. איין זאך נאר איז פאר מיין חבר
קלאר, ― אז זיין מוטער איז געווען ריין און ערלעך. דאס ווייס
ער פון זיין שוועסטער, וועלכע די מוטער האט צוגערופן א שעה
פארן טויט, גענומען אויף די הענט, צוגעטוליעט צום הארצן,
געקושט און געזאגט: ,בעט גאט פאר דיין מאמע ― איר לייב
איז געווען ריין און איר נשמה ערלעך׳: דאס האט געמאכט
אזא איינדרוק אויף מיין חברס שוועסטער, אז זי האט זיך דאס
ווארט געגעבן גאט בעטן פאר איר מאמעס נשמה דאס גאנצע
לעבן און, נישט קוקנדיק אויף דער פרייער דערציונג וואס
דער פאטער האט איר געגעבן, איז זי געבליבן אזוי רעליגיעז
פרום, אז איר איינציקער אידעאל איז ― אריין אין א מאנאסטיר...״
    
אנגעשריבן די דאזיקע פאר בלעטלעך, האט ער זיך גערעכנט,
צו וואס טויג אים קונצן, חברים, מיסטיפיקאציעס? פארוואס זאל ער
ניט גיין מיטן גלייכן וועג? פארוואס זאל ער איר ניט באשרייבן
זיין אייגענע ביאגראפיע פון אנהייב ביזן סוף, ביז יענעם מאמענט,
ווי עס איז פארגעקומען דער געוויסער שפאס, וואס ער, גרישא
פאפאוו, האט זיך געביטן מיט זיין חבר, הערשקא ראבינאוויטש, מיט
די היטלען?...
    
אנגעשריבן א גאנצע מגילה און נישט דערגאנגען צום סוף,
האט ער זיך איבערגעלייגט: צו וואס טויג עס? דאס הייסט זיך נאריש
געמאכט קאן ער דען ניט רעדן מיט איר פערזענלעך? קאן ער דען
איבערקלערן, אז בעטי זאל אים ניט פארשטיין און ניט וועלן
גיין מיט אים האנט ביי האנט? ובפרט נאך, אז ער איז גרייט...
נאר דא דערמאנט ער זיך אין דעם קאמף, וואס ער וועט דארפן
אויסשטיין קעגן זיין פאטער, זיין שוועסטער און זיין גאנצע משפחה.
און ער צערייסט דאס אנגעשריבענע אויף קליינע שטיקעלעך און נעמט
זיך שרייבן א בריוו צום פאטער, אויך א גאנצע מגילה, מיט א
הקדמה, אז „נאר ער וועט אים פארשטיין, ווייל נאר ער איז
אימשטאנד אפצושאצן דעם ווערט פון דער אמתער, ריינער, הייליקער
ליבע (אן אנצוהערעניש אויף זיין פאטערס ראמאן מיט דער שיינער
ציגיינערין), און אז נאר ער וועט פארשטיין, אז יעדער ווידערשטאנד
וועט זיין ארויסגעווארפן (אן אנצוהערעניש אויף דעם, וואס זיין
פאטער האט חתונה געהאט מיט דער ציגיינערין  ק ע ג ן  דעם ווילן פון
זיינע עלטערן)״.
    
פארטיק געווארן מיטן פאטערס בריוו, איז ער ווידער
געבליבן אומצופרידן. ער ווייס גאנץ גוט, אז אויף פופציק ציגיינערינס
וואלט אים דער פאטער גיכער מוחל זיין ווי אויף איין יידישע
טאכטער. ווער נאך ווייס אזוי ווי ער דעם ווערט פון א יידן אין
דעם קרייז פון זיין פאטערס משפחה? און ווי האט ביי אים אליין
אויסגעזען א ייד מיט איינע עטלעכע חדשים צוריק?... און איצט
נאך? קאן ער דען, ארויפלייגנדיק די האנט אויפן הארצן, זאגן
ווי אן ארנטלעכער מענטש, אז ער קען א יידן ווי א ייד קען א יידן,
און אז ער האט ליב א יידן ווי א ייד האט ליב א יידן?... איז
ניט גערעכט געווען דער רב מיט זיין טעאריע, אז א קריסט קאן ניט
ליב האבן א יידן, אז ס׳איז נאך ניט געקומען יענער משיח, אויף
וועלכן דאס יידישע פאלק קוקט ארויס און אין וועלכנס צייטן אלע
מענטשן וועלן זיין ברידער. אז איצט איז, אדרבה, ― א צייט פון
שארפסטן ראסן־האס, וואס פעלקער קאנען זיך ניט אנקוקן איינס
דאס אנדערע, ס׳איז זיי ענג די וועלט און נימאס די מענטשן.
    
און אזוי האט זיין בריוו צוס פאטער געהאט דעם אייגענעם
סוף וואס יענער בריוו, און ער האט זיך גענומען שרייבן א בריוו
צו דער שוועסטער, געפונען, אז נאר איר קאן ער אנטדעקן דעם
סוד, וואס ער טראגט אויפן הארצן, און אז נאר אין איר
ערלעכער פרומער נשמה וועט זיין סוד געפינען אן אפקלאנג. און זי וועט
זיך ניט אפזאגן פון צו זיין די ריכטיקע פארמיטלערין צווישן אים
און צווישן זיין קאפריזנעם פאטער.
    
פארזיכטיק און ביסלעכווייז האט ער זי צוגעגרייט צו דעם
ערנסטן שריט, וואס ער גייט מאכן. קודם־כל אפגעמאלט איר א בילד
פון דעם מיידל, וואס ער האט ליב געקריגן און וואס ער קאן
אן איר ניט לעבן. דערנאך האט ער איר געגעבן אנצוהערעניש,
אז דאס מיידל איז ניט פון רייכן שטאנד און פון פראסטע, נאר
ארנטלעכע עלטערן. נאר דאס וואלט נאך געווען א האלבע צרה, ווען
דאס מיידל זאל זיין מיט אים פון איין גלויבן, אדער ווען זי זאל
כאטש וועלן צוליב אים אננעמען זיין גלויבן... מיט איינעם
ווארט ― זי  ק ו מ ט  א ר וי ס  פ ו ן י י ד ן און איצט שטייען פאר
איצטער צוויי וועגן: אדער נעמען זיך דאס לעבן, אדער איבערבייטן
די אויסנווייניקסטע פארמען פון זיין גלויבן...
    
ארויסגעזאגט דאס דאזיקע ווארט פאר דער שוועסטער, האט ער
זיך מודה געווען, אז ער פילט זיך גרינגער, גלייך ווי הונדערט פוד
וואלטן אים אראפגעפאלן פונעם הארצן. און לאז זי נאר ניט
מיינען, ― האט ער געענדיקט זיין בריוו צו דער שוועסטער ― אז ער האט
פארגעסן, אז זי, וויערא, איז א פרומע קריסטלעכע נשמה. אדרבה,
ווייל זי אין אזעלכע, דעריבער רעכנט ער, אז זי באדארף מיט
באזונדערע התפעלות אננעמען זיין פלאן פון באהעפטן זיך מיט
אונדזערע עלטערע ברידער, בכדי צו באווייזן דעם
אומגליקלעכן פאלק, אז זיי לעבן אין טעות און איבערצייגן זיי, אז משיח
איז שוין געקומען...
    
איבערגעלייענט נאך א מאל דעם דאזיקן ברי, האט ער
ארויסגעזען, אז גאט ווייסט, אויב זיין שוועסטער וועט אים פארשטיין,
וואס ער מיינט מיט די ווערטער „באהעפטן זיך מיט זיינע עלטערע
ברידער״... „איבערצייגן די אומגלויביקע, אז משיח איז געקומען״...
און נאך אזעלכע ווערטער.
    
און ער צערייסט אויך דאס דאזיקע בריוול אויף
שטיק־שטיקלעך, טוט זיך אויס, פארלעשט דאס ליכט און ווערט אנטשלאפן.
    
 דאס איין־און־פופציקסטע קאפיטל
    
 ע ר ב  מ ל ח מ ה
    
דעם ערשטן טאג פסח אין דער פרי, אז יידן זענען
געגאנגען בכבוד, אנגעטאן יום־טובדיק, מאנסבילן אין הויכע צילינדערס
און ווייבער אין ברייטע היטעלעך, אין די שולן אריין דאוונען,
האבן זיך זיי געפלאנטעט פאר די פיס קליינע שקצימלעך מיט
גרויסע היטלען, וואס האבן געהאלטן בלעטלעך צייטונגען אין די הענט
און אויסגעזונגען אויף א קול:
    
״פארטרעט שטשיגירינסקי! זשידאווסקי פסח! טרי קאפייקי!״ כמעט
מיט גוואלד האבן זיי יעדן דורכגייער אנגעהאנגען דאס דאזיקע
בלעטל ― און יידן האבן עס געקויפט. עס איז שווער צו זאגן
פארוואס: צי דערפאר, ווייל די יידן מיט די הויכע צילינדערס
האבן געוואלט, מע זאל ניט וויסן, אז זיי זענען יידן, צי זיי האבן
טאקע געוואלט אנקוקן דעם פארטרעט פון דעם שטשיגירינסקי און
הערן, וואס שרייבן עפעס אונדזערע חכמים פונעם יידישן פסח, ― נאר
דאס איז א פאקט, אז דאס רוב פון די אנטיסעמיטישע בלעטלעך, וואס
רעדן אן אויף אונדז המנס מסירות און רופן פאגראמען אויף יידן,
פאלן אריין דווקא אין יידישע הענט אריין, ווייל סוף־כל־סוף איז
דער גרעסטער פראצענט פון רוסישע לעזער אויף דער דאזיקער
גאס־ליטעראטור אין דער „טשערטא״ און אויסער דער „טשערטא״ ― יידן.
    
דאס בלעטל ― דאס איז געווען דאס בארימטע
פאגראם־בלעטל, וואס האט זיך געקרוינט מיט א צו הויכן נאמען „דער
צווייקעפיקער אדלער״. אליין פאר זיך איז דאס בלעטל נישקשה, ווי אלע
בלעטלעך פון דעם מין: שלעפעריש־קליין, כוליגאניש־חוצפהדיק,
עם־הארצותדיק און גענוג שמוציק. נאר וואס דען? ― לכבוד דעם יידישן
 
 