

דער פערציקסטער געבוירן־טאג (4) 



 by באריס סאנדלער 
June 1, 2021June 1, 2021 Filed under:
ליטעראטור
פראזע 

עמיל קאלין
4דער אלטער שווים־קאסטיום מיט דער לויזער גומע איז געווען פון חיימס מאס; ווי נאר ער האט אים אנגעטאן, האט זיך ארויסגעוויזן אז ער פארדעקט קוים זיין אחור, און פון פארנט קלעפט ער זיך צו צו דעם „ברית‟, ווי א בלוט־דארשטיקע פיאווקע. חיים האט פלוצעם אנטדעקט, אז ער פארמאגט צוויי לחלוטין נישט צוציענדיקע האריקע און בלאסע פיס, וואס זעען זעלטן די ליכטיקע שיין. איבערן שווים־קאסטיום האט ארויסגעשטארצט א נישט־ווייניקער האריק בייכעלע און זיך קנייטשיק אראפגעגליטשט איבער דער לויזער גומע. דער הינטערשטער טייל פונעם שווים־קאסטיום איז באשטאנען פון איין קאליר: א ביסל שיינענדיקער טיף־בלא, אבער דער פאדערשטער טייל איז געווען פיל־פארביק ווי די פעדערן פון א פאפוגיי: אלערליי קאלירן, זיגזאגישע „בליצן‟ מיט פארבן, וואס זענען ארויס פון דער מאדע מיט העכער ווי צוואנציק יאר צוריק. זיי האבן זיך געצויגן אראפ צו די האריקע פיס.
דאס אטעמען איז אים אנגעקומען שווער. דאס הארץ קען נישט ציען. ער האט, אן ספק, אויפגעלייגט א פאר שיינע קילאגראמען זינט ער האט דאס לעצטן מאל אנגעטאן דעם שמאל געווארענעם קאסטיום. חיים איז געגאנגען אויפן הייסן זאמד מיט אומזיכערע טריט פון א עופעלע, וואס האט זיך ערשט געשטעלט אויף די אייגענע פיס. אויף זיינע ארעמס מיט פארבליבענע שפורן פון אמאליקע מוסקלען, האט ער פארזיכטיק געהאלטן די איינפאכע, ברוינע פושקע מיט זיין מאמעס אש.
יונגע פרויען, פול מיט אומדערשפירטע סודות, צויבער, פרישקייט און יונגשאפט־התלהבות, זענען ארומגעשפרונגען אויף דער פלאזשע און זארגלאז געלאכט מיט קלינגעוודיקע גלעקעלעך. עטלעכע פארברוינטע יונגע חברה האבן זיך פארמאסטן צווישן זיך מיטן געלויף; זיך געטראגן פייל אויסן בויגן צו אן אומבאשטימטן פונקט אויף דעם האריזאנט. מסתמא, האבן זיי געוואלט מאכן א רושם אויף די מאדמואזעלן. זייערע קערפערס זענען געווען ווייט מער רייף ווי די קעפ.
חיימס בליק האט זיך נישט איין מאל דורכגעגליטשט איבער די רונדיקע טאליעס און זאפטיקע ווייבערישע הינטנס, כאטש ער האט גוט געוווסט, אז עס איז נישט פאסיק צו קוקן אויף פרויען, בשעת ער באגלייט די פושקע מיט מאמעס אש אויפן לעצטן וועג.
אנדריי האט לויט חיימס אנווייזונגען, אנגעטאן אויפן נאקעטן פליך די געלע קעפקע, וועלכער ער טראגט א גאנץ יאר. אויפן דאשיק איז געשטאנען אפגעשטעמפלט „רב־בריח‟, און אויבן איז געווען א צייכענונג פון א שווארצן „אפגאט‟ — א העלפט מענטש, א העלפט שליסל. חיים האט געשענקט זיין ברודער אט די קעפקע צוריק מיט יארן, ווייל די מאמע האט זיך פארעקשנט: אנדריי דארף אויסזען ווי „א מענטש מיט א פאך אין דער האנט, נישט ווי א לא־יוצלח אדער א ליידיקגייער!‟. די קעפקע איז דער מאמען בפירוש געפעלן געווארן. זי איז זיכער געווען, אז אזוי שאפט זיך ביי מענטשן אן איינדרוק, אז אנדריי ארבעט אין „רב־בריח‟, א בכבודיקע פרנסה. נישט אלע מוזן דאך זיין אינזשענירן און דאקטוירים.
פון אט דער קעפקע איז אויסגעוואקסן א גאנצע געשיכטע; די מאמע האט אנגעהויבן זיך בארימען בשעתן רעדן אויפן טעלעפאן מיט אירע חברטעס, אז „אנדריי האט זיך, קיין עין־הרע, איינגעארדנט‟. פון די חברטעס איז די מאמע אריבער צו ווייטע קרובים, וואס פלעגן אנגקלינגען איבערהויפט פאר יום־טובים: „א גליק! א מזל! אנדריי איז אריינגעפאלן אין א שמאלץ־גרוב!‟. חיים האט אפילו איינגעחזרט מיט אנדרייען די נייטיקע פרטים פון זיין ארבעט, די מאמען זאל חלילה נישט ווערן צו שאנד און צו שפאט, טאמער עמעצער וועט אים א פרעג טאן.
איצט איז אנדריי געגאנגען אויפן זאמד מיט שווערע בערישע טריט. מיט יעדן טריט זענען זיינע ווייסע ספארט־שיך טיף איינגעזונקען אין דעם צעגליטן זאמד. אין א געוויסן מאמענט האט ער פארלוירן דעם גלייכגעוויכט און געפלאטערט מיט די הענט אין דער לופטן, ווי ער וואלט געוואלט זיך אנכאפן אין עפעס אדער ארויפפליען צום העל־בלאען הימל. חיים האט אים געכאפט ביי דער האנט און געשלעפטן נאך זיך. דאס לעצטע וואס ער האט געוואלט, איז צוציען דעם אויפמערק פון די אנדערע מענטשן אויף דער פלאזשע.
ווען די ברידער זענען אנגעקומען צום ים־בארג, האט חיים געהייסן דעם עלטערן ברודער צו ווארטן אויף אים לעבן א פעטער זקנה מיט א רויט פארפלאמט פנים, וואס איז האלב געזעסן, האלב געלעגן מיט צעשפרייטע אברים אויף א ווייסן שעזלאנג. די פוילע כוואליעס האבן געלעקט אן א גרויסן חשק די אויסגעקרימטע פינגער פון אירע פיס. דאס וואסער איז געווען הייס, ווי אין א שווים־באסיין פאן קליינע קינדערלעך.
חיים האט דערפילט א מאדנע שוואכקייט אין די פיס. ווו איז דאס פאסיקסטע ארט צו אויסשיטן דער מאמענס אש אין וואסער? ווי טיף דארף מען גיין אין ים אריין? ביז די קניעס? ביז דאס וואסער וועט דערגרייכן ביזן פופיק? טיפער? ווו איז דא א גענוג בכבודיק ארט פאר איר? ער איז נישט געווען קיין מאטראס, איז ער קיינמאל נישט בייגעווען ביי אזא ים־לוויה. ער וועט מוזן אלץ צוטראכטן מיטן אייגענעם קאפ. די האריקע, בלאסע פיס זענען פאמעלעך פארשווונדן געווארן אונטער די גרין־ברוינלעכע וואסערן.
די לאכנדיקע, זארגלאזע מוידן זענען ווידער אויפגעשווומען פאר זיינע אויגן. ער נייטיקט זיך טאקע אין א טראפן לעבן אין אזא טאג, וואס איז פול מיט טויט. ניין, ער נייטיקט זיך איצט אין א לייטישער סיגארעט מיט א הארבן טעם; זי מעג זיין „קאמעל‟ אדער רויטער „מארלבארא‟, א סמאטשקע פאר באיארטע מענער, וועלכע עס שטייט זיי נישט אן אריינשטעקן אין מויל דעם גראבן פינגער.
איצט איז וואסער דערגאנגען ביז איבערן פופיק. ער האט זיך אומגעקוקט און געזען אז די מענטשן זענען ווייט פון אים. קיינער קוקט נישט אין זיין זייט. דא איז טאקע דאס פאסיקע ארט אויסצושיטן דער מאמעס אש אין וואסער? ער האט געעפנט די פושקע. א זשמעניע גרוי אש — אלץ, וואס ס׳בלייבט פון א מענטשן. ס׳האט געקענט זיין דאס אש פון א סיגארעט אדער א שטיקל האלץ…
אן אנגעלאפענע כוואליע האט איבערגעריסן זיינע מחשבות, זיך אנגעשטויסן אין אים מיט אימפעט און ארויסגעכאפט די פושקע פון זיינע הענט. ער האט זיך געגעבן א לאז צו דער פושקע, וואס איז ווייטער געשווומען מיטן ברויזנדיקן שוים אבער, איידער וואס איידער ווען, איז די פושקע איינגעזונקען געווארן אין דעם זאלציקן, גרין־ברוינלעכן וואסער. חיים האט גענישטערט א ביסל מיט דער האנט אין וואסער, אליין נישט פארשטייענדיק, וואס פאר א שכל שטעקט דערינען. ער האט גארנישט געפונען. א נעכטיקער טאג. אזוי צי אנדערש האט זיך די צערעמאניע פארענדיקט.
אנדריי האט געווארט אויפן ברעג דארט, ווו חיים האט אים איבערגעלאזט. ער האט זיך לייכט געשאקלט, אנשטעלנדיק די אויגן אויף דער זקנה, וואס איז האלב־געלעגן אומבאוועגלעך אויפן שעזלאנג. חיימען איז איינגעפאלן, אז אויב זי וועט זיך אויפכאפן איצט, וועט זיין א מיאוסער סקאנדאל. ער האט געדארפט הייסן אנדרייען צו שטיין ערגעץ אנדערש. די זקנה האט זיך אבער, דאכט זיך, נישט גערירט זינט חיים האט זי דערזען מיט א פאר מינוט צוריק… און אפשר איז דאס געווען מיט צען מינוט צוריק? חיים האט נישט געהאט קיין אנונג וויפל צייט ער איז געווען אין וואסער.
עס איז נישט אויסגעשלאסן אז אט די זקנה אינעם שעזלאנג האט זיך איצט געזעגנט מיט דער וועלט, האט חיים א טראכט געטאן, — א שיינער אופן די וועלט צו פארלאזן. אנדערע ליגן חדשים און יארן אין שפיטאל, פייניקן זיך אומזיסט און אומנישט. און אפשר איז דאך כדאי אויסצורופן עמעצן? ניין, צו וואס? ער האט היינט געהאט גענוג עסקנים מיט טויטע. די צוויי שוין־נישט-יונגע מענער האבן נישט אויסגעביטן קיין ווארט צווישן זיך; געגאנגען שווייגנדיקע אויפן בריענדיקן זאמד. יעדער איינער האט געצילט דעם בליק אויף די אייגענע טריט, ווי ס׳וואלט קיין אנדער זאך אויף דער וועלט נישט געווען.
חיים האט געהאפט, אז די קלוגע מחשבות וועגן לעבן און טויט, דער מער טיפערער באטייט, וואס דער טויט גיט צו צום לעבן, וועט קומען פון זיך אליין. דערווייל האט אין אים אלץ געשוויגן, ווי זיך פארטייעט ערגעץ אין א ווינקעלע פון זיין מוח. ער איז געווען דארשטיק, דער זאמד האט געבריט זיינע פיאטעס, די זון האט געבאקן זיינע געהירן.
אנדריי איז געגאנגען ווי עס פאסט פאר אן אבל, מיט אן אראפגעלאזטן קאפ. דער דאשיק האט פארשאטנט זיין פארפלאמט פנים. חיים האט זיך געפרעגט, צי זיין עלטערער ברודער פארשטייט, וואס עס קומט דא פאר. א רעטעניש, ווי אלע נישט אנטשיידענע רעטענישן. עס איז געווען אוממעגלעך צו טרעפן, וועלכע מחשבות לויפן איצט אדורך אין זיין קאפ. אנדריי האט אויסגעזען פארטראכט און דערשטוינט, געקוקט אויף דער וועלט מיט ברייט צעעפנטע אויגן, ווי איינער זאגט: „טאקע? אזוי?‟.
די לופט־קילונג אינעם אויטא האט געבראכט מיט זיך א צייטווייליקע נחמה. די כמעט פוסטע גאסן פון נתניה האבן אויסגעזען איצט פרעמד און אפילו דראענדיק. דער טעלעפאן האט זיך פלוצעם צעקלונגען. אויפן עקראן האט זיך באוויזן דער נאמען פון זיין אדוואקאט. א בראך! די באגעגעניש ביי דער אדוואקאטין פון זיין גרושה איז ארויסגעפלויגן פון חיימס קאפ אן א „זיי געזונט‟. זיין מוח האט זי אויסגעמעקט אן צו בעטן א רשות — פראסט און פשוט. א מאדנע קעלט איז אדורכגעלאפן איבער זיין רוקנביין. חיים האט געקענט באשיימפערלעך שפירן ווי די מיאוסע שווייס־קייקלעך אונטער זיינע ארעמס ווערן וואס א מאל גרעסער.
„חיים, ביסט אויפן וועג? מיר ווארטן אויף דיר…‟, — האט דער אדוואקאט גערעדט אומגעדולדיק.
„אנטשולדיקט, איך וועל אפנים נישט באווייזן צו קומען. גאר אומגעריכטע משפחה־ענינים. איך בין נאר וואס צוריק פון דער פלאזשע. דער מאמען איז געווען נישט גוט. איצט — שוין בעסער… א דאנק. עס איז געשען אזוי: א קרובה וואס איז אויכעט אן אדוואקאטין, האט מיר אנגעקלונגען און… גוט, זי ארבעט נישט טאקע ווי אן אדוואקאטין נאר… און מיין ברודער, ער…‟, — מיט יעדן ווארט האט חיים געפילט ווי זיין מעשה ווערט מער אומגעלומפערט און אומפארשטענדלעך.
זיין גרושה האט גענומען רעדן. איר קול האט געסקריפעט, ווי א פארזשאווערטער ווענטילאטאר:
„חיים, איך פארשטיי נישט, וואס דו רעדסט. איך ווינטש דיין מאמען א רפואה־שלמה, אבער פארגעס נישט, אז מיר באשעפטיקן זיך דא אויך מיט משפחה־ענינים‟.
דאס ווארט „משפחה‟ האט געקלונגען באזונדערש פאלש און מאדנע. וואסער משפחה איז אים פארבליבן, מישטיינס געזאגט?
„איך ווייס, איך ווייס…‟, — האט חיים געפרוווט זיך ארויסדרייען, — „אבער איר מוזט אויך פארשטיין, אפשר קען מען עס אפלייגן אויף מארגן?‟„צו וואס אפלייגן? מיר זענען דא. דו — אויפן טעלעפאן. לאמיר רעדן אזוי…‟, — האט זיין אדוואקאט פארגעשלאגן.„א פארשלעפטע קרענק איז א זיכערער טויט‟, — האט זיך אריינגעמישט אן אומבאקאנט קול, מסתמא זיין גרושהס אדוואקאטין.„חיים, הער זיך צו, איך מיין, אז מיר האבן אדורכגעלופטערט די אלע פרטים, אט, אט, וועט די שיף צושטיין צום ברעג‟, — האט פלוצעם זיין אדוואקאט אנגעהויבן ריידן זייער אפטימיסטיש.„חיים, לאז מיך עפעס זאגן‟, — האט די גרושה אים איבערגעשלאגן.
דער אדוואקאט האט שיער נישט אריינגעשריגן אין טרייבל: „חיים, איך בין זייער צופרידן צו לאז דיך וויסן, אז דאס הינטעלע בלייבט ביי דיר. דאס איז זייער וויכטיק, ווייל…‟„חיים, איך האב עס ליב געהאט ווי דאס לעבן אליין, נאר איך צי זיך אריבער צו מיין נייעם חבר, און דער בעל־הבית, ער…‟
חיים האט זיך נישט דערווארט אויף אזא סורפריז: „וואסער נייער חבר? וואס בעל־הבית?‟„ביסט קעגן? ווילסט נישט נעמען צו דיר סאשא?‟„ניין… דאס הייסט, יא אבער…״
אנדריי האט אומדערווארט ארויסגעמורמלט: „די מאמע ליגט איצט אין שפיטאל…‟
„האלא? ווער רעדט דארט?‟, — האט דער אדוואקאט געפרעגט.„איך וועל נעמען סאשא מיט גרויס פארגעניגן…‟„און וואס שייך די חשבונות פון דער אלטער דירה..‟„זי האט זיך געפילט נישט גוט און דער אמבולאנס איז געקומען…‟.
חיים האט נאך אוספעיעט צו הערן, ווי זיין גרושהס אדוואקאטין האט געפרעגט: „ווער?‟ — און אויסגעלאשן דעם טעלעפאן.
האמערס האבן געקלאפט אין זיינע שלייפן. ער האט געהערט אין די אויערן דעם רויש פון ים. זאלן זיי אנשרייבן וואס זיי ווילן. ס׳אלץ איינס. ער וועט אלץ אונטערשרייבן. ער האט נישט קיין האב־און-גוטס, ווי זיין אדוואקאט פרוווט אים איבערצייגן. די אומענדלעכע קריגערייען וועגן די שטוביקע זאכן, דער גרושהס אלטן אויטא און זייער הינטעלע האבן נישט די ווערט קיין אויסגעבלאזן איי. ער וועט אונטערשרייבן אן טענות. ער האט נאר וואס צעשפרייט זיין מאמעס אש אין ים. דאס הייסט, א כוואליע האט צעשפרייט איר אש, און זיי ווילן רעדן מיט אים וועגן דעם וואש־מאשין? זאל זי אים נעמען צו איר נייעם חבר געזונטערהייט.
אנדריי האט זיך לייכט געשאקלט און געמורמלט צו זיך ווייטער. וואס האקט ער דארט צו אלדי שווארצע יאר? מיט א מאל האט חיים א קער געטאן דעם רודער און דער געדונגענער אויטא, אנשטאט ממשיך צו זיין פארן גלייך צו דער מאמעס דירה, איז אראפ אויף דעם שאסיי נומער צוויי און געפארן אויף דרום צו חיימס דירה אין רמת־גן. ער קען נישט איבערלאזן אנדרייען אליין אויף איין מינוט. אוודאי, נישט איצט. אפשר שפעטער…
די מאמע פלעגט האלטן אנדרייען אין די פעדערן: זי האט אים אויפגעוועקט אין דער פרי: „ס׳נישט גוט צו שלאפן נאך זיבן אזייגער!‟, — דערלאנגען פרישטיק, וואשן די קליידער, גיין איינקויפן, אפילו אראפפליסן דאס וואסער נאך אים אין טואלעט. אנדריי האט נישט געטארט זיך בייזערן, זיך נערווירן, ווערן מיד. זי האט ארומגעטאנצט ארום איר בכור, ווי אן ארבעטזאמע בין א גאנצן מעת־לעת. איצט איז חיימען איינגעפאלן, אז אנדריי קען נאר רוסיש, און א צעקאליעטשעטן יידיש, נישט קיין איין ווארט עברית, האט נישט קיין באנק־קאנטע, פון צאלן חשבונות שוין אפגערעדט. ער קען נישט קיין צורת מטבע.
אנדריי וועט שלאפן דערווייל אויף דער סאפע און ווייטער? חיים איז נישט געווען מסוגל איצט צו טראכטן ווייטער פון מארגן־איבערמארגן. ער איז געווען צופרידן זיך זען אין דער היים. מער איז אים נישט אנגעגאנגען.
„אנדריי, מיר פארן איצט צו מיר, וועסט איינשטיין ביי מיר א פאר טעג‟, — האט ער געלאזן זיין ברודער צו וויסן וועגן די פלענער, וואס ער האט אקארשט אויסגעארבעט.
חיים האט נישט געקענט וויסן, אז די פאר טעג וועלן ווערן א פאר חדשים און דערנאך א פאר יאר. אנדריי האט געקוקט אויף דעם שרעקלעך־פארשטאפטן וועג מיט אויטאס, וואס האבן זיך געצויגן ביז דאס אויג האט געקענט זען.
„גוט…‟, — האט ער געענטפערט און תיכף זיך איינגעזונקען אין א טיפער שווייגעניש.
חיים האט דערפילט א ייאוש אין זיין ברודערס שטים.
„אידיאט!‟, — האט פון א שפאגל־נייעם שווארצן ׳בע. עמ. ווע׳, בייזלעך אויסגעשריגן א פעטער, זון־געבראטענער מאן מיט א זילבערנער קאמע האר, — „אקס איינער, זעסט נישט, אז דו פארסט מיט א העלפט ראד אויף מיין באנד?‟
אין אן אנדער טאג וואלט חיים נישט געבליבן שולדיק אזא עזות־פנים. איצט האט ער אבער געעפנט דאס מויל עפעס צו זאגן, נאר די ווערטער זענען נישט ארויסגעקומען. זיינע כוחות האבן נישט געסטייעט פאר דעם.
המשך קומט

Share this:TwitterFacebookPrintLike this:Like Loading...

Related
 


Tagged: fasadliteraturestoryYiddish 
Post navigation


Previous Post
אין דער צייט פון קאראנא־ווירוס (10) 

Next Post
(דיפטיך) ענדלאזע רחבותן 



