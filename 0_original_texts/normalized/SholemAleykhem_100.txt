<body dir=״rtl״ style=׳font־family:״Times New Roman״,Ariel,FreeSerif;׳>
<h1>קאמעדיעס: די אסיפה</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
א „ריינע קאמעדיע״
</p><p></p><p>
די נעמען פון די פארשוינען:
</p><p></p><p>
ר א ב י נ ע ר, נאך גאר א יונגערמאן, געענדיקט 4 קלאסן, טראגט בלויע ברילן.
ר א ב י נ ע ר ש ע, זיין ווייב. א יונג ווייבל.
ב ר ו ך ־ ה ע ר ש, א בעל־הלוואה. ניט גאר קיין יונגערמאן, אבער אויך ניט קיין
</p><p></p><p>
אלטער ייד. רייבט זיך צווישן יונגע לייט.
ש מ ח ה, א נגידישער יונגערמאן. האלט די טאקסע.
א ב ר ה מ ל, א יונגערמאן א „משכיל״. גיט וואכער.
א ה ר צ ע, נארוואס פון קעסט. שטופט זיך צו די גרויסע.
ב נ צ ע, זיצט נאך אף קעסט. קוקט אהרצען אין די ציין אריין.
מ א ט ל
י ע נ ק ל
י ו ס ל
ה ע ר ש ל  בחורים, וואס לייענען גאזעטן.
ב ע ר ל
א נ ש ל
א י צ ל
ל יי ב ק ע, א שמש.
</p><p>
די סצענע קומט פאר אינעם סוף פונעם ניינצנטן יארהונדערט, אין א קליין שטעטל,
פונקט צווישן מ א ק א ר ע וו ק ע  און צווישן  ס ט ר י ש ט ש, אין דער
סביבה פון מ א ז ע פ ע וו ק ע, באם ראבינער אין שטוב, שבת־צו־נאכטס נאך
</p><p></p><p>
 הבדלה.
</p><p></p><p>
[דער עולם גייט ארום איבער דער שטוב. מע רייכערט, מע רעדט. עס איז
</p><p></p><p>
 א געפילדער ביזן הימל. דער ראבינער זעצט זיך אוועק באם טיש.]
</p><p></p><p>
ר א ב י נ ע ר: שששא! שא! איך בעט מיינע ליבע געסט זיך
זעצן ארום טיש און אויסהערן קודם כל דעם „דאקלאד״, וואס איך וועל
אייך דא פארלייענען, בכדי מיר זאלן זיך קאנען גוט פארשטיין, צו וואס
האבן מיר זיך דא צונויפגעקליבן. זעצט זיך, זעצט זיך. (נעמט ארויס
א פאפיר פון דער זייט־קעשענע און לייענט). „היות...״
</p><p></p><p>
ש מ ח ה: ראשית חכמה, איר זייט דאך עפעס, ווי זאגט ער,
א ראבינער בא אונדז; הייסט דעם שמש, לאזט ער אקארשט ברענגען
דעם ביטערן טראפן און טאקע פארבייסן אויך.
</p><p></p><p>
ר א ב י נ ע ר: (צום שמש). רב לייב! ווייסט איר וואס? טוט
א שפרונג אף איין פוס... שא! (צום ווייב). קום נאר אהער, מיין הארץ!
הערינג האסטו דאך מסתמא? הייס, נשמה מיינע, דערווייל צוגרייטן פארבייסן און...
</p><p></p><p>
ב ר ו ך ־ ה ע ר ש: איך האב געמיינט ― אי־פע, א חרפה, א
בושה, כ׳לעבן! נא דיר גאר הערינג אין מיטן שבת־צו־נאכטס! בא לייטן
האב איך געזען אף אן אסיפה...
</p><p></p><p>
א ב ר ה מ ל: ע! שלאגט־זשע ניט איבער אינמיטן! מע לייענט
דאך עפעס, דאכט זיך, הא?
</p><p></p><p>
ש מ ח ה: מאלט אייך, קיין עוולה וואלט ניט געווען, אז די
רביצן זאל געווען צוגרייטן א בארשטשל, אבער אזוי, א וואלכעש טאקע,
ווי זאגט ער...
</p><p></p><p>
ר א ב י נ ע ר ש ע: אט האסטו דיר די אנדערע טעג יום־טוב,
טאמער איז קארג! ווער האט זיך געקאנט ריכטן, אז פלוצעם, אינמיטן
מיטוואך שבת־צו־נאכטס...
</p><p></p><p>
ר א ב י נ ע ר: שא! שלאג־זשע ניט איבער, מאמעטשקע! זעסט
דאך, אז מע טוט עפעס! (לייענט ווייטער). „היות...״
</p><p></p><p>
ל יי ב ק ע: נו, ווער גיט געלט? מע באדארף דאך עפעס געלט
אף משקה, צי ניין?
</p><p></p><p>
ב ר ו ך ־ ה ע ר ש: נו, יונגעלייט, וואס שווייגט איר?
</p><p></p><p>
א ה ר צ ע: חברה בחורים, רוקט זיך אקארשט ארויס מיט די
מזומנים!
</p><p></p><p>
ב נ צ ע: מיט די מזומנים אקארשט!
</p><p></p><p>
ב ח ו ר י ם: (אלע אינאיינעם). לאמיר שוין הערן עפעס! מיר
זיינען ניט געקומען אהער בראנפן טרינקען. מע טוט דאך עפעס אין אן
ענין! לאז מען אפלייענען, וועט מען נאכדעם הארכן וואס, ווער, וועמען!
(מע רוקט אריין דעם שמש עטלעכע זילבערנע מטבעות).
</p><p></p><p>
ר א ב י נ ע ר: (הוסט און לייענט). „היות...
</p><p></p><p>
ר א ב י נ ע ר ש ע: ניטא קיין הערינג, אויסגעגאנגען! וואס
טוט מען?
</p><p></p><p>
ר א ב י נ ע ר: נו, קויפט מען, אז ס׳איז ניטא! אבער לאז צורו!
שוין וויפל מאל אנגעהויבן ― א מעשה אן אן עק! )לייענט). „היות...
כפי אזוי ווי היינטיקע צייטן אט דא זעען מיר יידן נעבעך מוטשען זיך
פשוט, ווערן אויסגעריסן...״
</p><p></p><p>
ב ר ו ך ־ ה ע ר ש: וואס לייענט ער דאס?
</p><p></p><p>
ש מ ח ה: ווייס איר! א „רעטש״, אפנים.
</p><p></p><p>
א ה ר צ ע: שא! לאז זיין שטילער א ביסל! מע לייענט דאך
עפעס!
</p><p></p><p>
ב נ צ ע: איר זעט דאך, אז מע לייענט, זעט איך דאך!
</p><p></p><p>
ב ח ו ר י ם: (אלע). שא! ששא! שששאאא!
</p><p></p><p>
ר א ב י נ ע ר: (הוסט און לייענט). „היות...׳, ניין, ווו האלט
איך? יא... „אויסגעריסן, קיין פרנסה איז ניטא, מע שלאגט, מע יאגט,
מע רייסט, מע בייסט, מע סיפעט, מע ציפעט ― ס׳איז שלעכט! מענטשן
פאלן אין די גאסן, מע גייט אויס פאר הונגער נעבעך. אומעטום, אין
אלע ערטער, האבן זיך געפונען, ווי ס׳איז אייך באקאנט, מענטשן ארנטלעכע, געבילדעטע מענטשן, געלערנטע מענטשן, מענטשן, קאן מען זאגן,
מיט א פארשטאנד, מענטשן גוטע, הומאנע מענטשן, מענטשן וואס זארגן
לטובת הכלל, מענטשן וואס טוען זייער פיל פאר זייערע ארעמע ברידער,
יעדער העלפט ווי ווייט מעגלעך, מיט וואס ער קאן. מע מאכט אסיפות,
מע קלייבט געלט, מע טיילט צדקות ― הכלל, מע טוט, מע ארבעט, מע
שלאפט ניט. אומעטום הערט מען: ק א מ י ט ע ט,  ע מ י ג ר א ־
צ י ע...״
</p><p></p><p>
ב ר ו ך ־ ה ע ר ש: יא, איך בעט אייך, הער ראבינער, מאכט
מיד קלאר, וואס איז דער ענין פון דער ע מ י ג ר א צ י ע? איך הער,
מע רעדט אלץ: „עמיגראציע, עמיגראציע!״
</p><p></p><p>
א ה ר צ ע: אך, שלאגט ניט איבער! לאזט קאנטשען, וועט איר
נאכדעם פרעגן!
</p><p></p><p>
ב נ צ ע: פרעגן וועט איר נאכדעם פרעגן.
</p><p></p><p>
ש מ ח ה: ס׳איז דיר נאר אן אקציע מיט א יידן! יענער פרעגט,
 ער וויל וויסן ― פרעגט ער!
</p><p></p><p>
א ב ר ה מ ל: יא פרעגן ― מע דארף דאך אבער אויסהערן
 פריער! לייענט, לייענט!
</p><p></p><p>
ר א ב י נ ע ר: (לייענט ווייטער). „עמיגראציע, אמעריקע, פא־
 לעסטינע. אומעטום טוט מען לטובת הכלל. אף די גאזעטן לייענען מיר:
 דא איז דאס, דארט איז יענץ, חברות זיינען פאראן שוין כמעט אף דער
גאנצער וועלט ― אין מאקאדעווקע, אין קאשפעראוו, איז יאמפעלע.
אפילו אין סטרישט איז אויך דא א חברה. א חרפה, א בושה ― אזא
שטאט, ווי אונדזער שטעטל איז, יידן, אן עין־הרע, אזויפיל, זאלן זיך
נאר מערן...״
</p><p></p><p>
ב ר ו ך ־ ה ע ר ש: זאלן זיך מערן? גאר קיין נאר ניט אונדזע־ראבינער, כ׳לעבן!
</p><p></p><p>
א ב ר ה מ ל: בקיצור, ווערטלעך אן א זייט ― מע לייענט דאך
עפעס!
</p><p></p><p>
ב ח ו ר י ם: (אלע). אבער לאז האבן אן עק! לייענט! לייענט!
</p><p></p><p>
ר א ב י נ ע ר: „אזויפיל יידן, אן עין־הרע״... המ... המ... איך
מיין טאקע באמת... צייט עפעס אנהייבן צו טאן אונדז אויך, עפעס אין
זינען האבן טובת הכלל...״
</p><p></p><p>
ב ר ו ך ־ ה ע ר ש: בכן, נו, איז וואס?
</p><p></p><p>
א ב ר ה מ ל: בראש האט איר מער קיין צייט ניט פון דער גאנצער וועלט!
</p><p></p><p>
ב ח ו ר י ם: (אלע). לייענט! לייענט!
</p><p></p><p>
ר א ב י נ ע ר: „על כן איז געבליבן בהסכם... בהסכם פון אונדזערע יונגעלייט און בחורים, משכילים, געבילדעטע, יינגלעך וואס האבן
ליב השכלה, וואס לייענען א בלאט און וואס ווייסן וואס אף דער גארער
וועלט טוט זיך, וואס נעמען זיך אן, וואס פארשטייען, וואס פילן, וואס...״
</p><p></p><p>
ב ר ו ך ־ ה ע ר ש: נו, בקיצור, לאמיר שוין הערן וואס?
</p><p></p><p>
א ב ר ה מ ל: האסטו געזען?! א ייד איז דיר קיין קאטאוועס
ניט! האט קיין צייט ניט א ביסל!
</p><p></p><p>
ב ח ו ר י ם: (אלע) נו, לייענט, לייענט!
</p><p></p><p>
ר א ב י נ ע ר: „וואס פארשטייען, וואס פילן, וואס גיבן אכטונג,
וואס זעען, וואס הערן, וואס ווייסן, ווי ווייט שלעכט ס׳איז אונדז היינטיקע צייטן, ― לכן איז געבליבן, אז מיר זאלן זיך היינט צונויפקלייבן
דא בא מיר און אלע אינאיינעם דא עפעס אנהייבן צו קלערן און טאקע
טאן אויך עפעס לטובת הכלל, ווי בא לייטן, בכדי מיר זאלן זיך ניט דארפן
שעמען פאר די איבעריקע שטעט ארום און ארום, און מע זאל זען, ראשית חכמה...״
</p><p></p><p>
ש מ ח ה: נו, אדרבה, ס׳איז טאקע א יושר.
</p><p></p><p>
ב ר ו ך ־ ה ע ר ש: איך פארשטיי ניט וואס? ס׳איז בא אונדז
דען ניטא קיין חברות? קארג צדקה ווערט צעטיילט בא אונדז א יאר?
וויפל פאלט אריין בא אונדז מעות חטים? היינט די טאקסע?!...
</p><p></p><p>
ש מ ח ה: אך, לאזט צורו! ניט דאס מיינט מען!
</p><p></p><p>
ב ר ו ך ־ ה ע ר ש: וואס דען מיינט מען? לאם איר וויסן.
</p><p></p><p>
א ה ר צ ע: איר האט דאך געהערט! אט דאס, וואס דער ראבינער האט געלייענט.
</p><p></p><p>
ב נ צ ע: איר האט דאך געהערט וואס מע לייענט וואס!
</p><p></p><p>
ב ר ו ך ־ ה ע ר ש: וואס טויג מיר וואס ער לייענט! הערט צו,
וואס איך וועל אייך זאגן!
</p><p></p><p>
א ב ר ה מ ל: וואס טויג מיר דאס זאגן אייערס, וואס איר וועט
זאגן! איך ווייס פריער, וואס איר וועט זאגן! אייך און שמחהן ליגט אין
קאפ די טאקסע. וואס חלומט זיך א הון? ― פראסע!
</p><p></p><p>
ש מ ח ה: א משל! דאס איז יא, ווי מע זאגט: אז ציבעלע איז
ציבולי, און קנאבל קנאבולי... ווער פרעגט דיך ווער?
</p><p></p><p>
ב ח ו ר י ם: (אלע). אבער שלאגט ניט איבער! לאזט א יידן
ריידן!
</p><p></p><p>
א ה ר צ ע: וואס ווערט פון דעם ריידן? מע דארף עפעס טאן!
</p><p></p><p>
ב נ צ ע: טאן באדארף מען!
</p><p></p><p>
ר א ב י נ ע ר: „און מע זאל זען, ראשית חכמה...״
</p><p></p><p>
ב ר ו ך ־ ה ע ר ש: נו? געלט מסתמא? וואס איז דא פאראן
וואס צו טענהן א סך?
</p><p></p><p>
ש מ ח ה: הערסטו? געלט? אט דאס מיינט דער פסוק? ס׳א
קטניות!!!...
</p><p></p><p>
א ב ר ה מ ל: נו, און אז געלט, איז וואס? וואס־זשע האט איר
זיך דא אזוי דערשראקן?
</p><p></p><p>
א ה ר צ ע: מע באדארף אבער באקלערן, וויאזוי געלט? ווי ארום
געלט? ס׳איז קיין קונץ ניט גלאט אזוי ― „זשיד, דאוואי הראשע!״
דערויף האבן מיר דאך געמאכט אן אסיפה, אז מע זאל באקלערן דעם
ענין אקוראט!
</p><p></p><p>
ב נ צ ע: פארשטייט זיך, מע באדארף באקלערן דעם ענין אקוראט!
</p><p></p><p>
א ב ר ה מ ל: אז מע לאזט אבער ניט ריידן. איינער דעם אנדערן
שלאגט איבער, טויג דאך אף כפרות! לייענט, לייענט ווייטער!
</p><p></p><p>
ב ח ו ר י ם: לייענט, לייענט!
</p><p></p><p>
ר א ב י נ ע ר: „באדארף מען זען, ראשית חכמה, אז...״
</p><p></p><p>
ב ר ו ך ־ ה ע ר ש: אז וואס?
</p><p></p><p>
א ב ר ה מ ל: הארט שוין אויס א וויילע!
</p><p></p><p>
ר א ב י נ ע ר: „ראשית חכמה, אז אונדזערע נגידים...״
</p><p></p><p>
ש מ ח ה: אונדזערע נגידים?! באלד עפעס ― טוט מען זיך א
ווארף צו די נגידים!
</p><p></p><p>
א ה ר צ ע: איי, לאזט צורו! פארוואס זאלט איר איבערשלאגן
אלע מאל?
</p><p></p><p>
ב נ צ ע: למאי זאל מען איבערשלאגן למאי?
</p><p></p><p>
ר א ב י נ ע ר: „אז אונדזערע גבירים מיט די נגידים מיט די
באלעבאטים, מע זאל זיך צונויפלייגן, מאכן א...״
</p><p></p><p>
ב ר ו ך ־ ה ע ר ש: נו, דאס האב איך געוווסט פריער! אויפגעטאן א נייס! פונקט דאס זעלביקע, וואס פאראיארן אין דער צייט!
א ב ר ה מ ל: א היסטאריע דיר מיט דעם יידן! לאזט ניט ריידן
יענעם א ווארט!
</p><p></p><p>
ב ר ו ך ־ ה ע ר ש: ווייסט איר וואס, רב ראבינער? וואס טויג
די אלע משא־ומתנס ― זאגט בקיצור, וואס באדארף מען טאן?
</p><p></p><p>
ש מ ח ה: בקיצור? מע באדארף קודם כל אויסקלייבן דא אף
דער אסיפה גבאים, א נאמן, טשלענעס הייסט דאס.
</p><p></p><p>
א ב ר ה מ ל: טשלענס? מי ומי ההולכים
</p><p></p><p>
א ה ר צ ע: וואס הייסט ווער? מיר טאקע אליין.
</p><p></p><p>
ב נ צ ע: טאקע מיר אליין טאקע!
</p><p></p><p>
ש מ ח ה: שא! לאזט זיך דינען! קודם כל דארף מען...
</p><p></p><p>
מ א ט ל: ניין! מע באדארף פריער גוט אפקלערן...
</p><p></p><p>
י ע נ ק ל: וואס אפקלערן?
</p><p></p><p>
י ו ס ל: דאס הייסט, אויפשרייבן דאס אלץ אף פאפיר און...
</p><p></p><p>
ה ע ר ש ל: אין סטרישטש איז אנדערש. דארט האבן זיי פריער
אוועקגעשריבן א בריוו קיין פייטערבארג...
</p><p></p><p>
ב ע ר ל: ער דערציילט מיר סטרישטש! איך קום ערשט צו פארן
פון סטרישטש פאר יום־טוב, זאגט ער גאר דאס!
</p><p></p><p>
א נ ש ל: מילא וואס איז די נפקא־מינה ― צי אזוי, צי אזוי?
</p><p></p><p>
א י צ ל: ס׳א גרויסער חילוק, נאר! איך וועל דיר ווייזן דעם
לעצטן נומער ,,המגיד״! (שלעפט פון קעשענע דעם נומער ,,המגיד״, און
צווישן די בחורים ווערט א גערעדעריי).
</p><p></p><p>
ב ר ו ך ־ ה ע ר ש: לאז זיין שטיל, יונגעלייט! אז עלטערע ריידן,
באדארפן יונגעלייט שווייגן.
</p><p></p><p>
י ע נ ק ל: ס׳איז א סברה, אז אין די ענינים האבן די יונגעלייט
פונקט אזא דעה, ווי די אלטע יידן.
</p><p></p><p>
ש מ ח ה: אין באד וועט איר זאגן א דעה, ניט דא. דרך־ארץ!
</p><p></p><p>
י ו ס ל: (צו די איבעריקע בחורים). נו, האב איך דען ניט געזאגט, ס׳וועט אזוי זיין?
</p><p></p><p>
ש מ ח ה: שא! ווייסט איר וואס? אט הערט אויס. איך וועל
אייך זאגן נאך צוויי ווערטער! (קריכט אפן טיש).
</p><p></p><p>
א ב ר ה מ ל: שלשה דברים ― צוויי ווערטער אף פיר זייגער־שעה.
</p><p></p><p>
א ה ר צ ע: (אפן טיש). אז איר ווילט מיך פאלגן, וועל איר
אייך זאגן גאר אן אנדער פלאן.
</p><p></p><p>
ב נ צ ע: גאר אן אנדער מין פלאן גאר!
</p><p></p><p>
ב ח ו ר י ם: (אלע). נו, אדרבה, זאגט, זאגט!
</p><p></p><p>
ב ר ו ך ־ ה ע ר ש: (האלט צו שמחהן דאס מויל מיט דער האנט).
 לאז א יידן ריידן!
</p><p></p><p>
ש מ ח ה: (רייסט אראפ די האנט און שרייט). לאז מען קלייבן
 גבאים על־פי גורל!...
</p><p></p><p>
א ה ר צ ע: ווייס איך וואס ― גורל! רעדסט ווי א דולער!
</p><p></p><p>
ב נ צ ע: ווי א דולער רעדט ער!
</p><p></p><p>
א ב ר ה מ ל: ניין, לאז אויסריידן!! האסטו געהערט, ווי מע
לאזט ניט ריידן קיין ווארט? ס׳איז דיר נאר א קאמעדיע מיט א יידן!
</p><p></p><p>
ש מ ח ה: סע טויג ניט! דאס בעסטע איז, ווען איר זאלט מיר
פאלגן!
</p><p></p><p>
ב ר ו ך ־ ה ע ר ש: פאק איך מיין... איך מיין גאר אן אנדער
מין מיין.
</p><p></p><p>
ר א ב י נ ע ר: לאם איך שוין ארויסזאגן מיין מיין, וועט איר
נאכדעם ארויסזאגן אייער מיין!
</p><p></p><p>
ב ח ו ר י ם: (אלע). דער ראבינער! דער ראבינער לאז זאגן!
</p><p></p><p>
ב ר ו ך ־ ה ע ר ש: וואס וועט ער זאגן? מע ווייס פריער וואס
ער וועט דארטן זאגן: ער וועט זאגן „געלט״ ― מע ווייס דאס!
</p><p></p><p>
א ב ר ה מ ל: וואס טויג מיר מעשיות, רב ברוך־הערש? איר
זייט א גוטער נודניק. לאזט אויסריידן א ווארט, וועט איר אייך נאכדעם זאגן!
</p><p></p><p>
ב ר ו ך ־ ה ע ר ש: מילא, נו, געפועלט, געפועלט! (מאכט צו
דאס מויל מיט דער האנט און שווייגט).
</p><p></p><p>
ר א ב י נ ע ר: ,,...מע זאל אנהייבן זארגן לטובת הכלל...״
</p><p></p><p>
ב ר ו ך ־ ה ע ר ש: וואס פאר א טובת הכלל? א גאנצע נאכט
,,טובת הכלל״!
</p><p></p><p>
א ב ר ה מ ל: ע! מע האט דאך גערעדט, ס׳זאל זיין שטיל!
</p><p></p><p>
ב ר ו ך ־ ה ע ר ש: נו, נו! בקיצור! געפועלט, געפועלט.
</p><p></p><p>
ר א ב י נ ע ר: „און מע זאל טאקע אנהייבן עפעס טאן אויך
לטובת הכלל...״
</p><p></p><p>
ב ר ו ך ־ ה ע ר ש: שא! האסטו געהערט, א ייד קאן זיך ניט
איינהאלטן א מינוט? ס׳איז דיר נאר א קאמעדיע און גענוג!
</p><p></p><p>
ר א ב י נ ע ר: „בכדי מע זאל קאנען עפעס טאן לטובת הכלל,
איז ניט דער עיקר די טשלענעס. טשלענעס וועלן זיין גענוג...׳,
</p><p></p><p>
ב ר ו ך ־ ה ע ר ש: וואס פאר טשלענעס? אן אופראווע בא
אייך, צי וואס?
</p><p></p><p>
א ה ר צ ע  און  ב נ צ ע: נו, לאז זיין גבאים.
</p><p></p><p>
ב ח ו ר י ם: (אלע). ניין, טאקע טשלענעס! פארוואס ניט קיין
טשלענעס טאקע?
</p><p></p><p>
א ב ר ה מ ל: בקיצור, טשלענעס, גבאים ― ס׳א נפקא־מינה
א ביסל!
</p><p></p><p>
ש מ ח ה: וויאזוי־זשע וועלן מיר דאס קלייבן די גבאים?
</p><p></p><p>
א ה ר צ ע  און  ב נ צ ע: וואס הייסט, וויאזוי? מיר וועלן
נעמען און וועלן אויסקלייבן טאקע צווישן זיך, אט דא א.
</p><p></p><p>
מ א ט ל: ווייסט איר וואס? איך וואלט געזאגט אזוי: איך האב
געלייענט יענע וואר אין בלאט, שרייבט דארט איינער...
</p><p></p><p>
י ע נ ק ל: (שטופט אפ מאטלען). שא! ניין, דאס טויג ניט! איך
וועל אייך זאגן, וויאזוי!
</p><p></p><p>
י ו ס ל: אט האט זיך געפונען א בעל־יועץ ― ע ר וועט זאגן!
</p><p></p><p>
ה ע ר ש: נו, זאג ד ו, לאמיר הערן, אדרבה!
</p><p></p><p>
ב ע ר ל: פאראן עלטערע דא, לאזן זיי זאגן.
</p><p></p><p>
א נ ש ל: (שפרינגט ארויס). עלטערע, יינגערע ― זאגן מעג זיך
איטלעכער זאגן. דארויף איז דאס אן אסיפה!
</p><p></p><p>
א י צ ל: (שלעפט דעם „המגיד״). דער „המגיד״ זאגט... אין
„המגיד״ שרייבט איינער א קארעספאנדענציע...
</p><p></p><p>
ב ר ו ך ־ ה ע ר ש: שבעה דברים בגולם! יונגעלייט האבן דיר
קיינמאל קיין צייט ניט!
</p><p></p><p>
ש מ ח ה: נו, זאגט־זשע איר, וויאזוי?
</p><p></p><p>
א ב ר ה מ ל: _(אפן טיש). איך וואלט געזאגט גאר אנדערש. מע
באדארף גאר בא די עלטערע באלעבאטים ניט פרעגן; זיי מאכן תמיד
קאליע. לאמיר אויסקלייבן דא צווישן זיך טאקע גבאים. מיר זיינען דאך
אלע דא, לאמיר נעמען און ווארפן גורל, ווער ס׳זאל זיין גבאי, ווער
נאמן, ווער א רואה־חשבון...
</p><p></p><p>
ב ר ו ך ־ ה ע ר ש: אלע? נא דיר גאר אלע! גאנץ קעקעלע־קהל?
א שיינדעלע!
</p><p></p><p>
ב ח ו ר י ם: (אלע). פאוואס ניט אלע?
</p><p></p><p>
ב ר ו ך ־ ה ע ר ש: אפשר יונגע צוציקלעך אויך? „יעמוד עם
כל הנערים״ הייסט דאס?
</p><p></p><p>
ב ח ו ר י ם: (אלע). פארוואס דען ניט? היינט פירן די וועלט
נאר די יונגעלייט. לייענט אפן בלאט, וועט איר זען.
</p><p></p><p>
ר א ב י נ ע ר: צו וואס טויג דאס שפארן, וואס איר שפארט
זיך דא, אז איר ווייסט נאך גארניט וואס און ווען? וואס וועט ארויסקומען פון גבאים, אז מיר האבן קיין געלט ניט?...
</p><p></p><p>
א ה ר צ ע: ניין, סע טויג ניט אזוי!
</p><p></p><p>
ב נ צ ע: אזוי טויג עס ניט!
</p><p></p><p>
א ב ר ה מ ל: פארוואס? פארוואס טויג ניט? האסט נאך גאר
ניט געהערט, און זאגסט שוין, אז סע טויג ניט? ס׳איז א ריינע קאמעדיע!
</p><p></p><p>
ש מ ח ה: (אפן טיש). פאלגט־זשע איר מיך, וואס איך וועל
אייך זאגן!
</p><p></p><p>
ב ר ו ך ־ ה ע ר ש: (שלעפט אים). לאזט־זשע זיך דינען! הערט
וואס איך וועל אייך זאגן!
</p><p></p><p>
ש מ ח ה: (רייסט זיך אויס). ניין, שמעני, הערט מיר צו!
</p><p></p><p>
ב ר ו ך ־ ה ע ר ש: (כאפט שמחהן פאר א האנט). וואס איז פאר
א הפקרות ― ניט לאזן יענעם אויסריידן א ווארט, הא?
</p><p></p><p>
ש מ ח ה: ווער לאזט אייך ניט ריידן? רעדט אייך געזונטערהייט!
</p><p></p><p>
ב ר ו ך ־ ה ע ר ש: לאז מען קודם כל אויסקלייבן גבאים פון
די עלטערע יונגעלייט, וואס זיינען דא.
</p><p></p><p>
א ה ר צ ע: וואס עפעס פון די עלטערע גראד?
</p><p></p><p>
ב נ צ ע: באלד עפעס די עלטערע?
</p><p></p><p>
ב ר ו ך ־ ה ע ר ש: איטלעכער בעל־דרשן דרשהט פון זיינעט־וועגן.
</p><p></p><p>
א ב ר ה מ ל: ס׳איז דיר אבער טאקע נאר א ריינע קאמעדיע!
לאזט מיך אויסריידן, נאכדעם וועט איר אייך זאגן וואס איר ווילט!
</p><p></p><p>
ר א ב י נ ע ר: (שטייט אויף, טוט א פאטש מיט דער האנט
איבערן טיש). שאט! עטלעכע ווערטער, ניט מער! וואס האבן מיר זיך
דא צונויפגעקליבן? זיך קריגן? שרייען? פילדעדן? צי טאקע עפעס אין
זינען האבן אן ענין, הא? איך האב געמיינט, אז מיט יונגעלייט קאן
מען עפעס מאכן, צום סוף ― ווער? וואס? נאך ערגער ווי מיט עלטערע
מענטשן! וואס פאר א פנים האט דאס? ― פרעג איך אייך! א פרעמדער
מענטש זאל שטיין דא בא דער זייט, וואלט ער דאך פון אונדז חוזק
געמאכט, באשריבן אף די גאזעטן!
</p><p></p><p>
ב ח ו ר י ם: (אלע). גערעכט, גערעכט!
</p><p></p><p>
ש מ ח ה: באשרייבן אף די גאזעטן? (קוקט אף איצלען). אנו,
לאז זיך נאר עמעצער פרווון פון אונדזערע בחורימלעך באשרייבן דאס
אפן בלאט!
</p><p></p><p>
א י צ ל: (שפרינגט ארויס). וואס־זשע האט איר אזוי אנגעשראקן? אז מע וועט וועלן, וועט מען אייך טאקע באשרייבן פון קאפ
ביז די פיס, אז איר וועט זיך מיט קיין צען וואסערן ניט אפוואשן!
</p><p></p><p>
ב ר ו ך ־ ה ע ר ש: (צו איצלען). אה, דו שנעק איינער! די
נאז וויש אפ! וואס זאגסטו אף זיין טאטן דעם אנזעצער?! ער וועט
אונדז באשרייבן אף די גאזעטן! א שרייבער געווארן גאר! אין חדר
אריין, דו שקאץ איינער!
</p><p></p><p>
מ א ט ל: (צו איצלען). מיט א פראצענטניק שטעלסטו זיך אוועק
אויסטענהן! דו קענסט זיי ניט ― די פאנאטיקער, די פיאווקעס?!
</p><p></p><p>
ש מ ח ה: די פיאווקעס? אה, דו שייגאץ איינער, עזות־מחוצף־פנים! א יידן מיט א בארד שטעלסטו זיך זידלען? דו מיינסט, סע איז
די טאקסע, וואס איר האט זי באשריבן אפן בלאט?! (עס ווערט צווישן
עולם א סומאטאכע. דער ראבינער האלט זיי איין).
</p><p></p><p>
ר א ב י נ ע ר: אין גאטעס ווילן! עס וועט דאך זיין א חרפה,
א בושה פאר לייטן, אז מיר וועלן זיך אזוי צעגיין! מע וועט זאגן: יונגעלייט האבן קיין שכל ניט פון דאנען אהין. האבן מיר זיך שוין צונויפ־ 	
געקליבן, באדארפן מיר עפעס מתקן זיין.
</p><p></p><p>
א ב ר ה מ ל: נו, אדרבה, נו? לאז מען עפעס טאן!
</p><p></p><p>
א ה ר צ ע: (צו ברוך־הערשן מיט שמחהן). איר זייט דאך עפעס
עלטערע! נו, זאגט איר, לאמיר הארכן.
</p><p></p><p>
ב נ צ ע: נו, אדרבה, נו, לאמיר הארכן לאמיר.
</p><p></p><p>
ב ר ו ך ־ ה ע ר ש: האב איך דאך אייך געזאגט! נו, מישן זיך
אריין די יינגלעך אינמיטן. איך זאג: עס וועט גארנישט זיין דערפון,
מחמת...
</p><p></p><p>
ש מ ח ה: ס׳איז א טעות, רב ברוך־הערש, כ׳לעבן, א טעות!
אט הערט מיך אויס, וואס איך וועל אייך זאגן.
</p><p></p><p>
א ה ר צ ע: נו, זאגט־זשע איר, אז איר לאזט יענעם ניט זאגן.
</p><p></p><p>
ב נ צ ע: נו, אדרבה, אדרבה?
</p><p></p><p>
ש מ ח ה: לאז מען קודם כל קלייבן גבאים; נאכדעם וועט מען
שוין וויסן וואס צו טאן.
</p><p></p><p>
ר א ב י נ ע ר: וואס־זשע, גלאט גבאים? מע באדארף דאך פריער
אפקלערן ארום וואס צו טאן!
</p><p></p><p>
א ב ר ה מ ל: ניין, שמחה איז גערעכט: פריער באדארף מען
קלייבן גבאים, טשלענעס.
</p><p></p><p>
ב ח ו ר י ם: טשלענעס, טשלענעס!
</p><p></p><p>
א ה ר צ ע: מי ומי הטשלענעט?
</p><p></p><p>
ב נ צ ע: ווער זיינען די טשלענעס ווער?
</p><p></p><p>
ר א ב י נ ע ר: טשלענעס וועלן זיך געפינען. ניט דאס איז דעך
עיקר. איך האב געוואלט פריער איבערלייענען אייך דעם דאקלאד...
</p><p></p><p>
ב ר ו ך ־ ה ע ר ש: ווידער „דאקלאד״? ער האט דאס צו טאן
מיטן דאקלאד!
</p><p></p><p>
א ב ר ה מ ל: אבער שלאגט ניט איבער! ס׳איז דיר נאר א קאמעדיע און גענוג!
</p><p></p><p>
ב ח ו ר י ם: (אלע). לאזט ריידן דעם ראבינער א ווארט. וואס
טוט זיך דא?
</p><p></p><p>
ר א ב י נ ע ר: איך וואלט געזאגט אזוי. קודם כל, אזוי ווי מיר
זיינען אלע דא, וואלט געווען א יושר, אז...
</p><p></p><p>
ב ר ו ך ־ ה ע ר ש: דברים בטלים!
</p><p></p><p>
ר א ב י נ ע ר: (קוקט אף דער ראבינערשע, בשעת יענע גרייט
צום טיש, שטעלט בראנפן מיט פארבייסן). א ריינער אומגליק! מע לאזט
ניט אויסריידן קיין ווארט! אף ריידן איז איטלעכער א בעלן, נאר הערן
וויל קיינער ניט... איז דאס ניט קיין קאמעדיע? זאג שוין דו אליין,
נשמה מיינע!
</p><p></p><p>
ר א ב י נ ע ר ש ע: (קנייטשט מיט די פלייצעס). א ריינע קאמעדיע!
</p><p></p><p>
ש מ ח ה: (קריכט אפן טיש). מיר האבן דא א גבאי, א נאמן,
א קאזנאטשיי מיט טשלענעס. וואס באדארף מען נאך?
</p><p></p><p>
א ה ר צ ע: מי ומי?
</p><p></p><p>
ב נ צ ע: ווער איז, ווער?
</p><p></p><p>
א ב ר ה מ ל: (אויך אפן טיש). שמחה, ברוך־הערש און דער
ראבינער זיינען די גבאים, און...
</p><p></p><p>
א ה ר צ ע: נו, און ווייטער?
</p><p></p><p>
ב נ צ ע: און ווייטער וואס?
</p><p></p><p>
א ב ר ה מ ל: היינט א נאמן... צוויי נאמנים...
</p><p></p><p>
ש מ ח ה: טאקע אהרצע מיט בנצען? נו, און אברהמל?
</p><p></p><p>
ב ר ו ך ־ ה ע ר ש: (שלעפט אפ שמחהן מיט דער האנט). אז
ס׳איז יא אזוי, איז איינער א נאמן, דער אנדערער א רואה־חשבון.
</p><p></p><p>
ש מ ח ה: (רייסט זיך אויס פון ברוך־הערשס הענט). ניין, צוויי
נאמנים און איין רואה־חשבון, אדער איין נאמן און צוויי רואה־חשבונס:
אברהמל דער נאמן און אהרצע מיט בנצען די רואה־חשבונס.
</p><p></p><p>
ב ח ו ר י ם: (שטייען אויף). נו? נו?
</p><p></p><p>
ר א ב י נ ע ר: און די בחורים?
</p><p></p><p>
ב ר ו ך ־ ה ע ר ש: יונגע צאפעקלעך.
</p><p></p><p>
א ה ר צ ע: די בחורים וועלן זיין די טשלענעס.
</p><p></p><p>
ב נ צ ע: טשלענעס! טשלענעס!
</p><p></p><p>
ש מ ח ה: האבן מיר, הייסט דאס, דריי גבאים, צוויי נאמנים,
איך מיין איין נאמן מיט צוויי רואה־חשבונס...
</p><p></p><p>
ר א ב י נ ע ר: ששא! וואס־זשע ווערט דערפון? וואס ווערט
פון די גבאים מיט די נאמנים מיט די רואה־חשבונס?...
</p><p></p><p>
א ב ר ה מ ל: (אפן טיש ארויף. און זעקס טשלעגעס.
</p><p></p><p>
א ה ר צ ע: ניין, זיבן טשלענעס; זיבן בחורים ― זיבן טשלענעס.
</p><p></p><p>
ב נ צ ע: זיבן! זיבן!
</p><p></p><p>
ב ר ו ך ־ ה ע ר ש: (נעמט זיך צום פלעשל מיט גלעזל). הייסט
דאס, אין א גוטער שעה? מעג מען שוין טרינקען לחיים, הא?
</p><p></p><p>
ש מ ח ה: ניין, האט צייט, כאפט זיך ניט! מע באדארף דאס
אלץ פארשרייבן אף פאפיר, אין א בוך אריינשרייבן..
</p><p></p><p>
ר א ב י נ ע ר: וואס פארשרייבן? מע באדארף דאך פריער עפעס
אפקלערן וואס צו טאן! ניט גלאט הולאם־אף־דער־קאראבקע ― גבאים,
טשלענעס...
</p><p></p><p>
ש מ ח ה: אט דאס זאג איך דאך, אז מע באדארף דאס אלצדינג
אריינשרייבן אין א בוך אריין. מיט וואס איז אונדזער חברה ערגער פון
אלע חברות?
</p><p></p><p>
א ב ר ה מ ל: נו, מאכט מען א פנקס. א טייערע מציאה א פנקס
מאכן?
</p><p></p><p>
א ה ר צ ע: מי ומי המאכערס?
</p><p></p><p>
ב נ צ ע: ווער מאכט דעם פנקס ווער?
</p><p></p><p>
ש מ ח ה: דערויף זיינען דאך די בחורים באשאפן.
</p><p></p><p>
א ה ר צ ע: חברה בחורים, וואס שווייגט איר?
</p><p></p><p>
ב נ צ ע: וואס שווייגט איר וואס?
</p><p></p><p>
מ א ט ל: (צו יענקלן). נו?
</p><p></p><p>
י ע נ ק ל: (צו יוסלען). נו?
</p><p></p><p>
י ו ס ל: (צו הערשלען). נו?
</p><p></p><p>
ה ע ר ש ל: (צו בערלען). נו?
</p><p></p><p>
ב ע ר ל: (צו אנשלן). נו?
</p><p></p><p>
א נ ש ל: (צו איצלן). נו?
</p><p></p><p>
א י צ ל: (האלט דעם „המגיד״, און איז שטארק פארטיפט אין
די מחשבות). המ... המ... אאא... (ציילט אף די פינגער).
</p><p></p><p>
ב ח ו ר י ם: (אלע צו איצלען). וואס האסטו זיך אזוי פארטראכט, איצל? א שווערע זאדאטשע פאר דיר? וואס קלעקט דיר א פנקס
מאכן? עס איז בא דיר דאס ערשטע מאל, וואס?
</p><p></p><p>
א י צ ל: (אלץ פארטיפט). ניין, ווייס איך... איר קלער אלץ דעם
פרט... וואס פאר א פסוק מע זאל צוטראכטן, סע זאל זיין ווי געווונטשן.
</p><p></p><p>
א ב ר ה מ ל: נו, מילא בקיצור, דאס איז שוין א שפעטערדיקע
דאגה! איר מאכט נאר א פנקס, סע זאל זיין ווי עס געהער צו זיין, אונדזער חברה זאל ניט פארשעמט ווערן קעגן אנדערע חברות.
</p><p></p><p>
א ה ר צ ע: וויאזוי־זשע וועט הייסן אונדזער חברה? מע באדארף דאך איר געבן א נאמען? צי ניין?
</p><p></p><p>
ב נ צ ע: א חברה באדארף דאך האבן א נאמען א חברה.
</p><p></p><p>
ר א ב י נ ע ר: וואס ווערט דערפון ― יא א נאמען, ניט א נאמען? דער עיקר איז דאך, אז...
</p><p></p><p>
א ב ר ה מ ל: ע, זאגט דאס ניט, ראבינער! יעדע זאך מוז האבן
א באזונדערן נאמען.
</p><p></p><p>
ב ר ו ך ־ ה ע ר ש: שטותעריי.
</p><p></p><p>
ש מ ח ה: בא אייך איז אלץ שטותעריי.
</p><p></p><p>
ב ר ו ך ־ ה ע ר ש: (האלט זיך באם פלעשל) א נאמען זוכט
איר? חברות האבן מיר שוין גענוג, דאכט זיך. (ציילט אף די פינגער).
חברה משניות חברה תהלים, חברה מלביש־ערומים, סומך־נופלים, רופא־חולים, מתיר־אסורים... טאמער וואלט דאס געהייסן „חברה נאראנים״?
הא?
</p><p></p><p>
א ב ר ה מ ל: בא אייך איז אלץ ווערטלעך.
</p><p></p><p>
ר א ב י נ ע ר: (שטעלט זיך אויף). הערט־זשע אויס, וואס איך
וועל אייך זאגן.
</p><p></p><p>
ש מ ח ה: (קריכט אפן טיש). ניין, הערט בעסער, וואס א י ך
וועל אייך זאגן!
</p><p></p><p>
ב ר ו ך ־ ה ע ר ש: (שלעפט אים פאר דער האנט). וואס טויג
מיר דאס זאגן, וואס דו וועסט זאגן?
</p><p></p><p>
א ב ר ה מ ל: (קריכט אפן טיש). לאזט אויסריידן א ווארט יענעם אויך אמאל! ס׳איז דיר נאר א קאמעדיע מיט א יידן!
</p><p></p><p>
ר א ב י נ ע ר: איר פארשטיי גארניט, וואס שפארט מען זיך
דא? דאס קינד איז נאך גאר ניט געבוירן געווארן, און איר טראכט שוין
מכוח א נאמען!
</p><p></p><p>
ב ר ו ך ־ ה ע ר ש: איר פאלגט מיך! מע דארף דעם נאמען אף
סים סאט כפרות! אבי א חברה ― וואס טויג דער נאמען? לאמיר בעסער נעמען צו קאפלעך. זיך אנגעשריגן, ס׳איז אזש טרוקן אין האלדז
געווארן. לחיים, יידן! יונגעלייט, לחיים! לחיים! (טרינקט).
</p><p></p><p>
א ל ע: לחיים, לחיים טובים ולשלום! (מע טרינקט, מע פארבייסט. אלע שרייען, פילדערן, אריינפארנדיק איינער צום אנדערן אין די
רייד אריין. דער ראבינער וויל עפעס אויסריידן זייער א נייטיקע זאך,
נאר מע לאזט אים ניט. ברוך־הערש פארבייסט. די יונגעלייט האלטן זיך
איינס דאס אנדערע צו די מיילער. די בחורים אמפערן זיך צווישן זיך.
איצל לייענט דעם „המגיד״, און ברוך־הערש קוקט אף אים פון דער־ווייטנס און לאכט, ווי איינער רעדט: „קוק אים אן, דעם שיינעם פנים
מיט דעם בלאט!״... מע רעדט, מע לאכט, מע שפארט זיך, אלץ שרייענדיק און פילדערנדיק, צוקלערנדיק א נאמען דער חברה, ביז מע צעגייט
זיך. ― דער ראבינער מיט דער ראבינערשע בלייבן אליין).
</p><p></p><p>
ר א ב י נ ע ר ש ע: נו? מיט וואס איז מען זיך צעגאנגען?
</p><p></p><p>
ר א ב י נ ע ר: מיט וואס? מיט גארניט.
</p><p></p><p>
ר א ב י נ ע ר ש ע: וואס הייסט, מיט גארניט? נאך אלע גע־שרייען?
</p><p></p><p>
ר א ב י נ ע ר: לעת־עתה האט מען אויסגעקליבן גבאים, נאמנים
און טשלענעס.
</p><p></p><p>
ר א ב י נ ע ר ש ע: נו, און ווייטער וואס?
</p><p></p><p>
ר א ב י נ ע ר: און ווייטער גא...(טוט אויס די ברילן און רייבט
זיך די אויגן). און ווייטער... לעת־עתה גארניט.
</p><p></p><p>
ר א ב י נ ע ר ש ע: לעת־עתה גארניט? (כאפט זיך מיט ביידע
הענט בא די זייטן און הערט שיר ניט צעגאנגען פאר געלעכטער). כא־כא־כא! ס׳איז נאר א באשרייבונג מיט אייערע אסיפות און גענוג! כא־כא־כא! א קאמעדיע, א ריינע קאמעדיע!!!
</p><p></p><p>
פ א ר ה א נ ג.
</p><p>
געשריבן אין יאר 1889.
</p><p></p><p>
  י ק נ ח ″ ז
אדער דאס גרויסע בערזנשפיל
</p><p></p><p>
א קאמעדיע אין 4 אקטן
</p><p></p><p>
א גוטן פריינט און א גוטן מענטשן,
</p><p>
י. א.  כ ו ר נ י ן,
</p><p>
ברענגט דאס ווערק א מתנה
</p><p>
ד ע ר  מ ח ב ר.
</p>
</body>