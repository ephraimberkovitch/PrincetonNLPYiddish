 
 לכבוד יום־טוב: די וועלט גייט צוריק 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 די וועלט גייט צוריק
    
 א סינעמא ־ פאנטאזיע לכבוד חנוכה
    
 א.
    
 רב אברהמעלע ווייראך בענטשט חנוכה־ליכטלעך
    
אפן לייוונט א נגידיש הויז פון אלטפרענקישן שטאט. אלטפרענקיש,
נאר רייך מעבל. אלטמאדישע בילדער, צווישן זיי נאפאלעאן דער ערשטער, קייסער אלעקסאנדער, אויך אלטע יידישע גדולים און גאונים,
מעשענע העסעס אף די ווענט מיט סטריגעווע ליכט. פון דעם גלעזערנעם
אלטן שראנק קוקן־ארויס גאלדענע און זילבערנע כלים. צווישן זיי אן
אלטער בעכער, אן אלטער הדס. גאנץ פארנט בא דער טיר א גרויס זילבערן חנוכה־לעמפל, פיליגראנע ארבעט, אונטערגעהאלטן מיט צוויי
לייבן; אויבן פויגלען מיט מאדנע אויסגעדרייטע קעפ. אלץ איז פארטיק
צו בענטשן חנוכה־ליכטלעך. דער בעל־הבית אליין, רב אברהמעלע וויי־ראך, א גבירשער יונגערמאן, א טאטע פון קינדער, שטייט גרייט מיטן
וועקסן ליכטל (דער שמש) אין האנט; ער ווארט נאר אף דער בעל־הביתטע מיט די דינסטן ― זיי זאלן אריינקומען פון קיך הערן אים
חנוכה־ליכטלעך בענטשן. עס עפנט זיך די טיר און עס קומט ־אריין
פריער די בעל־הביתטע, נחמה ווייראך, א ווייבל א יפת־תואר, א סך
צירונג; איר גייט־נאך א קינד, א יינגעלע פון א יאר זיבן־אכט, מיט א
זיידן העמדעלע און מיט א גאלדגעארבעט סאמעטן יארמעלקעלע אפן
קאפ. באלד קומען־אן אויך די דינסטן, א יידענע א קעכן, א מיידל א
פאקאיוואע, א יונג א משרת מיט פעטע באקן און א ציקאווע יידל א
מלמד אין אן אטלאסענער קאפאטע מיט א פעלצן קאפעלושל אפן קאפ.
רב אברהמעלע ווייראך מאכט די ברכה, בייגט זיך צו, צינדט־אן די
ליכטלעך, א ליכטל נאך א ליכטל. דער גאנצער עולם ענטפערט אמן. אלע
פנימער זאגן ארויס פרייד, אלע אויגן פינקלען. רב אברהמעלע ווייראך
נעמט־ארויס דאס בייטעלע, גיט דעם קינד חנוכה־געלט. די דינסטן גייען־אפ. עס ווערט א באוועגונג אפן עקראן ― עס קומען־אן איינס נאך איינס
געסט, קרובים, שכנים און גלאט יידן בעלי־בתים פון שטאט. אלע באגריסן די בעלי־בתים, גיבן דעם קינד חנוכה־געלט. די געסט זעצן זיך
אויס דערווייל בא די קליינע טישלעך. מע שפילט ווער אין דאמינא, ווער
אין שאך. מע גרייט צום טיש. מע שטעלט־אויס שטולן. דער בעל־הבית
זעצט זיך אויבן־אן. די בעל־הביתטע בעט דעם עולם צום טיש. די
דינסטן טראגן אריין אין גרויסע פאלומעסקעס געבאקענע לאטקעס, שמאלץ
און גריוון און אנדערע גוטע זאכן. עס גיסט זיך וויין, אזוי ווי וואסער.
דאס קליינע איציקל כאפט זיך אלע מאל ארויס פון טיש, שפילט אין
דריידל. אפן עקראן שפיגלט זיך אפ דאס דריידל מיט די אותיות: נ. ג.
ה. ש. דער עולם קלייבט נחת פונעם קינד. מע טרינקט לחיים.
    
 ב.
    
בא איסאק אבראמאוויטשן בענטשט מען חנוכה־ליכטלעך
    
אפן עקראן דאס זעלבע הויז ― באנייט. נייע בעלי־בתים. אין די
שטריכן פונעם בעל־הבית איז צו דערקענען דעם קליינעם איציקל. ער איז
אויסגעוואקסן. ער איז שוין אליין א גביר, א גרויסער גביר. זיין נאמען
איז שוין איצט איסאק אבראמאוויטש. ער האט א ווייב א גרויסע אריס־טאקראקטע. קלעאפאטרא דאווידאוונא רופט מען זי ― זי פירט די שטוב
קוממיותדיק, הויך־הויך אריסטאקראטיש. דאס הויז איז דאס זעלבע
נאר אנדערע מעבל, אנדערש באפוצט, מאדערן־סטיל. פון די אלטע
העסעס איז נישטא קיין זכר. די אלטע בילדער אראפ. אף זייער ארט
הענגען נייע, מאדערנע בילדער. מע ווארט אף געסט. עס שטייען טישלעך,
גרינע טישלעך. אף די טישלעך ליגן צוגעגרייט פעשלעך קארטן, שטיקלעך קרייד מיט בערשטעלעך ― דער גאנצער קלאפערגעצייג. אין ווינקל
בא דער טיר הענגט דאס אלטע זילבערנע חנוכה־לעמפל ― פון יוצא־וועגן, צוליבן טאטן ― אן אלטע טראדיציע פארבליבן פון אמאליקע יארן.
    
איסאק אבראמאוויטשעס בן־יחידל, י א ש ע נ ק ע ,  שפילט זיך
דארט ערגעץ מיט דער באנע (א קריסטן). אלע מינוט קומט יאשענקע
אריין און ארויס. די באנע לויפט אים נאך און שלעפט אים אוועק.
איינציקווייז קומען זיך צונויף די געסט. לויטער אריסטאקראטן,
מיט זייערע ווייבער, דאמען אריסטאקראטקעס. אלץ איז אויסגעפוצט אפן
שענסטן ארט. קלעאפאטרא דאווידאוונא נעמט־אויף די געסט. עס קומט־אריין פון א זייטיק חדר דעם בעל־הביתס פאטער, רב אברהמעלע וויי־ראך, שוין רעכט ווייס, גייט־צו צום לעמפל, וואס בא דער טיר, בייגט
זיך צו, בענטשט חנוכה־ליכטלעך. עס רייסט זיך אריין דער קליינער יא־שענקע. קלעאפאטרא דאווידאוונא קוקט בייז אף דער באנע; יענע
שלעפט אים ארויס.
    
אף א מינוט טוט דער עולם אן די היטלען. דער אלטער בענטשט־אפ
חנוכה־ליכטלעך, גייט באלד אוועק. דער עולם איז איבערגעקומען. דאנקען גאט... מע טוט־אויס די היטלען, מע זעצט זיך אוועק ארום די גרינע
טישלעך, מע נעמט זיך צו דער ארבעט.
    
 ג.
    
 קלעאפאטרא דאווידאוונא האט געהייסן!
    
אפן עקראן ― א קינדער־חדרל. א סך שפילעכלעך און צאצקעס.
אין ווינקל צוגעגרייט א בוים ― א יאלקע ― באצייטנס, לכבוד קריסט־מאס, פיין צוגעקליבן, שוין מיט ליכטלעך, און ווי מיט שניי באדעקט.
יאשענקע רייסט זיך צו דער טיר. ער וויל דווקא אהין, אין זאל, ווו די
געסט. די באנע האלט אים דווקא צו, לאזט אים דווקא ניט. ער רייסט
זיך, און זי לאזט אים נישט. יאשענקע דארף ניט זען, ווי מע בענטשט
חנוכה־ליכטלעך. קלעאפאטרא דאווידאוונא האט אזוי געהייסן!...
306  ש ל ו ם  ע ל י כ ם
    
 ד.
    
 ווער ווייס, וואס מיר וועלן נאך דערלעבן?
    
אפן לייוונט די זעלבע זאל. איסאק אבראמאוויטש ווייראך שוין
אויך ווייסלעך געווארן. קלעאפאטרא דאווידאוונא ווייראך איז די זעלבע
קלעאפאטרא דאווידאוונא, נאר שוין נישט אזוי גייציק, ווי פריער. א
שטילע מרה־שחורה ליגט אף זייערע פנימער, ווי אויך אף די פנימער
פון די געסט, וואס קומען שוין נישט מיט אזא אימפעט און זעצן זיך
ניט אזוי האסטיק צו די גרינע טישלעך. קענטיק, אז יעדער טראגט א
זארג בא זיך אין הארצן, טיף פארבארגן. דאס אלטע זילבערנע חנוכה־לעמפל הענגט זיך אלץ אפן זעלבן ארט, בא דער טיר. נאר נישט דער
אלטער רב אברהמעלע ווייראך גייט־צו בענטשן חנוכה־ליכטלעך. דער אלטער רב אברהמעלע ווייראך איז שוין לאנג אפן הייליקן ארט. דא אין
זאל, אין א שווארצער ראם געפאסט, הענגט זיין בילד ― א גרייז־גרויער
מאן מיט טיף־פארזארגטע אויגן. חנוכה־ליכטלעך בענטשט א יונגער
בחור, א סטודענטל מיט רויטע בעקלעך. נאכן פנים איז צו דערקענען,
ווער דאס איז. דאס איז י א ש ע נ ק ע  אזוי אויסגעוואקסן. ארום אים
― נאך עטלעכע סטודענטלעך, אלע אין די היטלען. נאך די סימנים פון
זייערע פנימלעך און באוועגונגען איז צו דערקענען, אז די געסט זיינען
טיילווייז איבעראשט, טיילווייז צופרידן: „ווייראכס זונדל שיינט א
ציוניסט״... טאטע־מאמע קוקן זיך איבער אביסל פארשעמט. קלעאפאט־רא דאווידאוונא פייערט. זי האט זיך קיינמאל נישט געריכט, אז בא זיי
זאל אויסוואקסן אזעלכעס... אזעלכעס... זי קנייטשט מיט די פלייצעס, זי
ברעכט די הענט, זי קוקט פארזארגט אף איר קינד און אף די געסט,
האלב געשמייכלט, האלב גרייט צו בעטן בא זיי מחילה, גלייך ווי זי וואלט
זיך פארזינדיקט קעגן עמעצן.
    
אירע אויגן זאגן:
    
― ד י  וו ע ל ט  ג יי ט  צ ו ר י ק!...  וו ע ר  וו יי ס ,
וו ע ר  וו יי ס ,  וו א ס  מ י ר  וו ע ל ן  נ א ך  ד ע ר ל ע ב ן?...
    
 געשריבן אין יאר 1913
    
 א  ב י ל ד
  
האלב וואכעדיק, האלב יום־טובדיק, מיט א זיידענער פאטשיילע און
מיט א פארטעך, שטייט די מאמע באם טיש, שטארק צעטראגן. עפעס א
ווערטעלע אויסצוריידן ― כמעט א מאה שלח־מנותן אפנעמען און כמעט
א מאה שלח־מנותן אפשיקן. קיינעם נישט אנזעצן, חלילה קיין טעות
נישט האבן, געדענקען וועמען וואס פאר א שלח־מנות מע באדארף אפשיקן. צום ביישפיל: אז יענער שיקט אייך איין פלעדל, צוויי קישעלעך,
איין מאנדל, צוויי שטיקלעך טארט, איין האניק־טייגל מיט צוויי צוקער־לעקעכלעך ― באדארפט איר אים אפשיקן, געוויינלעך, צוויי פלעדלעך,
איין קישעלע, צוויי מאנדלעך, איין שטיקל טארט, צוויי האניק־טייגלעך
מיט דריי צוקער־לעקעכלעך. מע באדארף האבן א קאפ פון א מיניסטער,
חלילה נישט אנמאכן א חתונה, ווי עס האט זיך אמאל שוין געטראפן בא
אונדז אזא אומגליק, דאס הייסט, מע האט אפגעשיקט איינער א נגידיתטע
צוריק איר אייגענעם שלח־מנות, האט זיך דאס געטאן! עס איז ארויס א
מחלוקת צווישן די מאנען, מיט סקאנדאלן, מיט פעטש, מיט מסירות,
מיט רדיפות, ווי געוויינלעך... היינט די מענטשן, וואס ברענגען דעם שלח־מנות, באדארף מען אויך עפעס שענקען, וועמען א קאפיקע, און וועמען
צוויי, און וועמען נאך מער ווי צוויי... אט עפנט זיך די טיר און סע
קומט אריין א מיידל מיט שטארק־רויטע האר און מיט א סך קלייען אפן
פנים ― דאס איז מיין רבינס א מיידל. זי גייט־ארום פון איין בעל־הבית
צום אנדערן און נעמט־צונויף די שלח־מנותן פארן רבין. זי טראגט אין
האנט א שעלעכל, איבערגעדעקט מיט א טישטעכל. אינעם שעלעכל
ליגט א לעקעכל, אינעם לעקעכל שטעקט א ראזשינקע, און אף דער
 
 