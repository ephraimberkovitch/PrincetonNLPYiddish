 
 אין שטורעם: 1\. 3: מאשא באשעוויטש 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
חתונה האבן? פון דעם קיין חצי דבור נישט אפילו, זי דערמאנט גארנישט און וויל נישט הערן!...
    
פון דער אנדערער זייט אבער, פאטערליבע זוכט א זכות אף א
קינד, וויל זיין א מליץ־יושר, געפינט א טרייסט:
    
― נישטא נאך א צווייטע טאמארא, ווי מיין טאמארא!... נישטא
נאך די אנדערע אזא געראטענע, אזא שיינע, אזא קלוגע, אזא טייערע
און אזא געטרייע טאכטער, ווי מיין טאכטער!
    
און דער דערמאנט זיך, ווי זי האט זיך מיט אים געזעגנט און וואס
זי האט אים געזאגט, און עס ווערט אים אביסל גרינגער אפן הארצן,
און ער טרייבט אוועק פון זיך אלע טונקעלע מחשבות מיט אלע איבעריקע
רייד מיט די אלע זייטיקע פארשוינען, וואס פלאנטען זיך אים פאר די
פיס, און ער לאזט אריין צו זיך א האפענונג, אז זי קאן אנדערש ווערן,
אז זי קאן אויך דארטן זיך באגעגענען מיט א מין פאליאקאוו, און עס
קאן זיך איבערדרייען די גאנצע מאשינעריע מיטן קאפ אראפ, מיט די
פיס ארויף, אז דער אייבערשטער זאל נאר וועלן געבן א קוק... „נישט
געזארגט זיך! נאר נישט געזארגט זיך! בטחון! גוואלד, בטחון!
האפענונג! אמונה אין הקדוש־ברוך־הוא! ער, אז ער וויל, קאן ער!״...
    
 קאפיטל ג.
    
 מאשא באשעוויטש
  
ליפא באשעוויטש, אדער דער ייד פונעם האלץ, איז א ייד, וואס
שטעלט צו האלץ אין אלע הייזער ― און פון דעם לעבט ער, דערציט
קינדער, גיט זיי בילדונג.
    
„דערציט קינדער, גיט זיי בילדונג״... עס רעדט זיך נאר אזוי,
ווארעם ווי איז דאס אימשטאנד אזא, איר בעט איבער אייער כבוד, אן
עני ואביון, ווי ליפא באשעוויטש, צו געבן בילדונג זיינע קינדער און
דערציען זיי, אז דער קאפ איז אים גאר פארטאן אין אנדערע זאכן: ער
זוכט ברויט א שטיקל פאר זיך, פאר זיין ווייב און קינדער, ער זוכט און
זוכט און קאן עס נישט געפינען! אף אלע זייטן ווארפט זיך נעבעך
דער ארעמער באשעוויטש, פון שטוב צו שטוב גייט ער אנשלאגן האלץ,
א גוטע מאס, אן אמתער קלאפטער, דריי מיט א פערטל אף דריי מיט
א פערטל, צוויי און פופציק ווערשאק!... און אף אויסצוצאלן! איר
הערט? אף אויסצוצאלן, סך הכל א קערבל א וואך!...
    
און נאך די אלע גליקן, אז מען געפינט שוין און מע
האט זיך שוין אויסגעדונגען פארן פרייז, און מע האט אים שוין צוגעשטעלט דאס האלץ, און מע האט שוין אויסגעמאסטן דעם קלאפטער דריי
מאל אין דער ברייט, און ער האט אראפגעשיקט דעם איידעם, ער זאל
אויך אנקוקן און אויסמעסטן דאס האלץ (דער איידעם איז א יונגערמאן
א בעל־חשבון, א מאטעמאטיקער, פארשטייט אלגעברע), און דעם שכן
האט מען אויך א בעט געטאן, ער זאל כאפן א קוק אפן קלאפטער האלץ,
און מע האט שוין, ברוך השם, דאס האלץ צעהאקט אויך, און צונויפגעלייגט אויך, און מע הייצט שוין מיטן האלץ א גאנצע וואך, ― קומט
מען צו גיין נאכן ערשטן קערבל, כאפט מען ערשט א פעטשאטעק פון
דער בעל־הביתטע, פון דער מאדאם, אז עס ווערט פינצטער אין די
אויגן:
    
― א שיינעם קלאפטער האלץ האט איר מיר געגעבן! אזא מזל
אף מיינע שונאים! עס איז דען האלץ? איידער מע דערלעבט זען א
שטיקל פייער, קריכן ארויס, שונאי ציון, די אויגן פון קאפ!...
    
― וואס רעדט איר, מאדאמעניו, זאלט איר מיר זיין געזונט און
שטארק! ־ טענהט נעבעך דער ארעמער האלץ־ייד. ― ס׳איז גאלד,
נישט קיין האלץ! ס׳איז אמתע בארלינער האלץ, נישט פלאטאווע האלץ,
טרוקן האלץ, ווי פעפער, גאלד, נישט קיין האלץ!...
    
― א מאדנער ייד איר זייט! ― מישט זיך אריין דער מאן. ―
מע זאגט אייך, אז דאס האלץ איז נאס האלץ, דאס האלץ וויל נישט
ברענען, קומט איר צו גיין און זאגט, אז דאס האלץ איז טרוקן האלץ!
    
― דאס האלץ מוז זיין פון אזא בוים א נאסן, ― שטעלט אריין
א ווארט אויך דער איידעם, דער בעל־חשבון, דער מאטעמאטיקער, וואס
פארשטייט אלגעברע.
    
די נסים, וואס א ייד שטייט אויס אין דער ענגער, פינצטערער,
חושכדיקער, שמוציקער, אזוי־גערופענער „טשערטא״, וווהין דער גלות
האט יידן פארווארפן און צונויפגעפאקט אלע אינאיינעם, זיינען אזוי
גרויס און אזוי ווונדערלעך, אז יעדער איינציקער וואלט געהאט צו דערציילן יציאת־מצרים, וויאזוי גאט האט מיט אים געפירט, ער האט דורכגעלעבט א יאר, און נאך א יאר, און נאך א יאר, און האט אויפגעצויגן
און חתונה געמאכט א קינד, און נאך א קינד, און נאר א קינד, ―
חדושים ונפלאות!
    
ליפא באשעוויטש וואלט געהאט צו דערציילן מער פון אלעמען.
אכט קינדער האט אים גאט געגעבן, און אלע אכט געראטענע, געצייכנטע
קעפ. אלצדינג קאנען זיי, אלץ ווייסן זיי, און פרעגט זיי, ווען און ווו
האבן זיי געלערנט? צי האבן זיי אנגעקוקט ווען א חדר? (א חוץ דעם,
וואס ער אליין פלעגט מיט זיי באנאכט א מאל אונטערקנעלן.) צי האבן
זיי געזען ווען א לערער? (א חוץ דעם, וואס איינער האט געלערנט מיטן
אנדערן.) און פונדעסטוועגן, אז ס׳איז באשערט, זיינען זיי אלע אריין
אין גימנאזיע, אלע גוט געלערנט און אויסגעצייכנט זיך אזוי, אז דער
לערער דער אנטיסעמיט ראמאנענקא (דער פאטער) האט געפועלט, מע
זאל זיי באפרייען פון געצאלט און מע זאל זיי נאך ארויסגעבן אף קליי־דונג און אף שטיוועלעך, מחמת ליפאס קינדער האבן א טבע: ביז
פופצן יאר גייען זיי האלב־נאקעט און אינגאנצן בארוועס...
    
ליפא באשעוויטש זאל זיך פארלאזן אף דער וועלט, ביז עמעצער
וועט זיך א מאל דערמאנען זאגן א גוט ווארט איבער זיינע קינדער,
וואלט ער באדארפט לאנג ווארטן. און דא וואקסט בא אים אזא מאשא,
וואס „זינט גאט האנדלט מיט מאשעס האט ער נאך אזא מאשע נישט
געהאט״...
    
― ערשטנס, איר טאן, איר ארבעטן, גאלדענע הענט! היינט איר
לערנען!... גאלע פינפן!... איר האט געזען איר אטעסטאט? ניין
נאך? איך האב אייך נאך נישט געוויזן? אט וועל איך אייך ווייזן,
וועט איר זען אן אטעסטאט! און אליין, אליין פון זיך. אז איך זאג אייך,
ס׳איז א מאשע פון גאט! שוין איין מאל א מאשע!
    
אזוי האט געקלונגען ליפא באשעוויטש איבער אלע שכנים און באקאנטע, פארשלאגן אלעמען דעם קאפ מיט זיין מאשא. און ווער שמועסט,
אז מאשא האט געענדיקט גימנאזיע און האט געבראכט אהיים א גאלדענע
מעדאל, איז דער ארעמער פאטער שיער נישט אראפ פונעם זינען און
האט שיער נישט משוגע געמאכט אלע שכנים מיט אלע באקאנטע און
אומבאקאנטע. איטלעכן באזונדער האט ער אפגעשטעלט, געוויזן די
מעדאל און דערציילט, וויאזוי זיין מאשא לערנט, וויאזוי זי האט אויסגענומען באם דירעקטאר און בא די לערער און וויאזוי זי טוט און
ארבעט אין שטוב, לערנט מיט די קלענערע קינדער, און וואס פאר א
פאפיר זי האט אוועקגעשיקט צום מיניסטער, וואס זי, מאשא, אליין האט
געשריבן... און נישט לאנג געטראכט, כאפט ער ארויס א פאפיר און
לייענט אייך בקול רם און מיט א קוועטש און מיט אן אפזעץ:
    
„יעווא וויסאקאפרעוואסכאדיטעלסטווו גאספאדינו מיניסטרו נא־ראדנאהא פראסוועשטשעניא...״
    
פריי האבן אפגעאטעמט די שכנים און באקאנטע פון ליפא בא־שעוויטש, אז זיין טאכטער מאשא איז אוועקגעפארן קיין פעטערבורג.
אצינד, האבן זיי גערעכנט, וועט זיי ליפא לאזן צורו מיט זיין מאשאן.
זיי האבן אבער געהאט א מיאוסן טעות; זיי האבן געמוזט באקענען זיך
מיט איר קארעספאנדענץ, מיט די בריוו, וואס מאשא שרייבט צו אירע
עלטערן פון פעטערבורג. מערקווירדיקע בריוו! זי ארבעט שווער און
ביטער, נייט גרעט, אום צו פארדינען איר אויסקומעניש, און שטודירט
אף דאקטער. היינט שרייבט זי פון א נייעם לעבן, וואס וועט גיך איינטרעטן אין גאנצן לאנד, א לעבן פון פרייהייט, פון גלייכהייט ― קאנסטיטוציע! אין יעדן בריוו רעדט זי פון קאנסטיטוציע; עס הייבט זיך
אן בא איר מיט קאנסטיטוציע און עס לאזט זיך אויס מיט קאנסטיטוציע... עס איז דערגאנגען אזוי ווייט, אז די שכנים האבן אים א
נאמען געגעבן „קאנסטיטוציע״, דאס הייסט, אנשטאט ליפא באשעוויטש
האט מען אים אנגעהויבן רופן „ליפא קאנסטיטוציע״...
    
חכמים האבן זיך געווערטלט איבער ליפא באשעוויטשעס טאכטער
מיט איר קאנסטיטוציע. און ליפא באשעוויטשעס טאכטער האט געארבעט מיט דער גאל גארנישט אף קאטאוועס איבער דער קאנסטיטוציע און
געגלויבט, אז נישט היינט איז מארגן האבן מיר זי, די שיינע, די ריינע,
די געווינטשטע קאנסטיטוציע! מע וועט זי אונדז געבן, האט מאשא
באשעוויטש געטענהט, א מבול פון בלוט וועט פארגאסן ווערן! דער
מבול וועט פארטרינקען די זינדיקע ערד און אפשווענקען דעם גאנצן
שמוץ, און עס וועלן זיך אויסלייטערן די הימלען, און עס וועט ארויסשיינען די זון, און עס וועט ווערן ליכטיק אין דעם גאנצן לאנד!
אזוי האט געפריידיקט מאשא באשעוויטש אף יעדן טריט און שריט
צווישן יונגווארג און צווישן ארבעטער. און האט באקומען א נאמען
אין די געוויסע קרייזן און איז געווארן באליבט פונעם פראסטן פאלק.
„אונדזער מאשא״ ― אזוי האט זי געהייסן אין די געוויסע קרייזן, און
א סך זיינען געווען גרייט צו גיין מיט איר אין פייער און אין וואסער
און אין עק וועלט...
    
קיין בריווטרעגער אין דער גרויסער שטאט פעטערבורג האט נישט
אזויפיל אויסגעמארשירט א טאג, ווי אונדזער מאשא באשעוויטש. אויפגעשטאנען אינדערפרי און אנגעשריבן א פאר צענדליק בריוו צו פארשיידענע חברים איבער פארשיידענע אנגעלעגנהייטן, האט זי זיך געלאזט גיין פון עק שטאט היפשע עטלעכע מייל אין אינסטיטוט, פון
אינסטיטוט ווידער א היפשער מהלך אין דיעשאווקע, ווו מען קאן קריגן
צו יעדער צייט דעם ביליקסטן מיטאג, און פון דארטן ווידער א מייל
צען צו דער פאבריק אף דער ארבעט, און פון דארטן צו באקאנטע, פון
די באקאנטע צוריק אהיים אין עק וועלט אריין, מערסטנטייל צופוס.
ווארעם אף צו פארן אומעטום באדארף מען האבן רויטשילדס פארמעגן
מיט קורחס עשירות... אזוי האט געזאגט מאשא באשעוויטש און האט
געשפרייזט איבער פעטערבורג, ווי א גוט פערד, זיך נישט אפצושטעלן
אף קיין מינוט.
    
אין וואס איז באשטאנען מאשא באשעוויטשעס ארבעט ― האט,
א חוץ איר פארטיע, אי דאס די גאנץ נאענטע, קיינער נישט געוווסט
און נישט געדארפט וויסן ― קאנספיראציע... נאר פאליציי האט
דוקא געוווסט, געוווסט אלע אירע שטיקלעך ארבעט, וואס זי האט אפגעטאן, און געזוכט זי מיט ליכט און נישט געקאנט געפינען. ― ― ―
― ― ― ― ― ― ― ― ― ― ― ― ― ― ― ― ― ― ― ―
    
נאר איינער האט זיך אונטערגענומען זי אויסזוכן. דאס איז געווען
א בארימטער שפיק מיטן נאמען י א ש ק א וו א ר א נ א.
    
 קאפיטל ד.
    
 יאשקא וואראנא
    
אין די פאפירן שטייט ער פארשריבן „יאקאוו וולאדימיראוויטש
וואראנין, צוויי און דרייסיק יאר אלט״. דער אמתער נאמען זיינער איז:
„יאנקל ווארענער״, פון א קליין שטעטל אין גראדנער גובערניע. זיין
ביאגראפיע איז אינטערעסאנט, און מיר גיבן זי איבער אזוי קורץ, ווי
ווייט ס׳איז נאר מעגלעך.
    
... דער פאטער א מלמד... די מוטער א בעקערן... ביז פינף
יאר געליטן הונגער... פון פינף יאר געהאלפן ברענגען די קינדער עסן
אין חדר אריין, פארדינט א גראשן, געקויפט בא דער מוטער א בייגל אף
אנבייסן... פורים געטראגן שלח־מנות... זומער געגאנגען בארוועס
ביז דרייצן יאר... נאך דער בר־מצוה נישט געוואלט דאווענען...
געשלאגן פונעם פאטער, צעבראכן א האנט... אנטלאפן קיין גראדנא...
געשלאפן אינדרויסן... געלערנט פון א משוגענעם רוסיש און מאטעמאטיק... געגנבעט א גמרא אין שול, פארזעצט פאר א האלבן ברויט...
אנטלאפן קיין מיר אין דער ישיבה ... זיך פארשטעלט פאר א פרומען,
געדאוונט פון פרי ביז נאכט... געגעסן טעג... געגנבעט שטיקלעך
בולקע פונעם טיש... שבת געכאפט מיט א פאפיראס אין בית־הכסא...
געשלאגן... אנטלאפן קיין ביאליסטאק... געווארן א לערער... גענומען א גילדן א וואך פאר צוויי שעה אין טאג... געהונגערט... געווארן א חתן פאר א מיידל, טויב ווי די וואנט... גענומען פינף און
פופציק רובל נדן... געקויפט א פאר שטיוול (דאס ערשטע נייע פאר
שטיוול!)... אנטלאפן קיין ווילנא... אפגעגעבן עקזאמען אף זעקס
קלאסן... זיך באקאנט מיט בונדיסטן... געשריבן דראמעס אין
זשארגאן... געטראגן פארקויפן צו א פארלעגער... פארגעלייגט א
פרייז אף דער וואג: צוויי גילדן א פונט... די דראמעס צעריסן, אנגעשריבן א סאטירע אפן פארלעגער... באוויזן פאר די חברים... אלע
געווען אנטציקט ... אוועקגעשיקט אין א יידיש בלאט... פארפאלן
ווי אין וואסער... זיך פארליבט אין א מיידל... מיאוס אנטזאגט...
 
 