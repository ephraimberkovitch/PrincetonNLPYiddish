 
 דער בלוטיקער שפאס: 49: אן עפיזאד פון פארצייטן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס ניין־און־פערציקסטע קאפיטל
    
 א ן ע פ י ז א ד פ ו ן פ א ר צ יי ט ן
    
די מעשה, וואס דוד שאפירא האט גענומען דערציילן, איז
טאקע געווען זייער א שיינע מעשה און ער האט זי זייער שיין דערציילט.
איין חסרון נאר איז געווען, וואס צוליבן קווארטיראנט, וואס
פארשטייט יידיש א ביסל מער פון א גוי, האט דוד געמוזט זי
איבערגעבן אין א פרעמדער שפראך, אין א שפראך, מיט וועלכער ער איז
עפעס ניט שווה־בשווה. דארט, ווו עס האבן אים אויסגעפעלט
ווערטער, האט ער געמוזט טאן דאס, וואס זיין טאטע האט
געטאן. דערמאכן דאס איבעריקע מיט די הענט. איז אפילו געהאט
געבליבן תחילת, אז בעטי זאל אים קומען צו הילף, דאס הייסט, אז
זי זאל זיין זיין טאלמאטש. דאס איז אבער געווען גאנץ איבעריק,
ווארעם ווי קאן דוד שאפירא ליידן, אז יענער זאל פאר אים רעדן?
וואס איז ער, חלילה, א שטומער? דעריבער איז ער אלע מאל, ווען
דער קווארטיראנט האט זיך געווענדט צו בעטין, זי זאל אים געבן
צו פארשטערן, אנגעפאלן אויף אים מיט הענט.
    
― וואס פרעגט איר ביי איר? וואס ווייסט זי? זי ווייסט
אזוי ווי איר און איר אזוי ווי זי. אין די זאכן לאזט מיך, וועל
איך אייך קלאר מאכן אקוראט.
    
דאס רופט ארויס א פריילעך געלעכטער ביי יונגווארג, צווישן
וועלכע מע דארף רעכענען אויך דעם קליינעם סיאמקע, וואס הערט
זיך צו צום טאטנס מעשה מיט קאפ ווי אן אלטער. „מיר זאל זיין
פאר זיין קאפ!״ טראכט זיך שרה וואס די ארבע־כוסות האבן זי
געמאכט שמייכלענדיק, די באקן רויט און די אויגן האלב
שלעפעריק.
    
- מיין זיידע, דאס הייסט ניט דער זיידע, נאר דעם זיידנס
זיידע ― אזוי האט שאפירא אנגעהויבן זיין געשיכטע, שוין מאכנדיק
מיט הענט און שוין אין כעס, טאמער וועט מען אים איבערשלאגן
אין מיטן, און דאס איז ביי אים ערגער פון אלצדינג, ― אלזא מיין
זיידנס זיידע האט דערציילט, אז זיין זיידע, רב שמואל אבא, וואס
נאך אים האט געהייסן דער סלאוויטער רב שמואל אבא, האט
געהאט צוויי קינדער, א זון מיט א טאכטער. דעם זון האט מען
גערופן פינחס, וואס נאך אים האט געהייסן דער סלאוויטער ר׳ פינחסל,
און די טאכטער האט געהייסן האדל, א נאמען נאך רב ישראל
בעל־שם־טובס טאכטער האדעלע. און געווען זענען די קינדער געראטענע
קינדער. פינחס איז געזעסן און האט געלערנט און האדל...
    
― איז געווען א קראסאוויצע איינע אין דער וועלט! ― כאפט
אונטער בעטי און נארט זיך ניט פון דער מוטער, למאי זי איז איין
עזות־פנים און שלאגט איבער א טאטן, און דוד ווערט ברוגז און
זאגט, אז וויבאלד מע וועט אים איבערשלאגן, אזוי ווארפט ער
אוועק אין מיטן, און דער קליינער סיאמקע האט יסורים, טאמער
הערט טאקע דער טאטע אויף צו דערציילן.
    
― מער וועט עס שוין ניט זיין, פאפעטשקע! ― בעט זיך ביי
אים בעטי, און דוד, וואס איז היינט ווייכער ווי אלע מאל, אין גיך
מוחל און דערציילט ווייטער.
    
― אלזא האט דער זיידע רב שמואל אבא געהאט א זון מיט א
טאכטער, געווען אן עושר און א גרויסער חשוב ביים פריץ אין הויף,
נישט נאר דערמיט, וואס ער האט געהאלטן ביי אים די ארענדע,
נאר ער איז גלאט געווען אן אפטער איינגייער ביים אלטן פריץ,
וואס האט ליב געהאט צו פארברענגען מיטן זיידן אין פארשידענע
ענינים, אמאל שפילן מיט אים אין שאך ― די סלאוויטער זענען
געווען בארימטע שאך־שפילער ― און אמאל גלאט אזוי פארברענגען,
ווארעם דער אלטער פריץ איז געווען אן אוהב־ישראל און געהאלטן
פון די שאפיראס אן עולם־ומלואה! וואס טוט גאט? האט דער אלטער
פריץ געהאט א זונדל אן אויסווורף, א גארניט שבגארניט, א טשארט
זנאיעט טשטא, ווי עס טרעפט זיך אויף דער וועלט. ווייסט נישט
מער ווי פארן רייטנדיק, שפילן זיך מיט הינט, שיסן פייגעלעך
און האט פיינט א יידן ווי א כשרער ייד חזיר.
    
ויהי היום ― באדארף זיך טרעפן א מעשה, דעם זיידנס
טעכטערל, אט די קראסאוויצע האדל, איז געגאנגען מיט מיידלעך
שפאצירן ― שבת בייטאג איז דאס געווען ― האט זי דער יונגער פריץ
דערזען און איז געווארן נאך איר די כפרה, שיער ניט
איינגענומען א מיתה משונה אויפן ארט ― אזוי שטארק איז זי אים געפעלן
געווארן ― און פון דעמאלט אן האט זי נישט געקאנט מער אין גאס
באווייזן זיך. עס איז דערגאנגען אזוי ווייט, אז זי האט עס געמוזט
דערציילן דעם זיידן, איז דער זיידע באלד אוועק צום אלטן
פריץ, אזוי און אזוי, האסט א זון א ליידיקגייער, וואס ווייסט נאר
פארן רייטנדיק, שפילן זיך מיט הינט און שיסן פייגעלעך, לאז
ער זיך פארנעמען מיט זיינע פערדלעך, מיט זיינע הינט און מיט
זיינע פייגעלעך, אבער וואס האט ער צו מיין קינד?... אויסגעהערט דעם
זיידן, האט אים דער אלטער פריץ בארויקט, צוגעזאגט, אז מער
וועט דאס שוין ניט זיין, און דער זיידע איז אוועק אהיים. וואס דארט
איז פארגעקומען צווישן אלטן פריץ און צווישן יונגן פריץ, ווייס
מען ניט, נאר מע האט שוין דעם ליידיקגייער מער נישט געזען
ארומדרייען זיך ביים זיידנס שטוב, קנאקן מיטן בייטשל, מאכן
מיט די אויגן, פייפן און נאך אזעלכע זאכן. וואס טוט גאט?
שטארבט אוועק דער אלטער פריץ און ― ויקם מלך חדש, ווי אין פסוק
שטייט. ס׳איז געווארן אן אנדער הויז מיט אנדערע פאראדקעס און
מער פון אלע האבן עס דערפילט די יידן פון שטעטל, ווי מיר
האבן עס געזאגט היינט אין דער הגדה: ויאנחו בני ישראל ― אנו,
בעטי, זעץ עס נאר איבער אויף גוייש. וואס? אונדזערע שונאים זאלן
אזוי זיין מיט דער נאז, ווי מען קאן עס גאר אנהייבן
איבערזעצן אין אן אנדער לשון. גיי נעם זעץ איבער א שטייגער ויקם מלך
חדש ― מאכט רש″י... כא־כא־כא! ניין, טאכטער, פאלג מיך, פרווו
זיך גאר אפילו ניט, עס וועט האבן א פנים פון חלשות, לאז שוין
בעסער מיך אליין דערציילן, וועט זיין א סך בעסער.
    
דוד שאפירא הוסט זיך אויס, מאכט צורעכט די ווייסע
יארמעלקע, וואס איז אים פארבליבן אויפן קאפ פונעם סדר און וואס פאסט
זיך אזוי צו זיין מאט פנים מיטן שווארצן בערדל, אז די טאכטער
קאן זיך ניט איינהאלטן און טוט א זאג צום קווארטיראנט:
    
― איא, מיין פאפא איז נאך גאר א קראסאוועץ?
    
פון די דאזיקע ווערטער ווערט שרהס שיינענדיק פנים נאך
שיינענדיקער און זי קוקט זיך איבער מיט דודן און ווי א סיגנאל, אז
זי איז צופרידן מיטן קאמפלימענט, וואס די טאכטער האט געמאכט
דעם טאטן, כאפט זי ארום סיאמקען קושן אין ביידע בעקלעך, וואס
זענען נאך רויט פון די אויסגעטרונקענע ארבע־כוסות, און דוד
דערציילט ווייטער:
    
― הקיצור המעשה, געווען איז עס פאר פסח. יידן האבן
געבאקן מצות און געגרייט זיך צום יום־טוב. ווער עס האט געהאט
מיט וואס, דעם איז געווען גוט, און ווער עס האט ניט געהאט, דער
איז געווען אויף צרות. ווי דער מינהג איז, און ווי דער שטייגער איז
ביי יידן, אז עס קומט ערב־פסח, דארף מען אין זינען האבן די
ארעמע לייט, זיי באזארגן מיט מצה, מעות־חיטין... און ווער באדארף
זארגן פאר די ארעמע לייט זיי זאלן האבן מעות־חיטין?...
    
― טשטא זא מאסקיטע [что за моските: וואס פאר א קאמאר]? ― רופט זיך אן דער קווארטיראנט,
קוקנדיק אויף בעטין, וועלכע שיסט אויס אזא געלעכטער, אז אלע
טוען זיך א הייב פון די ערטער.
    
― אוי! שטארבן פון אים, שטארבן! - שרייט אויס בעטי
און ווערט שיער ניט צעגאנגען. ― פון מעות־חיטין איז ביי אים
אויסגעקומען „מאסקיטן״, כא־כא, פליגעלעך אזעלכע, וואס בייסן זיך,
כא־כא־כא!
    
אויף בעטין קוקנדיק לאכן אלע און דער קווארטיראנט אליין
אויך בתוכם.
    
― ביי אייך איז דען נישט קיין מאדע מעות־חיטין? ― פרעגט
אים דוד, ― ווי איז דאס מעגלעך? מאדנע יידן ביי אייך! סיידן
ס׳איז גאר ניטא ביי אייך קיין ארעמע לייט? אויב אזוי, דארף מען
דיר קלאר מאכן מיט וואס מע עסט דאס. ― און דוד גיט אים צו
פארשטיין מיט הענט, אז מעות־חיטין איז מעות־חיטין, וואס מע נעמט
צונויף מעות־חיטין פאר די ארעמע לייט, זיי זאלן האבן מצות אויף
פסח, ווארעם די ארעמע לייט מעגן שטארבן א גאנץ קיילעכיק יאר
פאר הונגער, מאכט נישט אויס, נאר אז עס קומט פסח, מוזן אלע
יידן האבן מצות. גייט מען ארום פון שטוב צו שטוב און מע
קלייט געלט, מע רייסט פון טויט און פון לעבעדיק. ― היינט
פארשטייט איר שוין, אז מעות־חיטין איז ניט קיין מאסקוויטן?...
    
― מאסקיטן דארף מען זאגן, ניט מאסקוויטן, ― פארריכט אים
סיאמקע און כאפט א פסק פון פאטער:
    
― אזא קליינער וועווריק און גייט שוין כאפן דעם טאטן
אין גרייזן?! שיינע עדוקאציע לערנט מען אייך אין די גימנאזיעס!
ניט געדאכט זאלט איר ווערן!
    
סיאמקע ווערט רויט ביז אריבער די אויערן און שרה שטעלט
זיך איין פאר אים:
    
― א קינד, וואס ווייס ער?
    
― א קינד? אין פאלעסיע וויקלט מען נאך אזעלכע קינדער, ―
זאגט דוד האלב ערנסט האלב שפאס און הוסט אפ.
    
― הקצור־המעשה ווו־זשע האלטן מיר? ביים זיידן הייסט עס
און ביי די מעות־חיטין. האט מען זיך צונויפגעקליבן הייסט עס ביים
זיידן, געמאכט אן אסיפה וועגן מעות־חיטין, צונויפגעזאמלט זיך די
רבנים מיט די דיינים מיט די שיבעה־טובי־עיר, די נגידים און בעלי־בתים
פון שטאט, און מע קלערט און מע רעדט און מע שמועסט: ארעמע
לייט אין שטאט זענען קיין עין־הרע א סך און געלט ווינציק, וואס
וועט זיין מיט מעות־חיטין? גיט דער אזא עצה און דער אזא עצה,
עס שיטן זיך עצות אזוי ווי באב, ווי געוויינטלעך ביי אונדזערע אחינו
בני־ישראל... דערווייל אזוי ווי מע רעדט עפנט זיך די טיר און מע
לויפט אריין מיט א גוואלד צום זיידן. „רב שמואל אבא, ס׳איז
שלעכט! אן אומגליק אין שטאט! א בילבול!״ וואס איז די מעשה? א
שיינע מעשה נאר א קורצע. גויים זענען געפארן אין וואלד, האבן
זיי געפונען א מיידל א געקוילעטע, א צעשניטענע, האט מען זי
געבראכט צו טראגן גלייך אין פאליציע אריין, און עס קערט זיך איצט
די שטאט, ווארעם לויט דער פעלדשער האט באוויזן, ווייזט אויס
מיט אלע סימנים, אז דאס איז א יידיש שטיקל ארבעט אפגעטאן
געווארן לכבוד פסח, ― נו, מיט איינעם ווארט, ס׳איז, ווי מע רופט עס
היינט, „ריטואל״... נו, קאנט איר פארשטיין דעם פחד, וואס איז
געפאלן אויפן זיידן און אויף דער גאנצער אסיפה, ווארעם וויבאלד
לשון „ריטואל״, ווער־זשע איז שולדיק? מסתמא די פארנעמסטע
בעלי־בתים, די רעדלפירער פון שטאט, און דער ערשטער מסתמא דער
זיידע רב שמואל אבא. והראיה? עס האט נישט געדויערט אזוי לאנג
ווי איך דערצייל אייך, איז מען שוין געקומען פון פאליציע צום
זיידן: „ברוך־הבא ― א ייד רב שמואל אבא, זייט זיך מטריח מיט אונדז
צום דאפראס״. מילא איז דאך פרחה־נשמתו געווארן, שיער נישט
געפאלן חלשות, זיך געזעגנט מיט דער באבע, געוווסט אז ער גייט
פון דארטן גלייך אין טורמע און פון טורמע גלייך אויף יענער וועלט,
ווארעם אמאליקע „עלילת־דם״ איז ניט גלייך צו היינטיקע „ריטואל״.
היינט איז דא א סוד מיט א מישפט מיט א זאקאן מיט גערעכטיקייט
מיט אדוואקאטן. אמאל איז עס געווען אנדערש. אמאל פלעגט מען
ביי אזא פאל מוטשען און פלאגן און אויספרעגן און ציען די
אדערן און בראטן מיט גליענדע אייזנס אזוי לאנג, בין דער
פארמוטשעטער, בכדי פטור צו ווערן פון די יסורים, האט שוין געזאגט
אלצדינג, וואס זיי האבן געוואלט ― און דאס האט געהייסן ביי זיי:
„ ע ר ה א ט  ז י ך  מ ו ד ה  ג ע וו ע ן ״, הקצור־המעשה דער זיידע האט
אפגעזאגט ווידוי, זיך נאך א מאל אפגעזעגנט מיט דער באבע, געוואלט
זיך געזעגענען מיט די קינדער, זענען די קינדער נישטא. ווו זענען
זיי? דער זון איז אין בית־המדרש, זיצט און לערנט, און די
טאכטער איז גלאט נישטא אין דער היים. פון גאנץ פרי אן זעט מען זי
ניט. ווו קאן זי זיין?... נאר וועמען ליגט עס אין זינען, איך בעט
אייך, ביי אזא אומגליק?, הקצור־המעשה געקומען אין פאליציע, האט
מען זיך געגעבן א נעם צום זיידן קודם־כל, ער זאל זיך מודה זיין.
ער זאל זאגן דעם גאנצן אמת און זאל אנרופן די נעמען פון די,
וואס האבן געקוילעט דאס מיידל, און פון די, וואס האבן
געהאלטן די כלים, בשעת מע האט געצאפט פון איר לעבעדיקערהייט
מסתמא דאס בלוט פון די אדערן. זאגט ער דאך מסתמא, אז ער
ווייסט ניט פון קיין פותר און פון קיין חלום. זעצט מען אים איין
אין גוטן מקום און מע נעמט זיך צו די איבעריקע נגידים און
בעלי־בתים פון שטאט, אויך מיט די אייגענע וועטער: זייט זיך מודה,
יידן, וועמענס ארבעט איז דאס?... קומט צו לויפן די באבע
ראטעווען דעם זיידן, וויינען און בעטן און פאלן צו די פיס. דערווייל,
אזוי ווי זי גייט פארביי דער געקוילעטער, טוט זי זיך א ווארף ארויף
אויף איר מיט א געשריי: ״האדל!... מיין טאכטער!!!... מיין
קינד!!!...״ און מער האט זי שוין ניט גערעדט גארניט, ווארעם זי
האט געחלשט א מאל צען און איז נאך יענעם טאג געשטארבן און
מע האט זיי אויף מארגן ביידן, די מוטער מיט דער טאכטער, מקבר
געווען, א קבר נעבן א קבר...
    
― נו? און דער זיידע?
    
― דער זיידע? ער זאל האבן א ליכטיקן גן־עדן איז באלד
באפרייט געווארן, פארשטייט זיך, און האט זיך אוועקגעזעצט שיבעה
נאך דער באבע און נאך דער טאכטער און איז אין איין וואך, זאגט
מען, געווארן גרוי ווי א טויב, ווארעם אחוץ דעם שאדן מיטן
ווייטיק איז דער בזיון געווען נאך גרעסער: מען איז געוואר
געווארן, העט שפעטער, אין א צייט ארום, פארשטייט איר מיך,
א שיינע מעשה. אז דאס איז געווען דעם יונגן פריצס ארבעט, ימח שמו
וזכרו זאל ער ווערן! ― אז דאס האט ער זי ארויסגעגנבעט פארטאג
פון שטוב, פארפירט אין וואלד און דארט פריער מאנס געווען און
דערנאך שוין הייסט עס צורעכט געמאכט... מע האט געוווסט. עס
זענען געווען עדות: דער קוטשער, וואס האט זיי געפירט, דער
לעסניטשע וואס האט מורא געהאט עדות זאגן קעגן פריץ...
    
― נו, און דער פריץ? ― פרעגט ראבינאוויטש אויפגערעגט ― נישט
שוין־זשע איז דאס אים אפגעלאפן גלאט? נישט שוין־זשע האט מען
אים אפגעשוויגן?
    
― ווער? ווער וועט זיך גיין טשעפען מיט א פריץ? ווער וועט
זיך איינשטעלן?
    
― נו, און די יידן? און דער זיידע? ― פרעגט ווייטער
ראבינאוויטש און ווערט נאך מער אויפגערעגט.
    
דוד הייבט שוין אן ווערן אין כעס:
    
― די יידן? וואס האבן געקאנט טאן די יידן אמאל? עס
איז דאך ניט היינטיקע צייטן, וואס ס׳איז דא א סוד [суд: געריכט] און א מישפט
און גערעכטיקייט און אדוואקאטן... עס איז נאר אוועקגעגאנגען די
צייט פון שיבעה און שלושים, נאך פסח שוין, האט די שטאט
געמאכט א סעודה כיד־המלך און מע האט געהוליעט און געטאנצט, ששון
ושימחה, דריי טאג כסדר, דריי טאג מיט דריי נעכט, ― און דער
זיידע איז אויך געווען בתוכם.
    
― דער זיידע אויך?
    
― פארוואס ניט? לעבעדיק מאכן די טויטע וועט ער דאך ניט.
און אז גאט האט אזוי געפירט, אז א גאנצע שטאט יידן זענען
ניצול געווארן פון א בילבול, מעג מען דאכט זיך, זיין פריילעך, צי
ניין?... ווי אזוי מיינט איר?... ווי אזוי דען קומט אויס נאך אייער
שכל?...
    
די דאזיקע פראגע אין געבליבן אן אן ענטפער. דער
בעל־הבית איז אויפגעשטאנען מיט א זיפץ אויף צו גיין שלאפן. שרה
מיטן מיזיניק נאך אים. געבליבן זענען נאר בעטי מיטן
קווארטיראנט נאך א ביסל שמועסן וועגן דעם טרויעריקן עפיזאד פון
פארצייטן, און זענען שוין גרייט געווען צו שלייפן די צינגלעך
לופטערן די שפראך, מיט איינעם ווארט דיסקוטירן, ווי אלע מאל. בעטי
האט נאר אפגעווארט, וואס ראבינאוויטש וועט זאגן דערויף, בכדי זי
זאל קאנען דרינגען פארקערט. „עס דערמאנט אים אן דער
געשיכטע פון יפתחס טאכטער״ ― האט ראבינאוויטש אנגעהויבן און געוואלט
דורכפירן א געדאנק, אז די מעשה זעט אים אויס ווילד אין אז
די פארצייטיקע יידן הייבן אים ניט אן צו געפעלן: האט אים
בעטי אפגעהאקט אין סאמע אנהייב, „אז ער האט א געפיל אין
פארצייטיקע יידן, פונקט ווי א טויב־שטומער פון געבוירן האט א געפיל
אין וואגנערס מוזיק״.
    
― אבער בערטא דאווידאוונא,... ― האט ראבינאוויטש געוואלט
איבערשרייען, איז אנגעקומען שרה שוין א צעשפיליעטע, האט פארדרייט
דעם פייער פונעם לאמפ און א זאג געגעבן:
    
― אצינד וועט אייך זיין א בערטא דאווידאוונא! איר האט
פארגעסן, אז ס׳איז יום־טוב און מע דארף מארגן אויפשטיין פרי
צוגרייטן אנבייסן, קיין עין־הרע א שטוב.
    
און אט אזוי איז מען זיך אין דער דאזיקער נאכט פון פסח
צעגאנגען, איטלעכער אין זיין רו אריין.
    
 דאס פופציקסטע קאפיטל
    
 ער שרייבט בריוולעך
    
יענע נאכט איז מיין העלד כמעט ניט געשלאפן. געבליבן
אליין מיט זיך אין זיין חדרל, האט ער זיך אוועקגעזעצט שרייבן
בריוו, א בריוו נאך א בריוו, געשריבן און געריסן, געשריבן און
געריסן, און ווידער געשריבן.
    
דעם ערשטן בריוו האט ער געשריבן צו בעטין, אנגעהויבן
בזה־הלשון:
    
„עס זאל אייך ניט זיין קיין ווונדער, בערטא דאווידאוונא,
וואס איך ווענד מיך צו אייך דורך א בריוו און ניט פערזענלעך,
ווייל צו דעם, וואס איך וויל אייך זאגן, מוז איך פריער אייך
צוגרייטן און דערציילן אייך א געשיכטע פון מיינס א חבר, א
נאענטער חבר, מיט וועלכן מיר האבן ביידע פארבראכט
אינאיינעם אונדזער קינדהייט, ביידע דורכגעמאכט מיט אים אלע אכט
קלאסן גימנאזיע. פאפאוו איז דער נאמען פון מיין חבר. ער איז
א קריסט. א זון פון א רייכן פאמיעשטשיק אין ט־ער גובערניע.
קיין מוטער האט ער ניט. זי איז געשטארבן באלד נאכדעם ווי
ער איז געבוירן געווארן, אזוי אז ער האט זי אפילו נישט
געקענט. נאר פון זיין שוועסטער )ער האט אן איין־און־איינציקע
שוועסטער( האט ער געהערט, אז די מוטער איז געווען א זעלטענע
שיינהייט, א בארימטע אין דער גאנצער גובערניע. און בארימט
האט זי זיך געמאכט דערמיט, וואס זי איז געווען נישט מער
און נישט ווייניקער ווי אן ארעמע ציגיינערין, א זינגערין פון א
ציגיינער־כאר, אין וועלכער דער פאטער האט זיך פארליבט ביזן
טויט און, נישט קוקנדיק דערויף, וואס די עלטערן און די
 
 