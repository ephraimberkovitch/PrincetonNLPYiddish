

אזיאטישער טאגבוך (6) 



 by באריס סאנדלער 
June 1, 2019July 1, 2019 Filed under:
מוזיק
פערזענלעכקייטן
פון דא און דארט 

יעווגעני קיסין
נאוועמבער 21
געשלאפן גוט. היינט מיט קיינעם זיך ניט געטראפן, פשוט געארבעט.
די פאלעסטינישע אראבער האבן זיך אפגעזאגט צו באגראבן זייער א שטאמברודער, מחמת ער האט פארקויפט לאנד די יידן. דער אשכנזישער הויפט־רב פון ירושלים אריה שטערן האט געהייסן ברענגען אים צו קבורה אויף א יידישן בעת־עולם; און ווער ווייסט וועגן דעם, א חוץ די ישראלים און אבאנענטן פון United with Israel?! יענע, וואס איילן זיך תמיד צו געבן עצות ישראל, ווי אזוי מע זאל זיך באגיין מיט די פאלעסטינישע אראבער, — צי ווייסן זיי וועגן דעם? צי פארשטייען זיי בכלל, וואס שטעלן מיט זיך פאר זייערע באליבטע „פאלעסטינער‟, מיט וועמען ישראל נעבעך האט צו טאן? אינטערעסאנט, צי וואלטן די דאזיקע גוטווינטשערס געקאנט זיך פארשטעלן אין עפעס א בייזן חלום, אז די יידן זאגן זיך אפ ברענגען צו קבורה זייערן א שטאמברודער, ווייל ער האט פארקויפט לאנד די אראבער? ס׳ווילט זיך אוודאי האפן, אז ס׳איז פשוט עם־הארצות, וואס קומט ניט פון ניט ווילן צו וויסן, נאר פון דעם, וואס די ישראלים, אין אונטערשייד פון זייערע (אונדזערע!) שונאים, זארגן לחלוטין ניט וועגן „פי־אר‟…
איבערגערלייענט האלקינס „אויטאביאגראפיע‟ ביזן סוף. אפילו מיט אלע אומפארמיידלעכע פאר יענער צייט „סאוועטישע‟ פאסאזשן איז עס א גרויסע הנאה צו לייענען!
נאוועמבער 22
איינגענומען א שלאפמיטל און הגם ניט תיכף איינגעשלאפן, בין איך אין לעצטן סך־הכל געשלאפן בערך אכט שעה.
רעפעטירט מיטן ארקעסטער [1]. מעטא [2], ווי תמיד, איז זייער הארציק. אין א רעדערשטול, נעבעך: צעבראכן א היפט… באגריסט האט ער מיך אויף יידיש: „נו, וווס מאכסטי?‟
שפאצירט אין פארשיידענע פארקן במשך פון א שעה מיט א פערטל. אינעם היבייא־פארק איז א יריד. פארשפעטיקט אויף מעטאס (און דעם ארקעסטערס) קאנצערט: געפארן מער ווי א שעה! מעטא איז אוודאי אויך א סך עלטער געווארן, און די כוחות זיינען ביי אים שוין ניט ווי פריער…
היינט איז יעווגעני יאקאוולעוויטשס [3] געבוירן־טאג. אויסגעטרונקען מיט קארינאטשקען אין זיין אנדענק און געהארכט זיין רעקארדירונג פון שאסטאקאוויטשעס פרעלודיעס.
און היינט איז אויך דימע כוואראסטאווסקיס [4] יארצייט… א מין משונהדיקער צונויפפאל…
נאוועמבער 23
געשלאפן מיט איין שלאף, נאר ניט גענוג, ניט אויסגעשלאפן זיך.
היינט איז געווען א רויקער טאג: געארבעט, גערוט, געהערט די רעקארדירונג פון דער נעכטיקער רעפעטיציע, איבערגעלייענט מיין טאגבוך און פארראכטן די גרייזן…
די סטודיע, ווו איך ארבעט, איז געווען אפן בלויז ביז 7, מחמת מע פראוועט דא Thanksgiving, איבערגעמאכט אויף א יאפאנישן אופן: דער טאג פון דאנק־אויסדרוק פאר מי. די מיטארבעטער פון דער סטודיע האבן געגעבן מתנות קארינאטשקען און מיר.
אינעם היבייא־פארק איז ווידער געווען א יריד.
געשמועסט מיט סודזוקי–סאן וועגן רוסישע און יאפאנישע לידער. ער איז געווען זיכער, אז „פורמאן, טרייב ניט די פערד‟ איז א יאפאניש ליד (דער יאפאנישער וואריאנט הייסט „טומאנען פון קארעליע‟)! איך, פון מיין זייט, האב געמיינט, אז ס׳איז א פאלקסליד. קארינאטשקע האט א קוק געטאן אין דער אינטערנעץ און געלייענט, אז די ווערטער פונעם ליד האט אנגעשריבן ניקאליי פאן ריטער און די מוזיק — יאקאוו פעלדמאן! עך, ווען די רוסישע שאוויניסטן וואלטן נאר געוווסט וועגן דעם!
דערזען אויפן נאכט־טישל ליגן א סערוועטקע און אויף איר — א פיל. אפנים, האב איך זי פארלוירן, און מ׳האט זי געפונען בשעתן אויפראמען דעם צימער. דאס זיינען יאפאנער!
פארן שלאפן ווידער איבערגעלייענט עטלעכע זייטן פון האלקינס „אויטאביאגראפיע‟. אזוינס ווילט זיך לייענען אבער א מאל און ווידער א מאל!
מיט קארינען
נאוועמבער 24
געשלאפן שלעכט: אויפגעוואכט 4\. 30 און ניט געקאנט איינשלאפן במשך פון עטלעכע שעהען…
די דומע [5] האט געגעבן פוטינען די דעה אויסצוניצן נוקלעארן וואפן קעגן דעם מערב ווי א פרעווענטיוו מיטל. דער נייער קאמאנדיר פון דער בריטאנישער ארמיי האט געמאלדן, אז רוסלאנד איז א גרעסערע געפאר ווי „אל־קאידא‟ אדער די איסלאמישע מלוכה. דערגאנגען סוף־כל-סוף! בינו־לבינו האט לאווראוו [6] דערקלערט, אז רוסלאנד איז גרייט צו זיין א פארמיטלער צווישן ישראל און די פאלעסטינער… אן קאמענטארן.
דעם אוונט פארבראכט מיט קייקא און סטיווענען. ווי תמיד, גערעדט וועגן פאליטיק. איך האב אים אויסגעפרעגט וועגן אמעריקע, ער האט מיך געפרעגט וועגן ישראל, טשעכיע און דייטשלאנד. גערעדט וועגן דעם חילוק צווישן א גוטן פאליטיקער, א גוטן פרעזידענט און א גרויסן מלוכה־טוער. ווי שטענדיק, האט ער געקלאגט וועגן דעם מאנגל פון צענטער אין דער אמעריקאנער פאליטיק; אז סיי טראמפ, סיי הילארי קלינטאן צעשפאלטן מענטשן אנשטאט זיי צו פאראייניקן… ס׳איז אנגענעם צו ריידן מיט א מענטשן מיט גראדן שכל.
פארן שלאפן אנגעהויבן לייענען האלקינס „דער שפילפויגל‟.
נאוועמבער 25
אויפגעוואכט פרי און לאנג ניט געקאנט ווידער איינשלאפן.
אין דער סטודיע, ווו איך ארבעט, איז היינט געלעגן א צעטעלע: „טייערער הער קיסין, היינט איז דער לעצטער טאג, וואס איר ארבעט ביי אונדז. מיר ווינטשן אייך גרויסע הצלחה אין סאנטארי האל מארגן און איבערמארגן…‟ — און א קעקס פון גרינעם טיי, פונקט אזא, ווי יענע, וואס סודזוקי־סאן פלעגט מיר ברענגען אהין במשך פון די לעצטע טעג. ער האט זיך געחידושט: פון וואנען ווייסן זיי? ס׳האט זיך ארויסגעוויזן, אז זיי האבן געפונען די פאקונגען אינעם מיסט־עמער… דאס זיינען יאפאנער!
אין אוונט געארבעט אינעם בנין פון סאנטארי האל (נאר ניט אויף דער בינע) אויפן קלאוויר, אויף וועלכן כ׳וועל שפילן די קומענדיקע קאנצערטן. דערנאך געענטפערט אויף צוויי בריוו פון פארערערינס.
פארן שלאפן געלייענט נאך א צענדליק זייטן פון „דער שפילפויגל‟. יא, געווען זיינען א מאל אזעלכע אנדרייען, וואס האבן גערעדט יידיש „ווי כשרע יידן‟…
נאוועמבער 26
מיט שלאפמיטלען געשלאפן גוט.
במשך פון פערציק מינוט שפאצירט אין היבייא פארק. ממש א חידוש: גאר ניט קיין גרויסער פארק, און יעדעס מאל אנטפלעקסטו דארט אלץ נייע שיינקייטן…
דער קאנצערט איז אדורך בכלל נישקשה, הלוואי מארגן ניט ערגער. דער ארקעסטער האט געשפילט זייער גוט. א מין חידוש: נאך אזוי פיל יאר פון אונדזער באקאנטשאפט, האט מעטא געמיינט, אז איך וווין נאך אין רוסלאנד!
נאוועמבער 27
ווי תמיד, געשלאפן גוט מיט מיין „פארקאנצערט־דאזע‟ פילן.
רוסלאנד כוליגאנעוועט ווידער — איצט אינעם שווארצן ים.
געארבעט אויף דער בינע במשך פון א שעה און פערציק מינוט. נאכן אומקערן זיך אינעם האטעל האט זיך מיר פארוואלט תיכף לייגן אין בעט. מיט בערך 25 יאר צוריק, בעת מיר האבן זיך געטראפן מיט די אלעקסייעווס [7] אין ניו־יארק (ער האט דארט געשפילט ראכמאנינאווס „ראפסאדיע אויף א טעמע פון פאגאניני‟), האט טאניע געזאגט, אז ער האט געהאט אפגערוט עטלעכע שעהען פארן קאנצערט. דעמאלט האב איך זיך געחידושט: „צו וואס דארף מען זיך אפרוען עטלעכע שעהען? די „ראפסאדיע‟ דויערט דאך אין גאנצן ארום 20 מינוט!‟ — און זי האט געענטפערט: „ווען ד׳וועסט זיין אין זיין עלטער, וועסטו פארשטיין.‟ איצט פארשטיי איך עס זייער גוט…
נו, אפגעשפילט מיין לעצטן קאנצערט אין יאפאן. אייניקע זאכן האבן זיך באקומען ערגער ווי נעכטן, די אנדערע — בעסער. סיי נעכטן און סיי היינט איז מעטא געזעסן ביזן סוף אויף דער בינע, געבעטן איך זאל שפילן אויף „ביס‟ און אפלאדירט. נאך דעם, ווי כ׳האב געשפילט בראמס׳ ליא בעמאל מאזשאר־וואלס ווי א צווייטן „ביס‟, האט ער געזאגט: „זאלסט שפילן נאך!‟ — און איך האב געשפילט ראכמאנינאווס דא דיעז מינאר־פרעלודיע.
בשעתן אנטראקט האט מעטאס ווייב געגעבן אונדז מיט קארינאטשקען א חתונה־מתנה און געהאלטן דערביי זייער א רירנדיקע רעדע („איך דאוון אין א זיווג־טעמפל‟). נאקאטא־סאן איז געקומען מיט זיין ווייב, און זי האט אונדז געוויזן די נאכמלחמהדיקע פאטאגראפיעס פון זיך און איר באלעט־טרופע אין מאנזשוריע, בתוכם זייער אויפפירונג אויף דער מוסארגסקיס מוזיק פון „בילדער פון אן אויסשטעלונג‟.
דען האט מיר צוגעשיקט זייער א פרטימדיקן און אינטערעסאנטן באריכט וועגן זיין נסיעה קיין קובע.
סאנטארי האל אין טאקיא
נאוועמבער 28
אויפגעוואכט 6\. 30 און לאנג ניט געקאנט איינשלאפן… געשלאפן א ביסעלע אינעם עראפלאן.
סאאקאשווילי [8] איז אפנים באמת משוגע געווארן: אנגערופן זוראבישוויליס [9] עצה־געבער „שמוציקער ייד‟! יא, ווי א גוטער עפל קאן ווערן ווערעמדיק, אזוי קאן געשען אויך מיט מענטשן — און מיט א פאליטיקער בפרט (אפשר אפילו באזונדערס מיט א פאליטיקער).
געקומען צו פליען קיין סעול. יעדעס מאל, ווען איך בין דא, איז דער הימל איבער דער שטאט כמעט תמיד פארוואלקנט…
נאוועמבער 29
איינגענומען א שלאפמיטל און געשלאפן גוט. קארינאטשקע אבער האט אויפגעוואכט בערך 4 א זייגער און לאנג ניט געקאנט איינשלאפן…
א שאד: מיר האבן געהאט בדעה צו פארן אין דער אלטער שטאט בשעת דער הפסקה אין מיין ארבעט. ס׳האט זיך אבער ארויסגעוויזן, אז מחמת די פארשטאפטע וועגן וואלט די יאזדע אהין פארנומען ניט קיין האלבע שעה, ווי געוויינטלעך, נאר גאנצע פופציק מינוט! אנשטאט דעם זיינען מיר געגאנגען אינעם דאעסונגסא טעמפל (קארינאטשקע איז דארט פריער קיין מאל ניט געווען). אצינד איז שוין שפעט אין הארבסט און ס׳איז א סך ווייניקער דאס געבלעטער, פונדעסטוועגן, זעט ארום אלץ אויס זייער מאלעריש.
נו, זוראבישווילי האט געווונען. וואס וועלן זיין די פאלגן? כ׳וועל אויספרעגן מיינע גרוזינישע פריינד.
נאוועמבער 30
מיטן „פארקאנצערט־קאמפלעקט‟, ווי תמיד, געשלאפן גוט.
באקומען עטלעכע ענטפערס פון מיינע פריינד מכוח זוראבישווילי. וויפל גרוזינער, אזוי פיל מיינונגען, פונקט ווי ביי אונדז, יידן.
דער קאנצערט איז געווען, דוכט זיך, דער בעסטער פון די דריי, הגם נאך ניט פערפעקט. איינע א פרוי, א לערערין פון פילאסאפיע אין אוניווערסיטעט, איז ספעציעל געקומען אויפן קאנצערט פון אירקוטסק, רוסלאנד (היינט איז איר געבוירן־טאג)!
דעצעמבער 1
געשלאפן שלעכט, הגם איינגענומען מעלאטאנין צוויי מאל: פארן שלאפן און אין מיטן דער נאכט.
געקומען צו פליען קיין האנג־קאנג. ס׳האט זיך ניט איינגעגעבן איינצושלאפן אינעם עראפלאן, כאטש כ׳האב זיך געפילט זייער מיד. בשעתן פלוג איבערגעלייענט פראגמענטן פון אייזיק זארעצקיס [10] „שטערט ניט דער דעהעברעיזאציע פון יידיש‟. אוודאי, שרייבט ער דארט א סך טיפשות, אפילו אומווארשיינלעך טיפשות, באזונדערס, וואס שייך אידעאלאגיע. פון דער אנדערער זייט, ברענגט ער ניט ווייניק ביישפילן, וואס זיינען באמת מליצהדיק און פארעלטערט. היינט שרייבט מען ניט אזוי.
דעם אוונט פארבראכט מיט אנאבעלען און ענדריון. ענדריו האט דערציילט עפעס אינטערעסאנטס וועגן דער גריכישער שפראך: אז בעת ער האט זיך געלערנט אין שול (סוף 1950ער־אנהייב 1960ער יארן), פלעגט מען זיך לערנען שרייבן אויף דער „אפיציעלער שפראך‟ פון יענער צייט, וואס איז געווען א מין געמיש פונעם מאדערנעם גריכיש און אלטגריכיש. קיינער האט אויף איר ניט גערעדט. מע פלעגט זי נוצן נאר אין די אפיציעלע דאקומענטן און מאס־מעדיא. כ׳האב געפרעגט: און וואס שייך קינסטלערישער ליטעראטור? עס האט זיך געווענדט פון דעם, צי מ׳איז געווען א רעכטער אדער א לינקער: די רעכטע פלעגן שרייבן אויף דער „אפיציעלער‟ שפראך, די לינקע — אויף דער מאדערנער. און די ליטעראטור אין גריכנלאנד איז תמיד געווען פאליטיש? יא. אויב דו שרייבסט אויפן מאדערנעם גריכיש, ביסטו א קאמוניסט. בלויז אין 1974 האט מען אנגעהויבן לערנען דאס מאדערנע גריכיש אין די שולן. אינטערעסאנטע פאראלעלן מיט דעם, וואס זארעצקי שרייבט (ציטירנדיק נ. שטיפן) וועגן דעם יידיש פון די „הערשנדיקע שיכטן‟, וואס האבן „געשאפן זייער אריסטאקראטישע שפראך, אזוי ווי די אייבערשטע שיכטן ביי אלע פעלקער‟ („דיין מכתב האב איך מקבל געווען‟, „ליידן על המאגן״ וכדומה); און די שפראך פון פראסטע מענטשן און ״פראלעטארישע פאעטן״, וועלכע פלעגן נוצן ווייניק העברעיזמען.

[1] דער ארקעסטער פון בייערישן ראדיא
[2] מעטא, זובין (1936) — דיריגענט
[3] ליבערמאן, יעווגעני (1925־2003) — סאוועטישער פיאניסט און פעדאגאג. קארינעס טאטע
[4] כוואראסטאווסקי, דמיטרי (1962־2017) — רוסישער זינגער
[5] דומע — רוסלענדישער פארלאמענט
[6] לאווראוו, סערגיי (1950) — סאוועטישער און רוסלענדישער מלוכה־טוער
[7] אלעקסייעוו, דמיטרי (1947) — סאוועטישער און רוסישער פיאניסט
[8] סאאקאשווילי, מיכאיל (1967) — פאליטישער טוער
[9] זוראבישווילי, סאלאמע (1952) — פראנצייזישע און גרוזינער פאליטישע טוערין
[10] זאערצקי, אייזיק (1891־1956) — סאוועטישער לינגוויסט (יידיש)


Share this:TwitterFacebookPrintLike this:Like Loading...

Related
 


Tagged: Evgeny KissinjewsmusicYiddish 
Post navigation


Previous Post
די אפגעשטויסענע (8) 

Next Post
צווישן קאסעוו און קיטעוו 



