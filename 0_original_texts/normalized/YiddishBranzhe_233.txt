

א מאל בין איך אויך געווען גאט 



 by באריס סאנדלער 
November 1, 2019November 2, 2019 Filed under:
לידער
ליטעראטור 

משה לעמסטער
ליבע־ליד אין פראזע
איבערמארגן וועט זי קומען! אהערצו, אין מאלדאווישן דארף, ווו איך פארברענג די זומער־קאניקולן, ביי מיינע קרובים. דאס מיידל וווינט מיט אירע עלטערן אין שטאט און איז נאך קיין מאל ניט געווען אין א מאלדאווישן דארף. אונדזערע מאמעס האבן זיך צונויפגערעדט, אז זי, דאס מיידל, זאל קומען אין דארף אריין, צו גאסט אויף א וואך, אין אויגוסט. מיר האבן זיך מיט איר געלערנט אין איין קלאס. ווען איך האב זי געזען דאס ערשטע מאל, האבן זיך מיר געלאזט טרערן פון די אויגן. איך האב זיך שטיל צעוויינט. תמיד, ווען איך זע עפעס גאר א שיינס, א ווונדערשיינס, רינען ביי מיר טרערן. צי זאל עס זיין א שיינער מענטש, צי אן אלטער פאלאץ, צי א שעדעווער־בילד פון א קינסטלער, צי א פרייקער, זוניקער פייזאזש. אזוי רעאגירן מיינע געפילן אויף דער ארומיקער שיינקייט פון דער וועלט.
און אט, איבערמארגן וועט דאס שענסטע מיידל פון אונדזער קלאס קומען אהערצו, צו מיר אין דארף אריין. איך וועל קוקן אויף איר און טרערן וועלן רינען אויף מיינע באקן, טרערן, אין וועלכע ס׳וועט זיך אפשפיגלען איר ווונדערלעך פנים, אירע שווארצע, סודותפולע אויגן, איר דינע גריכישע נאז, אירע פוכקע ליפן… נאר מע דארף זיך דאך צוגרייטן צו איר קומען! ס׳איז מיר געבליבן בלויז איין טאג, כדי צו בייטן דעם ארום, אז אלץ זאל זיך קאנען פארגלייכן מיט איר שיינקייט!
און האט איז געקומען דער מארגן — די צייט צו נעמען זיך פאר דער ארבעט. מיר דארפן זיך טרעפן ביים אריינפאר אין דארף אריין, ווייל דער אויטאבוס פארט ניט אריין אין דארף, ער פארט ווייטער, אין די שכנישע דערפער. הייסט עס, אז כ׳וועל אנהייבן פונעם אריינפאר.

איך האב פארמאכט די אויגן און מיט א הארט קול געזאגט: „זאל פון דער רעכטער זייט וועג זיך שפרייטן א גרינע לאנקע און אויף דער לאנקע זאל בליען א ים פון ראמאשקעס, אויף די ראמאשקעס זאלן שטראלן, ווי קליינע זונעלעך טראפנדלעך טוי, און פילקאלירטע פלאטערלעך זאלן פלאטערן ארום זיי. זאל יעדער ראמאשקע האבן נאר צו 5, 7, 9 בלימלבלעטלעך, אז אויב דאס מיידל וועט וועלן טרעפן אויף דער ראמאשקע, אפרייסנדיק די בלימלבלעטלעך מיט די ווערטער: „ליב‟, „ניט ליב‟, זאל שטענדיק אויספאלן — „ליב!‟, „ליב!‟, „ ליב!..‟
און פון דער רעכטער זייט פונעם וועג האט זיך צעשפרייט א גרינע לאנקע אויף וועלכער עס האט געבליט א ים מיט ראמאשקעס מיט זונעלעך פון טראפנדלעך טוי. ארום די בלימעלעך האבן געטאנצט פילקאלירטע פלאטערלעך. און אויף יעדער ראמאשקע זענען געווען צו 5, 7, 9 בלימלבלעטלעך.
און איך האב געזען, אז דאס איז שיין!

פארט האב איך פארגעזעצט ווייטער: „זאל פון דער לינקער זייט וועג, ביז צו אונדזער היים, אויסוואקסן און בליען הימלבלויער, ראזער און ווייסער בעז, די ריחות פון וועלכן זאלן פארשיכורן און פארכישופן; און זאל אויף יעדער בלימעלע פונעם בעז זיין צו 5, 7, 9 בלימלבלעטלעך, אז אויב דאס מיידל וועט וועלן פארפירן די שפיל „ליב‟־„ניט ליב‟, זאל שטענדיק זיך באקומען — „ליב!‟, „ליב!‟, „ליב!..‟
און עס האט זיך צעבליט דער בעז, זיינע ריחות האבן פארשיכורט און פארכישופט. און אויף יעדער בלימעלע פונעם בעז זיינען געווען צו 5, 7, 9, בלימלבלעטלעך…
איך האב געזען, אז דאס איז שיין!
און אט איז שוין אונדזער שטוב און סאד. אויף אייניקע ביימער האבן זיך שוין אנגעצונדן די געלע לעמפעלעך פון דעם קומענדיקן אסיען. קיין פרוכטן זענען שוין כמעט ניט געווען. האב איך געזאגט: ״זאל זיך צעבליען יעדער בוים אין סאד מיט וועסנעצוויט!‟ און עס האבן זיך צעבליט די ביימער פון קארשן, וויינשל, עפל, בארן, פלוימען… עס האט זיך געדאכט, אז יעדער בוים האט אנגעטאן אויף זיך א חתונה־קליידל. ווונדערלעכע ריחות האבן אנגעפולט דעם סאד.
איך האב געזען, אז דאס איז שיין!
מע דארף זיך א ביסל אפרוען. ווען עס האט שוין אנגעהויבן טונקל צו ווערן, האב איך געזאגט: „זאלן יעדן אוונט אין סאד די נאכטיגאלן זינגען זייערע סאמע צארטע ליבעלידער! און שפעטער, ווען ס׳וועט שוין ווערן פינצטער, זאל פאלן אויפן סאד א שטערן־רעגן; און אויב דאס מיידל וועט נעמען אין די הענט א שטערנדל, וואס וועט פאלן לעבן איר און וועט א צייל טאן זיינע שטראלעכלעך, אנגייענדיק ווייטער מיט איר שפיל: „ליב‟־„ניט ליב‟, — זאל זיך שטענדיק באקומען: „ליב!‟, „ליב!‟, „ליב!..‟
און עס האבן זיך צעזינגען אין סאד, מיט די סאמע צארטע ליבעלידער די נאכטיגאלן און א שטערן־רעגן איז געפאלן אויף די צעבליטע ביימער…
א גאנצע נאכט האב איך זיך געדרייט און ניט געקאנט אנטשלאפן ווערן. אויב איך פלעג שוין כאפן א דרעמל, איז מיין חלום געווען אויסגעוועבט פון בלומען, שטערן און נאכטיגאל־ליבעלידער. און אט האט זיך צעבליט דער פרימארגן. איך בין געלאפן צום אריינפאר אין דארף, כאטש ביז צום קומען פונעם אויטאבוס זענען נאך געבליבן גוטע עטלעכע שעה. נענטער צום מיטטאג האט זיך געוויזן דער אויטאבוס. נאר דאס מיידל איז אין אים ניט געווען. איך האב אריינגעקוקט אין אלע זיינע פענצטער, געפרעגט דעם שאפער וועגן א שיין מיידל פון דער שטאט. ער האט געזאגט, אז אזא מיידל איז אין אויטאבוס ניט געווען. זי איז ניט געקומען אויפן צווייטן, דריטן… זיבעטן טאג.

איך בין געגאנגען אהיים און פון דער רעכטער זייט וועג האט געבליט א ים ראמאשקעס, אויף וועלכע עס האבן געשטראלט, ווי קליינע זונעלעך טראפנדלעך טוי, און ארום זיי האבן געפלאטערט פילקאלירטע פלאטערלעך. פון לינקס האט פארשיכורט און פארכישופט מיט זיינע ריחות דער הימלבלויער, ראזער און ווייסער בעז. אין סאד האבן געבליט אלע ביימער און דאס בליען זייערס איז געווען ענלעך צו א חתונה־קליידל. אין אוונט האבן געזונגען אין סאד זייערע סאמע צארטע ליבעלידער די נאכטיגאלן און פון אויבן אויף די צעבליטע ביימער איז געפאלן, געפאלן א שטערן־רעגן… איך האב געקוקט אויף דער ווונדערלעכער שיינקייט, באשאפן פון מיר און שטיל געוויינט…
איך האב א טראכט געטאן, אפשר האט דער באשעפער אויך א מאל באשאפן די וועלט צוליב זיינער א ליבער געטין, וואס האט געדארפט קומען צו פליען צו אים, נאר זי איז ניט געקומען… ער האט געווארט אויף איר אין זיין הימלישן סאד און, באנעמענדיק די שיינקייט, וועלכע ער האט באשאפן, שטיל געוויינט און די טרערן זיינע, ווי שטערן־רעגן, זענען געפאלן, געפאלן און געפאלן אראפ…
דאך, לעבן זאל יענע, א דאנק וועלכער איך בין אויך א מאל געווען א באשעפער! נאר… מע קאן דען זיין צוויי מאל גאט? מע קאן דען צוויי מאל באשאפן די וועלט? מע קאן זיך נאר דערמאנען אין יענער שיינער צייט, אין יענע ווונדערלעכע רגעס, ווען ביסט געווען א באשעפער. פרייען זיך מיט דער א מאל באשאפענער פראכט פאר דער ליבער, פרייען זיך און וויינען; דערמאנען זיך אין יענער צייט, ווען אלץ ארום — די בלומען, די פייגל, די שטערן האבן זיך פאר איר, פאר מיין געטין, דערקלערט אין מיין ליבע: „ליב!‟, „ליב!‟, „ליב!..‟
א מאל בין איך אויך געווען גאט…


Share this:TwitterFacebookPrintLike this:Like Loading...

Related
 


Tagged: fasadliteraturepoetryYiddish 
Post navigation


Previous Post
דאס מאריענבאדער טאגבוך 

Next Post
אן אוונט פון יידישער פאעזיע פאר קינדער 



