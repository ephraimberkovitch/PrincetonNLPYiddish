 זיין דערציילונג אין אבער ניט קיין כראנאלאגישער סיפור–המעשה. א פראפעסיאנעלער פסיכאלאג, פרוווט ער צו אנטפלעקן זיינע איבערלעבונגען און געפילן דורך איינצלנע עפיזאדן, וואס האבן זיך איינגעקריצט אין זיין זכרון און איבערגעלאזט שפורן אויף זיין נשמה. דאס קעפל פונעם בוך, „צו ווערן סתם א מענטש‟ , פארסך–ההכלט דעם פראצעס ווי ער האט זיך באמיט צו ווערן אן אמעריקאנער ווי אלע אמעריקאנער. 
 ווי א קינד האט פוקס איבערגעלעבט די וואנדערונגען מיט זיין משפחה פון קאזאכסטאן קיין פוילן, פראנקרייך און אמעריקע: „מיר האבן געזען דאס לעבן ווי דורכן פענצטער פון א שנעלבאן. אלץ איז געווען פארביייק, מיר האבן געדארפט זיך האלטן איינער פארן צווייטן כדי זיך צו פילן אין דער היים‟. אזוי ווי בערך א האלבער מיליאן אנדערע פוילישע יידן, האט די משפחה געפונען א מקום־מקלט פונעם חורבן אינעם סאוועטן–פארבאנד. אבער דאס לעבן דארט איז ווייט ניט געווען קיין לייכטס. בלויז א העלפט פון די פליטים האבן דערלעבט דעם סוף פונעם סאוועטישן גלות. מנחם, דער יינגסטער פון דריי ברידער, איז געבוירן געווארן אינעם לעצטן מלחמה–יאר. די יונגע מאמע זייערע האט געדארפט מפרנס זיין איר מאן מיט די קינדער - „קא ברירה האב איך נישט געהאט‟, האט זי שפעטער געזאגט. 
 מנחמס עלטערער ברודער מאיר האט אויסגעקליבן אן אייגענעם וועג צו ווערן אן אמעריקאנער און איז אריין אין דער ארמיי. אבער ביי מנחמן איז דאס געפינען אן אייגענעם ארט אין אמעריקע ניט געווען קיין גרינגע זאך. נאך א פאר יאר אין אן אלגעמיינער שול האבן טאטע־מאמע אים געשיקט אין א ליובאוויטשער ישיבה, וואס איז אים אין גאנצן ניט געפעלן געווארן. מער היימיש האט ער זיך געפילט אויף די גאסן אין ניו–יארק, אויפן מערב–זייט אין הארלעם. 
 יידיש פארנעמט א ספעציעלן פלאץ אין פוקסעס דערציילונג וועגן זיין לעבן. דאס איז די שפראך פון זיינע עלטערן, און ער ציטירט זיי אין זייער נאטירלעכן פוילישן ארויסרייד. געוויינטלעך זיינען דאס קורצע, געהאקטע זאצן, וואס ער באגלייט מיט אן איבערזעצונג. פארן ענגלישן לייענער זעען זיי אויס ווי א פרעמדער עקזאטישער צוגאב צו דעם גלאטיקן ענגלישן טעקסט, אבער פארן מחבר דינען זיי ווי א פארבינדונג מיטן עבר פון זיינע עלטערן, וואס ער קען בלויז פון זייערע דערציילונגען. יידיש איז די איינציקע שפראך, אויף וועלכער די עלטערן קענען פריי ארויסדריקן זייערע געפילן. 
 די באציונגען צווישן דער מאמען און דעם טאטן זיינען געווען געשפאנט און די מאמע האט זיך טאקע ארויסגעשלאגן פון די כוחות כדי צו געפינען א שטיקל פרנסה פאר דער משפחה. „א מענטש מיז קודם טראכטן וועגן פרנסה און נאך דעם וועגן עפעס העכערס!‟ פלעגט זי זאגן. דער טאטע האט זיך אבער געהאלטן פאר א ליטעראט און האט גיכער ליב געהאט לייענען צייטונגען און פארברענגען מיט דיכטער און קינסטלער. צו מאל האט האט ביי דער מאמען שוין געפלאצט דאס געדולד: „רבונו של עולם, פאר וואס האסטע מיך געלאזט לעבן?!‟ דאס קלינגט א סך שארפער אויף יידיש איידער אויף ענגליש. 
 בחורווייז האט מנחם זיך געלערנט אין א ריי פארשיידענע שולן און ישיבות אין פראנקרייך און אמעריקע, און ער שילדערט זיינע דערפארונגען מיט לעבעדיקע פרטים. פון דער ליובאוויטשער ישיבה אין פיטסבורג, פענסילווייניע איז ער אריין אין דער יעקישער ישיבה אין וואשינגטאן־הייטס, ניו־יארק, ווו מען האט געפאלגט דעם דייטשישן נוסח פון ר׳ שמשון רפאל הירש. דא האט מען זיך אפגעגעבן א סך מער מיט וועלטלעכע לימודים איידער ביי די ליובאוויטשער. פרומקייט איז אבער ניט געווען מנחמן צום הארץ און ער איז אוועק אין א פאבליק־סקול, כאטש דאס איז אויך געווען אן אנטוישונג. 
 זיין וועג צו זיך, שרייבט פוקס, איז געווען פול מיט סתירות: צווישן אמונה און וועלטלעכקייט, צווישן זיין עלטערנס פוילישן עבר און זיין אייגענעם אמעריקאנער היינט, צווישן יידיש און ענגליש. ער פארסך–הכלט, אז צו לייזן די דאזיקע סתירות איז ער ניט געווען בכוח, אבער ער האט זיך אויסגעלערנט ווי זיך אן עצה צו געבן מיט זיי. 
 צום גליק האט ער יא געפונען זיין אייגענע יידישע סביבה. דאס איז אבער ניט געווען אין א ישיבה נאר אינעם וועלטלעכן יידישיסטישן קעמפ „המשך‟. זיין אנטדעקונג פון אזא סארט געזעלשאפט, און ווי דאס האט געווירקט אויף אים, איז אליין אן אינטערעסאנטער טייל פון זיין לאנגן וועג צו ווערן „סתם אן אמעריקאנער‟. 
