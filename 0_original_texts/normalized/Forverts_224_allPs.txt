 שבת־קודש פרשת עקב האבן מיר (איך און מיין פריינדינע, ליאור) פארבראכט אין דרעזדען – געווען פאר אונדז די ערשטע רייזע אין אויסלאנד נאך לאנגע חדשים, וואס מיר האבן פארבראכט נאר און בלויז ביי זיך אין דער היים, אין ווראצלאוו, פוילן. 
 על־פי צופאל האב איך זיך דערוווסט, אז דווקא דעם שבת וועט קומען קיין דרעזדען דער נעא־חסידישער כמו־רבי און באקאנטער פארשער פון חסידות, ארט (אברהם) גרין. דאס איז שוין איין מאל א חידוש. נאר א דאנק דער ידיעה וועגן פראפעסאר ארט גרינס באזוך אין מיזרח־דייטשלאנד בין איך געוואר געווארן וועגן אן ענין, וואס איז אפשר א נאך גרעסערער סורפריז: די טרעפונג מיט ארט גרינען איז פארגעקומען אין א מין נעא־חסידישן מוסד אויפן נאמען „בעש״ט־ישיבה״. 
 פראפעסאר ארט (אברהם) גרין, רעכטס, מיט הרב עקיבא וויינגארטן בעת זייער באגעגעניש אין דער בעש״ט־ישיבה 
 דער הייליקער ר׳ ישראל בעל־שם איז באקאנט אומעטום ווי דער „סבא־קדישא״ פון מזרח־אייראפעישן חסידיזם כולו, ד״ה מע האלט, אז ער האט אויפגעשטעלט די יסודות פון נייצייטיקן חסידות און גייסטיק אויפגעהאדעוועט דעם ערשטן דור חסידישע מנהיגים גוטע־יידן. אפילו נישט־יידן קענען דעם בעל־שם־טוב, אין דייטשלאנד בעיקר, א דאנק די ווערק פון פראפעסאר גרינס בארימטן פארויסגייער, מרדכי מארטין בובער. ווי עטלעכע פריערדיקע מעסיקע משכילים, האט דער זעלביקער מארטין בובער געטענהט, אז דעם בעש״טס לכתחילהדיקע שיטה איז דאס אמתע חסידות, און צוליב ירידת־הדורות איז שפעטער גאר ווינציק פארבליבן פון אט א דעם בראשיתדיקן חסידישן פייער, וואס ס׳האט צעלייגט דער בעש״ט. 
 היינטצוטאג איז עס אין בעסטן פאל בנמצא נאר אין דער בחינה פון צמצום און העלם, באהאלטנקייט. אנהענגער פונעם אזוי־גערופענעם נעא־חסידות פרווון אפט מאל אויפצולעבן חסידות כלומרשט על־פי נוסח הבעש״ט. נאר ס׳בלייבט דאך פארט א קשיא, ווי אזוי און פארוואס דווקא אין דרעזדען איז אוועקגעשטעלט געווארן אזא מין ישיבה. אבער לאמיר טאקע דערציילן לויטן כראנאלאגישן סדר, איידער מיר פארענטפערן אט א די פראגע. 
 שחרית־של־שבת האט זיך צונויפגעקליבן אין דער דרעזדנער שול (דער נייער סינאגאגע) א קנאפער מנין יידן (אז מע רעכנט אריין ניט בלויז די מאנצבילן), קיין עין־הרע, כן ירבו. נאך קריאת־התורה האט דער רב, [הרב עקיבא וויינגארטן]) , (https://rabbiweingarten\. com/en/akiva־weingarten-en/)געהאלטן א קורצע דרשה אויף דייטש וועגן דעם „באפעל״ צו דינען דעם אייבערשטן מיט ליבשאפט (אהבת־השם) און מיט יראת־שמים. אין דער דרשה זיינער האט ר׳ עקיבא ארומגערעדט די שוועריקייטן פון פירן א לעבן לויטן היינטצייטיקן „מערבדיקן״ שטייגער, נאר ציענדיק בבת־אחת א רוחניותדיקע יניקה פון דער דור־דורותדיקער ירושה אונדזערער. 
 דער בעל־דרשן, א יונגער מאן אין א זילבערנער, חסידיש־שבתדיקער בעקעשע, האט אגעוויזן, אז ביי שטארק פרומע יידן, למשל ביי סאטמארער חסידים אין מאנסי, ווו ער אליין איז אויסגעהאדעוועט געווארן, האלט מען, אז מע קען טאקע לערנען ליב צו האבן עמעצן און צו האבן מורא צי יראת־הכבוד פאר עמעצן. און ביי חסידים לעבט מען אפילו לויט אזא מין וועלטבאנעם – אזוי אז ס׳קען אמאל זיין א מין ביישפיל און אן אינספיראציע פאר אונדז אויכעט. 
 געענדיקט האט דער דרעזדנער מרא־דאתרא די דרשה מיט א ברכה, ווינטשנדיק אלעמען, אז מיר זאלן טאקע געפינען א וועג אויף צו פארשטיין דאס, וואס ס׳ווילן אונדז איבערגעבן די מקורים פון אונדזער טראדיציע – למשל, די מצווה פון ליב האבן און פארכטן דעם רבונו־של־עולם. 
 נאכן אפדאוונען מוסף האבן מיר באלד געכאפט א שמועס מיטן רב — פארשטייט זיך, אויף יידיש — און מע האט אונדז איינגעלאדן אויף טשאלנט אין דער ישיבה גופא. דארט איז מען אין גיכן ווייטער אנגעגאנגען מיט שמועסן אויף מאמע־לשון. פראפעסאר גרין האט אונדז דערציילט פון זיינע באגעגענישן מיט יידיש־רעדנדיקע יידן אין קיעוו און קישינעוו בשעת זיינע נסיעות קיין סאוועטן־פארבאנד אין די 1970ער יארן. אבער ניט נאר דער חשובער פראפעסאר האט מיט אונדז גערעדט אויף יידיש. דערצו זיינען מיר זוכה געווען צו פארציען א לייטישן שמועס מיט יונגע לייט אין די צוואנציקער, זיי צו לאנגע יארן. 
 אט איז למשל א חנעוודיקע מעשה, וואס ס׳האט אונדז איבערגעגעבן איינער פון די יונגע חברים. ווען ער איז שוין געהאט זיך איבערגעצויגן פון בני־ברק קיין תל־אביב, האט ער דארטן געארבעט ווי א „מלצר״ (א קעלנער) און גאנץ אפט באדינט עלטערע יידן, וואס האבן זיך געפרייט מיט א געלעגנהייט זיך דורכצורעדן מיט עמעצן אויף מאמע־לשון. געווען א מעשה מיט א קונה, א ייד אין די הויכע יארן, וואס האט באשטעלט ביי אים א „פארקערטע קאווע״ (פון העברעיש „קפה הפוך״ – בלע״ז „קאפוטשינא״). אבער ניט ער, ניט זיין קעלנער האבן זיך ניט געקענט דערמאנען, ווי אזוי מע זאגט אויף יידיש „קצפת״ (אויף ענגליש „קרים״ – אין דער אמתן איז אונדזער דערציילער מסתמא אויסן געווען „חלב מוקצף״ – אויף ענגליש „milk foam״). עטלעכע טעג שפעטער האט זיך אבער דער קונה ווידער געיאוועט אין קאפע, כדי מודיע צו זיין, אז ער האט זיך שוין יא דערמאנט. דהיינו, ער האט געדענקט, ווי דער טאטע ע״ה פלעג טאן א פרעג, „ווי אזוי ווייסט מען, אז א יינגל איז דערוואקסן?״, ענטפערנדיק, „אז ער פישט שוין מיט א שוימל!״ – „איז, זייט זשע אזוי גוט, א קאווע מיט א שוימל!״ 
 אקיצור, מחיה־נפשות: צעשמועסט זיך און זיך פארוויילט אויף א היימישן יידיש – אין אן ארט, ווו מע דארף אפטמאל פארן לפחות הונדערט קילאמעטער אויף אויסצוגעפינען א פולן מנין, קיין עין־הרע, אויף צו דאוונען, לייענען תורה, פראווענען יום־טוב און דאס גלייכן. 
 אין דער לעצטער באמערקונג האבן מיר פאקטיש שוין די האלבע דערקלערונג און כאטש אן אפיציעלע סיבה, פאר וואס און פאר ווען ס׳געפינט זיך דא א גרופע יונגע תלמידים און סטודענטן וואס רעדן יידיש פון דער היים. (כ׳שרייב דא „אפיציעל״ איבער דעם, וואס די ישיבה באקומט שטיצע פון דער דייטשישער רעגירונג און פארשיידענע מלוכישע און ניט־מלוכישע אינסטיטוציעס.) מיר ווייסן שוין, אז די דאזיקע תלמידים לערנען זיך אין דער דרעזדנער בעש״ט־ישיבה. ס׳איז כדאי צו באמערקן, אז די־א ישיבה איז ניט חלילה קיין געוויינטלעכע ארטאדאקסיש־חסידישע ישיבה. נאר וועגן דעם לימוד גופא וועלן מיר רעדן מיט אלע פיטשעווקעס א ביסל שפעטער. 
 געפינען געפינט זיך די ישיבה דווקא אין דרעזדען, כדי די ארטיקע קהילה זאל באקומען עטלעכע נייע, און דער עיקר — יינגערע מיטגלידער. אט האבן מיר שוין איינמאל אן ענטפער אויף דער פראגע, פארוואס זשע דווקא אין דרעזדען. 
 ווי אין אלע קהילות אין דייטשלאנד זיינען ס׳רוב יידישע איינוווינער געוועזענע פליטים פון אמאליקן סאוועטן־פארבאנד, אנגעקומענע קיין דייטשלאנד סוף 1980ער, אנהייב 1990ער יארן. אבער על־פי רוב זיינען די דאזיקע יידן ניט איבעריקס בעלנים אויף צו באטייליקן זיך אין טראדיציאנעלן קהילה־לעבן, דהיינו תפילה טאן וכדומה – אחוץ געציילטע זקנים און זקנות, קיין עין־הרע. לאזט זיך ארויס, אז די ישיבה איז אן אופן אויף צו ברענגען יידן אין אזא שטאט, וואס איז לגבי יידישקייט דאך אין אמתן א מין פארווארפן ווינקל. 
 געוויס, ס׳איז ניט אויף יענער זייט סמבטיון. פארקערט, מע געדענקט נאך גאנץ גוט דאס יידישע לעבן, וואס האט דארטן א מאל, פארן חורבן, געבליט און געשפרודלט נאר ביים היינטיקן טאג, נאכן חורבן, רחמנא לצלן, און נאך יארצענדליקער פון מלוכישן סאציאליזם, איז איבערגעבליבן זייער ווינציק. איז טאקע א נס און א ברכה, וואס דער יונגער ליבעראל־חסידישער ראבינער ר׳ עקיבא האט זיך דא באזעצט. שטעלט ער דאך צו א פלייצע כדי אונטערצוהעלפן פונסניי אויפצולעבן יידישקייט אויף א פרישן און אריגינעלן, אי פרייען, אי טראדיציאנעלן אופן. 
 מיר דארפן אבער נאך אלץ פארענטפערן די פראגע, ווי אזוי ס׳האבן גענומען איבערקלייבן זיך אהער דווקא יידיש־רעדנדיקע יידן. אמת, ניט איטלעכער תלמיד און ניט יעדערע תלמידה פונעם דרעזדנער ליבעראל־חסידישן מוסד רעדט א פליסיקן יידיש. אבער אלע קומען זיי פון א חרדישער היים און כמעט אלע זיינען זיי אונטערגעוואקסן אין מדינת־ישראל, מערסטנטייל אין בני־ברק, אזוי אז עברית הערט זיך דא טאקע עפטער פון יידיש. א קוק אויפן ראש־ישיבהס ביאגראפיע וועט אונדז העלפן באנעמען די אויפגאבע פון דער ישיבה און די טעמים, פארוואס דווקא געוועזענע חרדים פון בני־ברק. 
 דער דרעזדנער ראבינער, הרב ר׳ עקיבא, וואס פירט אן מיט דער ישיבה, האט אליין געלעבט אין בני־ברק אין משך פון א יארצענדליק בערך, איידער ער האט „פורץ־גדר״ געווען און זיך אפגעזאגט פון אנגיין מיטן חרדישן שטייגער לעבן על־פי הלכה. נאכדעם ווי ער האט שוין פריער געקראגן סמיכה פון חסידישע רבנים און אויך פון א „ליטווישן״ בית־דין אין ארץ־ישראל, האט ער ווי א צוגאב באקומען סמיכה פון ר׳ זלמן שעכטער־שלומי זצ״ל, א וויכטיקן מנהיג פון דער באוועגונג פון התחדשות. „התחדשות״ מיינט באנייונג (פון ליבעראלן יידנטום) דורך ציען א יניקה פון קבלה און חסידות. 
 שפעטער, ווען עקיבה וויינגארן האט שוין – לכל־הפחות פון טראדיציאנעל־פרומען קוקווינקל – אין גאנצן פורק־עול געווען און זיך אריבערגעקליבן קיין דייטשלאנד, האט ער צו די פריערדיקע לימודים אין ישיבות דערצו נאך שטודירט יודאיסטיק ביים פאטסדאמער אוניווערסיטעט און לסוף געווארן א מאדערן־ליבעראלער ראבינער. 
 די בעש״ט־ישיבה זיינע זאל באהילפיק זיין אזוינע יונגע לייט ווי ער, ד״ה אזוינע וואס ווילן ניט ממשיך זיין לעבן אויפן חרדישן שטייגער. ניט געקוקט אויף די פאזיטיווע ווערטער אין זיין דרשה האט ר׳ עקיבא ניט ווייניקע טענות צו די היינטצייטיקע חסידים. שמועסנדיק מיט אונדז האט ער למשל פארגליכן די אולטרא־ארטאדאקסיע מיטן מצב אין צפון־קארעא, ווו ער איז אמאל געווען אויף וואקאציע. איצט פארשטייען מיר שוין בעסער, פארוואס ס׳קומען דווקא אמאליקע חרדים קיין דרעזדען אויף צו לערנען. די ישיבה דערמעגלעכט זיי א וועלטלעכע בילדונג. אחוץ לימודי־חול און די דייטשישע שפראך לערנט מען אין דער בעש״ט־ישיבה אויך יידישע לימודים און חסידות. 
 צווישן די לערער געפינט זיך צום ביישפיל הרב ד״ר שלמה טיקאטשינסקי, א מומחה אין דער געשיכטע פון ליטווישע ישיבות בכלל און פון דער מוסר־באוועגונג בפרט. די ישיבת־הבעש״ט איז אבער ניט בלויז אן ארט פארן לערנען און צוגרייטן יונגעלייט צום אוניווערסיטעט. נאר וואדען, ס׳איז אויך א קהילה בזעיר־אנפין — אין מיניאטור, הייסט עס — א צווייטע משפחה מיט א היים, וואס אין איר פראוועט מען טישן, מ׳עסט יידישע מאכלים און מ׳זינגט זמירות – אלץ לויטן טראדיציאנעלן שטייגער. און ניט זעלטן איז מען מכניס־אורח אום שבת חשובע געסט, וואס זאגן ווען־ניט־ווען א געשמאק דבר־תורה ביים טיש. 
 אויף אט אזא מין אופן האבן מיר געהאט דאס אומגעריכטע גליק צו פארפירן ניט איין שמועס אויף יידיש בעת אונדזער באזוך אין דרעזדען. וואס נאך, מיר האבן אפילו געהערט מורנו הרב ר׳ אברהם גרינס א ווארט חסידות ביי א ליבעראל־חסידישן טיש. 
 זאל הרב ר׳ עקיבא וויינגארטנס שטארק טשיקאווען און ווונדערלעכן פראיעקט, דער בעש״ט־ישיבה, באשערט זיין א סך הצלחה! מיר האפן, אז דאס יידישע לשון וועט אויף להבא, אם־ירצה־השם, פארנעמען א נאך מער בכבודיקן ארט אין דער דאזיקער אונטערנעמונג! יעדנפאלס אבער זאלן זיך איינגעבן דעם ראש־ישיבהס באמיונגען לטובת גייסטיקער באנייונג; זאל זיין אין א מזלדיקער שעה, סיי אין ארץ־הקודש און סיי אין די תפוצות! 
