 
 אייזנבאן־געשיכטעס: 2: דער גליקלעכסטער אין קאדני 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
דער גליקלעכסטער אין קאדני
    
די בעסטע צייט פארן אין באן איז ― ווייסט איר ווען? אסיענצייט,
ארום נאך־סוכות.
    
ס׳איז נישט הייס און נישט קאלט, און איר קוקט נישט אן דעם
פארוויינטן הימל מיט דער קלאגעדיקער פארחושכטער ערד. טראפנס
רעגן שמייסן אין די פענצטער, קייקלען זיך אראפ אפן פארשוויצטן
גלאז, אזוי ווי טרערן, און איר זיצט זיך, ווי א פריץ, אין וואגאן דריטער
קלאס מיט נאך א סך אזעלכע מיוחסים, ווי איר, און כאפט א קוק אין
דרויסן ארויס, און איר דערזעט פון דערווייטנס א וועגעלע שלעפט זיך,
טיאפקעט אין דער בלאטע. אפן וועגעלע זיצט, איינגעבויגן אין דרייען,
א גאטס באשעפעניש, מיט א זאק איבערגעדעקט, און לאזט אויס זיין
ביטער הארץ צום פערדל נעבעך, אויך א גאטס באשעפעניש, ― און
איר דאנקט גאט, וואס איר זייט אונטער א דאך, צווישן מענטשן. איך
ווייס נישט, ווי אזוי איר ― איך האב ליב פארן אין באן אסיענצייט,
ארום נאך־סוכות.
    
דאס ערשטע איז בא מיר — אן ארט. האב איך פארכאפט אן ארט,
און ווער שמועסט נאך אין דער רעכטער האנט, נעבן פענצטער, — בין
איך מיר א קיסר. ארויסגענומען דעם פארטאבאק, הייבט מען אן צו
פאררייכערן א פאפיראס נאך א פאפיראס און ארומקוקן זיך, ווער פארט
אין וואגאן און מיט וועמען קאן מען ריידן א פאר ווערטער וועגן געשעפט? פאסאזשירן, דאכט זיך, נישט צו פארזינדיקן, אנגעפאקט, ווי
הערינג אין א פאס, בערד, נעזער, היטלען, בייכער, געשטאלטן פון
מענטשן. און מענטשן? ― נישט איינער. נאר שא, אט זיצט עפעס אין
א ווינקעלע איינער אליין א מאדנער פארשוין, א פארשוין נישט ווי
אלע. בא מיר איז א שארף אויג. נישט קיין געוויינלעכע מענטשן וועל
איך אייך באמערקן צווישן הונדערט.
    
דאס הייסט, אפן קוק איז דאס אפילו א גאנץ געוויינלעך מענטשל,
 א יידל פון די יידלעך, וואס מע מעסט זיי אפן מעסטל, אדער דאס, וואס
 ווערט אנגערופן בא אונדז: „א ייד פון א גאנץ יאר״. נאר אנגעטאן
איז ער עפעס מאדנע: א קאפאטע נישט קיין קאפאטע, א כאלאט נישט
 קיין כאלאט. אפן קאפ ― א היטל נישט קיין היטל, א יארמעלקע נישט
 קיין יארמעלקע. אין די הענט ― א שירעם נישט קיין שירעם, א בעזעם נישט קיין בעזעם.
א מאדנע אנטאן.
    
נאר נישט דאס אנטאן איז דער עיקר, ווי דאס יידל אליין מיט זיין
 רירעוודיקייט, מיט זיין ארומקוקן זיך אף אלע זייטן און מיט זיין נישט
 קאנען איינזיצן אף איין ארט, און דערהויפט ― מיט זיין שיינענדיק,
 פריילעך, לעבעדיק פנים און גליקלעך אויסזען.
    
נישט אנדערש, ווי דער מענטש האט אדער אויסגענומען א הויפט־
 טרעפער, אדער חתונה געמאכט א טאכטער אין א מזלדיקער שעה, אדער
 אריינגעגעבן א זון אין גימנאזיע. אלע מינוט כאפט ער זיך אויף, טוט
 א קוק אין פענצטער און א זאג צו זיך אליין: „א סטאנציע? נאך נישט?״
 ― און זעצט זיך אוועק, אלע מאל נענטער צו מיר, א שיינענדיקער,
 א פריילעכער, א גליקלעכער.
    
בטבע, דארפט איר וויסן, בין איך א מענטש, וואס האב פיינט, ווי
 אנדערע, קריכן צו יענעם אין הארצן אריין, אויסטאפן, אויספרעגן, ווער
 און וואס און ווען. איך גיי מיר מיט דעם גאנג, א ז א  מ ע נ ט ש,
 וו א ס ה א ט ע פ ע ס,  וו ע ט  ע ר ע ס א ל יי ן  א ר ו י ס־
 ג ע ב ן.
    
כך הווה. נאך דער צווייטער סטאנציע האט זיך מיין רירעוודיק
 יידל צוגערוקט צו מיר נאך אביסל נענטער, דאס הייסט, טאקע גאנץ
 נאענט, אזוי, אז זיין מויל איז אויסגעקומען אקוראט אקעגן מיין נאז.
    
― וווהין פארט א ייד?
    
איך האב אבער פארשטאנען פון זיין פרעגן מיך און פון זיין
ארומקוקן זיך און פון זיין קראצן זיך אונטערן היטל, אז אים גייט נישט
אן אזוי, וווהין  א י ך  פאר, ווי עס ווילט זיך אים ארויסדערציילן,
וווהין ע ר פארט. און איך האב אים געטאן צוליב, דאס הייסט, איך
האב אים דערויף נישט געענטפערט גארנישט, נאר א פרעג געטאן:
„און איר וווהין?״ ― און ס׳איז אוועק א גאנג:
    
― איך וווהין? קיין קאדני. געהערט אמאל קאדני? בין איך א
דארטיקער בין איך. נישט ווייט פון דאנען. די דריטע סטאנציע. דאס
הייסט, פון דאנען האבן מיר נאך אזוי גרויס ווי דריי סטאנציעס. און
פון דארטן קיין קאדני באדארף מען נאך צופארן מיט דער אקס א שעה
אנדערטהאלבן. דאס הייסט, סע רעדט זיך נאר אזוי: אנדערטהאלבן.
אין אמתן איז דאס טאקע גאנצע צוויי שעה, אייזערנע צוויי שעה, נאך
מיט א סמיטשיק. אי דאס, מיט א תנאי ― אויב ס׳איז א גוטער וועג
און מע פארט מיט א פאעטאן. איך האב באשטעלט, דורך א דעפעש.
איך האב געקלאפט, הייסט דאס, א דעפעש, מע זאל מיר ארויסשיקן
א פאעטאן אף דער סטאנציע. צוליב מיר, מיינט איר? שרעקט אייך
נישט. איך קאן באשטיין זיך איבערכאפן זאלבעזעקסט מיט א פראסטן
בעל־עגלה, אדער אז נישט, נעמט מען דעם שירעם אין איין האנט און
דאס פעקל אין דער אנדערער האנט און מען איז עולה־רגל גלייך אין
שטאט אריין גאנץ פיין צופוס. סע טראגט נישט, פארשטייט איר מיך,
אף קיין פאעטאנעס. וועדליק די גאלדענע געשעפטן, מעג מען גאר אינגאנצן זיצן אין דער היים. הא? וואס זאגט איר?
    
דא איז מיין פארשוין מפסיק, טוט א זיפץ און הייבט־אן ריידן
שטיל, גלייך צו מיר אין אויער אריין, קוקט זיך פריער ארום אין אלע
זייטן, אויב קיינער הערט אים נישט אונטער.
    
― איך פאר נישט אליין. איך פאר מיט א פראפעסאר פאר איך...
ווי קום איך צו א פראפעסאר? איז אזוי די מעשה: פון קאשעווארעווקע
האט איר געהערט? א שטעטל אזעלכעס פאראן, הייסט דאס מיטן נאמען
קאשעווארעווקע. וווינט דארטן א ייד א גביר, אן אויפגעקומענער גביר,
אפשר האט איר געהערט פון אים, באראדענקא הייסט ער, איציקל
באראדענקא. געפעלט אייך דער נאמען? איא א גויישער נאמען? נאר
וואס קומט ארויס? א גויישער נאמען, א יידישער נאמען ― דערווייל
האט ע ר דאס געלט. און א סך געלט. גאר א סך. ס׳איז א סברה, אז
ביי אונדז אין קאדני שאצט מען אים כמעט אין א האלבן מיליאן. און
אפשר, אז איר וועט מיך שטארק בעטן, האט איר בא מיר געפועלט, אז
ער זאל פארמאגן דעם גאנצן מיליאן. דאס הייסט, וועדליק ער איז, איך
בעט איבער אייער כבוד, א דבר־אחר, וואלט ער געמעגט פארמאגן צוויי.
אט האט איר א ראיה: כאטש איך זע אייך דעם ערשטן מאל, נאר פארשטיין פארשטיי איך אז איר פארט אויס א וועלט, אוודאי מער פון מיר.
זאגט מיר דעם אמת: איר האט עפעס א סך מאל געהערט דעם נאמען
באראדענקא, ער זאל זיך אויסשטעלן מיט עפעס א יידישער זאך, א
גרויסע נדבה, צי וואס? בא אונדז אין קאדני האבן מיר נאך לעת־עתה
דערפון עפעס נישט געהארכט. נאר אויך די אייגענע מעשה. גאטס
סטראפטשע בין איך נישט און אף יענעמס קעשענע איז יעדער א וותרן.
איך רייד נישט פון נדבות און צדקה; איך רייד  מ ע נ ט ש ל ע כ ק יי ט
רייד איך. גאט האט דיר געהאלפן, דו ביסט אזוי רייך, אז דו קאנסט
זיך פארגינען אויסשרייבן א פראפעסאר, — וואס וועט דיך ארן, אז
יענער וועט אויך געניסן דורך דיר דעם זכות? מע בעט נישט בא דיר
קיין געלט, מע בעט בא דיר א גוט ווארט ― וואס כאפט דיך אוועק
דער רוח? וועט איר הארכן א שיינס.
    
דארף זיך טרעפן א מעשה, אז מע ווערט געוואר בא אונדז אין
קאדני (בא אונדז אין קאדני ווייס מען אלץ), אז בא דעם קאשעווא־רעווקער גביר, בא אט דעם איציקל באראדענקא, וואס איך דערצייל
אייך, ווערט קראנק, נישט דא געדאכט, א טאכטער. וואס איז איר קראנקשאפט, מיינט איר? א נעכטיקער טאג, א פארליבעניש. זי האט זיך
פארליבט אין א גוי, האט זיך דער גוי אפגעזאגט, האט זי איינגענומען
סם (בא אונדז אין קאדני ווייס מען אלץ). ערשט נעכטן איז דאס געווען.
איז מען אוועקגעלאפן און מע האט אראפגעבראכט א פראפעסאר, דעם
גרעסטן פראפעסאר. בא אזא גביר שפילט עפעס א ראליע? פאלט מיר
איין א געדאנק: אזוי ווי דער פראפעסאר וועט דאך דארט נישט בלייבן
זיצן; היינט־מארגן פארט ער דאך צוריק; און פארן פארט ער דאך סיי־ווי־סיי דורך אונדזער סטאנציע, דאס הייסט, פארביי קאדני, — וואלט
אפשר געווען א פלאן, ער זאל זיך צוריקוועגס אראפכאפן מפאיעזד
לפאיעזד צו אונדז, צו מיר הייסט דאס? עס ליגט בא מיר א קינד, נישט
פאר אייך געדאכט. דהיינו, וואס מיינט איר, איז אים? איך ווייס אליין
נישט וואס, עפעס איז אים אינעווייניק. דאס הייסט, הוסטן, דאנקען נאט,
הוסט ער נישט. און ווייטער, ער זאל פילן עפעס א ווייטיק אין הארצן
― איז אויך נישט. נאר וואס־זשע דען? קיין טראפן בלוט, און שוואך,
שוואך, ווי א פליג. דערפון, וואס ער עסט נישט. גארנישט נישט. ווי אזוי,
מיינט איר, גארנישט נישט? אבער לחלוטין גארנישט. מילך אמאל טרינקט
ער אויס א גלאז. איז דאס ― מיט גוואלד. מע דארף אים איינבעטן
דארף מען אים. אויסוויינען. און ווייטער איז נישט קיין לעפל יויך און
נישט קיין ביסן ברויט. פון פלייש שמועסט מען נישט. פלייש קאן ער
גאר נישט זען. פארווארפט מיטן קאפ. דאס איז פון זינט ער האט געבלוט. זומער האט ער, נישט היינט געדאכט, געבלוט. איין מאל, גאר
שטארק. איצט, דאנקען גאט, שוין מער נישט. הלוואי ווייטער. נאר
אפגעשוואכט איז ער ― איר קאנט אייך גאר נישט משער זיין. קוים־קוים
 וואס ער האלט זיך אף די פיס. א קלייניקייט ― א מענטש פיבערט,
 גליט ווי אף פאקן גליט ער! פון נאך שבועות. ניין־און־דרייסיק מ י ט
 א האלבן, אדער ניין־און־דרייסיק א ן א האלבן. גאר נישטא קיין שום
 מיטל דערצו. געווען שוין מיט אים באם דאקטער נישט איין מאל. נאר
 וואס ווייסן אונדזערע דאקטוירים? א סך עסן, זאגן זיי, א סך לופט?
 ווו־זשע? אז פון עסן וויל ער גאר נישט הערן. און לופט?
 פון וואנען זאל זיך נעמען בא אונדז לופט? אין קאדני ― לופט? כא־כא!
 א ווויל שטעטל קאדני. א יידיש שטעטל. פאראן בא אונדז, קיין עין־הרע,
 אביסל יידן, פאראן בא אונדז א בית־מדרש, פאראן א שול, פאראן
 א רב, פאראן אלצדינג. נאר פון צוויי זאכן האט אונדז גאט אויסגעהיט:
 פון לופט און פון פרנסה. מילא, פרנסה איז אפגערעדט. פרנסה האבן
 מיר, ברוך השם, איינס פון דאס אנדערע... און לופט? אז מיר ווילן
 לופט, גייען מיר אין „הויף״ אריין. אין „הויף״, זעט איר, איז שוין דווקא
 דא לופט. אמאל, אז קאדני האט געהערט צו די פוילישע פריצים האט
 מען נישט געטארט אריינשמעקן אין „הויף״ אריין. די פריצים האבן
 נישט צוגעלאזט. נישט אזוי די פריצים, ווי די פריצישע הינט. נאר זינט
 קאדניר „הויף״ איז אריינגעפאלן אין יידישע הענט, איז געווארן אויס
 הינט, און דער „הויף״ איז געווארן גאר אן אנדער „הויף״. א מחיה
 אריינצוגיין אין „הויף״ אריין. טאקע פריצים, פאמעשטשיקעס, נאר
יידישע פאמעשטשיקעס. ריידן יידיש, ווי איך מיט אייך. און האלטן פון
יידישקייט, און האבן ליב א יידן. אז מען שמועסט יידן, איז דאך נישט
שייך! דאס הייסט, איך וועל אייך נישט זאגן, אז זיי זאלן זיין אזעלכע
גרויסע צדיקים. ברוך השם, אין שול אריין צו אונדז דאוונען כאפן זיי
זיך ניט אזוי שטארק, און, להבדיל, צו אונדז אין באד אריין ― אוודאי
נישט. און זיי זאלן מורא האבן מחלל־שבת זיין ― זעט מען עפעס אויך
נישט. און פאר א הינדל, זאגט מען, אין פוטער, שרעקן זיי זיך אויך
נישט שטארק איבער. נו, און שערן דאס בערדל, און גיין אן א היטל,
און נאך אזעלכע זאכן ― פון דעם שמועסט מען נישט. דאס איז שוין
היינט אומעטום א וואכעדיקער גאנג. פאראן שוין בא אונדז, דאנקען
גאט, אין קאדני אויך אזעלכע בחורימלעך, וואס ס׳איז זיי שווער דאס
היטל אפן קאפ... פראוודע, קאדני האט אף אונדזערע פאמעשטשיקעס
נישט וואס צו קלאגן זיך. אונדזערע יידישע פריצים זיינען פארן שטעטל
גענוג יוצא. פארקערט, פיינען זיך אויס, ווי ווייט מעגלעך. קומט אסיען,
שיקן זיי אריין א הונדערט זעקלעך קארטאפלעס פאר ארעמעלייט. ווינטער ― שטרוי אף צו הייצן. ערב פסח ― מעות־חטים. נישט לאנג האבן
זיי געשענקט ציגל אף א שול. וואס איז שייך? אלצדינג פיין און שיין
און לייטיש, ווי עס געהער צו זיין. נאר אט דאס הינדל אין פוטער זאל
נאר נישט זיין, אוי, אט דאס הינדעלע!... מיינט נישט! איך וויל זיי
חלילה דערמיט נישט באריידן. וואס האב איך צו זיי? אדרבה! זיי וועלן
אייך פאר מיר נישט אוועקגעבן קיין זאק בארשט. רב אלטער (מע רופט
מיך אלטער רופט מען מיך) איז בא זיי דאס אייבערשטע פון שטויסל.
אז מע דארף האבן עפעס אין שטאט אריין מכח א נייטיקער זאך, א
נייעם לוח, צום ביישפיל, אף ראש־השנה, מצות אף פסח, אף סוכות
הושענות, וכדומה אזעלכע זאכן, וואס זיינען שייך צו יידישקייט, ―
שיקט מען רופן אלטערן. און מיין ווייב אין קלייטל (מיין ווייב האלט
א קלייטל האלט זי) גיבן זיי צו לייזן שיין געלט. פאר זאלץ און פאר
פעפער און פאר שוועבעלעך און פאר אלצדינג. דאס האט איר אייך די
פאמעשטשיקעס. און זייערע קינדער די סטודענטלעך ― די זיינען פאר
מיין זון גאר די כפרה. קומט דער זומער און זיי פארן זיך צונויף פון
פייטערבארג, לערנען זיי מיט אים וואס איר ווילט. זיצן אוועק מיט אים
טעגווייז איבער די ביכלעך. און בא מיינעם א ביכל, דארפט איר וויסן,
איז דאס חיות מיט דער נשמה! טייערער פונעם טאטן מיט דער מאמען.
איך האב מורא צו זאגן, נאר מיינען מיין איך, אז דאס ביכל ― דאס
איז טאקע זיין מלאך־המות. פון דעם ביכל האט זיך גענומען דאס גאנצע
אומגליק... זי דרינגט מיר אפילו, אז ס׳איז בא אים פונעם פריזיוו. וואס
פריזיוו? ווען פריזיוו? דעם פריזיוו האט ער שוין לאנג פארגעסן. נאר
מילא, ווי אזוי די מעשה איז שוין דארטן, צי ביכל, צי פריזיוו ― דערווייל ליגט בא מיר א קינד, נישט פאר קיין יידן געדאכט, און צאנקט,
צאנקט נעבעך, גייט־אויס, ווי א ליכט, איין גאט זאל זיך אף אים דערבארעמען...
    
א מינוט האט זיך אף מיין יידלס שיינענדיק פנים אנגערוקט ווי א
כמארעלע. אבער נישט מער, ווי איין מינוט. גיך האט געגעבן א קוק־ארויס די זון, פארטריבן די כמארע, און דאס פנים האט בא אים ווידער
אנגעהויבן שיינען, די אויגן לייכטן און דאס מויל שמייכלען. און אט
דערציילט ער ווייטער:
    
― הכלל, ווו־זשע האלטן מיר? יא. האב איך מיך מיישב געווען,
איך וועל געבן א לויף קיין קאשעווארעווקע, צו איציקל באראדענקא, צום
גביר הייסט דאס. געוויינלעך, האב איך מיך נישט געלאזט אין וועג אריין
גלאט אזוי, ווי זאגט איר, מיט ליידיקע הענט. איך האב מיטגענומען א
בריוו האב איך מיטגענומען. פון אונדזער רב (דער קאדניר רב האט א
נאמען). א שיינעם בריוו: „היות אזוי ווי גאט האט אייך געהאלפן, איר
זייט אימשטאנד אראפברענגען צו זיך אין שטוב אריין א פראפעסאר, אז
איר דארפט, און אזוי ווי בא אונדזער אלטערן ליגט, נישט פאר אייך
געדאכט, א זון אפן טויטן־בעט, אפשר וועט זיך דערוועקן אין אייער
הארץ א פונק פון רחמנות און איר וועט אראפנידערן פון אייער געצעלט
און אריינגיין אין דער „פאלאזשעניע״ און וועט פועלן באם פראפעסאר,
אז צוריקוועגס, ער פארט דאך סיי־ווי־סיי פארביי קאדני, זאל ער זיך
אראפכאפן צו אונדז מפאיעזד לפאיעזד אף איין פערטל שעה נאר, א
קוק טאן אפן קראנקן. ובשכר זה...״ נו, און אזוי ווייטער. א שיינער
בריוו.
    
פלוצעם דערהערט זיך א פייף, און מיר בלייבן שטיין. מיין יידל
טוט זיך א כאפ־אויף:
    
― אהא! א סטאנציע? אט טו איך א שפרונג אין פערווע קלאס
נאר אף איין מינוט. איך וועל נאר געבן א קוק צו מיין פראפעסאר, קום
איך באלד אריין, וועל איך אייך „קינטשען״ די מעשה.
    
אריינגעקומען איז מיין יידל צוריק מיט נאך א מער שיינענדיק
פנים, ווי פריער. איך זאל וויסן, אז מע קאן זיך אזוי אויסדריקן, וואלט
איך געזאגט: ע ס ה א ט  ג ע ר ו ט  א ף  א י ם  ד י  ש כ י נ ה.
אנגעבויגן זיך צו מיר אפן אויער, מאכט ער צו מיר שטיל, ווי ער וואלט
מורא האבן עמעצן אויפוועקן:
    
― ער שלאפט, דער פראפעסאר מיינער. גאט זאל העלפן, ער זאל
זיך כאטש גוט אויסשלאפן, אזוי אז ער וועט קומען, זאל ער קומען מיט
א לויטערן קאפ... הקיצור, ווו־זשע האבן מיר זיך אפגעשטעלט? אין קא־שעווארעווקע.
    
קום איך, הייסט עס, צו פארן קיין קאשעווארעווקע און לאז מיך
גלייך אין שטוב אריין, קלינג־אן בא דער טיר איינס און צוויי און דריי,
שפרינגט־ארויס א נפש מיט א פאר פיסקעס און מיט א געגאלטער מארדע
און באלעקט זיך, ווי א קאץ, און מאכט צו מיר בלשון פאניע: „שטא
נאדא?״ זאג איך צו אים דווקא אף יידיש: „מסתמא איז „נאדא״;
ס׳זאל נישט זיין „נאדא״, וואלט איך מיך נישט געהעצקעט אהער אזש
פון קאדני״...
    
הערט ער מיך אויס, קייט און באלעקט זיך און דרייט מיטן קאפ:
„מען קאן נישט איצטער צוטרעטן צו אונדזערע, ווארעם דער פראפעסאר
זיצט״. זאג איך: „אדרבה, ווייל דער פראפעסאר זיצט. איך בין, זאג
איך, טאקע צוליבן פראפעסאר אהער געקומען״. זאגט ער צו מיר: „וואס
פאר געשעפטן האט איר מיט א פראפעסאר?״ זאל איך אים גיין דערציילן מעשיות! נעם איך און דערלאנג אים דעם רבס בריוו: „גוט איז
דיר, זאג איך, צו שמועסן, אז דו שטייסט פון יענער זייט, און אף מיר,
זאג איך, גייט א רעגן. נא דיר, זאג איך, אט דעם דאקומענט, און גיב
דאס איבער, זיי מוחל, דעם בעל־הבית, זאג איך, גלייך אים אין די הענט
אריין״. און אליין בלייב איך שטיין אין דרויסן, פון יענער זייט טיר,
און ווארט ביז מע וועט מיך שיקן רופן. איך ווארט א האלבע שעה.
איך ווארט א שעה. איך ווארט צוויי. דער רעגן גיסט, א מבול, און מע
רופט מיך עפעס נישט. הייבט דאס מיך שוין אן צו פארדריסן. נישט
אזוי פאר זיך, ווי פאר אונדזער רב. דאס שרייבט דאך נישט קיין יינגעלע, דאס שרייבט דאך עפעס א רב! (דער קאדניר רב האט א נאמען).
גיי איך און טו א צי דאס גלעקל נאך א מאל און נאך א מאל. אז סע
שפרינגט נישט ארויס דער אייגענער נפש מיט די רויטע פיסקעס, מיט
א גוואלד און מיט א רציחה: „אן עזות, זאגט ער, פון א יידן — קלינגען!״ „אן עזות לאזן א יידן, זאג איך, שטיין צוויי שעה אין דרויסן אפן
רעגן!״ און טו מיך א לאז צו דער טיר און וויל אריין אינעווייניק —
ווער? וואס? פארהאקט די טיר, און רוף מיך קנאקניסל! וואס־זשע טוט
מען ווייטער? עפעס טאקע זייער נישט פריילעך. פארן צוריק מיט גארנישט איז עפעס זייער נישט שיין. ערשטנס, א בזיון פאר זיך אליין.
איך בין דאך עפעס א שטיקל בעל־הבית בא אונדז אין קאדני, חלילה
נישט קיין שלעפער... און אגב רייסט מיר דאס הארץ: מיין קינד נעבעך...
    
איז דאך אבער פאראן, ווי זאגט איר, א גרויסער גאט אף דער
וועלט. איך טו א קוק ― עס פארט־צו א קארעטע מיט פיר פערד, און
גלייך צו דער טיר. איך טו מיך א נעם צום קוטשער: וואס איז פאר א
קארעטע און וועמענס איז פערד? ווער איך געוואר, אז דאס איז טאקע
דעם גבירס קארעטע מיטן גבירס פערד. פונעם פראפעסארס וועגן. דאס
וועט מען אים נעמען, דעם פראפעסאר הייסט עס, און מען וועט אים
אפפירן צו דער באן. אויב אזוי, טראכט איך מיר, איז דאך שוין טאקע
ווידער גוט. אויסגעצייכנט גוט! און איידער איך קוק מיר ארום, עפנט
זיך די טיר און עס באווייזט זיך טאקע ער אליין, דער פראפעסאר הייסט
עס. א קלייניטשקער, אן אלטיטשקער, מיט א פנים ― וואס זאל איך
אייך זאגן? א מלאך, א מלאך פונעם הימל! נאך אים גייט נאך דער
גביר, איציקל באראדענקא הייסט עס, דווקא אן א היטל. און גאר הינטן
גייט דער נפש מיט די רויטע פיסקעס, טראגט־נאך דעם פראפעסארס
טשעמאדאנטשיקל. איר זאלט אנקוקן א גביר פון אפשר העכער א מיליאן,
גאט זאל מיך נישט שטראפן פאר די רייד, ― טראגט ער א פידזשאק
פון געוויינטלעכן געוואנט, „דיאגאנאל״, ווי מע טראגט בא אונדז אין
קאדני, האלט די הענט אין די קעשענעס, און קוקן קוקט ער אן א זייט,
אביסל קאסאקע. איך שטיי און באטראכט: רבונו של עולם! אט דאס
האט מיליאנען? נאר גיי טענה זיך אויס מיט גאט!... דערזען מיך שטיין,
נעמט ער מיך דורך מיט די קאסאקע אויגן און רופט זיך אן צו מיר:
„וואס דארפט איר?״ גיי איך צו און מאך צו אים: „אזוי און אזוי,
זאג איך, דאס האב איך אייך געבראכט, זאג איך, דעם בריוו פון אונדזער רב האב איך אייך געבראכט״... מאכט ער צו מיר: „פון וואסער
רב?״ איר הערט? ער ווייס שוין גאר נישט, פון וואסער רב?! „פון
קאדניר רב, זאג איך. איך בין א דארטיקער בין איך, איך בין אומיסטנע
געקומען, זאג איך, פון קאדני צום פראפעסאר, זיי זאלן זיך מטריח
זיין, זאג איך, קיין קאדני מפאיעזד לפאיעזד אף א פערטל שעה צו
מיין קינד, זאג איך, בא מיר איז א קינד, זאג איך, נישט פאר אייך
געדאכט, טויט־קראנק״... אט אזוי, מיט די ווערטער, זאג איך צו אים.
איך בין אייך נישט מגזם אף א האר אפילו. וואס האב איך גערעכנט?
איך האב גערעכנט: א מענטשן האט געטראפן אן אומגליק, ס׳האט זיך
בא אים געסמט, נישט דא געדאכט, א טאכטער, אפשר וועט זיך בא
אים צעברעכן דאס הארץ, ער וועט רחמנות האבן אף אן ארעמען טאטן?
צום סוף: ווער ― וואס? נישט געענטפערט מיר קיין חצי דבור, נאר
א קוק געטאן מיט די קאסאקע אויגן אף דעם נפש מיט די רויטע פיסקעס, ווי איינער רעדט: „טאמער וואלסטו אפגערוימט פונעם וועג אט
דאס יידל?״ און מיין פראפעסאר איז דערווייל אריין מיטן טשעמאדאנטשיקל אין קארעטע אריין. נאך איין מינוט ― איז אויס פראפעסאר!
וואס טוט מען דעמאלט? דערזען, אז דאס שפיל איז פארן טייוול, האב
איך מיר מיישב געווען: יעבור עלי מה, וואס ס׳וועט זיין וועט זיין, מען
דארף ראטעווען א קינד! און נעם מיך אן מיט הארץ און ― פוץ
גלייך אונטער די פערד!... מילא, וואס זאל איך אייך זאגן, אז ס׳איז
מיר געווען גוט צו ליגן אונטער די פערד? ― ווייס איך נישט. איך
געדענק נישט אפילו, וויפל צייט איך בין געלעגן, און צי בין איך גאר
אינגאנצן געלעגן? עס קאן זיין, איך בין גאר נישט געלעגן. איך ווייס
נאר, אז עס האט נישט געדויערט אפילו אזוי פיל, וויפל איך דערצייל
אייך, איז דער אלטיטשקער, דער פראפעסאר הייסט עס, שוין געשטאנען
נעבן מיר: „שטא טאקאיע?״ און „גאלובטשיק!״ ― איך זאל אים אויסדערציילן אלצדינג, ארויסזאגן וואס איז מיין באגער, איך זאל נאר
נישט מורא האבן. און דער גביר שטייט בא דער זייט און קוקט מיך
אן מיט די קאסאקע אויגן, און איך רייד! איר דארפט וויסן, אז קיין
גרויסער בעל־דברן אף רוסיש בין איך נישט, נאר דאס מאל האט מיר
גאט עפעס אריינגעגעבן אזא כוח און עס האט זיך גערעדט! איך האב
אים אויסדערציילט אלצדינג, וואס ס׳איז בא מיר אף דער נשמה. איך
האב אים געזאגט: „אזוי און אזוי, הער פראפעסאר, אפשר איז דאס
א באשערטע זאך, אז איר זאלט זיין דער שליח מיר אומקערן מיין קינד,
מיין איינאונאיינציקן זון, וואס איז געבליבן בא מיר פון זעקס, דעם צו
לענגערע יאר. און אויב, זאג איך, עס מוז קאסטן געלט, פארמאג איך
מיין אייגענעם א גאנצן כף־האער, א פינפאונצוואנציקער הייסט עס,
חלילה נישט מיינער, זאג איך, ווי קומט צו מיר אזוי פיל געלט? דאס
איז מיין ווייבס פינפאונצוואנציקער, זאג איך, ליגט אנגעגרייט צו פארן
אין שטאט אריין נאך סחורה. בין איך מפקיר, זאג איך, דעם פינפאונצוואנציקער, כאפט דער גוטער יאר מיין ווייבס קלייטל, אבי ראטעווען
א קינד!... אזוי זאג איך און גיי און צעשפיליע די קאפאטע און וויל
ארויסבאקומען מיין פינפאונצוואנציקער. נעמט דער אלטיטשקער, דער
פראפעסאר הייסט עס, לייגט־ארויף אף מיר די האנט: „ניטשעווא!״ און
הייסט מיר קריכן אין קארעטע ― איך זאל אזוי דערלעבן טרעפן מיין
זון א געזונטן, ווי איך זאג אייך נישט קיין ליגן! נו, פרעג איך אייך,
זאל ער נישט זיין די כפרה, איציקל באראדענקא מיין איך, פארן פרא־פעסארס מינדסטן נאגל? ער האט דאך מיך שיער געקוילעט אן א מעסער
האט ער דאך מיך! גוט, דער אייבערשטער האט אזוי געפירט, ס׳איז
מיר אפגעראטן. און וואס וואלט געווען, למשל, ווען חלילה פארקערט?...
הא? וואס זאגט איר?...
    
אין וואגאן ווערט א שטיקל סומאטאכע, און מיין יידל טוט זיך
א ווארף צום קאנדוקטאר:
    
― קאדני?
    
― קאדני.
    
— זייט געזונט און פארט געזונט און זאגט נישט קיינעם, מיט
וועמען איך פאר. איך וויל נישט, מע זאל וויסן בא אונדז אין קאדני,
אז איך בין געקומען מיט א פראפעסאר. מע וועט זיך צונויפלויפן!...
    
אזוי מאכט צו מיר דאס יידל בסוד־סודות און קוועטשט מיר די
 האנט ― און מער זע איך אים נישט.
    
ערשט אין א פאר מינוט ארום, ווען מיר האלטן שוין בא פארן
 ווייטער, דערזע איך דורכן פענצטער טרייסלט זיך א הינקענדיקער טא־
 ראנטאס מיט א פאר אפגעבארעטע פארזארגטע גרויע פערדלעך. אין
טאראנטאס זיצט א קלייניטשקער, אן אלטיטשקער, מיט ברילן, מיט
יונגע רויטע בעקלעך און מיט א גרוי בערדל. אקעגן אים, אין פאעטאן,
זיצט מיין יידל אן א זייט, הענגט ווי אף א פאדעם, קוקט דעם אלטיטשקן
גלייך אין די אויגן אריין און העצקעט זיך, און דאס פנים בא אים שיינט,
און די אויגן ― אט־אט שפרינגען זיי ארויס.
    
א שאד, וואס איך בין נישט קיין פאטאגראף און פיר נישט מיט
זיך קיין אפאראט. עס וואלט געווען א יושר אראפצוכאפן פונעם יידל
א פארטרעט. לאז די וועלט זען, וואס הייסט א גליקלעכער מענטש ―
דער גליקלעכסטער מענטש אין קאדני.
    
ענדע געשיכטע נומער צוויי
  
געשריבן אין יאר 1909
סטאנציע באראנאוויטש
    
דאס מאל זיינען מיר געווען נישט מער ווי א פאר מנינים יידן
און מיר זיינען געזעסן אין וואגאן דריטער קלאס, מע קאן זאגן, בהרחבה.
דאס הייסט, געזעסן זיינען, אייגנטלעך, נאר די, וועלכע האבן באצייטנס
פארכאפט ערטער. די איבעריקע זיינען געשטאנען אנגעלענט אף די צווי־שנווענטלעך און האבן גענומען, פונדעסטוועגן, אן אנטייל אינעם שמועס
גלייך מיט די, וואס זיינען געזעסן. און דער שמועס איז געווען זייער
א לעבעדיקער שמועס. אלע האבן גערעדט, אלע אינאיינעם, ווי געוויינלעך. ס׳איז געווען אינדערפרי. דער עולם האט זיך אויסגעשלאפן, אפגעדאוונט, ווי עס איז איבערגעביסן, גוט אנגערייכערט זיך מיט פאפיראסן
און מען איז געווען אויפגעלייגט, זייער אויפגעלייגט, אף צו ריידן. פון
וואס? פון וואס איר ווילט. איטלעכן האט זיך געוואלט דערציילן עפעס
א פרישס, א צאפלדיקס, אזעלכעס, וואס זאל צוציען, אלע זאלן הארכן.
עס האט זיך אבער נישט איינגעגעבן קיינעם אויפצוהאלטן דעם עולם
אף איין זאך. אלע מינוט איז מען אריבערגעלאפן פון איין ענין אפן
אנדערן. אט רעדט מען, דאכט זיך, פונעם „אוראזשאי״, א גערעט אף
ווייץ און אף האבער, און אט איז מען אריבער (א סמיכות הפרשה!)
אף מילחמה. נישט געהאלטן זיך בא דער מילחמה קיין פינף מינוט, טוט
מען א שפרונג־אריבער גלייך צו דער רעוואלוציע. פון דער רעוואלוציע
גיט מען זיך א ווארף אין דער קאנסטיטוציע, און פון קאנסטיטוציע
פאלט מען שוין במילא אריין אין די פאגראמען, מיט די רציחות, רדי־
 
 