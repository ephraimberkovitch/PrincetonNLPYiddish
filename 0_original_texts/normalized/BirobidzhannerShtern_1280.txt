
 מיכאל פעלזענבאום איז געבוירן געווארן אין 1951סטן יאר אין וואסילקאוו, אוקראינע. אויפגעוואקסן אין א יידיש שטעטל פלארעשט, בעסאראביע. געוווינט און געארבעט אין רוסלאנד, רומעניע, דייטשלאנד, פראנקרייך און שווייץ. 
 עולה געווען אין 1991. 
 מיכאל פעלזענמאום איז דער מחבר פון 21 ביכער אויף יידיש, – פאעזיע, פראזע און דראמאטורגיע, וועלכע זיינען איבערגעזעצט געווארן אויף בערך צוואנציק שפראכן. 
 בענקשאפט 
 
 פאעמע 
 געווידמעט מארא לאנגער 
 *** 
 עס האט מיך פלוצעם אנגעיאגט א שטורעמווינט 
 און אומגעווארפן אויף דער שווארצער ערד, 
 פייכט פונעם טרערן־רעגן, 
 פון אונדזער שטורעמליבע 
 און פון דיין הייסן אטעם 
 אין מיין הארץ. 
 א, גאט מיינער, 
 ווי לעבט מען איבער 
 די קאלטע שווארצע נאכט?.. 
 אליין און שוואך און אומבאהאלפן, 
 א פיצל קינד, 
 אליין 
 אן דיר, 
 אין מיטן פון דער שווארצער נאכט… 
 דער שטורעמווינט 
 האט זיך צעלאכט און לאכט… 
 א, גאט מיינער, 
 ווי לעבט מען איבער 
 די קאלטע שווארצע נאכט?.. 
 *** 
 די שווארצע נאכט האט מיך ארויסגעריסן פונעם שלאף 
 און גלייך אריינגעווארפן 
 אין סאמע תוך פון איר נשמה. 
 צעטומלט, בלינד, אן חושים 
 כ׳האב אויסגעשטרעקט די הענט 
 און בלינד געבלאנדזשעט 
 אין דער שטומשטילער פינצטערניש פון ״דו״, 
 ביז אויפן הימלדעק האט זיך צעשיינט 
 און שטיל אראפגענידערט אויף מיין דלאניע 
 א שטראל פון דער לבנה 
 און תיכף כ׳האב דערפילט 
 ווי ס׳צאפלען דייע בריסט 
 אין דעם געהיימען שטערנפאל 
 פון דער פארוועלקטער שווארצער נאכט 
 אין דיינע ארעמס. 
 *** 
 
 … צו ליגן לעבן דיר און :אפהיטן דיין שלאף 
 איז ווי אין בראשית־נאכט צו זיי אין רעגנפאל 
 פון גאטס געפילן, 
 א, און פילן 
 דיין שטילן אטעם 
 אויף מיין אקסל. 
 צו ליגן לעבן דיר און היטן, היטן, היטן 
 דיין שטילן אטעם, 
 און וויינען אויף א קול און איינרוימען דיר אין הארץ 
 מיין ווונטש, 
 מיין סוד, 
 מיין לעבן לעבן דיר… 
 מיין גאט, 
 די בראשית־נאכט 
 איז זייער־זייער קורץ… 
 *** 
 די שווארצע נאכט האט זיך פארוואנדלט 
 אין א ווייסן טאג, – 
 דער ערשטער שניי איז שטיל געקומען 
 ביי נאכט, ווען דו ביסט זיס געשלאפן, 
 און איך בין וואך געווען 
 און נישט געגלייבט, 
 אז כ׳קען נאך האפן 
 צו זיין מיט דיר 
 א גאנצן ווייסן טאג. 
 דער ערשטער שניי איז שטיל געקומען 
 ביי נאכט, 
 ווען דו ביסט זיס געשלאפן. 
 *** 
 איך בין געווארן ווילד פארליבט, 
 ארויפגעשפרונגען אויפן שווארצן פערד 
 און אפגעריטן אינעם ווייטן טאל. 
 געזוכט דיך אינעם גראז, 
 אין די געהיימע היילן אין די פעלדזן, 
 אין יעדן בלאסן שטערן אויפן הימל, 
 אין יעדן שטיינדל אויף דער ערד, 
 אין יעדן בלאז פון ווינט. 
 אומזיסט… 
 דו ביסט פארשווונדן געווארן אין דער נאכט, 
 צערונען אין דער פינצטערניש אין ליבע, 
 געווארן גלייך די נאכט אליין, 
 א נאכט אן א לבנה, 
 ווונדער שיין, — 
 מיין שווארצע נאכט… 
 א נאכט פון שטורעם און נחמה, 
 נאר אין איר פראכט 
 איך טרינק דעם זאפט 
 פון דיין נשמה. 
 *** 
 איך בין ארויס פון הויז 
 דיך געזוכט אין מיטן פון דער נאכט 
 אויף די פארשנייטע סטעזשקעס פונעם פארק, 
 געזוכט און נישט געפונען, 
 נאר אומגעריכט זיך אנגעשטויסן אויף א באקאנטן פויגל. 
 דער שווארצער פויגל מיטן רויטן שנאבל האט מיך דערקענט, 
 פויגלש ווויל דערפרייט, 
 געשאקלט מיטן קעפל 
 און אנגעהויבן טאנצן 
 א ווינטער־טענצל אויפן שניי, 
 גלייך ער וואלט שוין געוווסט פון פריער, 
 אז כ׳וועל ארויס פון הויז דיך זוכן אין דער נאכט, 
 ווען ס׳איז געקומען צייט צו זען דיך, גלעטן, קושן 
 און איינרוימען אין אויער 
 דאס ליד פון אונדזער לעצטער ליבע. 
 כ׳האב דיך געזוכט און נישט געפונען, 
 און ווי דער שווארצער פויגל מיטן רויטן שנאבל 
 אויך איך האב אנגעהויבן טאנצן א ווינטער־טענצל 
 אויף דער פארשנייטער סטעזשקע 
 פון דער שווארצער נאכט. 
 *** 
 אין א טעסל פונעם שווארצן פארצעלאן 
 וועל איך אפקאכן א שטארקע שווארצע קאווע 
 און עס אויסגיסן 
 אויף דער פארשנייטער לאנקע ביי דיין פענצטער 
 גלייך אין מיטן פון דער שווארצער נאכט. 
 דו וועסט אויפשטיין גאנץ פרי, 
 וועסט צוגיין צו דעם צעהעלטן פענצטער 
 און וועסט זען, אז אונדזער ליבע 
 האט זיך אפגעסימנט אין א ליבעצייכן, – 
 א שווארץ קאווע־הערצל 
 אויפן ווייסן שניי. 
 *** 
 צוויי רויזנבלעטלעך אויפן טיש, – 
 גאר ניט פארוועלקט, 
 געבליבן פריש, 
 געבליבן גאנץ, 
 ווי א געמיש 
 פון ליבעגלעט 
 און טויטנטאנץ. 
 *** 
 מיין וועלפישער געשריי אין דיינע ארעמס 
 האט אויפגעריסן ס׳היינטעלע פון הימל, – 
 איך האב געהערט ווי ס׳וויינען דיינע טרערן 
 און ס׳בענקט דאס הארץ 
 אין שפיצן פון די קאלטע פינגער, 
 און דיינע הייסע ליפן 
 כ׳האב געפילט 
 אויף די פארוויינטע אויגן פון מיין בענקשאפט. 
 מיין וועלפישער געשריי ז׳ארויף צום הימל 
 און דארטן לאנג געבלאנדזשעט 
 און זיך ניט אומגעקערט. 
 ניט אומגעקערט… 
 א גרויער ווינטער־רעגן מיט א שניי 
 האט אפגעטיילט די ערד פון הימלען. 
 די ערד און הימלען… 
 עס איז געווארן נאכט… 
 מיין נאכט… 
 מיין שווארצע נאכט… 
 מיר האבן זיך צעקושט און ניט געזעגנט… 
 
 געמעלן: אירינא טשיפאווסקי 
 