

נאטיצן פונעם רעדאקטאר — 22 



 by באריס סאנדלער 
July 1, 2019September 3, 2021 Filed under:
באריס סאנדלער
נאטיצן פונעם רעדאקטאר
פערזענלעכקייטן 

עטלעכע שטריכן צום פארטרעט פון מיין חבר ז״ל

פרייטיק אין דער פרי, דעם 21סטן יוני איז אין ירושלים געשטארבן לעאניד שקאלניק — פאעט, איבערזעצער, רעדאקטאר.
ער איז געווען מיין לאנג־יאריקער נאענטער חבר. איך האב אים תמיד גערופן ליאניע, און ער מיך — בערעלע. אזוי האט מיך מער קיינער פון מיינע פריינד נישט גערופן. הגם ליאניע איז געווען עלטער פון מיר בלויז מיט קנאפע פינף יאר, האב איך זיך באצויגן צו אים ווי צו א מענטש, וואס איז א סך עלטער. זיין געניטשאפט אין דעם פאך פון א רעדאקטאר האט מיך געמאכט אקעגן אים פאר א קינד. א יידיש קינד — בערעלע.
טאקע ווי א רעדאקטאר פון „ביראבידזשאנער שטערן‟ האט מיר ליאניע אין יאר 1984 צוגעשיקט א פארבעטונג זיך צו דרוקן אין דער צייטונג. די „יידישע גאס‟ איז שוין דעמאלט געווען מער א „געסל‟, און יעדער, ווער ס׳האט זיך אויף דעם געסל ארומגעדרייט, האט געוווסט, אז צווישן שקאלניקן און ווערגעליסן, דעם רעדאקטאר פונעם מאסקווער זשורנאל „סאוועטיש היימלאנד‟, איז דורכגעלאפן א שווארצע קאץ. זיך דרוקן אין „ביראבידזשאנער שטערן‟ אדער אין אן אנדער יידישער אויסגאבע, מיט וועמען ווערגעליס איז געווען צעבוצקעט, איז פארן מחבר געווען זייער ריזיקאליש. דער באלעבאס פון „סאוועטיש היימלאנד‟ וואלט עס זיכער פארטייטשט, אז מ׳איז אויף דער זייט פון זיין שונא.
מעגלעך, אז מער פאר חוצפה איידער פאר „דרייסטקייט‟, האב איך אריינגעשיקט אין „ביראבידזשאנער שטערן‟ עטלעכע מיינע מיניאטורן. זינט דעמאלט אן האבן זיך אנגעקניפט אונדזערע שאפערישע באציונגען. נאך מער: איך האב אנגעהויבן די צייטונג רעגולער באקומען אין קעשענעוו, ווו כ׳האב דעמאלט געוווינט.
דער נומער פון דער צייטונג, געווידמעט דעם מלוכישן יום־טוב ערשטער מיי
מ׳האט געקאנט זען, אז פון נומער צו נומער, ווערט די צייטונג אנדערש. די אנדערשקייט האט זיך נישט געווארפן אין די אויגן — דער זעלבער גרויער, אלטמאדישער אויסזען, סאוועטישער אויסלייג, טראדיציאנעלע לייט־ארטיקלען און רובריקן… און דאך האט פון די געלע, אפגעבליאקעוועטע זייטן א צי געטאן מיט א פרישקייט, מיט איינפאלערישקייט, מיט גרויסן ווילן פטור צו ווערן פון די פארגליווערטע סאוועטישע קלישעען און אריינברענגען מער יידישקייט.
ווי א קלארער סימן, אז דער נייער רעדאקטאר פון „ביראבידזשאנער שטערן‟ גייט מיט זיין אייגענעם וועג, איז געווען די מסירה אויף אים, געשיקט פון מאסקווע אין צענטראל־קאמיטעט.
אויך אין ישראל איז צווישן די מענטשן, וועלכע האבן מיך דארט אויפגענומען מיט א ברייטן שלום־עליכם, געווען ליאניע שקאלניק. ער און זיין פרוי עלע זיינען אהין געקומען פריער. צו יענער צייט האט ער געארבעט אין דער רוסישער צייטונג „נאוואסטי ניעדיעלי‟ (ידיעות פון דער וואך). ביים אנהייב האט ער איינגעפירט און רעדאגירט די רובריק „מעסטיעטשקא״ (שטעטל). גאר אין גיכן האט די רובריק זיך צעוואקסן אין א באזונדערער ביילאגע מיטן נאמען „יעוורעיסקיי קאמערטאן‟ (יידישער קאמערטאן). אויפן ברייטן פעלד פון דער רוסיש־שפראכיקער מעדיא אין ישראל, איז דער „קאמערטאן‟ געווען די איינציקע אויסגאבע, וואס לויטן גייסט איז זי געווען אן עכטע יידישע צייטונג.
דער „קאמערטאן‟ האט זיך אפגערופן אין די הערצער פון טויזנטער לייענערס, בדרך־כלל פונעם עלטערן דור. יעדער נומער האט פאר זיי אנטפלעקט די וועלט, אין וועלכער זיי האבן דורכגעלעבט ס׳רוב יארן און ווייניק וואס געוווסט פון דעם אמת, וואס איז פון זיי אויסבאהאלטן געווארן. די צייטונג האט גערעדט מיט זיי אויף רוסיש, אבער זיך אפגערופן אין דער נשמה אויף יידיש.
דארט האב איך פובליקירט מיין דאקומענטארע עסיי „דער ענין נומ׳ 5390‟ (אויפן סמך פון די „קאגעבע‟־ארכיוון) וועגן די ארעסטירטע בעסאראבער יידישע שרייבערס. ליאניע אליין האט עס איבערגעזעצט פון יידיש און געדרוקט אין זיין צייטונג מיט המשכים.
„יעוורעיסקיי קאמערטאן‟ איז געווארן א יידישע הומאניטאר־קולטורעלע אינסטיטוציע פאר זיך אין דער ישראלדיקער פאליטיזירטער געזעלשאפט.
אין יאר 1999 — כ׳האב שוין דעמאלט רעדאגירט דעם יידישן „פארווערטס‟ אין ניו־יארק — איז אין דער אסאציאציע, וואס איז געשטאנען אין שפיץ פון אלע דריי „פארווערטסן‟ — יידישן, ענגלישן און רוסישן, — אויפגעקומען די פראגע פון אויסגעפונען א נייעם רעדאקטאר פאר דער רוסישער אויסגאבע. דער גרינדער און רעדאקטאר פונעם רוסישן „פארווערטס‟ וועלוול יעדידאוויטש איז געווען א מענטש אין די יארן. ס׳איז אים שוין שווער געווען אנצופירן מיט דער צייטונג, אבער פארלאזן זיך אויף דער אסאציאציע האט ער נישט געוואלט; צו פיל כוח און געטריישאפט האט ער דער צייטונג אפגעגעבן, כדי לאזן זי אויף הפקר.
כ׳געדענק, ווי מ׳האט מיך פארבעטן אויף א זיצונג פון דער „פארווערטס‟־אסאציאציע, ווו ס׳איז ארומגערעדט געווארן אט די גורלדיקע פראגע — ווער קאן איבערנעמען די צייטונג? צווישן די עטלעכע קאנדידאטן, איז געשטאנען אויך דער נאמען פון לעאניד שקאלניק. איך האב זיין קאנדידאטור נאך פריער פארגעלייגט יעדידאוויטשן. מיין מיינונג, פאר וואס דווקא שקאלניק, האב איך אויף אט דער זיצונג באשטעטיקט און באגרינדעט.
אינעם זעלבן יאר איז ליאניע מיט זיין פרוי און צוויי זין געקומען קיין ניו־יארק. אזוי האט זיך אנגעהויבן דער „פארווערטס‟־פעריאד אין זיין רעדאקטארישער טעטיקייט. אויך אין ניו־יארק, ווי פריער אין ישראל, האט שקאלניק צעווארפן זיין זשורנאליסטישע נעץ זייער ברייט און טיף. די אמעריקאנער לייענערשאפט אויף רוסיש האט גיך דערשמעקט, אז דעם „פארווערטס‟ קאן מען גלייבן; ס׳איז נישט קיין קאניוקטור־צייטונג, ווי די אנדערע אימיגראנטישע רוסישע אויסגאבעס אין ניו־יארק, וואס פירן אויס „די ליניע‟ פון זייערע באלעבאטים
דערצו האט שקאלניק פארבעטן אנגעזעענע פערזענלעכקייטן פון דער אזוי גערופענער „רוסישער אימיגראציע‟ צו פובליקירן אויף די שפאלטן פון „פארווערטס‟ זייערע פובליציסטישע ארטיקלען און קינסטלערישע ווערק. די רשימה מחברים און וויכטיקע פערזענלעכקייטן פון פארשיידענע צייטן — סיי בעת זיין פראפעסיאנעלער און סיי געזעלשאפטלעכער ארבעט — האט זיך צעוואקסן.
די אקטועלקייט פון טעמעס, אויפגעהויבן אין דער צייטונג, די פרינציפיעלע פאזיציע פון דער רעדאקציע מכוח פאליטישע אספעקטן בכלל און דער פאליטיק פון רוסלאנד בפרט; די שטענדיקע סיכסוכים צווישן די לאקאלע יידישע ארגאניזאציעס און די קריטישע אפשאצונגען מצד דער רעדאקציע, ווי אויך אנדערע לעבנס־וויכטיקע פראגעס פונעם אימיגראנטישן קיום, האבן אוודאי אויפגערייצט א געוויסן טייל פון דער ניו־יארקער רוסישער געזעלשאפט.
די „פארווערטס‟־אסאציאציע, וואס איז מערסטן באשטאנען פון לינק־געשטימטע אמעריקאנער יידן, האבן די פראבלעמען פון רוסישע אימיגראנטן ווייניק אינטערעסירט. זיי האבן זיי פשוט נישט פארשטאנען און זיך נישט געוואלט אריינלאזן אין זייערע סיכסוכים. דעריבער האבן די רכילות־בריוו און מסירות אויפן רוסישן „פארווערטס‟ בכלל און אויפן רעדאקטאר בפרט אנגעהויבן די אסאציאציע דענעוורירן.
די פארהאנדלונגען מיט די פאטענציעלע קונים האבן זיך געפירט בשתיקה. סוף־כל־סוף, איז דאס געשעפטל דורכגעפירט געווארן. פאראדאקסאל און מיאוס זעט אויס דער פאקט, אז די „פארווערטס‟־אסאציאציע האט פארקויפט די צייטונג דווקא די מענטשן, וואס דער רוסישער „פארווערטס‟ האט דעמאסקירט זייער קארומפירטע טעטיקייט; טאקע זיי האבן אויף אלע אופנים געזוכט וועגן אונטעררייסן די ארבעט פון דער צייטונג.
לעאניד מיטן זון יונתן
אבער נאך פריער איז מיר אויסגעקומען נישט איין מאל הערן פון ליאניען, אז ער וויל זיך אומקערן קיין ירושלים. די אלע יארן אין אמעריקע האט ער מיט זיין פרוי עלען געוווינט ווי אויף א טראנזיט־סטאנציע. ער האט אפילו כמעט גארנישט ניט געטאן, כדי אויסצופארטיקן זיך א „גרינע קארטע‟. באדויערט פון זיין פארלאזן אמעריקע האבן קודם־כל די מענטשן, וואס ער האט זיי אריינגעצויגן אין דעם לעבעדיקן רעשיקן ווירבל פון פראפעסיאנעלער זשורנאיסטיק, זיינע פריינד און טויזנטער לייענער…
גאר אין גיכן האב איך זיך דערוווסט, אז ליאניע הייבט אן ארויסלאזן אן עלעקטראנישע צייטונג „מיר זיינען דא‟. די ווערטער פון הירש גליקס „פארטיזאנער הימען‟ האט א קלונג געטאן ווי אן ארויסרוף יענע פארשוינען, וואס האבן געמיינט, אז מיטן פארקויפן דעם „פארווערטס‟ און אים איבערגעבן אין אנדערע הענט, איז מען פטור געווארן סיי פון שקאלניקן און סיי פון זיינע נאכגייער און אנהענגער.
איצט האט די נייע אויסגאבע דערמעגלעכט ליאניען צעווארפן די עלעקטראנישע נעץ איבער אלע אימיגראנטישע לענדער, ווו מע לייענט נאך א רוסיש ווארט. איין קלייניקייט — דער גאנצער רעדאקציע־שטאט איז באשטאנען פון איין און איינציקן מענטשן, און דער רעדאקציע־טיש האט זיך געפונען אויפן באלקאן פון שקאלניקס ירושלימער דירה.
זינט זיין עלע ע״ש איז פלוצעם געשטארבן, איז „מיר זיינען דא‟ געווארן זיין נחמה. כדי צו שאפן אן אייגענעם ווינקל אין דער ווירטועלער וועלט, האט ער אפגעגעבן זיין לאנג־יאריקע דערפארונג, זיין רעדאקטארישן בארוף, זיין פרייד און לייד, זיין לעצט ביסל געזונט. ער האט אהין, אין דער ווירטועלער וועלט, אריבערגעטראגן טויזנטער און טויזנטער געדרוקטע מאטעריאלן און בילדער; אריבערגעפעקלט אן אוצר פון מענטשלעכע מחשבות און איבערלעבענישן; א שטיק יידישע געשיכטע פון מיט־20סטן יארהונדערט ביזן לעצטן טאג פון זיין לעבן, דעם 21סטן יוני 2019. איצט שטייט ער בראש פון זיין רעדאקטארישן ווירטועלן עזבון.
א דאנק דיר, ליאניע, וואס א שטיק פון מיין לעבנס־וועג האב איך געהערט דיין „בערעלע‟ און זיך געפילט א קינד!
*
יעלענא סאראשעווסקאיא, רעדאקטארין פון „ביראבידזשאנער שטערן‟
לעאניד שקאלניקן האב איך געקענט הינטעראויגיק, אזוי צו זאגן, זינט כ׳בין געקומען ארבעטן אין „ביראבידזשאנער שטערן‟. ביי אונדז אין דער רעדאקציע גייען ארום א סך לעגענדעס וועגן די אמאליקע מיטארבעטערס פון דער צייטונג, אבער שקאלניק גופא איז א לעגענדארע פיגור פאר זיך. ער האט זיך געפונען אויף אזא הייך, וואס צוצוקומעם צו איר איז געווען אוממעגלעך.
ווי ס׳האט זיך אבער ארויסגעוויזן, האט די דאזיקע הייך נישט געשטערט אים זיך צו באקענען מיט מענטשן פון פארשיידענער עלטער, וואס וווינען אין פארשיידענע לענדער און טראכטן אנדערש ווי ער טראכט. ער האט געהאט א זעלטענעם טאלאנט פון פארחברן זיך און מיטפילן א צווייטן. שוין אפגערעדט, וועגן דער צייטונג „ביראבידזשאנער שטערן‟.
דער „שטערן‟ פון שקאלניקס עפאכע איז א באזונדער קאפיטל. א באזונדערע דערשיינונג, וואס שטייט נאך פאר צו באשרייבן, בתוכם מיט די זעלטענע מחברים, וועלכע האבן מיט דער צייטונג מיטגעארבעט. כ׳קאן זיך אפילו נישט פארשטעלן, וויפל מענטשן ער האט געקענט, און וויפל מענטשן האבן אים געקענט. כ׳מיין, א האלבע וועלט.
א צייטונגס־מענטש — איז א באזונדערער בארוף, א באזונדערער כאראקטער און, אין א געוויסן מאמענט, ווערט עס א באזונדערע קרענק. לעבן אן זיין צייטונג האט שקאלניק נישט געקאנט…
די רעדאקציע פון „ביראבידזשאנער שטערן‟ דריקט אויס איר מיטגעפיל די קינדער פון לעאניד שקאלניקן, זיינע קרובים, פריינד און נאענטע מענטשן.
*
סערגא בענגעלסדארף, פיאניסט, מוזיקאלאג, זשורנאליסט
בלויז עטלעכע טעג זיינען אדורך, אז ליאניע איז ניט מיט אונדז, אבער אויף זיין עלעקטראנישער צייטונג „מיר זיינען דא‟, וואס ער האט געגרינדעט און ארויסגעלאזט די לעצטע 14 יאר, האבן די לייענער איבערגעלאזט אן א שיעור דערמאנונגען, אפשאצונגען, ווארעמע ווערטער אין זיין אנדענק, אז ס׳איז שווער עפעס צו דעם אלעמען צוגעבן. פון דעסטוועגן, וועל איך פרווון צו זאגן עטלעכע ווערטער מכוח דעם אנהייב פון זיין שאפערישן וועג.
קיין ביראבידזשאן איז ער געקומען נאך א קינד. דארט איז ער געוואקסן און דארט אנגעשריבן זיינע ערשטע לידער. א געוויסע ראלע אין זיין יידישער דערציונג און שאפערישקייט האט געשפילט מיין מאמע, די יידישע דיכטערין ליובע וואסערמאן. ליאניע האט זי שטענדיק געהאלטן פאר זיין וועגווייזער אין דער יידישער ליטעראטור בכלל און אין פאעזיע בפרט. ער האט געבראכט איר צו ווייזן זיינע ערשטע יידישע לידער, און די מאמע האט זיי מיט א באזונדערן טאקט רעדאקטירט; פון איר האט ער זיך דערוווסט וועגן דעם פארמלחמהדיקן ביראבידזשאן, וועגן אירע פריינד־פאעטן, וואס דער טאלאנטירטסטער צווישן זיי איז געווען עמנואל קאזאקעוויטש. די אלע שמועסן מיט אים האט ליאניע געבעטן, אז די מאמען זאל פירן אויף יידיש.
כ׳געדענק, ווי נאכן טויט פון מיין טאטן, דעם יידישן אקטיאר משה בענגעלסדארף, האב איך איבערגעפירט מיין קראנקע מאמע קיין קעשענעוו, ווו כ׳האב געוווינט און געארבעט. ליאניע, שוין זייענדיק דעמאלט דער הויפט־רעדאקטאר פון „ביראבידזשאנער שטערן‟, האט מיר פארגעלייגט ארויסצוהעלפן צו ברענגען די מאמע פון ביראבידזשאן אויפן פליפעלד פון דער שטאט כאבאראווסק, בסך־הכל 180 קילאמענטער. פאר מיר איז עס באמת געווען א גרויסע הילף.
אין יאר 1987, נאך דער מאמעס טויט, האט ליאניע צונויפגעשטעלט און ארויסגעלאזט אויף רוסיש דער מאמעס לידער־זאמלונג מיט זיין פארווארט. אויך מיט זיין פארווארט, אבער שוין אויף יידיש, האט ליאניע מיט צוויי יאר צוריק איניציירט מע זאל ארויסלאזן דא אין ישראל, דער מאמעס לידער־זאמלונג „ביים ים און ביים טייך‟…
אדיע, מיין ליבער מענטש! עס גלייבט זיך נישט, אז כ׳וועל מער נישט הערן דיין נידעריקע בארכאט־שטים מיט א שטענדיקער פראגע: „נו, וואס הערט זיך?‟
*
איתן פינקעלשטיין, שרייבער, זשורנאליסט, איבערזעצער
מאדנע זאכן טרעפן זיך אין לעבן: כ׳האב לאנגע יארן מיטגעארבעט מיט לעאניד שקאלניקן אין דער צייטונג „פארווערטס‟, אבער פערזענלעך זיך מיט אים קיין מאל נישט געטראפן. ווי דער אייראפעישער קארעספאנדענט פון דער צייטונג, האב איך אנגעשריבן הונדערטער ארטיקלען, וואס כמעט יעדן ארטיקל האב איך פריער ארומגערעדט מיטן רעדאקטאר.
ביים אנהייב פלעגן אונדזערע טעלעפאן־שמועסן פארקומען גענוג שארף, אבער מיט דער צייט זיינען די סיכסוכים פאמעלעך אויסגעלאשן געווארן, מיר האבן בעסער פארשטאנען איינער דעם אנדערן, ווייל דאס פארשטענדעניש האט זיך געהאלטן אויפן יסוד פון די געשעענישן, וועלכע זיינען פארגעקומען דעמאלט אינעם לעבן פון יידן; אויף די צילן און אויפגאבעס פון אונדזער דור. מיר האבן ביידע זיך געפרעגט: וואס דארף מען טאן מיט אונדזער נעכטן, און ווי אזוי זיך אויסלערנען צו קוקן אפטימיסטיש אויף אונדזער מארגן? סוף־כל־סוף, האבן מיר זיך ווי פאראייגנט איינער מיטן אנדערן.
כ׳האב פארט געהאפט, אז אונדזערע לעבנס־וועגן וועלן זיך אמאל צונויפקומען. נישט באשערט געווען. עס זיינען געבליבן נאר גוטע דערמאנונגען וועגן דעם וווילן מענטש, וואס איז געווען אן א שיעור געטריי דער יידישער זשורנאליסטיק.


Share this:TwitterFacebookPrintLike this:Like Loading...

Related
 


Tagged: fasadjewsYiddish 
Post navigation


Previous Post
אזיאטישער טאגבוך (סוף) 

Next Post
לאפסוס־קאקטוס — 23 



