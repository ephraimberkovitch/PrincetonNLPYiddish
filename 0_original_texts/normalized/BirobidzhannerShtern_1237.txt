
 
 מיכאל פעלזענבאום 
 מיכאל פעלזענבאום איז געבוירן געווארן אין 1951סטן יאר אין וואסילקאוו, אוקראינע. אויפגעוואקסן אין א יידיש שטעטל פלארעשט, בעסאראביע. געוווינט און געארבעט אין רוסלאנד, רומעניע, דייטשלאנד, פראנקרייך און שווייץ. 
 עולה געווען אין 1991. 
 מיכאל פעלזענמאום איז דער מחבר פון 21 ביכער אויף יידיש, – פאעזיע, פראזע און דראמאטורגיע, וועלכע זיינען איבערגעזעצט געווארן אויף בערך צוואנציק שפראכן. 
 
 
 די פּרשה פֿון דער לעצטער וואָך – חיי שרה, שרהס לעבן – פֿאָדערט פֿון אַלע מענטשן, לכּל־הפּחות פֿון די מענער, וועלכע האַלטן זיך פֿאַר מענער, איבערצוקלערן די אייגענע ווי אויך אַלגעמיינע באַציִונג צו די פֿרויען, און אין דער ערשטער ריי – דעם באַזונדערן מעמד פֿון אַ פֿרוי – אַ באָבע, אַ מאַמע, אַ ווײַב, שוועסטער, טאָכטער, חבֿרטע, שכנע און פּשוט אַ צופֿעליקע פֿאַרבײַגייערין… 
 די מענטשן, וועלכע זײַנען געבוירן געוואָרן אין יענע צײַטן, ווען דאָס וואָרט «פֿרוי» פֿלעגט מען אַרויסרעדן מיט התלהבֿות און אַ גרויסן הערצלעכן כּבֿוד, פֿאַרשטייען, אַז נישט אַלץ, וואָס איז מאָדערן, איז טאַקע אומבאַדינגט גוט. וועגן די אינטעלעקטואַלן און קינסטלער דאַרף מען פֿירן אַ באַזונדערן געשפּרעך, ווײַל בײַ זיי איז אין משך פֿון טויזנטער יאָרן דאָס געשטאַלט פֿון אַ פֿרוי געווען פּשוט פֿאַרגעטערט און פֿאַרגליכן צו דער אוניווערסאַלער שיינקייט און ליבע. אָבער געווען איז דאָס מיט יאָרן צוריק, ניט בײַ די לעצטע דורות, און טאַקע נאָך פֿאַר דער אַזוי גערופֿענער סעקסועלער רעוואָלוציע, און אויך די פֿרויען, אַזוי זעט עס אויס, האָבן זיך פֿריִער געהאַלטן בײַ אַ כּלל – צנועות איז אַ מעלה און אַ לײַטישער מענטש בכלל און אַ צניעותדיקע פֿרוי ביפֿרט רעדט נישט וועגן די שלאָפֿצימער־סודות. 
 מילא, נײַע צײַטן נײַע לײַטן, און כאָטש די פֿרויען און די מענער זײַנען געבליבן דער זעלבער ביאָלאָגישער מין, אָבער דאָס וואָס איז פֿריִער געווען אַ טאַבו, איז הײַנט געוואָרן אַ מין מאַזאָכיסטישע עפֿנטלעכע פּסיכאָאַנאַליסטישע טעראַפּיע, – מענער און פֿרויען פֿון כּלערליי עלטערן, באַזונדער אין אַזוי גערופֿענער פֿרײַער וועלט, לויפֿן צום מיקראָפֿאָן און פֿאַרמעסטן זיך אין אַנטדעקן די סודות וועגן זייערע פּערזענלעכע איבערלעבונגען אויפֿן געביט פֿון די סעקסועלע און כּאילו סעקסועלע איבערלעבונגען און באַלעסטיקונגען. געפֿעלן געפֿעלט עס מיר נישט, – נישט אויב דאָס, וואָס די געזעלשעפֿטלעכע טוער דערציילן איז אמת, און אויך ניט אויב דאָס איז ניט־אמת, נאָר אַ מין ביליגע מאַזאָכיסטיש־עקסגעביציאָניסטישע זעלבסט־רעקלאַמע און אַזאַ מין «אַ רחמנות אויף זיך אַליין». עס איז ניטאָ קיין ספֿק, אַז יעדער פֿאַרברעכערישער פֿאַל מוז באַשטראָפֿט ווערן, און טאַקע לטובֿת דער יושרדיקייט עקזעסטירן – די פּאָליציי, געריכט און תּפֿיסות. אָבער כ׳בין ניט זיכער, אַז ראַדיאָ, צײַטונגען און טעלעוויזיע זײַנען אַ פּאַסיקע בינע פֿאַר באַהאַנדלען די געשעענישן, וועלכע, אויב דאָס איז אמת, זײַנען פֿאָרגעקומען מיט גוטע פֿופֿציק יאָר צוריק, און ווען דער, אין גענדזן־פֿיסלעך «באַשולדיקטער», איז שוין פֿון לאַנג אויף יענער וועלט. וווּ איז דער שכל צו שטעלן אַ טויטן צום מישפּט?… אַפֿילו ווען ער, דער געשטאָרבענער, איז געווען יאָ שולדיק מיט אַריבער פֿופֿציק יאָר צוריק, מיט וואָס זאָל ער קאָמפּענסירן זײַן פֿאַרברעכערישן חטא?… מיט אַ שטיקל תּכריכים?… אַ ביטערע מעשה, ס׳פֿאַרשטייט זיך, אין מײַנע אויגן, זײַנען די אַלע לויפֿענישן צו די מיקראָפֿאָנען, באַזונדער ווען די גאָר עלטערע מענטשן לאָזן זיך פֿאַרפֿירן און אַרײַנציִען אין די שמוציקע פּאָליטישע שפּילן פֿאַר די וואַלן און בעת די וואַלן. ס׳איז פּשוט אַ רחמנות אויף די נאַיִווע עלטערע־לײַט. די גמרא זאָגט דאָך, – די פּראָסטאַקעס, וואָס עלטער ווערן זיי אַלץ מער וואַקסט זייער נאַרישקייט, און פֿאַרקערט, – די חכמים, וואָס עלטער ווערן זיי, אַלץ מער וואַקסט זייער קלוגשאַפֿט. און אַ ביסל שכל, מײַנע דאַמען און הערן, אַזוי מיין איך, האָט נאָך קיינעם ניט געשאַטן… 
 * * * 
 איך מיין, אַז דאָס איז נישט קיין צופֿעליקייט, אַז דער סאַמע רירעוודיקער מדרש, אַ לעגענדע וועגן דער מוטער שרה געפֿינט זיך אינעם «ספֿר הישר», דאָס בוך פֿון גערעכטיקייט, אָדער אָרנטלעכקייט, און די גאָר אַלטע דערציילונג איז אַזוי היימיש און וואַרעם, אַז הויך הײַנט קלינגט זי זייער אַקטועל און טיף ייִדישלעך. און אָט איז די דערציילונג: 
 ווען דער ניט־גוטער האָט דערזען, אַז אַבֿרהם־אָבֿינו קערט זיך אום אַהיים מיט זײַן זון יצחקן, נאָך דער עקדה, האָט ער זיך פֿאַרשטעלט פֿאַר אַן אַלטן מאַן און איז אַוועק צו שרהן און איר געזאָגט: אָ, שּׂרה, דו, אומגליקלעכע מאַמע. האָסטו נאָך נישט געהערט וואָס האָט געטראָפֿן מיט דײַן זון יצחק? דײַן מאַן אַבֿרהם האָט אים אַוועקגעפֿירט צו אַן עקדה. און דער יונג האָט געשריִען, אַז דער טאַטע זאָל אויף אים רחמנות האָבן, נאָר אַבֿרהם האָט זיך ניט צוגעהערט צו זײַנע געשרייען און אים געשאָכטן. 
 ווען שרה האָט דאָס דערהערט, האָט זי באַשאָטן איר קאָפּ מיט אַש, זיך געוואָרפֿן אויף דער ערד און געשריִען און געוויינט: 
 אָ, יצחק, מײַן זון, מײַן טײַער קינד! וואָס טויג מיר מײַן לעבן אָן דיר?… איך האָב דיך געבוירן און אויפֿגעצויגן און דו ביסט בײַ מיר געווען טײַערער פֿון מײַן לעבן, און איצט… 
 און שרה האָט אײַנגעגראָבן איר קאָפּ אין שויס פֿון איינער פֿון אירע דינסטן, וועלכע האָט געוואָלט זי טרייסטן, און איז שטיל געבליבן ווי אַ שטיין… אָבער דאָס האַרץ פֿון אַ מאַמע האָט זי אויפֿגעהויבן פֿון דער ערד און שרה האָט זיך געלאָזט גיין קיין חבֿרון און אַלע פֿאַרבײַגייער אויפֿן וועג האָט זי אויסגעפֿרעגט וועגן איר זון יצחקן, אָבער די מענטשן האָבן נישט געוווּסט וואָס איז געטראָפֿן מיט אים. און זי איז געקומען מיט איר סוויטע קיין קרית־אַרבע און דאָרט האָט זי זיך אַוועקגעזעצט, ווײַל זי האָט מער קיין כּוח נישט געהאַט צו גיין, און געבעטן פֿון אירע מענטשן, אַז זיי זאָלן גיין זוכן אַבֿרהמען און יצחקן. און די מענטשן זײַנען אַוועק זוכן אָבער האָבן נישט געפֿונען. ווען דער ניט־גוטער האָט דערזען שרהס שרעקלעכע לײַדן און דערהערט איר ביטער געוויין, האָט ער אויפֿגעציטערט און אויפֿס גיך זיך פֿאַרשטעלט און אויסגעזען פּונקט ווי יצחק. ווען שרה האָט פּלוצעם דערזען דאָס פּנים פֿון איר איינציקן זון, האָט זי זיך אַזוי שטאַרק דערפֿרייט, אַז פֿון שּׂימחה און אויפֿרעגונג איז איר די נשמה אויסגעגאַנגען און זי איז נסתּלק געווען פֿון דער וועלט. 
 אָט אַזאַ אַלטע־אַלטע לעגענדע, נאָר ווי אַקטועל זײַנען די באַמיִונגען פֿונעם ניט־גוטן צו פֿאַרביטערן דאָס לעבן פֿון ייִדן, אַ מאָל מיט אַ ליגן, אַ מאָל מיט אויסגעטראַכטע פּליאָטקעס, אָבער מיר גלייבן, אַז נאָך לאַנגע־לאַנגע טויזנטער יאָרן וועלן אונדזערע מאַמעס, טעכטער און שוועסטער באַגריסן יעדע נײַע וואָך מיט אַ לעבעדיקער טראַדיציאָנעלער ייִדישער באַגריסונג, – גאָט פֿון אָבֿרהם און פֿון יצחק און יאַנקעוו… 
 
 * * * 
 
 אַ ביסל ייִדישע פּליאָטקעס 
 &nbsp; 
 לינגוויסטיק איז אַ קאַפּריזנע דאַמע, און די ייִדישע לינגוויסטיק – באַזונדער. ס׳איז דען אַ חידוש, ווען איר האָט צו טאָן מיט אײַנפֿלוסן פֿון דער גערמאַנישער, סעמיטישער, סלאַווישער, ראָמאַנישער און טיורקישער שפּראַכגרופּעס? און צוזאַמען מיט די פֿרעמדע ווערטער דרינגען אַרײַן אין דער שפּראַך אויך די עלעמענטן פֿון אַן אַנדער קולטור. איר געדענקט, מסתּמא, דעם אַלטן ייִדישן אַנעקדאָט וועגן אַ רבי, וועלכער דערקלערט זײַנע תּלמידים ווי מאָדנע איז די רוסישע שפּראַך, – «גיט אַ קוק, קינדער, ווי פֿאַרדרייט איז די גוייִשע שפּראַך. למשל, «נאַסטיע» [1] איז אַ נאָמען פֿון אַ שיקסע, און «ניע [2] ־נאַסטיע» איז אַ שלעכטער וועטער». 
 אָט דער אָ «ניט» אָדער «אומ־» [3] אויף ייִדיש, האָט מיך זייער דערפֿרייט, ווען איך האָב זיך גענומען איבערלייענען די מדרש־מעשׂהלעך פֿונעם ספֿר «בראשית רבה», און באַזונדער דאָס מעשׂהלע «די באַשאַפֿונג פֿון חווה», ווײַל הײַנט וועל איך לויבן די פֿרויען. אינטערעסאַנט אין דעם מעשׂהלע איז די שיטה, דער צוגאַנגן פֿון אייבערשטן בײַם אויסקלײַבן דעם טייל פֿון אָדמס קערפּער, פֿון וועלכן ער זאָל באַשאַפֿן די פֿרוי. 
 און דער אייבערשטער האָט געזאָגט: «איך וועל זי ניט באַשאַפֿן פֿון זײַן קאָפּ, כּדי זי זאָל זיך ניט האַלטן גרויס.» איר האָט שוין דערפֿילט, מײַנע טײַערע דאַמען און הערן, אַ מין מאָדנעם צוגאַנג. דער אייבערשטער גרייט זיך צום באַשאַפֿן־פּראָצעס, נאָר ער הייבט אָן מיט אַ פֿאָרזיכטיקן «ניט באַשאַפֿן». דער אייבערשטער הייבט אָן פֿון אָדמס קאָפּ און גייט ווײַטער, – «כ׳וועל זי באַשאַפֿן ניט פֿונעם אויג, זי זאָל ניט זײַן נײַגעריק אַלץ צו זען, און ניט פֿון אָדמס אויער, זי זאָל ניט זײַן צו נײַגעריק אַלץ אונטערהערן, און ניט פֿון זײַן מויל, זי זאָל ניט זײַן קיין פּלאַפּלערקע, און ניט פֿון זײַן האַרץ, זי זאָל ניט זײַן אַן אייפֿערזיכטיקע, און ניט פֿון זײַן האַנט און ניט פֿון זײַן פֿוס, זי זאָל ניט זײַן קיין שלעפּערקע און אַן אַרומלויפֿערקע. און שוין איבעררעכנדיק אַלע אָפֿענע טיילן פֿון אָדמס קערפּער, פֿאַלט דער אייבערשטער אויף אַ געדאַנק צו באַשאַפֿן חווה פֿון אַ באַהאַלטענעם אָרט אין אָדמס קערפּער, אַזאַ אָרט, וואָס איז צוגעדעקט אַפֿילו ווען ער שטייט אַ נאַקעטער, דהײַנו, – פֿון אַ ריפּ, אַז די פֿרוי זאָל זײַן אַ באַשיידענע און אַ צניעותדיקע». 
 און איך פֿרעג אײַך, מײַנע דאַמען און הערן – נו, ס׳האָט געהאָלפֿן? איך מיין דעם אייבערשטנס שיטה. אוודאַי געהאָלפֿן, ווי אַ טויטן באַנקעס. דעריבער, מיין איך, צו אָט דעם־אָ קאַפּויערדיקער באַשאַפֿן־שיטה איז מער פּאַסיק אַ לינגוויסטישער צוגאַנג און ניט דער פֿילאָסאָפֿישער מיט זײַן פֿאָרזיכטיקן «ניט». אָט, גיט אַ קוק. אין ייִדיש עס זײַנען דאָ צוויי ווערטער, וועלכע פֿאָנעטיש קלינגען כּמעט אידענטיש, – די מערצאָל פֿון אַ ריפּ – ריפּן, און דער ווערב ריפּען, ווי אויך זײַן רעפֿלעקסיווע פֿאָרעם «ריפּען זיך», אויף לײַטיש ייִדיש – באַוועגן זיך, שווינדלען. אויף אַזאַ אופֿן, מיין איך, האָט דער אייבערשטער מרמז געווען חווהן – אַזוי ווי דו ביסט אַ ריפּנפֿרוי, זיץ זיך שטילערהייט וווּ דו זיצסט און ריפּע זיך ניט. אין די באַציִונגען מאַן־פֿרוי אַלץ איז קלאָר, אַפֿילו ווען די סיטואַציע איז אַ פֿאַרפּלאָנטערטע, מע וועט זיך שוין גיבן אַן עצה. איצט, מײַנע דאַמען און הערן, בין איך כּמעט זיכער, אַז ניט נאָר די ייִדישע לינגוויסטיק איז אַ קאַפּריזנע דאַמע, נאָר אויך דאָס ייִדישע לעבן איז ניט פֿון די פֿאָרויסזעענדיקע זאַכן. מילא, אַבי מיר קענען זיך פֿאַרלאָזן אויף די ייִדישע טעכטער, ווײַבער און מאַמעס, כאָטש גיי ווייס וואָס האָט דער אייבערשטער געהאַט אין זינען, ווען ער האָט באַשלאָסן צו באַשאַפֿן אַ פֿרוי לויט אַזאַ קאָקעטישער «ניט»־שיטה. אַזוי צי אַנדערש, נאָר ווי גוט וואָלט געווען, ווען די מענער וואָלטן געזעסן און זיך ניט געריפּעט, און אַ פֿרוי וואָלט ממשיך געווען צו זײַן די פֿעסטע ריפּנשוץ פֿון דער ייִדישוועלט. 
 
 מיכאל פעלזענבאום 
 [1] נאַסטיע — פֿאַרקירצט פֿון אַנאַסטאַסיע 
 [2] ניע — אַ נעגאַציע־פּרעפֿיקס אין אַ סך סלאַווישע שפּראַכן. באַדײַט – ניין, ניט, אומ־… 
 [3] צום בײַשפּיל, — מעגלעך און אוממעגלעך, ניט מעגלעך 
 