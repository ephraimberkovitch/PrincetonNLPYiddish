 אנהייב אקטאבער 1948 האט די מאסקווער צייטונג „אייניקייט‟ אנאנסירט: „אינעם פארלאג, ׳דער עמעס׳, איז ערשט דערשינען דער בוך ‚פארטיזאנסקאיא דרוזשבא׳ (פארטיזאנער פריינדשאפט) - א זאמלונג דאקומענטאלע מאטעריאלן און פארצייכענונגען וועגן דעם העלדישן פארטיזאנישן קאמף קעגן די דייטשיש־פאשיסטישע אקופאנטן; וועגן דער גרויסער פעלקער־פריינדשאפט, וואס איז [פארשטארקט געווארן] אין שלאכט, וועגן די העראישע אויפטוען פון פארטיזאנער־יידן. דער בוך באשטייט דער עיקר פון די מאטעריאלן, וואס עס האט א לאנגע צייט געזאמלט דער יידישער אנטי–פאשיסטישער קאמיטעט אין [ראטן־פארבאנד].‟ 
 דער טיראזש פונעם בוך איז געווען א וואגיקער: 25 טויזנט עקזעמפלארן. ס׳איז מסתמא געווען פון די סאמע לעצטע פובליקאציעס פונעם פארלאג „דער עמעס‟, וואס מע האט געשלאסן סוף נאוועמבער 1948. כמעט דער גאנצער טיראזש פונעם דאזיקן בוך איז צעשטערט געווארן, און בלויז א פאר עקזעמפלארן האבן זיך אפגעהיט אין די צענטראלע סאוועטישע ביבליאטעקן. 
 דווקא פון דער מאסקווער לענין־ביבליאטעק האט דער ישראלדיקער זשורנאליסט בנימין וועסט באקומען א מיקראפילם פונעם דאזיקן בוך אין 1963, און אין 1968 האט ער ארויסגעגעבן א העברעישע איבערזעצונג דערפון. אויפן סמך פון דער דאזיקער אויסגאבע האט דער אמעריקאנער פארשער דזשעק נוסאן (נוסיע־יעקב) פארטער צוגעגרייט אין 1982 א פארגרעסערטע ענגלישע פובליקאציע אין צוויי בענד, „יידישע פארטיזאנער אינעם סאוועטן–פארבאנד בעת דער צווייטער וועלט–מלחמה‟. 
 איצט איז דאס דאזיקע בוך ארויס אין א נייער, נאך מער דערגאנצטער, אויפלאגע . 
 פארטער איז געבוירן געווארן אין דער שטאט ראוונע, וואלינער געגנט פון אוקראינע, אין 1944, באלד נאך דער באפרייונג פון דער שטאט דורך דער רויטער ארמיי. ביידע עלטערן זיינע זיינען געווען פארטיזאנער, און א היפשער טייל פון זיין בוך באשטייט פון זכרונות וועגן דעם פארטיזאנישן קאמף אין וואלין און פאלעסיע. 
 דער יידישער אנטי־פאשיסטישער קאמיטעט האט זיך גענומען צוגרייטן א בוך וועגן יידישע פארטיזאנער בעת דער מלחמה. די צייטונג „אייניקייט‟ האט כסדר געדרוקט רעפארטאזשן און פארצייכענונגען וועגן העלדישע אויפטוען פון יידישע פארטיזאנער. בסך–הכל זיינען ארויס העכער ווי איין הונדערט ארטיקלען אזוינע. סוף 1945 האט דער קאמיטעט ארויסגעשיקט בקשות צו אנגעזעענע סאוועטישע קאמאנדירן פון פארטיזאנישע גרופעס צו שיקן מאטעריאל וועגן יידישע קעמפער אין זייערע אפטיילן. 
 אין 1946 האט דער קאמיטעט געשלאסן אן אפמאך מיטן שרייבער שמואל פערסאוו, ער זאל צוגרייטן מאטעריאלן פאר א בוך וועגן סאוועטישע יידן–פארטיזאנער צווישן 1941 און 1945. פערסאוו איז געווען א מומחה אויף מיליטערישע ענינים. ער האט געשריבן וועגן יידן אין דער רויטער ארמיי נאך פאר דער מלחמה. אין 1944 איז אין מאסקווע ארויס זיין בוך „דיין נאמען איז פאלק, פארצייכענונגען וועגן יידן־פארטיזאנער‟, וואס איז טיילווייז אריין אין פארטערס ענגלישער אויסגאבע. פערסאוו האט געשילדערט די העלדישע מעשים פון פשוטע יידן, וואס האבן זיך נוקם געווען פארן טויט פון זייערע נאענטע און געליבטע. 
 דער דאזיקער פראיעקט איז געווען וויכטיק צוליב צוויי סיבות. דאס איז געווען א טייל פון דער סאוועטישער פראפאגאנדע פאר אויסלאנד, און איינצייטיק איז דאס געווען א מיטל צו באקעמפן די אנטיסעמיטישע רכילות ביי דער סאוועטישער באפעלקערונג, אז יידן האבן כלומרשט ניט געקעמפט אין דער מלחמה. דערצו נאך זיינען די מעשיות וועגן העלדישע אויפטוען פון יידן־פארטיזאנער געווען א פארכאפנדיקע לעקטור. 
 אין זיין הקדמה מאכט פארטער א קורצן איבערזיכט פון דער געשיכטע פונעם פארטיזאנישן קאמף אויף די אקופירטע סאוועטישע שטחים צווישן 1941 און 1944. לכתחילה איז דער דאזיקער קאמף געווען כאאטיש און ניט ארגאניזירט. דער גורל פון יידן, וואס האבן געפרוווט אנטלויפן פון געטאס צו די פארטיזאנער, איז אפט געווען א טרויעריקער. חוץ דעם געוויינטלעכן אנטיסעמיטיזם זיינען דערצו געווען אנדערע, פראגמאטישע סיבות. יידן האבן ניט געהאט קיין געווער, צומאל זיינען זיי געקומען מיט גאנצע משפחות, און זיי זיינען ניט געווען צוגעוווינט צו די שווערע באדינגונגען פון לעבן אין וואלד. 
 בלויז יענע יידישע רויטארמייער, וואס האבן געהאט א גוטן מזל צו אנטלויפן פון דער דייטשישער געפאנגענשאפט, האבן געהאט א בעסערן שאנס מיט די פארטיזאנער. ערשט ביים סוף פון 1942 האט די צענטראלע קאמאנדירשאפט אין מאסקווע געשטעלט די פארטיזאנער אונטער זייער קאנטראל. צו יענער צייט, באמערקט פארטער, זיינען שוין דאס רוב יידישע תושבים געהאט אומגעקומען. סך־חכל האבן זיך בערך 25 טויזנט יידן באטייליקט אין דעם פארטיזאנישן קאמף אויף דער סאוועטישער טעריטאריע. 
 די מאטעריאלן אין פארטערס בוך זיינען פארשיידנמיניק און שטאמען פון פארשיידענע מקורים. די סאוועטישע טעקסטן פון סוף–1940ער טראגן א שטארקן פראפאגאנדיסטישן טעם. זיי באזירן זיך אויף רעאלע פאקטן, אבער זיי זיינען ניט אין גאנץ פארלאזלעך ווי היסטארישע דאקומענטן. דאס זיינען וויכטיקע גבית–עדותן פון יענער תקופה, ווען די סאוועטישע יידישע ליטעראטן האבן געזוכט אן אייגענעם ארט אין דער סאוועטישער קולטור. א פאר חדשים נאך דער פובליקאציע פון „פארטיזאנער פריינדשאפט‟ האבן די אויספארשער פון דער געהיים–פאליציי גענוצט אזא מין טעקסטן כדי צו באשולדיקן יידן אין נאציאנאליזם. פערסאוו איז געווען צווישן די ערשט קרבנות פון די דאזיקע רדיפות. ער איז ארעסטירט געווארן אין פעברואר 1949 און פארמישפט געווארן צום טויט אין נאוועמבער פון 1950. 
 די דאקומענטן אין דעם צווייטן באנד פון פארטערס בוך שטאמען פון אנדערע מקומות און שפעטערע צייטן. דאס זיינען זכרונות פון אמאליקע יידישע פארטיזאנער, וואס מען האט פארשריבן אין ישראל און אנדערע לענדער. זיי דערציילן זייערע געשיכטע אנדערש, אן סאוועטישן אידעאלאגישן פאטאס. א היפשע צאל מאטעריאלן האבן צו טאן מיט דעם פארטיזאנישן אפטייל פונעם קאמאנדיר ניקאליי קאנישטשוק (באקאנט אונטער זיין צונעמעניש „קרוק‟). ער איז געווען אן אוקראינער פויער, וועלכער האט געהאט בערך צוויי הונדערט יידן אין זיין גרופע אין וואלינער געגנט פון אוקראינע. נאך דער מלחמה זיינע א היפשע צאל יידישע פארטיזאנער פון זיין גרופע אוועק פון סאוועטן–פארבאנד. און מיט עטלעכע יאר נאך דעם סוף פון דער מלחמה איז קרוק אליין אריינגעפאלן אין די הענט פון אט די נאציאנאליסטן. 
 קרוקס אייגענער טרוקענער און זאכלעכער באריכט וועגן יידישע פארטיזאנער אין זיין גרופע אין „פארטיזאנער פריינדשאפט‟ ווערט דערגאנצט אין פארטערס בוך דורך שפעטערע זכרונות פון יידן־פארטיזאנער, צווישן זיי —פארטערס עלטערן. די דאזיקע זכרונות אנטפלעקן א מער קאמפליצירט און דראמאטיש בילד פונעם לעבן אינעם פארטיזאנישן וואלד־לאגער און דעם בלוטיקן קאמף קעגן דייטשן און אוקראינער נאציאנאליסטן. 
