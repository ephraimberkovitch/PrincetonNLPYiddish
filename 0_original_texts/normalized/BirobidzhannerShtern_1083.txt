
 אדער זייט געזונט און שרייבט אטקריטקעס 
 אין דער יידישער אויטאנאמער געגנט האט מען ארויסגעלאזט אין גרויסע טיראזשן צוויי קאמפלעקטן פאסטקארטלעך, וועלכע קאנען דינען ווי אן אריגינאלער גרוס און סווועניר פון ביראבידזשאן. 
 די פאסטקארטלעך פון איין קאמפלעקט זיינען אילוסטרירט מיט געמעלן פון ביראבידזשאנער קינדער. דער דאזיקער קאמפלעקט איז א בשותפותדיקער פראיעקט פון דער געזעלשאפטלעכער ארגאניזאציע ״די קולטור־ירושה פון דער יידישער אויטאנאמער געגנט״ און דער צייטונג ״ביראבידזשאנער שטערן״. דערצויגלינגען פון דער ביראבידזשאנער קונסט־שול פאר קינדער און מאלעריי־סטודיע אויף ד\. אלעקסייצעווס נאמען ביים ביראבידזשאנער צענטער פאר קינדער־שאפונג האבן אנגעמאלט שטאט־מערקווירדיקייטן, ביראבידזשאנער גאסן און סקווערן, זעלטענע בעלי־חיים אאוו. יעדער יונגער מאלער האט זיין סטיל און טעכניק. אלע געמעלן עטעמען מיט ליבע צו דער היימשטאט, זיינען פול מיט ענערגיע און קינדערשער אומפארמיטלעקייט. 
 דאס איז שוין ניט דער ערשטער פרווו פונעם אנטייל פון קינדער אין אזא מין פראיעקטן. פריער האבן געמעלן פון יונגע טאלאנטירטע ביראבידזשאנער מאלער אילוסטרירט שוין א וואנט־קאלענדאר און צוויי־שפראכיקע (יידיש און רוסיש) ביכער פאר קינדער, וועלכע זיינען דערשינען אין ביראבידזשאן. 
 דעם צווייטן קאמפלעקט פאסטקארטלעך האט ארויסגעלאזט די ביראבידזשאנער דיזיינערן וויקטאריע דעמיכאווע. אויף אירע פאסטקארטלעך זיינען פארגעשטעלט אויטארישע פאטא־בילדער פון ביראבידזשאן. יעדעס פאסטקארטל אנטהאלט אן אויפשריפט אויף יידיש ״א גרוס פון ביראבידזשאן״. דעם דאזיקן קאמפלעקט מעג מען האלטן פאר א מין וועגווייזער איבער דער שטאט ביראבידזשאן: צוזאמען מיט וויקטאריע דעמיכאווע קאן מען טאן א שפאציר לענגויס דעם ברעג־פראמענאד, דורכן טעאטער־פלאץ, א קוק טאן אויפן הויפט־סימבאל פון ביראבידזשאן – אויף דער סאפקע טיכאנקע מיטן טעלעוויזיע־טורעם, זיך אריינכאפן אויפן וואקזאל־פלאץ, דורכגיין איבער געסלעך פון דער שטאט, באזוכן דעם יידישן קהלשן צענטער ״פרייד״. ס׳וועט זיין גרינג, ווייל אלע פאסטקארטלעך אנטהאלטן אויפשריפטן, וואס באצייכענען די דאזיקע ערטער אויף דריי שפראכן: יידיש, רוסיש און ענגליש. 
 
 יוליע נאוויקאווע 
 