<body dir=״rtl״ style=׳font־family:״Times New Roman״,Ariel,FreeSerif;׳>
<h1>מעשיות און פאנטאזיעס: איינער פון טויזנט</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
</p><p></p><p>
איך וואלט געמעגט שווערן, אז דאס איז ער...
</p><p></p><p>
אינגאנצן ער מיט די ביינער! א ביסל אן אויסגעבויגענע נאז, קארע,
גוטע, תמיד לאכנדיקע אויגן, איין צאן בא אים א ביסל א קרומער,
אן איבערגעוואקסענער; אז ער הייבט אן לאכן, באווייזט זיך ארויס דער
קרומער צאן.
</p><p></p><p>
נאר די האר ― אמאל זיינען זיי געווען געלבלעכע, גילדענע האר;
היינט זיינען זיי פארזילבערט געווארן און גלאנצן אקעגן דער זון
און גיסן זיך אויס אין צוויי פארבן: גאלד און זילבער.
</p><p></p><p>
שוין ניט קיין יונגערמאן, אפנים, כאטש ער דארף זיין אין מיינע
יארן.
</p><p></p><p>
נאר די משמעות, אז איך בין שוין אויך ניט קיין יונגערמאן, אריבער פערציק...
</p><p></p><p>
זאל איך צוגיין צו אים? עפעס איז ער מיר זייער עלעגאנט געקליידט. א ווייסע קאמזויל אפן בייכל מיט א מאסיווע גאלדענע קייט, א
שניפס א גרויסארטיקער, און וועדליק איך האב געהערט פון אים, איז ער
היינט גאר „בגילופין״, אין די פעדערן, זאגט מען, קנאקט און טראסקעט,
פארט אין קארעטעס, קערט וועלטן!
</p><p></p><p>
האב איך מורא, טאמער מיינט ער, אז איך מיין עפעס.
</p><p></p><p>
און איך בין, דארפט איר וויסן, בא זיך פון תמיד אן גדולדיק,
א ביסל א גדלן.
</p><p></p><p>
נישט קיין בעל־גאווה, הייסט דאס, נאר א גדלן.
</p><p></p><p>
א גדלן האט אבער פיינט די וועלט, דאס הייסט, ניט ער האט פיינט
די וועלט, נאר די וועלט ― אים, ובפרט, אז ער איז דערצו נאך אן
ארעמאן...
</p><p></p><p>
און איך בין זיך מודה ― ארעם, זאגט מען, איז ניט קיין שאנדע
― איך בין, לא־עליכם, נישט קיין גביר, ווייט, גאנץ ווייט פון א נגיד!
איך בין, פארשטייט איר מיך, פון יענע רייכע פארשטעלטע באפוצטע
ארעמע לייט, וואס פארשטעלן דעם דלות אין שטוב מיט א שפיגל און א
פארטעפיאן, און אין גאס ― מיט אן אויסגעפוצטן ראק און מיט א
נייעם קאפעלוש; נאר אז מע קוקט זיך גוט צו, זעט מען, ווי דער דלות
פייפט אין אלע ווינקעלעך און אין קעשענע איז ערב־פסחדיק...
</p><p></p><p>
מיט איינעם ווארט, ס׳איז מיר נישט אין בעסטן; פון א צייט, אז
עס האט מיר אויפגעהערט צו פידלען. איך האב שוין איבערגעטאן כל
עבודת־פרך, איבערגעדינט אלע עבודה־זרהס ― עס גייט מיר נישט,
כאטש צערייס זיך. עס גייט מיר נישט אזוי שטארק, אז איך בין זיך
שוין אליין נמאס געווארן; יענעם ― שמועסט מען ניט!
</p><p></p><p>
עס קאן זיין, אז יענער קלערט גאר ניט וועגן מיר, האט מיך אין זינען אין דער לינקער פאה, נאר מיר דאכט זיך, אז איטלעכער, ווער עס
דערזעט מיך, טראכט זיך: „אט א שלים־מזל! ער קער אוודאי וועלן בעטן
א גמילות־חסד? איך וועל אים ניט געבן״!
</p><p></p><p>
און איך וועל שוין בא אים נישט בעטן, איך זאל וויסן, רער טויט
זאל מיר זיין. און טאמער האב איך אפילו יא אין זינען געהאט ריידן
מיט אים מכוח א גמילות־חסד, וועל איך אים שוין מכות זאגן א ווארט!
</p><p></p><p>
― וואס מאכט איר? ― פרעגט ער מיר און קוקט מיר גלייך אין די
אויגן אריין.
</p><p></p><p>
― וואס זאל איך מאכן? ― זאג איך און קוק אים גלייך אין די
אויגן אריין.
</p><p></p><p>
― אבער ווי גייטס? נישקשה?
</p><p></p><p>
― נישקשה.
</p><p></p><p>
― נו, דאנקען גאט, ― זאגט ער און קוועטשט מיר די האנט.
</p><p></p><p>
― אף אייך געזאגט געווארן! ― טראכט איך מיר און קוועטש
אים די האנט.
</p><p></p><p>
און אזוי צעגייען מיר זיך.
</p><p></p><p>
נישט אזוי האט געקוקט אף מיר ער, דער, וואס איך דערצייל אייך
פון אים, בשעת מיר האבן זיך באגעגנט אין אדעס אפן בולוואר. זיין
קוקן איז געווען גאר אן אנדער מין קוקן, איך האב אים געלייענט אין
זיינע גוטע, קארע, שמייכלענדיקע אויגן.
</p><p></p><p>
ער האט מיך צוגעצויגן צו זיך מיט זיינע גוטע, קארע, שמייכלענדיקע אויגן, און איך האב מיך אויפגעהויבן און לאז מיך גלייך צו אים.
</p><p></p><p>
ער ציט מיר אויס די האנט פון ווייטן, עפנט אויף דאס מויל אף
צו לאכן ― און עס זעט זיך ארויס זיין קרומער איבערגעוואקסענער
צאן.
</p><p></p><p>
― א!?...
</p><p></p><p>
― א!?...
</p><p></p><p>
מיר שטייען איינס אקעגן אנדערן און האלטן זיך בא די הענט ―
און איך בין זיך מודה: פון זינט עס גייט מיר נישט גוט, האב איך
פיינט א נגיד; איך האב פיינט פעטע, געזונטע, פריילעכע פיסקעס;
איך קאן נישט אנקוקן א פנים, וואס איז צופרידן מיט זיך אליין און מיט
דער גאנצער וועלט! נאר דער דאזיקער חברה־מאן בייגט זיך צו צו מיר
עפעס זייער פריינטלעך, און מיר צעקושן זיך.
</p><p></p><p>
איך ווייס ניט, ווי אזוי זאל איך מיך צו אים ווענדן? זאגן אים
„דו״? ― ווארפט זיך דורך זילבער אין זיינע גילדענע האר; זאגן אים
„איר״? ― האבן מיר געלערנט אין איין חדר אזוי פיל יאר אינאיינעם!
</p><p></p><p>
דאס אייגענע, אפנים, איז פארגעקומען בא אים אויך, ווארעם אז
מיר האבן זיך צערעדט, האבן מיר גענומען ריידן „בלשון נסתר״, דאס
הייסט, אין דער גאנצער צייט האבן מיר זיך אזוי געקליגט, אז מיר
האבן זיך באגאנגען אן „דו״ און אן „איר״.
</p><p></p><p>
ווי אזוי איז דאס מעגלעך? אט וועט איר הערן.
</p><p></p><p>
ע ר : איך שטיי און קוק און קוק, דאכט זיך יא, און דאכט זיך
ניין? וואס־זשע מאכט מען?
</p><p></p><p>
א י ך :  און איך שטיי און טראכט די גאנצע צייט: אט דאס זאל
זיין טאקע ער? דאכט זיך ער, און דאכט זיך ניט ער. וואס־זשע הערט
זיך? פון וואנען קומט מען אן?
</p><p></p><p>
ע ר: פון וואנען? איך בין דאך א היגער טאקע, אן אדעסער
שוין פון וויפל יאר!
</p><p></p><p>
א י ך :  און איך בין ערשט ניט לאנג א היגער. געקומען אהער צו
פארן זוכן א געשעפט.
</p><p></p><p>
ע ר : א געשעפט? א געשעפט דארף מען זוכן? בא מיר איז
פארקערט: בא מיר איז שוין צו פיל געשעפטן; הלוואי וואלט איך געהאט אזוי פיל מענטשן. שלעכט אן מענטשן, שלעכט! וואס מיך קאסט
אפ א יאר מענטשן! (א בארימער! ― טראכט איך מיר.) איך האב נישט
קיין גליק צו מענטשן! וויפל מאל איך טראכט מיר: ווען איך האב
כאטש איין געטרייען מענטשן, וואס מע קאן זיך אף אים פארלאזן, וואלט
איך געלעבט, דאכט מיר, מער מיט צען יאר. וואס זאג איך מיט צען?
מיט צוואנציק יאר! איך האב שוין געפרוווט האלטן אלערליי מענטשן
― אי ביליקע, אי טייערע, אי גאר טייערע ― אלץ איינס, נישטא קיין
געטרייע מענטשן! (אט דא, טראכט איך מיר, וועט ער זיך מסתמא צעלאזן, ווי אזוי ער מאכט גליקלעך מענטשן און ווי אזוי זיי עקספלואטירן
אים ― איך קען זיי שוין, די דאזיקע פילאנטראפן! נאר איך שלאג אים
נישט איבער און לאז אים ריידן ווייטער). איך האב געהאט אמאל אזוי
פיל חברים, ווען איינער קומט צו מיר צו גיין און וויל מיר זיין צו
הילף, וואלט איך אים דאך אפגילטן פון קאפ ביז פיס (א רעכטער ליגנער!
― טראכט איך מיר ― און ווי אף צו להכעיס, באגעגן איך ניט קיינעם
פון מיינע לייט. איך קאן זאגן, אז דאס איז מיין ערשט באגעגעניש
פון זינט איך בין א היגער. דאכט זיך, מיר זיינען געווען אמאל גאנץ
נאענטע חברים, הא?
</p><p></p><p>
א י ך :  חברים? אלץ הייסט חברים! אינאיינעם געלערנט, אינאיינעם קעסט געגעסן בא איין רבין, באם רבין זרח, אפן אויוון. ווינטער אין די גרויסע פרעסט.
</p><p></p><p>
א י ך: און זומער אין דרויסן, אף דער הוילער ערד.
</p><p></p><p>
ע ר : ווי די חזירים אין בלאטע, מיט אלע זשאבעס.
</p><p></p><p>
א י ך :  און צום שכן טביה אין די פענצטער ווער האט געווארפן
שטיינדלעך און איבערגעשראקן די גאנצע שטוב מענטשן אף טויט?
</p><p></p><p>
ע ר : און בא דער פיראנדיטשקע די עפל פונעם קאשיק ווער האט
געלקחנט מיט א שטעקל, אונטן א צוויאק צוגעשלאגן?
</p><p></p><p>
א י ך :  און די קאווענע הושענה־רבה פונעם וואגן בא גדליה
דעם אלטן
</p><p></p><p>
און אזוי ווייטער.
</p><p></p><p>
צערעדט זיך פון אמאליקע גליקלעכע, נארישע, נאר גליקלעכע קינדער־יארן, קאנען מיר שוין אזוי גיך ניט אויפהערן; עס שיט זיך בא
אונדז ווי פון א זאק; עס גיסט זיך בא אונדז ווי פון א פאס; עס לאזט
זיך גארנישט אויס קיין שטאף ― ביז מיר קומען ארויף צו ביסלעך
אף אונדזער איצטיקן מעמד, און מיר ווערן געוואר איינס פונעם אנדערן א סך גוטס און א סך שלעכטס, א סך פריילעכס און א סך טרויעריקס. איינעם פון אונדז גייט דאס גוט, מיט הצלחה, דעם אנדערן גייט
עס שלעכט, שלים־שלים־מזל; איינער פון אונדז איז א גביר, אן אדיר,
דער אנדערער א רעכטער כתריאל. איינער האלט קינדער אין בעסטער
דערציונג, די עלטערע טאכטער אויסגעגעבן גליקלעך, די זין אלע אין
גימנאזיע; דער אנדערער מוטשעט זיך מיט זיינע קינדער, ווי אפן טויט,
די עלטערע טאכטער זוכט שטונדן און קאן ניט געפינען, און דעם זון
אין גימנאזיע קאן ער נישט איינגעבן, מע דארף האבן פראטעקציעס, עס
דארף קאסטן געלט... איינער האט זיך זיין אייגן הויז אין אדעס, און
נאך וואס פאר א הויז ― מיט א גארטן אן אייגענעם, מיט אלע אנטיקן,
א גן־עדן! דער אנדערער איז שוין פון היפשע עטלעכע יאר נע־ונד, פון
איין דירה אין דער אנדערער. ערשט ניט לאנג האט מען אים „אפגעשריבן״ פון קאפ ביז פיס, פארקויפט די בעבעכעס און ארויסגעווארפן
מיט בזיונות אף דער גאס. און ס׳איז בא אים געבליבן, וואס ס׳וועט
זיין, וועט זיין ― ארויסווארפן, אריבערפארן אין אן אנדער שטאט.
מע זאגט, ס׳איז א סגולה: משנה מקום משנה מזל.
</p><p></p><p>
איך האב נאך פאר קיינעם אזוי אפנטלעך נישט ארויסגערעדט זיך
דאס הארץ, ווי אצינד פאר מיין חבר, און קיינער האט מיך נאך קיינמאל
אזוי נישט אויסגעהערט געשמאק ביזן סוף מיט אזא גוט־פריינדשאפט.
איך האב דערפילט, ווי א שטיין פון הארצן, צען פוד משא איז פון
מיר אראפ. און איך האב דערזען, ווי זיינע גוטע, קארע, שמייכלענדיקע אויגן זיינען ווי באנעצט, דאס פנים ערנסט. ער לייגט ארויף אף
מיר די האנט און מאכט צו מיר:
</p><p></p><p>
― נו, אן עק! פון היינט אן און ווייטער וועט דאס בעסער גיין.
אמת, אמת. משנה מקום משנה מזל. איך ווייס עס פון זיך זעלבער;
</p><p></p><p>
ס׳איז מיך אמאל, ניט היינט געדאכט, אויך געווען נישט גוט! אצינד
וועלן מיר שוין זיצן אינאיינעם.
</p><p></p><p>
― וואס הייסט, זאג איך, אינאיינעם?
</p><p></p><p>
― אינאיינעם וואס הייסט? ― זאגט ער צו מיר מיט א ניגון,
און זיינע גוטע, קארע אויגן לאכן ― אינאיינעם הייסט, אז איינער
האט געשעפטן, און דארף האבן א הילף ווי אין לעבן אריין, און זוכט
א מענטשן אן ארנטלעכן, א געטרייען, וואס וויפל ער זאל נישט קאסטן,
איז ער ווערט צוויי מאל אזויפיל, און גאט העלפט אים ― ער באגעגנט
זיך מיט זיינעם א חבר, וואס האט זיך מיט אים אזא צייט נישט געזען,
און ווערט געוואר, אז דעם חבר איז נעבעך נישט גוט די צייט און ער
זוכט א געשעפט, הייסט דאך עס, אז זיי דארפן האבן איינס דאס אנדערע, ― היינט וואס קאן נאך זיין גלייכער דערפון?
</p><p></p><p>
און בכדי עס זאל מיך, אפנים, ניט זיין קשה, וואס ער לייגט מיר
פאר אזא גליק, כאפט ער ארויס דעם טייסטער, עפנט אים אויף און
וויל מיר ווייזן א דעפעש, וואס מע רופט אים ארויס אף עטלעכע טעג
און ער קאן ניט פארן בשום אופן ניט! נאר מיינע אויגן קוקן נישט
אף דער דעפעש, מיינע אויגן פאלן אפן פעקל אסיגנאציעס וואס אין
מייסטער. א היפש פעקל אסיגנאציעס ― גרויע הונדערטערס און פילפארביקע פינפהונדערטערס; און מיינע אויגן, אפנים, ברענען, און זיינע
אויגן באגעגענען זיך מיט מיינע אויגן, און ער שטויסט זיך, אפנים,
וואס איך קוק, און ער רופט זיך אן אלץ מיט דעם זעלבן ניגון:
</p><p></p><p>
― דאס געשעפט, דאנקען גאט, קאן טראגן אף אלץ און א
נייער מענטש, אז ער קומט אן אין געשעפט אריין, באדארף ער מסתמא
האבן א ביסל געלט, און געלט איז דאך, ברוך השם, פאראן גענוג,
פארוואס־זשע זאל ער ניט נעמען, וויפל ער דארף? וואס איז דא פאראן
צו שעמען זיך? מע פארשטייט גאנץ גוט, וואס הייסט אריבערטראגן זיך
אין א ניי ארט מיט קיין עין־הרע קינדער... איך ווייס עס פון זיך זעלבער. איך בין אליין אויך געווען אמאל ניט אין קיין בעסערער לאגע;
איך האב אמאל אליין אויך געשמייכלט צון א דרייערל, אויך גענוג
אויסגעריסן געווארן, פארשווארצט געווארן ― אוי, פארשווארצט
געווארן!
</p><p></p><p>
און מיין חבר זעצט זיך אנידער מיט מיר באזונדער אף א באנק
און דערציילט מיר אויס אינגאנצן די ביאגראפיע זיינע אין קורצן.
א מערקווירדיקע ביאגראפיע, עפעס טאקע גאר חידושים ונפלאות,
מעשיות פון טויזנט איין נאכט! איך מיט מיין לעבנס־גע־שיכטע, מיט מיין איצטערדיקער ביטערער לאגע בין גאר א גראף,
א מאגנאט אקעגן אים! איך זיץ נאר און קוק אף אים און טראכט מיר:
„וואס א מענטש קאן איבערטראגן אף זיך!... און אז גאט האט אים געקאנט העלפן נאך אזעלכע גרויסע צרות מיט אומגליקן, וואס דער האט
אף זיך איבערגעטראגן, איז פאראן א שטיקל האפענונג, אז מיר זאל נאך
אויך אמאל זיין גוט״...
</p><p></p><p>
און מיין חבר נעמט ווידער ארויס דעם טייסטער און טראגט מיר
אים אונטער גלייך אין פנים אריין.
</p><p></p><p>
― וואס דארף מען זיך דא שעמען? ― מאכט ער צו מיר ― מע
נעמט דערווייל, וויפל מע באדארף...
</p><p></p><p>
איך פרעג מיך אליין, צי ס׳איז ניט קיין חלום, און קוק אין טייסטער אריין, און דער טייסטער איז אפן, און די גרויע הונדערטערס מיט
די פילפארביקע פינפהונדערטערס שמייכלען צו מיר גלייך מיט מיין
חברס שיינע, גוטע, קארע אויגן, און איך צי אויס די האנט און זאג:
</p><p></p><p>
― גענוג וועט זיין דערוויילע צוויי.
</p><p></p><p>
איך ווייס נישט, וואס איך זאל זאגן: צוויי הונדערטערס, צי צוויי
פינפהונדערטערס? און בכדי מיר זאל, אפנים, זיין גרינגער, רופט ער
זיך אן פאר מיר:
</p><p></p><p>
― צוויי טויזנט, מיין איך, וועט זיין ווינציקלעך.
</p><p></p><p>
און ער ציילט מיר אפ זעקס פילפארביקע פינפהונדערטערס און
מאכט צו מיר:
</p><p></p><p>
― גענוג דריי טויזנט אף דער ערשטער צייט?
</p><p></p><p>
― א!... ― מער קאן איך נישט זאגן גארנישט, און לייג צונויף
די הארטע אסיגנאציעס און שטופ זיי אין בוזעם־קעשענע און פיל א
מאדנע ווארעמקייט פון זיי, א גלאטקייט...
</p><p></p><p>
און בכדי ס׳זאל מיר, אפנים, ניט זיין שווער די טובה, רופט ער
זיך אן צו מיר ווייטער:
</p><p></p><p>
― און איך וואלט נאך א בעלן געווען אנקוקן, קיין עין־הרע, די
דאזיקע קאמאנדע, מיין חברס קינדער.
</p><p></p><p>
און איך ענטפער אים ניט באלד. מיינע געדאנקען זיינען דארט,
אין בוזעם־קעשענע, בא די פילפארביקע פינפהונדערטערס, וואס ווארעמען מיך און גלעטן מיך און קריכן נישט ארויס פון קאפ; און מיינע
מחשבות כאפן מיך און טראגן מיך אוועק אהיים, צו ווייב און קינדער,
און איך שטעל מיר פאר די שימחה, וואס וועט זיין, אז מע וועט דערזען פלוצעם אזוי פיל געלט און דערהערן פלוצעם אזא גליק!.. און ער
זאגט צו מיר נאך א מאל, אז ער וואלט וועלן זען מיין ווייב און קינדער.
</p><p></p><p>
― אך! ― זאג איך ― קאנען מיר דאך גיין גלייך צו מיר. איך
זיץ נישט ווייט אט דא. די קינדער זיינען סאמע אין דער היים. גייען
מיר?
</p><p></p><p>
― פאר וואס נישט? ― מאכט ער צו מיר, און איך דערקען אין
זיינע אויגן, אז ער ווייס, אז מיינע געדאנקען זיינען דארט, באם געלט,
וואס ליגט אין בוזעם־קעשענע, ווארעם איך טו מיך אלע מאל נישט ווילנדיק א טאפ צו דעם און לאז ארויס א טיפן זיפץ, און ער, דער הונט,
פארשטייט דאס גוט, און טראגט אריבער באלד דעם שמועס ווידער צוריק אהין, אין יענע אמאליקע, נארישע, נאר גליקלעכע קינדער־יארן,
דערמאנט מיך בילדער שוין לאנג־געשטארבענע, און אזוי קומען מיר צו
מיר אהיים.
</p><p></p><p>
און דא דערמאן איך מיך אן מיין שטוב, מיין מעבל... און עס
ווערט מיר א ביסל א בזיון פאר מיין רייכן חבר, און איך הייב מיך אן
פארענטפערן פאר אים.
</p><p></p><p>
― א נייע דירה... נישט לאנג אריבערגעקליבן זיך... זומער... א
שטיקל מישמאש...
</p><p></p><p>
ער פארשטייט, אפנים, וואס איך מיין, פארכאפט ער פריער און
זאגט צו מיר:
</p><p></p><p>
― א־ווא! א גרויסער אומגליק!... אומעטום אזוי! בא מיר אויך
ניט בעסער... קומט דער זומער, הייבט זיך אן רעמאנט.. א חתונה!
</p><p></p><p>
און בשעת־מעשה דערמאן איך מיך, אז אין בוזעם ליגט בא מיר
דאס געלט, און עס טוט מיך א ברי, א ברען, א סמאליע, און עס
פליט מיך דורך א מחשבה, וואס זאל איך פריער טאן, און גיך־גיך לויפט
דורך א חשבון בא מיר אין קאפ: דירה־געלט... דעם קצב... דאס קינד
אין גימנאזיע... דעם ווייב שיך א פאר... די טעכטער היטעלעך... זיך א
סורדוט... א ביסל מעבל... היינט חובות... די אלטע חובות! חובות! חובות! חובות!
</p><p></p><p>
און עס לויפן דורך בא מיר אין דער מחשבה אלע הארבסטע חובות.
מע מוז, מע מוז זיי צאלן באלד! און איך זע גאר ניט, אז ס׳איז שוין
אפן די טיר, און איינס פון מיינע קינדער גייט מיר אקעגן מיט א בלאס
פינצטער פנים. די קינדער נעבעך ווייסן אלע צרות אונדזערע; ווייסן שוין
פון דחקות, ווייסן שוין, וואס הייסט פאר מילך, פאר פלייש, אין מארק
אריין, דער דווארניק דירה־געלט קומט מאנען, די יידענע פאר טיי, דער
ייד פון האלץ, א בייזער יונגערמאן מיט א געל בערדל: „פון ווינטער
נאך, טענהט ער, פאר האלץ האט איר געקאנט ביז אהער דריי מאל
שוין באצאלן!״...
</p><p></p><p>
― ווו איז די מאמע? ― פרעג איך.
</p><p></p><p>
― אין קיך. ― ענטפערט מיר דאס קינד.
</p><p></p><p>
― קיין דינסט אצינד נישטא, ערשט נעכטן אוועקגעגאנגען די
דינסט! ― פארענטפער איך זיך פאר מיין רייכן חבר און ווער שיער
פארברענט פאר חרפה, און דערמאן זיך, ווי אזוי מיין ווייב וועט אריינקומען חלילה מיט פארשמירטע הענט און גאט ווייס מיט וואס פאר א
קליידל...
</p><p></p><p>
― בא מיר ― זאגט ער ― אויך דאס אייגענע; אלע וואך, אלע
וואך א נייע דינסט. אן אומגליק מיט די היגע דינסטן!
</p><p></p><p>
איך ווייס נישט, וואס צו טאן: צי זאל איך לאזן דא מיין חבר זיצן
און אליין גיין אין קיך אריין אנזאגן מיין ווייב די גוטע בשורה, ווי אזוי
נאט האט דא מיט מיר געפירט? צי זאל איך בעסער בלייבן זיצן מיט
מיין חבר דא אין זאל?
</p><p></p><p>
איך זאג: „אין זאל״, עס רעדט זיך אזוי א זאל! א גרויס חדר
טאקע, נאר ליידיק; נישט ליידיק ― א פאר טישלעך שטייען, טעפ פון
קווייטן, א פארטעפיאן אן אלטער און א שפיגל, א לאנגער עדות פון
אמאליקע גוטע יארן און פון איצטיקן דלות. א לאמפ, אוי א לאמפ א
מאדנע, און א בעטל פונקט אינמיטן זאל. אזוי שפעט זאל שטיין א
בעט אין זאל און ניט פארבעט נאך! א הונדערטער וואלט איך באצאלט אין דער מינוט, עמעצער זאל צונעמען פון דאנען דאס בעטל. עס
ברענט מיר דאס פנים פאר בזיון!
</p><p></p><p>
מיין חבר, אפנים, שטויסט זיך אן, וואס איך בין אזוי צעמישט,
און רופט זיך אן צו מיר:
</p><p></p><p>
― א וווילע דירה, א פרייע, א „פראסטארנע״! און דווקא קלוג,
וואס מע שלאפט אין זאל. בא מיר שלאפן אויך די קינדער זומער אין זאל.
ס׳איז הייס אין אלע אלקערס!
</p><p></p><p>
― אט דאס איז מיין בן־יחיד, ― שטעל איך אים פאר מיין זון,
וואס גראד אצינד איז אים געפעלן אראפווארפן די שטיוול און ארומגיין בארוועס. מיין חבר זעט, אז די מעשה קרענקט מיך, טראכט ער
אויס א ליגן:
</p><p></p><p>
― זומער גייען בא מיר אלע קינדער בארוועס...
</p><p></p><p>
און דא קומט אריין א טאכטער מיינע, דו צווייטע פון דער עלטערער. איך שטעל זי פאר פאר מיין אלטן חבר. זי ווערט רויט ווי פייער,
ניט מחמת זי איז אזא שעמעוודיקע, נאר מחמת זי גייט זייער ארדינער,
פראסט געקליידט, און דער עיקר זיינען די שיך ― געמיינע שיך מיט
לאטעס, אן אפצאסן, און אויסגעדרייט, צעריסן...
</p><p></p><p>
און ווי אף צו־להכעיס, זעצט זי זיך אוועק אזוי, אז ער דערזעט
די שיך, און זי דערזעט, וווהין ער קוקט, און איך דערזע, ווי זיי קוקן
ביידע אף אירע שיך, און איך ווער צעמישט. ס׳זאל זיין א גרוב, וואלט
איך אריין א לעבעדיקער אין גרוב.
</p><p></p><p>
― א שיין קינד, ― מאכט ער צו מיר אין אויער אריין, ― שיין
ווי גאלד!
</p><p></p><p>
איך וויל אים עפעס ענטפערן, קומט אריין די עלטערע טאכטער
מיינע, שוין א היפשע. גיין גייט זי אפילו אין גאנצע שיך, נאר א קאפטל
האט זי אנגעטאן פון קיסיי, א דינס, אן אן עלנבויגן. זי ווייס ניט,
אפנים, אז סע פעלט בא איר אן עלנבויגן, און זעצט זיך פונקט אזוי
אנידער, אז זי קומט אויס מיטן עלנבויגן גלייך צו אים. ער קוקט אפן
עלנבויגן, איך אף אים, און בין אויסער זיך פאר צרות! איך ווינק צו
איר, זי פארשטייט ניט וואס, ווערט זי רויט ווי פייער, הייבט זיך אויף
און דרייט זיך אויס צוריק ― אוי־וויי, א צרה, א שלאק! דאס גאנצע
קאפטל איז צעפיצלט!
</p><p></p><p>
― איינע שענער פון דער אנדערער ― מאכט צו מיר מיין חבר
אפן אויער ― צו אזעלכע שיינע קינדער פארשפארט מען שוין אפילו
נדן!
</p><p></p><p>
און איך דערמאן זיך אינעם שידוך פון מיין טאכטער, וואס ס׳איז
שיער געווארן, נאך פון פאראיארן, א גלייכער שידוך, א וווילער יונג,
א דאקטער, און איבער נדן איז זיך עס צעגאנגען, ― און עס טוט מיר
וויי דאס הארץ אף איר, און איך טראכט מיר:
</p><p></p><p>
― אוי, מיט איין יאר פריער ווען איך באגעגן זיך מיט מיין גוטן־גוטן חבר!...
</p><p></p><p>
― ― ― ― ― ― ― ― ― ― ― ― ― ― ― ― ―
</p><p></p><p>
― לאז גיין אין דער ערד אריין דער בעל־הבית מיט דער פליטע,
מיט דער שטוב, מיטן הויף, מיט אלע הויפן, און לאזן זיי זיך אנצינדן און
ברענען אפן פייער מיט גאנץ אדעס אינאיינעם!
</p><p></p><p>
איר דארפט זיך שוין שטויסן, ווער דאס רעדט; דאס רעדט א ווייב,
בשעת זי קומט אריין פון קיך א פארשוויצטע, א פארחושכטע, א פאריאמערטע און א צעבראכענע, נעבעך אן א דינסט, דארף אליין קאכן,
וואס זי איז בפירוש נישט געוווינט געווארן; די פליטע רויכערט, דער
קצב וויל שוין נישט געבן אן געלט, די גויע פאר מילך מאנט, טרעט
נישט אפ פון קיך, אין מארק איז אף אלץ א יקרות, און די קינדער דערקוטשען שטארק, ווילן אנבייסן, דווקא יונגע קארטאפעלעך, און דווקא
מיט פוטער!
</p><p></p><p>
איך וויל זיך אויפהייבן, לויפן איר אקעגן, זי אוועקרופן, אנזאגן
איר, ערשטנס, די גליקלעכע בשורה און, צווייטנס, בעטן, זי זאל זיך
איבערטאן ― לאזט ער מיך ניט, דער חבר מיינער; ער נעמט מיך אן
בא דער האנט און מאכט אזוי:
</p><p></p><p>
― איך וועל מיך בעסער אליין פארשטעלן פאר איר.
</p><p></p><p>
און ער גייט־צו צו איר און ער שטעלט זיך פאר פאר איר, און
צווישן זיי פארבינדט זיך אזא מין שמועס:
</p><p></p><p>
ע ר : איך געדענק אייער מאן, מאדאם, א סך פריער פון אייך!
</p><p></p><p>
ז י : א גליק האט אייך געטראפן!
</p><p></p><p>
ע ר : מיר זיינען חברים פון קינדווייז אויף.
</p><p></p><p>
ז י : זאג מיר, ווער זיינען דיינע חברים, וועל איך דיר זאגן, ווער
ד ו ביסט...
</p><p></p><p>
ע ר : אינאיינעם געלערנט, אינאיינעם געגעסן, אינאיינעם געשלאפן, אינאיינעם אפילו געגנבעט עפל פון איין קאשיק.
</p><p></p><p>
ז י : א שיינע רעקאמענדאציע פאר אייך ביידן...
</p><p></p><p>
ע ר : ניט נאר עפל אליין, קאווענעס אויך.
</p><p></p><p>
ז י : גענוג, איך פארשטיי שוין ווער איר זייט.
</p><p></p><p>
די לעצטע ווערטער רעדט ארויס מיין ווייב מיט אזוי פיל סם־המוות, אן מיין חבר בלייבט אן לשון. איך ווינק צו איר, מאך איר מיט
די אויגן, זי זאל אויפהערן ריידן אזעלכע שארפע שטעכעדיקע ווערטער,
און טראכט מיר: ווען זי ווייס, למשל,  וו ע ר  דאס איז און וו א ס
ער איז פאר אונדז? פוילט זי זיך ניט און ענטפערט מיר:
</p><p></p><p>
― וואס ווינקסטו צו מיר? איך פארשטיי שוין, וואס דאס איז
פאר א מין פראנט, אז ער איז דיינער א חבר.
</p><p></p><p>
― מאדאם! ― רופט זיך אן צו איר מיין חבר שוין מיט א טאן
פון א מענטשן, וואס געפינט זיך א ביסל באליידיקט: ― מאדאם, וועדליק איך זע, זייט איר נישט זייער קיין געהויבענע מיינונג וועגן אייער
מאן, דארף איך אייך זאגן, אז איך קען אים בעסער פון אייך.
</p><p></p><p>
― דארף איך אייך זאגן, ― ענטפערט זי מיטן אייגענעם נוסח וואס
ער, ― דארף איך אייך זאגן, אז קיינער בעט אייך נישט, איר זאלט זיין
פאר אים א מליץ יושר. ער קאן זיך זיין שטעטל, נישקשה, אליין
באשטיין.
</p><p></p><p>
איך זע, מיין חבר האט שוין גאר אן אנדער פנים: די באקן ברענען אים שוין גאר מיט א מאדנע פייער; די גוטע, קארע, תמיד שמייכלענדיקע אויגן האבן אויפגעהערט צו לאכן, און ער שוויצט, שוויצט מיט
סכנת־נפשות!... וואס זאל איך דא טאן? איך בין אויס מענטש! איך
עק זיך! עס האט מיר פארשטערט, פארסמט די גאנצע שימחה מיינע!
איך האב פארגעסן אנעם געלט, וואס ליגט בא מיר אינעם בוזעם־קע־שענע; איך האב פארגעסן אן אלצדינג; איין געדאנק ליגט מיר איצט אין
מוח, איין מחשבה: „ווי אזוי נארט מען ארויס מיין ווייב פון דאנען?
ווי אזוי גיט מען איר צו וויסן,  וו ע ר  מיין חבר איז און וו א ס
ער האט פאר אונדז געטאן?״ און איך קוק אף איר מיט געבעט, ווי איינער רעדט: „האב רחמנות, מאך צו דאס מויל, הער אויף צו ריידן!״
נאר, ווי אף צו־להכעיס, האט זי זיך צערעדט:
</p><p></p><p>
― איך ווייס, זאגט זי, די גוטע ברידער זיינע מיט די שיינע חברים
פונעם חדר! עפעס רעכטס וועט צו אים נישט אנשלאגן... אדער א שלים־מזל א קבצן, אדער א בארימער, וואס קומט דערציילן גליקן... אט איז
ערשט יענע וואך געקומען צו אים זיינער א בן־עיר, מיט אים א גאנצער
רב שמעלקע, פון ווייט איז ער געקומען, אזש פון אלדי שווארצע יאר,
אים אנדערציילט אזעלכע גוזמאות פון זיך, אז דער קאפ האט זיך געדרייט: א גאנצער מיליאנער, און א נדבן, א גוטער מענטש, א בעל־טובה אין דער וועלט! און אז ס׳איז געקומען צו דעם, אז מיין מאן... ―
וואס שעמסטו זיך? עס איז דאך דיינער א חבר, זאגסטו, וואס איר האט
אינאיינעם אמאל געגנבעט עפל פון איין מולטערל... און אז ס׳איז געקומען דערצו, אז מיין מאן האט אים געזאגט, אז...
</p><p></p><p>
איך קאן מיך מער שוין נישט איינהאלטן. איך גיי ארויס פון די
כלים. קוים, וואס איך שטיי אף די פיס. איך פיל, אז אט־אט פלאצט
אין מיר דאס הארץ. איך מוז, איך מוז מאכן א סוף צום דאזיקן שמועס!
און איך טו א געשריי צו מיין פלונית נישט מיט מיין קול:
</p><p></p><p>
― אבער גע־נוג!!! ― ― ― ― ― ― ― ― ― ― ― ― ―
</p><p></p><p>
― ― ― ― ― ― ― ― ― ― ― ― ― ― ― ― ― ― ―
</p><p></p><p>
― וואס איז? וואס שרייסטו? גאט איז מיט דיר! שטיי אויף! ―
מאכט צו מיר מיין ווייב, אן איבערגעשראקענע אף טויט, און וועקט
מיך אויף פונעם שלאף.
</p><p></p><p>
 *
</p><p></p><p>
 * *
</p><p></p><p>
איך זעץ מיך אויף, וויש־אויס די אויגן, קוק מיך ארום אף אלע
זייטן.
</p><p></p><p>
― ווו איז ער ערגעץ?
</p><p></p><p>
― ווער? וועמען זוכסטו?
</p><p></p><p>
― דער קרוב מיינער... דער חבר, מיין איך...
</p><p></p><p>
― וואסער קרוב? וואסער חבר? עס האט זיך דיך געחלומט א
חלום... שפיי אויס דריי מאל... האסט זיך שפעט געלייגט שלאפן... איך
האב דיר וויפל מאל געזאגט, שפעט באנאכט זאלסטו נישט שרייבן...
</p><p></p><p>
און איך טאפ מיך אין דער זייט באם בוזעם. איך זוך די בוזעם־קעשענע. איך פיל, אז געוואלד! אט־א־דא־א, אף דעם ארט, איז געלעגן
נאר־וואס א פעקל מיט הארטע פילפארביקע פינפהונדערטער! איך הער
נאך דאס קנאקן זייערס, איך פיל נאך די גלאטקייט פון זיי אין די הענט
מיט דער ווארעמקייט אף דער נשמה!...
</p><p></p><p>
און איך דערמאן מיך, אז מארגן צען אזייגער אינדערפרי קומט צו
מיר דער סודעבני פריסטאוו איבערשרייבן און אויספארקויפן די בענקלעך מיינע, און דער בעל־הבית ווארפט מיך ארויס פון דער דירה, און
דער קצב מאנט פאר פלייש, און די גויע פאר מילך, און די יידענע פונעם קלייטל האט מיר צוגעזאגט מארגן, אם ירצה השם, גאנץ פרי זיין בא
מיר נאך א מאל, און דער ייד פון האלץ וועט אויך נישט שווייגן; ער
קומט אלע מאל צו גיין און פרעגט מיך נאר: „היתכן?״... און דאס
יינגל מיינס זאגט מיר אן א בשורה, אז ער איז שוין פארטיק צום עקזאמען! מארגן איז דער עקזאמען ― מזל־טוב דיך, מיין קינד, זאלסט
דערלעבן אנזאגן בעסערע בשורות!... עס באשלאגט מיך א שווייס און עס
ווערט מיר קאלט אין אלע אברים.
</p><p></p><p>
 געשריבן אין יאר 1903
</p><p></p>
</body>