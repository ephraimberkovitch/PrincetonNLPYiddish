

דער אזיאטישער טאגבוך (2) 



 by באריס סאנדלער 
February 1, 2019February 2, 2019 Filed under:
פערזענלעכקייטן
פון דא און דארט 

(אנהייב: דעצעמבער־נומער, 2018)
יעווגעני קיסין
אקטאבער 19
איינגענומען א שלאפמיטל און צוגעגרייט מעלאטאנין אויף יעדן פאלס. ווידער אויפגעוואכט 6\. 30, איינגענומען מעלאטאנין — און ער האט ניט געהאלפן. כ׳בין געלעגן אין בעט עטלעכע שעהען און מער ניט געקאנט איינשלאפן…
פוטין דראט שוין מיט נוקלעארן וואפן ווי אן ענטפער אויף אנווענדן קעגן רוסלאנד און אויך קעגן זיינע אליירטע (אינטערעסאנט, ווער זאל דאס זיין?) ניט בלויז נוקלעארע, נאר אויך אנדערע מינים וואפנס. און טערעזע מעי האלט שוואך, זי קאן ניט דראען מיט נוקלעארן וואפן ווי אן ענטפער אויף אנווענדן וואפן פאר מאסן־פארניכטונג אויף דער בריטישער טעריטאריע! צי פארשטייען היינטיקע מערבדיקע פאליטיקער בכלל, אז „דער וואלפהונט איז גערעכט, נאר דער מענטשנפרעסער — ניט [1]‟?
מאשע האט איבערגעשיקט פרעכטיקע פאטאגראפיעס פון ניקאלינא גארא [2]. א מין שיינקייט! נו, פאר וואס איז אין אזא ווונדערשיינעם לאנד פאראן אזוי פיל טינוף?! עכ־כ-ך…
אין אוונט האב איך זיך געטראפן מיט יואן פוען, זיין מאמען און דער בארימטער טייוואנישער טעלעוויזיע־לייטערין סיסי טשען. געהאט אן אינטערעסנאטן שמועס מיט איר וועגן נאציאנאליזם, וואס איז געווען די טעמע פון איר דיסערטאציע (איר עצה־געבער איז געווען האבסבאום [3]); זי האלט עס פאר כמעט דעם גרעסטן בייז אויף דער וועלט. צווישן אנדערע זאכן, האט זי געזאגט, אז די איצטיקע טייוואנישע רעגירונג איז זייער נאציאנאליסטיש, און קאן נאר ריידן וועגן לינקע זאכן, כדי צוציען אויף זייער צד באשטימטע קרייזן וויילערס; אויף אן אמתן זיינען אין טייוואן קיין לינקע ניטא. ווען איך האב געפרעגט, ווי אזוי קאנקרעט אנטפלעקט זיך דער דאזיקער נאציאנאליזם, האט זי געזאגט, אז די מאכט האט פיינט אזעלכע מענטשן ווי יואן פו, מחמת זיין משפחה שטאמט פון כינע.
און אוודאי אלע (אי נעכטן, אי היינט) ריידן וועגן דזשאמאל כאשאגיס אכזריותדיקן מארד…
היינט איז גאליטשעס [4] 100־יאריקער יובל. כבוד זיין אנדענק…
יעווגעני מיט זיין פרוי קארינע. האנג־קאנג, קאנצערט־זאל
אקטאבער 20
איינגענומען א גרויסע דאזע שלאפמיטלען און סוף–כל–סוף געשלאפן נישקשה…
בכלל איז דער קאנצערט דורכגעגאנגען גוט, מיר האט זיך גוט געשפילט. שומאנס סאנאטע האלט אין איין וואקסן אויף דער בינע. בשעתן שפילן דעם דריטן טייל, האב איך געטראכט וועגן כאשאגין; וואס זאלן ניט געווען זיין אונדזערע חילוקי־דעות בנוגע ישראל, אזא מין טויט ווינטשט מען באמת אפילו קיין שונא ניט (און דערצו, לויט די אראבישע סטאנדארטן, איז ער דאך געווען א פראגרעסיווער). אין ראכמאנינאווס רע מאזשאר־פרעלודיע האב איך זיך דערמאנט אין די פאטאגראפיעס, וואס מאשע האט נעכטן איבערגעשיקט; און אין דער סאל מינאר־פרעלודיע — ס׳וואלט זיך פארט געוואלט, זייער געוואלט האפן, אז ס׳וועט נאך זיין דארט א רעוואלוציע… יא, בעת מע שפילט ראכמאנינאוו, ווערט מען פארזונקען אין רוסלאנד, אפילו אויפן אינדזל טייוואן.
נאכן קאנצערט איז געווען א וועטשערע מיט די ספאנסארן, מאן–און–ווייב. זיי האבן א געשעפט אין וויעטנאם: זיי באזארגן מיט אינפראסטרוקטור די „פרייע מיסחר־זאנע‟ אין דער שטאט הא טשי מין, געשאפן לויט דער טייוואנישער מאדעל (דא האבן אזעלכע זאנעס עקזיסטירט מיט פופציק יאר צוריק, ווען ס׳האבן אויסגעפעלט ארבעטס–ערטער). אין יענער זאנע שטעלן די וויעטנאמישע ארבעטער צונויף ראווערס, זיימאשינען, רערן; מע נייט דארט אויך חתונה–קליידער. זייערע (די ספאנסארס) קינדער האבן זיך געלערנט אין וויעטנאם אין אן אמעריקאנער שול, און איצט לערנען זיי זיך אין די פאראייניקטע שטאטן. זיי האבן מיר דערציילט, אז אין טייפיי זיינען פאראן עטלעכע אמעריקאנער שולן פון פארשיידענע ניוואען, ווי אויך אן אינטערנאציאנאלע שול מיט א גרויסן בריטישן אפטייל און קלענערע פראנצייזישע און דייטשישע אפטיילן.
גוטע ידיעות פון פינלאנד: מ׳האט פארמישפט צו תפיסה און גרויסן געלט–שטראף פרא־רוסלענדישע פראפאגאנדיסטן פאר רודפן יעסיקע ארא, די פינישע זשורנאליסטקע, וואס האט געשריבן וועגן די פרא–קרעמלישער „טראלן–פאבריק‟. בראווא, יעסיקע! בראווא, פינער! אבי נאר אנדערע מערבדיקע מלוכות זאלן נאכפאלגן דעם משל, און וואס גיכער: צו פיל טינוף האט זיך שוין פארשפרייט און זיך צעגארטלט איבער דער וועלט.
און סנאודען האט דערקלערט, אז ער פילט זיך ניט פארזיכערט אין רוסלאנד. דער ממזר האט עס כשר פארדינט!
דער שעף פון דער שווייצערישער זיכערהייט–דינסט האט באטאנט די אקטיוויזאציע פונעם רוסלענדישן שפיאנאזש אין לאנד. א גרויסער סורפריז… יא, מיט נייטראליטעט קאן מען זיך פון גזלנים ניט פארטיידיקן.
אקטאבער 21
כ׳האב געמוזט איינפאקעווען די טשעמאדאנעס און צוליב דעם געלייגט זיך שלאפן 2 א זייגער ביי נאכט; איינגענומען מעלאטאנין און אויפגעוואכט צען מינוט צו אכט… יא, אין מיינע יארן צו פארן אויף גאסטראלן אליין (באזונדערס אויף לאנג) איז שוין ניט אזוי גרינג, ווי פריער. קארינאטשקע האט מיר נעכטן געזאגט, אז זי וועט מסתמא קאנען קומען דעם 13טן אדער 14טן נאוועמבער.
מיט די ארגאניזאטארן פון די קאנצערטן אין האנג־קאנג
אנגעקומען קיין האנג־קאנג. אין אוונט איז פארגעקומען א טרעפונג מיט סטודענטן אינעם אוניווערסיטעט. אלע, דוכט זיך, זיינען געבליבן זייער צופרידן. איינע א סטודענטקע האט מיר נאך דער טרעפונג געזאגט, אז הערן מיינע רעקארדירונגען העלפט איר קאנצענטרירן זיך בעסער אויף אירע שטודיעס. איך האב געפרעגט, וואס זיינען אירע שטודירט? האט זי געענטפערט: קאנסטרוקטאר–אינזשענירונג. וועלכע רעקארדירונגען מיינע האט זי ליב צו הערן? מאצארטס סאנאטע מיט מארטע ארגעריך. געווען דארט אויך א רוסישער בחור, וואס שטאמט פון טשווואשיע. ער האט זיך געלערנט אין מאסקווע און שטודירט דא פאליטאלאגיע און געשיכטע, פארנעמט ער זיך דא מיט כינע און סאוועטן־פארבאנד.
האנג־קאנג איז, ווי תמיד, שיין (אויף א מאדערנעם אופן, הגם עס טרעפן זיך דא און דארט אלטע אייראפעישע בנינים — סימנים פונעם קאלאניאלן עבר) און דושנע. א סך הויכע בנינים — ניט בלויז מחמת דעם מאנגל אין לאנד, נאר אויך, ווי מ׳האט מיר דערקלערט, ווייל מע פארבאט צו בויען אויף די טעריטאריעס פון גרינע פארקן. כ׳האב געפרעגט וועגן דער בריק, ווו היימלאזע מענטשן וווינען; בערך מיט א חודש צוריק האב איך וועגן דעם געזען א ווידעא–רעפארטאזש. מ׳האט מיר דערציילט, אז די באפעלקערונג דא האלט אין איין וואקסן (זינט 1998 קומען אהין 150 מענטשן פון כינע יעדן טאג; אפשר אפילו נאך מער, מחמת ס׳איז שווער צו קאנטראלירן), די אינפלאציע איז זייער הויך, די פרייזן אויף וווינונגס–ערטער און סחורות — ווי אין לאנדאן, די דירות זיינען זייער קליין (אזש 10 קוואדראט–מעטער דער שטח), דעריבער זיינען אין האנג־גאנג דא א סך ארעמע־לייט און היימלאזע…
כ׳האב באקומען אן עלעקטראנישן בריוו מיט דער ידיעה, אז יאנסאנס [5] וועט ניט קאנען קומען קיין יאפאן און קארעע, מחמת ער האט געהאט עפעס אן אינפעקציע אין די לונגען און וועט ניט באווייזן געזונט צו ווערן ביז סוף נאוועמבער, נאר ס׳וועט אים פארבייטן מעטא [6].
אקטאבער 22
נעכטן האב איך געוואלט שלאפן במשך פונעם גאנצן טאג, פארן שלאפן גארנישט ניט איינגענומען, און ניט געקאנט איינשלאפן ביז 8 אין דער פרי. א שאד, וואס אזוי פיל צייט ווערט געפטרט צוליב דעם…
געלייענט אין The Forward אן ארטיקל פון אן אמעריקאנער יידישער סטודענטקע, וואס פילט זיך אויפן קאמפוס פון איר אוניווערסיטעט ווי צווישן צוויי פייערן, ווייל זי איז סיי קעגן BDS, סיי באציט זיך קריטיש צו דער ישראלדיקער פאליטיק. אלץ וואלט געווען נישקשה, נאר אינעם סוף פונעם ארטיקל לייען איך: „די אקופאציע איז ניט קיין ׳נייטיק בייז׳, נאר אן אכזריותדיקע, זעלבסטרוינירנדיקע און סכנהדיקע פאליטיק און סיסטעם, וואס זיינען עובר אונדזערע עיקרדיקע יידישע ווערטן.‟ ווי זשע זעט זי ניט, אז די דערפארונג פונעם לעצטן פערטל יארהונדערט האט ווידער און אבער געוויזן (באזונדערס בולט נאכן אוועקגיין פון עזה), אז די טעריטאריעלע־הנחות סטימולירן נאר דעם פאלעסטינער טעראר?! מע קאן ארגומענטירן (ווי דערשאוויץ), אז גלייך נאך דער זעקס־טאגיקער מלחמה וואלט געווען קליגער אוועקצוגיין פון די יישובים אויף די פארכאפטע טעריטאריעס, ווי ס׳האט דעמאלט פארגעלייגט יגאל אלון; מע קאן קריטיקירן די בויונג פון יידישע יישובים אויף די טעריטאריעס; מע דארף קריטיקירן (און באשטראפן) די ישראלדיקע מיליטער־לייט, וואס פירן זיך אויף שלעכט בנוגע אראבער אויף די קאנטראל־דורכלאז-פונקטן; מע דארף קריטיקירן דעם פאקט, אז אין ישראל עקזיסטירט ניט קיין אינסטיטוט פון וועלטלעכע חתונות, און אז רעליגיע איז ניט אין גאנצן אפגעטיילט פון דער מלוכה; דאס „נאציאנאלע מדינה־געזעץ‟ און דאס פארקויפן געווער צו אזערביידזשאן וכדומה. נאר וואס שייך דער אקופאציע פון פאלעסטינישע אראבער — מע דארף ניט זיין „אומפראגרעסיוו‟, כדי צו זען און אנערקענען, אז במשך פון די לעצטע פינף און צוואנציק יאר, יעדעס מאל, ווען ישראל האט געמאכט, אדער מסכים געווען צו מאכן און פארגעלייגט טעריטאריעלע הנחות, האבן די אראבער געענטפערט מיט טעראר — אי נאכן שליסן דעם ערשטן „אסלא־אפמאך‟ (און בשעת דער גאנצער צייט, וואס „עבדוה‟ איז דעמאלט געבליבן ביי דער מאכט), אי נאכן אונטערשרייבן דעם „וויי ריווער אפמאך‟, אי נאך די אונטערהאנדלונגען אין קעמפ־דייוויד אין 2000, אי נאכן אוועקגיין פון לבנון און עזה! דאס זיינען דאך פאקטן, וואס, ווי יעדער פאקט, דארפן זיי אנערקענט ווערן און ניט געענדערט ווערן דערפון, צי מ׳איז א רעכטער אדער א לינקער, א „פראגרעסיווער‟ אדער א „רעאקציאנער‟. יא, די טעריטאריעלע הנחות צו עגיפטן האבן געבראכט שלום, אבער מיט די פאלעסטינישע אראבער קומט עס פאר פארקערט. עס גייט דעריבער לחלוטין ניט אין דער „בלינדער שטיצע פון אלץ, וואס ישראל טוט‟; עס גייט אין דעם, אז די אקופאציע, צום גרויסן באדויערן, איז באמת א נייטיק בייז. אגב, איז זי — מיט אלע אירע אומאנגענעמלעכקייטן — א קלענער בייז אויך פאר די פאלעסטינישע אראבער, וואס א סך פון זיי האבן אליין ניט איין מאל זיך מודה געווען, אז דווקא אונטער דער ישראלדיקער אקופאציע האבן זיי געהאט געלעבט בעסער, ווי אונטער זייער אייגענער מאכט. דעריבער איז עס א גרויסער שאד (און שאדן), וואס דעם דאזיקן אמת זעען ניט אויך אזעלכע מענטשן, ווי יענע סטודענטקע, וואס איז בפירוש אן ערלעכער און דענקענדיקער מענטש און האט אויף אן אמתן ליב ישראל. דעריבער טאקע דארף מען האלטן אין איין ריידן וועגן דעם עפנטלעך, דערקלערן עס, כל־זמן מע איז בכוח עס צו טאן…
אקטאבער 23
איינגענומען א שלאפמיטל און געשלאפן נישקשה. כ׳האף, אז מארגן וועל איך זיך סוף־כל-סוף אויסשלאפן אויף אן ערנסטן אופן, מחמת כ׳פיל זיך ניט גוט, און עס שטערט דער ארבעטן…
געפונען אויף דער אינטערנעץ דעם ווידעא–רעפארטאזש וועגן דעם „מיטינג פון פארשטייער פונעם יידישן פאלק‟ אין 1942, ווו מארקיש רעדט אויף יידיש (קארינאטשקע האט מיר דערציילט נעכטן וועגן דער דאזיקער רעקארדירונג). אין אונטערשייד פון מיכאעלסן און ערענבורגן, וואס זייער אופן פון ריידן איז זייער געמאסטן, רעדט מארקיש ביז גאר שנעל און היציק, וואס זאגט אוודאי א סך וועגן זיין פערזענלעכקייט. אן אינטערעסאנטער פרט — מיכאעלס זאגט דארט: „יידן פון ענגלאנד! אייער גרויס דעמאקראטיש לאנד…‟ — זעט אויס, בשעת דער מלחמה האט מען געמעגט אזוי ריידן.
אויף דער נאכט האב איך זיך געטראפן מיט אנאבעלען און ענדריון. זיי האבן צוגעזאגט צו ארגאניזירן אנהייב דעצעמבער א פולע פראגראם פון אנקוקן די טשיקאוועסן פאר מיר און קארינאטשקען. כ׳האב געפרעגט ביי ענדריון וועגן זיינע אנשויונגען ווי אן עקאנאמיסט. ער האט געענטפערט, אז זייענדיק א סטודענט אין די סוף 1960ער יארן (ניט בלויז בשעת דער לינקער סטודענטישער באוועגונג אויפן מערב, נאר אויך דעמאלט, ווען אין גריכנלאנד איז די כונטע געקומען צו דער מאכט), איז ער תחילת געווען א לינקער, נאר נאכן באזוכן דעם ראטן־פארבאנד, אין שייכות מיטן אנשרייבן זיין דיסערטאציע, האט ער זיך פארליבט אין יענעם לאנד און פיינט באקומען קאמוניזם — און דאס האט אים אויסגעהיילט פון זיין לינקיזם; אז דעם מארק מיט זיינע געזעצן איז ניט צו פארבייטן. ער (ענדריו) האט פיינט א גרויסע רעגירונג און איר אריינמישונג אין עקאנאמיע; זאלן זיין גענוג סאציאלע באדינגונגען, נאר ניט צו פיל פילאנטראפיע. ער האט מיך געפרעגט וועגן מיינע פאליטישע אנשויונגען, און איך האב געזאגט, אז איך בין ניט קיין רעכטער און ניט קיין לינקער, כ׳בין אן איבערצייגטער אנהענגער פון פרייהייט און דעמאקראטיע.
אקטאבער 24
 אך, ווי איך האב היינט „געשלאגן‟ פוטינען און זיין כנופיא מיט ראכמאנינאווס סאל מינאר־פרעלודיע! א שאד, וואס נאר אויף אזא אופן קאן איך עס טאן… און דער מיטלסטער עפיזאד: „ווי לאנג וועט זיך די מוטער זיין מצער? ביז וואנען וועט ארומשוועבן דער גייער?‟ [7].
נעכטן פארן לייגן זיך שלאפן האב איך איינגענומען מיינע געוויינטלעכע „פארקאנצערט‟־שלאפמיטלען און סוף–כל–סוף, זיך אויף אן אמתן אויסגעשלאפן.
כ׳האב געפונען אויף דער אינטערנעץ דעם באריכט פון Human Rights Watch וועגן די ווילקירלעכע ארעסטן און פייניקונגען מצד דער מאכט פון דער פאלעסטינישער אויטאנאמיע און „כאמאס‟. אוועקגעשטעלט דעם באריכט אויף מיין וועבזייט. זאל מען טראכטן (אויב, אוודאי, מ׳איז מסוגל צו טראכטן), צי מ׳דארף אנערקענען פאלעסטינע ווי א מלוכה, און צי די וועלט נייטיקט זיך אין נאך איין מלוכה פון אזא מין.
און לעת–עתה איז אטדעקט געווארן, אז אין אן אנדער מלוכה, וואס איז בפירוש אנערקענט פון דער גאנצער וועלט און איז א שטענדיקער מיטגליד פונעם זיכערהייט–ראט ביי דער „יו־ען‟, אז אין איינער פון אירע תפיסות האט מען געפייניקט די תפיסהניקעס דורך פארגוואלטיקן זיי מיט א „שוואברע‟ — א שטעקן צו וואשן דעם דיל, און דעם אריינטרייבן נאדלען אונטער די נעגל. דערצו שאנטאזשירט מען זיי: „אדער דו וועסט געבן די נייטיקע באווייזן, אדער מירן פארגוואלטיקן דיין מוטער און ווייב.‟ (דאס איז אנומלט געשען אין א קראסנאיארסקער תפיסה). און די מאכט־פארשטייער אין פארשיידענע שטעט פון רוסלאנד אדער לייגן פאר דורכצופירן די יערלעכע אקציע אין אנדענק פון די קרבנות פון סטאליניסטישע רעפרעסיעס עטוואס ווייטער פונעם שטאט–צענטער (אין מאסקווע און טאמבאוו), אדער זאגן זיך בכלל אפ צו קאארדינירן אט די אקציע מיט די ארגאניזאטארן (אין שטאט קאמסאמאלסק). „גייסטיקע בינדפעדעם‟ [8]… „א קינדס טרערעלע‟… [9]
עס דערמאנט זיך מאיאקאווסקיס: „כאפט אייך דער טייוול — איר, קינסטלער און שרייבער,/ וואס זעען די מיאוסקייט מיט אויגן מיט צוויי —/ און שרייבן וועגן שיינקייט און לירישן וויי.‟
המשך קומט
דערקלערונגען:

[1] „דער וואלפהונט איז גערעכט, נאר דער מענטשנפרעסער — ניט‟ — אן אויסדרוק פון א. סאלזשעניצינס העלד פונעם ראמאן „אין קרייז דעם ערשטן‟
[2] ניקאלינא גארא — א דאטשע־יישוב אונטער מאסקווע
[3] עריק האבסבאום (1917־2012) — ענגלישער היסטאריקער
[4] אלכסנדר גאליטש (1918־1977) — אמתער נאמען גינזבורג. רוסישער פאעט, דראמאטורג, מחבר און זינגער פון אייגענע לידער.
[5] מאריס יאנסאנס — דיריגענט
[6] זובין מעטא — דיריגענט
[7] „ווי לאנג וועט זיך די מוטער זיין מצער? ביז וואנען וועט ארומשוועבן דער גייער?‟ — א ציטאט פון א. בלאקס א ליד
[8] „גייסטיקע בינדפעדעם‟ — וו. פוטינס אויסדרוק, וואס ווערט פארטייטשט ווי „ווערטן, וועלכע פאראייניקן רוסלאנד אין איין גאנצקייט‟.
[9] „א קינדס טרערעלע‟… — פארשפרייטער אויסדרוק פון פ. דאסטאיעווסקי


Share this:TwitterFacebookPrintLike this:Like Loading...

Related
 


Tagged: Evgeny KissinfasadjewsmusicYiddish 
Post navigation


Previous Post
פארשפעטיקטער עכא פון קאביליאנסקי־גאס 

Next Post
צוויי הומאריסטישע לידער 



