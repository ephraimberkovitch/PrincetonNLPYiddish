 
 מעשיות פאר יידישע קינדער: אויפן פידל  
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 אפן פידל
    
 דערציילונג פון די קינדער־יארן.
    
א.
    
― היינט וועל איך אייך, קינדער, שפילן אביסל אפן פידל. נישטא,
אזוי דאכט זיך מיר, קיין שענערס און קיין בעסערס, ווי אז מען קאן
שפילן אפן פידל. וואס, אפשר נישט אזוי? איך ווייס נישט וויאזוי איר
― איך, פון זינט איך בין צו מיין שכל געקומען, בין איך אויסגעגאנגען נאך א פידל און האב ליב געהאט גלאט כלי־זמר, ווי דאס לעבן!
איז געווען ערגעץ א חתונה אין שטעטל, בין איך געווען דער ערשטער,
וואס איז געלאפן מקבל־פנים זיין די כלי־זמר, זיך פארגנבענען פון הינטן
צום קאנטערבאס, א צי טאן בא דער גראבער סטרונע: בום! ― און
אנטלויפן. בום! ― און אנטלויפן. פאר דעם דאזיקן „בום״ האב איך
אמאל געכאפט פון בערל באס א מיאוסן פסק. בערל באס, א בייזער ייד
מיט א צעפלאצטער נאז און מיט א שארפן קוק, האט זיך געמאכט, ווי
ער זעט ניט, אז איך גנבה זיך צום קאנטערבאס, און בשעת איך האב
אויסגעצויגן די האנט צו דער גראבער סטרונע, האט ער מיך אנגעכאפט פארן אויער און אפגעפירט מיך מיט כבוד גלייך צו דער טיר:
    
― נא, ממזר, קוש די מזוזה!
    
דאס האט מיך אבער ווינציק־וואס אנגעלערנט. איך האב נישט אפגעטראטן פון די כלי־זמר אף קיין האר. איך האב זיי ליב געהאט אלע,
פון שייקע פידעלע מיט דער שיינער שווארצער בארד און מיט די דינע
ווייסע פינגערלעך, ביז געצי פייקלער מיטן שיינעם הארב און מיטן
היפשן ― איך בעט איבער אייער כבוד ― פליך איבער די אויערן.
נישט איין מאל בין איך געלעגן אונטער א באנק און געהערט, ווי די
כלי־זמר שפילן, ווארעם מע האט מיך געטריבן אהיים, און פון דארטן,
פון אונטער דער באנק געקוקט אף שייקעס דינע פינגערלעך, ווי זיי
טאנצן איבער די סטרונעס, און זיך צוגעהערט צו די זיסע קולות, וואס
ער האט אזוי קונציק ארויסבאקומען פון זיין פידעלע.
    
א צעקאכטער פלעג איך נאכדעם ארומגיין עטלעכע טעג כסדר,
און שייקע מיטן פידעלע איז מיר געשטאנען פאר די אויגן. באנאכט
האב איך אים געזען אין חלום, און באטאג אף דער וואר ― ער איז
מיר נישט ארויס פונעם קאפ. איך פלעג מיר פארשטעלן, אז איך בין
שייקע פידעלע, אויסבייגן די לינקע האנט און מאכן מיט די פינגער און
געבן א פיר מיט דער רעכטער האנט, ווי מיטן סמיק, בשעת מעשה
פארווארפן דאס קעפל אף א זייט, די אויגן א ביסעלע צוגעמאכט ―
פונקט ווי שייקע, ס׳זאל דאס פעלן א האר!
    
האט דערזען דער רבי נטע־ליב ― ס׳איז געווען סאמע באם
לערנען ― אז איך מאך עפעס מיט די הענט און פארווארף דאס קעפל
און גלאנץ מיט די אייגלעך, האט ער מיר אפגעשטעקט א רעכטן פאטש:
    
― א הולטיי קאן! מע לערנט מיט אים קמץ־אלף, מאכט ער
העוויות, כאפט פליגן!
    
 ב.
    
איך האב מיך געגעבן דאס ווארט, עס מעג זיך קערן די וועלט,
איך מוז האבן א פידעלע, עס מעג מיך קאסטן מי יודע וואס! נאר פון
וואס מאכט מען א פידעלע? געוויינלעך, פון „טענענהאלץ״. ס׳איז אבער
גרינג אויסצוריידן „טענענהאלץ״! ווו קריגט מען דאס דאזיקע האלץ,
אז בסך־הכל וואקסט דאס, זאגט מען, נאר אין ארץ ישראל? וואס טוט
גאט? גיט ער מיר אריין אזא מחשבה. בא אונדז איז געווען אן אלטע
קאנאפע, א ירושה־קאנאפע נאך פונעם זיידן רב אנשל, וואס איבער
איר האבן זיך געשלאגן מיינע צוויי פעטערס מיטן טאטן עליו השלום.
דער פעטער בעני האט געטענהט, אז ער איז דער עלטערער זון, קומט
א י ם די קאנאפע; און דער פעטער סענדער האט געטענהט, אז ער איז
דער יינגסטער, קומט  א י ם  די קאנאפע; און דער טאטע עליו השלום
האט געטענהט, אז ער איז טאקע נישט מער ווי אן איידעם, האט ער
אף דער קאנאפע קיין שליטה ניט, נאר אזוי ווי זיין ווייב, דאס הייסט
די מאמע מיינע, איז א בת יחידה, קומט  א י ר  די קאנאפע. דאס
איז איינמאל אוועק. והשנית, שטייט די קאנאפע בא אונדז אין שטוב,
איז די קאנאפע  א ו נ ד ז ע ר  קאנאפע. האבן זיך אריינגעמישט ביידע
מומעס, די מומע איטקע און די מומע זלאטקע, און האבן אנגעפירט א
רכילות פון איינעם צום אנדערן, קאנאפע־קאנאפע, די שטאט האט זיך
געוויגט מיט דער קאנאפע! ― בקיצור, די קאנאפע איז געבליבן
א ו נ ד ז ע ר  קאנאפע.
    
די דאזיקע קאנאפע איז געווען א פשוטע, א הילצערנע קאנאפע,
נאר באצויגן פון אויבן מיט א דין האלץ, וואס איז אין עטלעכע ערטער
אפגעשטאנען, געווען אויפגעבלאזן, ווי א ביצה. אט דאס אייבערשטע
האלץ, וואס איז אפגעשטאנען, איז געווען דאס אמתע „טענענהאלץ״
וואס גייט אף פידלען. אזוי האב איך געהערט זאגן אין חדר. איין
חסרון האט די קאנאפע געהאט, און דער דאזיקער חסרון איז געווען
א מעלה, דהיינו: אז מע האט זיך אף איר אנידערגעזעצט, האט מען
נישט געקאנט אויפשטיין, מחמת זי איז געשטאנען אביסל בארג־אראפ, פון איין זייט משופעדיק און אין מיטן מיט א גרוב; איז אבער
געווען די מעלה, וואס קיינער האט נישט געוואלט זיך זעצן אף איר,
האט מען זי אוועקגעשטעלט אין א ווינקל, געגעבן א „טשיסטע
אטסטאווקע [чиста отставка: א ריינע עמעריטור]״.
    
אט אף דער קאנאפע האב איך געווארפן אן אויג. א סמיטשיק האב
איך מיר צוגעגרייט נאך פון לאנג. איך האב געהאט א חבר שימעלע,
יודל דעם בעל־עגלהס, האט ער מיר צוגעזאגט עטלעכע האר פונעם
טאטנס פערדס וויידל. און זשיוועצע אף צו שמירן דעם סמיטשיק האב
איך אליין געהאט. איך האב פיינט געהאט זיך פארלאזן אף נסים. איך
האב דאס אויסגעביטן בא מיינעם א חבר, מאיר־ליפא־שרהס, אף א
שטיקל שטאל פון דער מאמעס קרינעלינע, וואס האט זיך געוואלגערט
אפן בוידעם. פונעם שטיקל שטאל האט נאכדעם מאיר־ליפא־שרהס געמאכט זיך א מעסערל, פון ביידע זייטן גוט אפגעשארפט. האב איך
אפילו חשק געהאט זיך אפבייטן מיט אים צוריק, האט ער ניט געוואלט.
ער האט זיך צעשריגן:
    
― א חכם א ייד! וואס זאגט איר אף זיין טאטן? איך הארעווע
אפ דריי נעכט און שארף און צעשנייד זיך אלע פינגער שארפנדיק, ―
קומט ער איצטער צוגיין און וויל זיך אפבייטן צוריק!
    
― קוק אים אן אביסל! ― זאג איך. ― נו, דארף מען ניט! א
  
טייערע מציאה א שטיקל שטאל! קארג שטאל וואלגערט זיך בא אונדז
אפן בוידעם? עס וועט כאפן אף קינדער און קינדס־קינדער!
    
הכלל, איך האב געהאט אלצדינג, וואס מע באדארף. עס איז געבליבן נאר איין ארבעט: קאלופען דאס „טענענהאלץ״ פון דער קאנאפע.
איך האב אויסגעקליבן דערויף זייער א וווילע צייט: בשעת די מאמע
איז געווען אין קלייט און דער טאטע האט זיך נאכן עסן צוגעלייגט
דרעמלען, האב איך זיך פארקליבן אין ווינקל אריין מיט א טשוואק און
האב זיך גענומען צו דער ארבעט גאנץ געשמאק. האט דער טאטע דערהערט דורכן שלאף, ווי עמעצער באברעט זיך, האט ער פריער געמיינט,
אפנים, אז ס׳איז מייז אין שטוב, האט ער אנגעהויבן צו שרייען פון
דארטן: קיש! קיש! איך בין געבליבן א געשטארבענער... דער טאטע
האט זיך איבערגעקערט אף דער אנדערער זייט, און אז איך האב דערהערט, אז ער כראפעט, האב איך זיך ווידער גענומען צו דער ארבעט.
פלוצעם, איך טו א קוק ― דער טאטע שטייט און קוקט אף מיר מיט
מאדנע אויגן. עס ווייזט אויס, אז תחילת האט ער בשום אויפן ניט
פארשטאנען וואס דאס איז. נאכדעם, אז ער האט דערזען די צעקארדאשעטע קאנאפע, האט ער מיך ארויסגעצויגן פון דארטן פארן אויער און
האט מיך אזוי געשלאגן, אז מע האט מיך באדארפט מינטערן, פשוט
אפגיסן מיט קאלט וואסער.
    
― גאט איז מיט דיר! וואס האסטו געטאן מיטן קינד? ― האט די
מאמע געוויינט מיט טרערן אף די אויגן.
    
― דער קדיש דיינער! ער וועט מיר אריינטרייבן א לעבעדיקן אין
דער ערד אריין! ― זאגט דער טאטע, בלאס ווי די וואנט, כאפט זיך
פארן הארצן און פארהוסט זיך אף עטלעכע מינוט.
    
― וואס־זשע דארף מען זיך אזוי אפעסן דאס הארץ? ― זאגט
צו אים די מאמע. ― ביסט אזוי אויך א קראנקער! טו א קוק וואס פאר
א פנים דו האסט, אזא יאר אף מיינע שונאים!
  
ג.
    
דער חשק צו שפילן אפן פידל איז געוואקסן מיט מיר אינאיינעם.
וואס עלטער איך בין געווארן, איז דער חשק געווארן נאר גרעסער, און,
ווי אף־צו־להכעיס, האב איך באדארפט אלע טאג הארכן כלי־זמר. פונקט
אפן מיטן וועג, צווישן דער היים און צווישן חדר, איז געשטאנען א
קליין שטיבל, מיט ערד געדעקט, פלעגט זיך פון דארטן תמיד הערן
פארשיידענע קולות און געזאנגען פון אלערליי כלים, און מערסטנטייל
― קולות פון א פידל. דארטן איז געזעסן א כלי־זמר. נפתלצי
בעזבאראדקע, א ייד מיט אן אונטערגעהאקטער קאפאטע, מיט אונטערגעבויגענע פאות און מיט א געפרעסטן קאלנער. א נאז האט ער געהאט א
היפשע, אויסגעזען ווי א צוגעקלעפטע, ליפן גראבע, ציין שווארצע, דאס
פנים געשטופלט און אן א סימן פון א בארד. און דערפאר טאקע האט
מען אים גערופן „בעזבאראדקע״. א ווייב האט ער געהאט א מאשינע,
האט מען זי גערופן „די מוטער חוה״, און קינדער איז בא זיי געווען א
טוץ אנדערהאלבן, אויב נישט מער, אפגעריסענע, האלב נאקעטע און בארוועסע, און אלע, פונעם גרעסטן ביזן קלענסטן, האבן זיי געשפילט, דער
אפן פידל, דער אפן „אלט״, דער אפן באס, דער אפן טרומייט, דער
אפן פלייט, דער אפן פאגאט, דער אף דער הארפע, דער אפן צימבל.
דער אף דער באלאלייקע, דער אפן פויק, דער אף די טאצן. צווישן זיי
זיינען געווען אויך אזעלכע, וואס האבן געקאנט אויספייפן דעם גרעסטן ניגון
מיט די ליפן, אף די ציין, אף גלעזלעך אדער אף טעפלעך, אף שטיקלעך
האלץ, אדער גאר אף די באקן ― שדים, רוחות און גאר!
    
מיטן דאזיקן געזינדל האב איך מיך באקענט גאר אומגעריכט.
איך בין געשטאנען איינמאל בא זיי אונטערן פענצטער, זיך אונטערגעהערט ווי זיי שפילן, האט איינער פון די עלטערע קינדער, פיניע דער
פלייטיסט, א בחור פון א פופצן, נאר א בארוועסער, מיך דערזען
שטיין, איז ער ארויסגעגאנגען צו מיר און פרעגט מיך, צי עס געפעלט
מיר זייער שפילן?
    
― הלוואי ― זאג איך ― וואלט איך אין צען יאר ארום אזוי געשפילט!
    
― קאנסט דאס אויספירן, ― מאכט ער צו מיר און גיט מיר אנצוהערעניש, אז פאר צוויי קארבן א חודש וועט מיך דער טאטע זיינער
אויסלערנען שפילן, און אויב איך וויל, וועט ע ר מיך לערנען, דער
זון הייסט דאס.
    
― אף וואס פארא אינסטרומענט ― מאכט ער ― וואלטסטו
געוואלט שפילן? אפן פידל?
    
― אפן פידל.
    
― אפן פידל? ― מאכט ער. ― קאנסט צאלן דריטהאלבן קערבלעך א חודש? צי דו ביסט אזא כתריליק, ווי איך?
    
― קאנען קאן איך, ― זאג איך ― נאר וואס דען? עס טאר נישט
וויסן דערפון נישט דער טאטע, נישט די מאמע, נישט דער רבי.
    
― חס וחלילה! ― מאכט ער. ― ווער דארף דאס גיין אויספויקן?
אפשר געפינט זיך בא דיר א ציגאר טיטון, אדער א פאפיראס? ניין? דו
רייכערסט ניט? אנטליי־זשע מיר א פיטאקל, וועל איך מיר אליין קויפן
פאפיראסן. נאר זאלסט ניט זאגן קיינעם, מחמת דער טאטע טאר נישט
וויסן, אז איך רייכער, און די מאמע וועט געוואר ווערן, אז איך האב
געלט, וועט זי דאס גלאט צונעמען און קויפן בייגל אף אנבייסן. קום אין
שטוב אריין, וואס וועלן מיר דא אויסשטיין?
  
ד.
    
מיט גרויס פחדים, מיט א קלאפנדיק הארץ און מיט ציטערנדיקע
פיס האב איך אריבערגעשפאנט די שוועל פונעם דאזיקן קליינעם גן־עדן.
    
מיין נייער חבר פיניע האט מיך פארגעשטעלט פארן פאטער:
    
― שלום נחום וועוויקס, א נגידס א יינגל, האט חשק לערנען אפן
פידל.
    
נפתלצי בעזבאראדקע האט אונטערגעבויגן די פאות, צורעכט געמאכט דעם קאלנער, פארשפיליעט די קאפאטע און פארבונדן מיט מיר
א ברייטן שמועס מכוח שפילן בכלל און אפן פידל בפרט, געגעבן מיר
צו פארשטיין, אז פידל איז די בעסטע און שענסטע פון אלע כלים,
עלטערס און חשובערס פון פידל איז שוין גאר נישטא אף דער גאנצער
וועלט. א סימן האב איך, פארוואס דיריזשירט תמיד די פידל, ניט דער
טרומייט, אדער פלייט? מחמת פידל ― דאס איז די מאמע פון אלע כלים.
    
אזוי האט מיר נפתלצי בעזבאראדקע געלייענט א גאנצע לעקציע
פון מוזיק, געמאכט בשעת־מעשה מיט די הענט און מיט דער נאז, ―
און איך בין געשטאנען און געקוקט אים אין מויל אריין, באטראכט די
שווארצע ציין זיינע און געשלונגען, ממש געשלונגען די ווערטער.
    
― פידל, פארשטייסטו מיך, ― זאגט צו מיר ווייטער נפתלצי
בעזבאראדקע און איז צופרידן, אפנים, מיט דער לעקציע, ― פידל,
פארשטייסטו מיך, איז אזא כלי, וואס איז עלטער פון אלע כלים. דער ערשטער פידלער אף דער וועלט איז געווען תובל־קין, צי מתושלח, ―
איך געדענק שוין נישט אקוראט. דו קערסט בעסער וויסן, דו לערנסט
דאך מסתמא אין חדר? דער אנדערער פידלער איז געווען דוד־המלך.
נאך איינער, א דריטער, איז געווען, פאגאניני האט ער געהייסן, אויך
א ייד; אלע בעסטע פידלער אף דער וועלט זיינען געווען יידן. למשל,
סטעמפעניו, פדהצור. פון זיך רייד איך ניט. מע זאגט, אז איך שפיל
ניט שלעכט אפן פידל; נאר ווי קום איך צו פאגאנינין? פאגאניני, זאגט
מען, האט פארקויפט דעם אשמדאי די נשמה פארן פידל. פאגאניני האט
פיינט געהאט שפילן פאר גרויסע מענטשן, מלכותים און פויפסטן, כאטש
מע פלעגט אים אפגילטן. ער האט בעסער ליב געהאט שפילן פאר ארעמע לייט אין אלע שענקלעך, אין אלע דערפער, אדער גאר אין די
וועלדער פאר חיות און עופות. אט וואס פאר א פידלער פאגאניגי איז
געווען... עי, חברה־פלעצל, צו די כלים!
    
אזוי האט נפתלצי בעזבאראדקע אויסגערופן צו זיין קאמאנדע קינדער, וואס זיינען זיך צונויפגעקומען אלע אין איין מינוט, גענומען זיך
איטלעכער צו זיין אינסטרומענט. נפתלצי אליין איז אויפגעשטאנען
א זעץ געטאן מיטן סמיק אין טיש אריין, געווארפן א שארפן קוק אף
איטלעכן באזונדער און אף אלע מיטאמאל ― און מע האט א שפיל
געטאן א קאנצערט אף אלערליי אינסטרומענטן מיט אזא כח, אז איך
בין שיער ניט אומגעפאלן פון די פיס. איטלעכער האט זיך געפלייסט
איבערצושרייען דעם אנדערן, און מער פון אלע האט מיך פארשריגן
איינער א קליינער, וואס האט געהייסן כעמעלע, א טרוקן יינגעלע מיט
א נאס נעזעלע און מיט בארוועסע אנגעדראלענע פיסלעך. כעמעלע האט
געשפילט אף א משונה־מאדנע כלי, עפעס א מין זאק אזעלכער, וואס אז
מע בלאזט אים אן, לאזט ער נאכדעם ארויס א משונה קול, א מאדנעם
קוויטש, ווי א קאץ, בשעת מע טרעט איר אן אפן וויידל. כעמעלע האט
מיטן בארוועסן פיסל אויסגעשלאגן טאקט, געקוקט די גאנצע צייט אף
מיר מיט קליינע גנבהשע אייגלעך און אונטערגעווונקען, ווי איינער
רעדט: „אבער איא, איך בלאז גוט?״ נאר מער פון אלע האט געארבעט
נפתלצי אליין; ער האט אי געשפילט, אי געדיריזשירט, געארבעט מיט
די הענט, מיט די פיס, מיט דער נאז און מיט די אויגן און מיטן גאנצן
  
גוף, און טאמער חלילה האט עמעצער געמאכט א פעלער, האט ער א
קריץ געטאן מיט די ציין און א זאג געטאן מיט כעס:
    
― פארטא, פארכוץ! פארטא ― פארטיסימא!... טאקט, ממזר!
טאקט!... איינס, צוויי, דריי! איינס, צוויי, דריי!...
  
ה.
    
אפגעמאכט מיט נפתלצי בעזבאראדקע פאר דריי מאל אין דער וואך
אנדערהאלבן שעה אין טאג צוויי קערבלעך א חודש, בעט איך אים
נאכאמאל און נאכאמאל, עס זאל זיין בסוד־סודות ― אניט, בין איך א
פארפאלענער. ער גיט מיר זיין ערנווארט, אז עס וועט נישט וויסן דערפון קיין פויגל.
    
― מיר זיינען אזעלכע מענטשן, ― זאגט ער צו מיר מיט גדלות
און מאכט צורעכט דעם קאלנער ― וואס קאטארע קיין געלט האבן מיר
ניט, נאר יושר און ערלעכקייט איז בא אונדז פאראן מער ווי באם גרעסטן גביר! אפשר געפינט זיך בא דיר עטלעכע גראשנס?
    
איך כאפ ארויס און גיב אים א קערבל. נפתלצי נעמט דאס צו בא
מיר, ווי א פראפעסאר, מיט צוויי פינגער, רופט־צו די מוטער חוה,
קוקט אן א זייט און מאכט צו איר:
    
― נא, קויף עפעס אנבייסן!
    
די מוטער חוה נעמט צו בא אים דאס קערבל שוין דווקא מיט ביידע הענט און מיט אלע פינגער, באטראכט דאס דווקא פון אלע זייטן
און טוט א פרעג דעם מאן, וואס זאל זי קויפן?
    
― וואס דו ווילסט. ― ענטפערט ער איר כלומרשט קאלטבלוטיק.
― קויף בולקעס עטלעכע, הערינג א צוויי־דריי, און דארע קישקע, און
א ציבעלע פארגעס ניט, עסיק און בוימל, נו, און א גלעזל בראנפן
דארטן...
    
אז די דאזיקע אלע זאכן זיינען באשאפן געווארן אפן טיש, איז
דער עולם אנגעפאלן דערויף מיט אזא אפעטיט, גלייך ווי נאך א תענית.
עס האט אזש מיך אנגענומען א יצר־הרע, און אז מע האט מיך געבעטן, איך זאל גיין צום טיש, האב איך מיך נישט געקאנט אפזאגן,
און איך געדענק נישט די צייט, ווען איך זאל אזוי הנאה האבן פונעם
עסן, ווי איך האב הנאה געהאט פון דער דאזיקער סעודה.
    
נאך דער סעודה האט בעזבאראדקע א ווונק געטאן צו דער קאמאנדע, מע זאל זיך נעמען צו די כלים. און מע האט מיך מכבד געווען
ווידעראמאל מיט א זאך, „זיין אייגענע קאמפאזיציע״. די דאזיקע „קאמפאזיציע״ האבן זיי געשפילט מיט אזא רעש, אז עס האט מיר פארטורקעט די אויערן און פארטומלט דעם קאפ ― און איך בין אוועק פון
דארטן א שיכורער פון נפתלצי בעזבאראדקעס „קאמפאזיציע״. א גאנצן
טאג אין חדר האט זיך מיר געדרייט דער רבי מיט די תלמידים מיט די
ספרים, און אין די אויערן האט מיר ניט אויפגעהערט צו קלינגען די
„קאמפאזיציע״. באנאכט איז מיר געקומען צום חלום פאגאניני, רייטנדיק אפן אשמדאי, און האט מיר דערלאנגט מיטן פידל איבערן קאפ,
― איך האב זיך אויפגעכאפט מיט א געשריי און מיט א קאפווייטיק
און האב אנגעהויבן שיטן מיט ווערטער, ווי פון א זאק. וואס איך האב
גערעדט ― ווייס איך ניט. נאר מיין עלטערע שוועסטער פעסל האט
מיר נאכדעם דערציילט, אז איך האב גערעדט פון היץ, עס האט זיך ניט
געקלעפט א ווארט צו א ווארט, עפעס ווילדע נעמען ― „קאמפאזיציע״,
„פאגאניני״... און נאך א זאך האט מיר די שוועסטער דערציילט, אז
אין דער צייט, וואס איך בין געלעגן שלאף, איז מען א פאר מאל געווען
בא אונדז פון נפתלצי דעם כלי־זמר, עפעס א בארוועס יינגל, געוואר
ווערן וואס איך מאך , האט מען אים דורכגעטריבן און פארזאגט, ער
זאל זיך מער נישט דערוועגן קומען אהער...
    
― וואס האט געטאן בא דיר דעם כלי־זמרס יינגל? ― פרעגט
מיך מיין שוועסטער און מוטשעט מיך, איך זאל איר זאגן. נאר איך
האלט זיך איינס: איך ווייס נישט, כלעבן, איך ווייס נישט; פונוואנען
זאל איך וויסן?
    
― וואס פאר א פנים האט דאס? ― זאגט צו מיר די מאמע. ―
ביסט שוין, קיין עין הרע, א בחורל צו לייטן, מע רעדט דיר שוין שידוכים,
און דו האסט צו טאן מיט שיינע חברים, בארוועסע כלי־זמרלעך! וואס
פאר א מחותן ביסטו מיט כלי־זמר? וואס האט דא געטאן בא דיר נפתלצי
דעם כלי־זמרס יינגל?
    
― וואסער נפתלצי? ― זאג איך און מאך זיך תמעוואטע. ― וואסער כלי־זמר?
    
― קוק אים אן, דעם תנא! ― מישט זיך אריין דער טאטע. ―
ער ווייס נישט פון וואס צו זאגן! נעבעך גאט די נשמה שולדיק! איך
  
אין דיינע יארן בין שוין לאנג געווען א חתן, און ער שפילט זיך נאך
מיט חברים! טו זיך אן און גיי אין חדר אריין! טאמער וועט דיך באגעגענען הערשל בעל־טאקסע און וועט דיך א פרעג טאן, וואס איז דיר
געווען, זאלסטו זאגן ― קדחת. דו הערסט וואס איך רייד צו דיר? קדחת!
    
איך הייב נישט אן צו פארשטיין: וואס פאר א מחותן איז דא
הערשל בעל־טאקסע? און צוליב וואס באדארף איך אים זאגן קדחת?...
אין עטלעכע וואכן ארום איז מיר פארענטפערט געווארן די קשיא.
  
ו.
    
הערשל בעל טאקסע (אזוי האט מען אים גערופן דערפאר, וואס ער
און דער טאטע און דער זיידע זיינער האבן פון תמיד אן געהאלטן די
טאקסע, ס׳איז שוין געווען בא זיי א חזקה) איז געווען א יונגערמאן
מיט א קיילעכיק בייכל, מיט א רויט בערדל, מיט נאסע אייגעלעך און
מיט א ברייטן ווייסן שטערן ― א סימן פון א קאפמענטש. ער האט
טאקע געשמט אין שטעטל פאר א וווילן יונגנמאן א משכיל, א מושלם,
א שיינעם בעל־תנ″ך און א שיינעם שרייבער, דאס הייסט, ער האט געהאט א שיין הענטל. מע האט זיך אמאל מיט זיינע כתבים, זאגט מען,
ארומגעטראגן און ארומגעפירט איבער דער וועלט. און דערצו האט ער
געהאט געלט און איין טעכטערל, א בת יחידה, א מיידל מיט רויטע
הערעלעך און מיט נאסע אייגעלעך, צוויי טראפן וואסער הערשל בעל־טאקסע. געהייסן האט זי אסתר, און גערופן האט מען זי פארצויגן ―
„פלעסטערל״. געווען איז זי ציטעריק און איידל, מורא געהאט פאר
אונדז, חדר־יינגלעך, ווי פארן מלאך־המות, ווארעם מיר האבן איר דאקוטשעט, פלעגן זיך רייצן מיט איר און זינגען לידלעך:
    
 אסתרל!
    
 פלעסטערל!
    
 פארוואס האסטו ניט
    
 קיין ― שוועסטערל?
    
דאכט זיך, וואס ליגט אזעלכעס אין די דאזיקע ווערטער? איא
גארנישט? פונדעסטוועגן פלעגט פלעסטערל, אז זי האט דערהערט די
דאזיקע ווערטער, פארשטעלן זיך די אויערן און אנטלויפן מיט א געוויין, באהאלטן זיך בחדרי־חדרים, מורא האבן ארויסגיין עטלעכע טעג
אף דער גאס.
    
נאר דאס איז געווען אמאל, בשעת זי איז נאך געווען א קינד.
אצינד איז זי שוין געווארן א מיידל צו לייטן, פארפלאכטן זיך א רויט
צעפל און געגאנגען אנגעטאן, ווי א כלה, נ א ך  ד ע ר  ל ע צ ט ע ר
מ א ד ע .  מיין מאמע האט פון איר שטארק געהאלטן, פלעגט זיך
נישט קאנען אפלויבן פון איר: „א שטילע טויב״. אסתרל פלעגט אמאל,
שבת, אריינקומען צו מיין שוועסטער פעסל, און אז זי האט מיך דערזען, פלעגט זי ווערן נאך רויטער, ווי זי איז געווען, און אראפלאזן די
אויגן. און מיין שוועסטער פעסל פלעגט מיך בשעת־מעשה דווקא צורופן, עפעס פרעגן, און קוקן אונדז ביידן אין די אויגן אריין.
    
ויהי היום, טרעפט זיך א מעשה, עס קומט אריין צו אונדז אין
חדר אריין דער טאטע מיינער מיט הערשל בעל־טאקסע און נאך זיי
שלעפט זיך נאך רב שלום־שכנא דער שדכן, א ייד מיט זעקס פינגער,
מיט א געקרייזלטער שווארצער בארד און א גרויסער אביון. דערזען
אזעלכע געסט, כאפט זיך דער רבי רב זרח די קאפאטע מיטן היטל, און
מחמת גרויס אימפעט פארקאטשעט זיך אים איין פאה ארונטער, אף
יענער זייט אויער, דאס היטל פארקנייטשט זיך און עס שטעקט ארויס
אונטן די יארמלקע העכער האלב, און עס הייבט אים אן פלאמען א באק.
מע האט געקאנט ארויסזען, אז דא איז עפעס נישט גלאט, ובפרט, אז
רב שלום־שכנא דער שדכן שוין פון א צייט, אז ער האט אנגעהויבן
אריינקומען צו אונדז אין חדר אריין עפעס צו אפטלעך, פלעגט אלע מאל
ארויסרופן דעם רבין אין הויז ארויס און דארט אוועקשטיין מיט אים
עטלעכע מינוט, סודען זיך און שושקען זיך, מאכן בשעת־מעשה מיט די
הענט און מיט די פלייצעס און אויסלאזן מיט א זיפץ:
    
― טא, ממה־נפשך. אויך די אייגענע מעשה! איז דאס באשערט,
וועט דאס מסתמא זיין, וואס קאן מען וויסן וואס?
    
באם אריינקומען פון די געסט האט דער רבי רב זרח נישט געוווסט וואס ער זאל טאן, ווו ער זאל זיי באזעצן. האט ער געכאפט א
קיכבענקל, וואס די רביצין זאלצט דערויף פלייש, און האט זיך פריער
אביסל ארומגעדרייט מיט דעם עטלעכע מאל הין און צוריק איבערן
גאנצן חדר, און נאכדעם האט ער דאס קוים אוועקגעשטעלט און האט
זיך אליין טאקע אנידערגעזעצט אף דעם. ער איז אבער באלד אויפגעשפרונגען, ווי אן אפגעבריטער, שטארק צעמישט, און האט זיך געכאפט בא דער הינטערשטער קעשענע פון דער קאפאטע, גלייך ווי ער
וואלט עפעס פארלארן א מטמון מיט געלט.
    
― אט איז א בענקל זעצט זיך! ― מאכט ער צו די געסט.
    
― נישקשה, זיצט, זיצט! ― זאגט צו אים דער טאטע. ― מיר
זיינען אריינגעגאנגען צו אייך, רב זרח, נאר אף איין מינוט; זיי וועלן
פארהערן מיין יינגל תנ″ך.
    
און דער טאטע ווייזט אן אף הערשל בעל־טאקסע.
    
― אך, מהיכא־תיתי, פארוואס ניט? ― מאכט דער רבי רב זרח און
כאפט א תנ″כל און טראגט דאס אונטער הערשל דעם בעל־טאקסע מיט
אזא פנים, ווי איינער רעדט: „נא דיר און טו וואס דו ווילסט!״
    
הערשל בעל־טאקסע נעמט דאס תנ″כל אין האנט אריין, ווי א
מענטש, וואס איז געניט אין דער סחורה, בייגט איין דאס קעפל אף א
זייט, מאכט־צו איין אייגל, מישט און מישט און טראגט מיר אונטער
דעם ערשטן פסוק פון „שיר־השירים״.
    
― שיר השירים גאר? ― רופט זיך אן רער רבי מיט א שמייכעלע ווי איינער רעדט: קיין הארבערס נישט געקאנט געפינען?
    
― שיך השיכים ― ענטפערט אים הערשל בעל־טאקסע (ער קאן
ניט אויסריידן קיין רי″ש) ― שיך השיכים איז ניט אזא גכינגע זאך ווי
איך מיינט; שיך השיכים דאכף מען פארשטיין.
    
― אוודאי! ― רופט זיך אן רב שלום־שכנא מיט א געלעכטערל.
    
דער רבי טוט צו מיר א ווונק, איך גיי־צו צום טיש, צעשאקל זיך
און הייב אן אף א קול מיט זייער א שיינעם ניגון:
    
― שיר השירים ― א געזאנג איבער אלע געזאנגען! אלע געזאנגען האט געזונגען א נביא, און דאס האט געזונגען א נביא בן נביא!
אלע געזאנגען האט געזונגען א חכם, און דאס האט געזונגען א חכם בן
חכם! אלע געזאנגען האט געזונגען א מלך, און דאס האט געזונגען א
מלך בן מלך!
    
בשעת זינגען האב איך דערווייל געקוקט אף מיינע פארהערערס און
האב באמערקט אף איטלעכנס פנים אן אנדער מינע. באם טאטן אפן
פנים איז געווען אנגעצייכנט גדלות און פארגעניגן. אפן רבינס פנים
איז געשטאנען מורא און פחד, טאמער חלילה האב איך א טעות און
  
מאך א פעלער; זיינע ליפן האבן שטילערהייט נאכגערעדט מיט מיר
איטלעכס ווארט. הערשל בעל־טאקסע איז געזעסן דעם קאפ אביסל אף
א זייט, דאס געלע בערדל אין מויל, איין אייגל צוגעמאכט, דאס אנדערע האט געקוקט ארויף, אף דער סטעליע, און צוגעהערט ווי א גרויסער, גרויסער מבין. רב שלום־שכנא דער שדכן האט די גאנצע צייט
נישט אראפגעלאזט פון אים קיין אויג. ער איז געזעסן מיט א האלבן
גוף אריבערגעבויגן אף צופריער, האט מיר מיטגעהאלפן שאקלען זיך
און האט זיך נישט געקאנט איינהאלטן און האט מיך איבערגעשלאגן
אינמיטן מיט אן אויסגעשריי, מיט א געלעכטער און מיט א הוסט
אינאיינעם און א מאך מיט דעם צווייענדיקן פינגער:
    
― אז מע שמועסט, אז ער יכולט ― יכולט ער!
    
אין עטלעכע טעג ארום האט מען געבראכן טעלער, און איך
בין געווארן צו מזל א חתן פאר הערשל בעל־טאקסעס בת־יחידקעלע
― פלעסטערל.
  
ז.
    
אמאל מאכט זיך, א מענטש וואקסט־אויס אין איין טאג מער ווי
אן אנדערער אין צען יאר. אז איך בין געווארן א חתן, האב איך מיט
אמאל דערפילט, אז איך בין א „גרויסער״. דאכט זיך, דער אייגענער
וואס פריער, נאר פארט נישט דער. פונעם קלענסטן חבר ביזן רבין רב
זרח האט מען אנגעהויבן קוקן אף מיר שוין מיט מער דרך־ארץ ―
פארט א חתן מיט א זייגער. אויך דער טאטע האט שוין אויפגעהערט
צו שרייען אף מיר; פון פעטש שמועסט מען ניט: וויאזוי נעמט מען דאס
א חתן מיט א גילדענעם זייגער און מע פאטשט אים אויס? א חרפה
פאר לייטן און א בזיון פאר זיך אליין! אמת, מע האט אמאל אפגעשמיסן בא אונדז אין חדר א חתן אליה, דערפאר וואס מע האט אים געכאפט גליטשן זיך מיט אלע שקצימלעך אפן אייז, ― האט טאקע נאכדעם געהאט צו טאן דערמיט די גאנצע שטאט. די כלה זיינע איז געוואר געווארן פון אזא סקאנדאל, האט זי אזוי לאנג געוויינט, ביז מע
האט אפגעשיקט דעם חתן די תנאים, און דער חתן, אליה הייסט דאס,
האט זיך פאר הארצווייטיק און פאר בזיון געוואלט אריינווארפן אין
טייך אריין, איז געווען פארפרוירן דאס וואסער...
    
כמעט אזא אן אומגליק האט זיך געטראפן מיט מיר, נאר נישט
איבער שמיץ, און נישט איבערן גליטשן זיך אפן אייז נאר איבער א
פידל.
    
אט אזוי איז געווען די מעשה:
    
בא אונדז אין וויינשענק האבן מיר געהאט אן אפטן גאסט
ט ש ע ט ש ע ק  דער קאפעלמייסטער, וואס מיר פלעגן אים רופן: „פאן
פולקאווניק״. דאס איז געווען א געזונטער יונג, א הויכער, מיט א גרויסער קיילעכיקער בארד און מוראדיקע ברעמען. גערעדט האט ער אף
א מאדנע געמישט לשון, וואס איז באשטאנען פון עטלעכע שפראכן.
בשעת ריידן האט ער געמאכט מיט די ברעמען ארויף און אראפ; אז ער
האט אראפגעלאזט די ברעמען, איז דאס פנים געווען שווארץ ווי די
נאכט, און אז ער האט זיי אויפגעהויבן ― איז דאס געווען קלאר ווי דער
טאג, ווארעם עס האבן זיך געפונען אונטער די דאזיקע געדיכטע ברעמען
א פאר העלבלויע, גוטע, שמייכלענדיקע אויגן. געטראגן האט ער א מונדיר מיט גאלדענע קנעפ, און דערפאר טאקע האט ער בא אונדז געהייסן
„פאן פולקאווניק״. בא אונדז אין וויינשענק איז ער געווען זייער אן
אפטער גאסט, נישט דערפאר, ווייל ער איז געווען א שכור חלילה; נאר
מהאי טעמא, ווייל דער טאטע מיינער איז געווען א בריה אף מאכן פון
ראזשינקעס דעם „בעסטן טייערסטן אונגערשן וויין״, וואס טשעטשעק
פלעגט אנקוועלן, זיך גארניט קאנען אפלויבן פון אים. ער פלעגט ארויפלייגן אף אים זיין גרויסע מוראדיקע האנט און זאגן צום טאטן אף זיין
געמישטער שפראך:
    
―הערר קעלערמייסטער! או טעבי נאילעפשי אונגארוויין! נימא
טאקי ווינע אין בודאפעשט! פרעדבאהעם!
[בא דיר איז דער בעסטער אונגערישער וויין! ניטא אזא וויין אין בודאפעשט! בא גאט!]
    
צו מיר איז טשעטשעק תמיד געווען צוגעלאזט, מיך געלויבט, וואס
איך לערן אין חדר, פלעגט מיך אפט פארהערן, פרעגן, ווער איז געווען
אדאם? און ווער איז געווען איזאק? און ווער איז געווען דזשאזעף?
    
― יוסף? ― פרעג איך אים. ― יוסף הצדיק?
    
― דזשאזעף ― זאגט ער.
    
― יוסף ― פארריכט איך אים נאכאמאל,
    
― או נאס דזשאזעף, או־וואס יאדזשעף ― יאדזשעף, יאדזשעף
― דזשאסעף ― וושיסטקא יעדנע, גאנץ עגאל.
    
― קהי ― הי ― הי!...
    
איך באהאלט דאס פנים אין קולאק און לאך מיך גוט אויס.
    
נאר פון זינט איך בין א חתן געווארן האט טשעטשעק אויך אויפגעהערט זיך באגיין מיט מיר ווי מיט א קונדס און האט אנגעהויבן
ריידן מיט מיר שוין ווי מיט א גלייכן, דערציילן מעשיות פון פאלק און
פון מוזיקאנט (דער „פאן פולקאווניק״ האט געהאט ניין מאס רייד, קיינער האט אבער קיין צייט ניט געהאט אים אויסהערן א חוץ מיר). איינמאל האט ער זיך מיט מיר צערעדט וועגן שפילן. האב איך אים א
פרעג געטאן:
    
― דער פאן פולקאווניק שפילט אף וואסער אינסטרומענט?
    
― נא וושיסטקיך אינסטרומענטו [אף אלע כלים]. ― מאכט ער צו מיר און
הייבט־אויף אף מיר די ברעמען.
    
― אפן פידל אויך? ― פרעג איך אים, און ער באקומט מיטאמאל
אין מיינע אויגן א פנים פון א מלאך.
    
― קום צוגיין אמאל צו מיר, ― מאכט ער ― וועל איך דיר
שפילן.
    
― ווען קאן איך ― זאג איך ― צו דיר קומען, פאן פולקאווניק,
אז ניט שבת? ― נאר בתנאי, קיינער זאל ניט וויסן. זאגסטו מיר צו?
    
― פרעד באהעם! ― מאכט ער צו מיר און הייבט־אויף אף מיר
די ברעמען.
  
ח.
    
טשעטשעק האט געוווינט ווייט־ווייט הינטער דער שטאט, אין
א קליין ווייס שטיבל, מיט קליינע פענצטערלעך, מיט געפארבטע לאדן,
מיט א גרינעם גארטן, וואס האבן ארויסגעקוקט פון דארטן מיט גרויס
גדלות א סך הויכע געלע סאנישניקעס, ווי עפעס רעכטס, און האבן אנגעבויגן עטוואס די קעפלעך אף א זייט, אביסל געשאקלט זיך, און
האבן ווי גערופן מיך צו זיך: „אהער, צו אונדז, בחורל! דא איז געראם,
דא איז פריי, דא איז ליכטיק, דא איז פריש, דא איז ווארעם, דא איז
גוט!״... און נאך יענעם עיפוש מיט דער היץ, מיטן שטויב, וואס אין
שטאט, און נאך יענער ענגשאפט מיטן געשריי, מיטן טומל, וואס אין
חדר, גלוסט זיך טאקע אהער, ווארעם דא איז געראם. דא איז פריי, דא
איז ליכטיק, דא איז פריש, דא איז ווארעם, דא איז גוט! עס גלוסט
זיך לויפן, שפרינגען, שרייען, זינגען; אדער גאר א ווארף טאן זיך
אף דער הוילער ערד, מיטן פנים אינעם גרינעם שמעקעדיקן גראז אריין.
נאר, אוי וויי, נישט פאר אייך, יידישע קינדער! געלע סאנישניקעס,
גרינע קרויט, פרישע לופט, ריינע ערד, א לויטערער הימל ― האט קיין
פאראיבל נישט, ס׳איז נישט אף אייער מיסט געוואקסן געווארן!...
    
באגעגנט האט מיך א שווארצער קודלאטער הונט מיט רויטע פייערדיקע אויגן. ער איז אף מיר אנגעפאלן מיט אזא רישעות, אז ס׳איז
מיר שיער די נשמה ארויסגעפאלן. א גליק, וואס ער איז געווען צוגעבונדן אף א שטריק. דערהערט מיין געשריי, איז טשעטשעק ארויסגעלאפן אן א מונדיר און האט אנגעהויבן שטראפן דעם הונט, ער זאל
אנטשטומט ווערן ― און ער איז אנטשטומט געווארן. נאכדעם האט ער
מיך אנגענומען פאר א האנט, צוגעפירט מיך גלייך צום שווארצן כלב,
געזאגט, איך זאל גאר קיין מורא נישט האבן, ער וועט מיך ניט
זאטשעפען; א סימן, זאגט ער, איך זאל אים א גלעט טאן איבער די האר.
און נישט לאנג געטראכט, נעמט ער מיין האנט און פירט מיט איר
איבערן הונטס פעל, רופט אים אן בשעת מעשה מיט עטלעכע מאדנע
נעמען און זאגט אים גוטע ווערטער. דער שווארצער חברה־מאן לאזט
אראפ דעם וויידל, בייגט איין דעם קאפ, באלעקט זיך מיט דער צונג
און ווארפט אף מיר א קוקל מן־הצד, ווי איינער רעדט: „דיין גליק,
וואס דער פריץ שטייט דא, וואלטסט שוין אוועקגעגאנגען פון דאנען אן
א האנט״... איבערגעלעבט די פחדים פונעם הונט און אריינגעגאנגען
מיטן „פאן פולקאווניק״ אין שטוב אריין, בין איך נבהל־ונשתומם געווארן; אלע ווענט זיינען פארהאנגען פון אויבן אראפ מיט ביקסן, און
אף דער ערד ליגט א פעל מיט א קאפ פון א לייב אדער א לעמפערט
מיט מוראדיקע שארפע ציין. מילא, דער לייב איז נאך א האלבע צרה
― פארט א געפגרטער; אבער די ביקסן, די ביקסן?... ס׳איז מיר
נישט איינגעגאנגען די פרישע פלוימען מיט די שיינע עפל, וואס דער
באלעבאס האט מיך מיט זיי מכבד געווען פון זיין אייגענעם גארטן;
מיינע אויגן האבן נישט אויפגעהערט צו שפרינגען פון איין וואנט אף
דער אנדערער. נאר שפעטער, אז טשעטשעק האט ארויסגענומען פון
א רויט שאכטל א פידעלע, א קליינס, א קיילעכיקס, מיט א מאדנע
בייכעלע, האט ארויפגעלייגט אף דעם די גרויסע צעשפרייטע בארד און
די גרויסע געזונטע האנט און האט געגעבן דעם ערשטן פיר עטלעכע
מאל הין און צוריק מיטן סמיטשיק, און עס האבן זיך געגעבן א גאס
די ערשטע עטלעכע מעלאדיען, האב איך אין איין אויגנבליק פארגעבן
דעם שווארצן כלב, מיטן שרעקלעכן לייב, מיט די אנגעלאדענע ביקסן,
― איך האב נאר געזען פאר זיך טשעטשעקס גרויסע צעלאזט בארד
מיט זיינע געדיכטע אראפגעלאזטע ברעמען, איך האב נאר געזען א קיילעכיק פידעלע מיט א מאדנע בייכל, און פינגער, וואס טאנצן איבער
די סטרונעס מיט אזא מהירות, וואס א מענטשנס שכל איז גאר ניט
אומשטאנד משיג צו זיין, וו ו  נ ע מ ט  מ ע ן  ד א ס א ז וי
פ י ל פ י נ ג ע ר?
    
נאכדעם איז פארשווונדן געווארן טשעטשעק מיט זיין צעשפרייטער
בארד, מיט זיינע געדיכטע ברעמען, מיט זיינע ווונדערלעכע פינגער, און
איך האב נאר געהערט א זינגען, א קרעכצן, א וויינען, א כליפען, א
ריידן, א ברומען ― משונה מאדנע קולות אזעלכע, וואס איך האב אף
מיין לעבן נישט געהערט קיינמאל! זיסע קולות, ווי האניק, גלאטע,
ווי בוימל, האבן זיך געגאסן גלייך אין הארצן אריין אן אן אויפהער,
און מיין נשמה איז אוועק ווייט־ווייט פון דאנען, אין אן אנדער וועלט
אריין, אין א גן־עדן פון סאמע קולות, פון גאלע געזאנגען...
    
― הארבאטע כצעש? [געווירצן־טיי ווילסטו?] ― רופט זיך אן צו מיר טשעטשעק, לייגט
אוועק דאס פידעלע און טוט מיר א פאטש איז פלייצע.
    
איך האב דערפילט, אז איך בין אראפגעפאלן פונעם זיבעטן הימל
אראפ אף דער ערד.
    
פון דעמאלט אן האב איך אנגעהויבן צו גיין אהער אלע שבת באטאג הערן טשעטשעקן שפילן אפן פידל. איך פלעג שוין גיין גלייך, נישט
מורא געהאט פאר קיינעם, און אפילו מיטן שווארצן כלב זיינען מיר
געווארן אזוי באקאנט, אז ער האט מיך דערזען, פלעגט ער דרייען מיטן
וויידל און זיך וועלן ווארפן אף מיר, א לעק טאן די האנט. פלעג איך
אים נישט לאזן: „לאמיר בעסער זיין גוטע פריינט פון דער ווייטן!״
    
אין דער היים האט ניט געוווסט קיין פויגל, ווו איך פארברענג
דעם שבת ― פארט א חתן! ― און מע וואלט נישט געוווסט דערפון
עד־היום, עס זאל זיך ניט געווען טרעפן מיט מיר א נייער אומגליק,
א גרויסער אומגליק, וואס ווערט דא באשריבן אינעם קאפיטל ט.
  
ט.
    
דאכט זיך, וועמען באדארף עס אנגיין, למשל, אז א יידיש בחורל
גייט זיך שבת באטאג שפאצירן אביסל ווייטער, הינטער דער שטאט?
צי ס׳איז טאקע מער נישטא וואס צו טאן, נאר נאכקוקן, אין זינען האבן
יענעם? וואס העלפן אבער די אלע טענות, אז עס ליגט שוין אזוי
בא אונדז אין דער נאטור, בא יידן הייסט דאס, גוט צוקוקן זיך צו יענעם, אכטונג געבן, געפינען חסרונות און געבן עצות. למשל: צוגיין
צו א ווילד־פרעמדן, בשעת ער דאוונט, און צו־רעכט מאכן אים דעם
„של־ראש״ פון די תפילין; אדער אפשטעלן אים בשעת ער לויפט און
איז פארטראגן, אז עס האט זיך בא אים, ד א כ ט  ז י ך ,  פארקאטשעט א הויז; אדער אנווייזן יענעם מיטן פינגער, ער זאל ניט וויסן
וואס איר מיינט: צי די נאז, צי די בארד, צי וועלכע גוטע יאר? אדער
צונעמען בא יענעם פון די הענט, בשעת יענער מוטשעט זיך און וויל
עפעס עפענען, און זאגן אים: איר קאנט נישט, לאזט מיך! אדער אפשטעלן זיך, בשעת יענער בויט א שטוב, און אויסזעצן אים א חסרון,
אז די סטעליע איז, דאכט זיך, צו הויך, די חדרים צו געראם און די פענצטער אומגעלומפערט ברייט, כאטש נעם צעווארף די שטוב און שטעל
זיך בויען גאר איבער־א־נייס!... אט אזוי, הערט איר, איז שוין בא
אונדז איינגעפירט פון קדמונים, פון ששת ימי בראשית. מיר וועלן
מיט אייך די וועלט נישט איבערמאכן, מיר זיינען דאס גאר נישט
מחויב...
    
נאך אזא מין הקדמה וועט אייך שוין זיין רעכט, אז אפרים קלאץ,
א ייד א ווילד־פרעמדער, וואס האט זיך אנגעקערט מיט אונדז א קנעפל, האט נאכגעקוקט נאך מיר, נאכגעשפירט און אנגעשמעקט וווהין
איך גיי, און האט מיר צוגעשטעלט א בענקעלע, געשווארן, אז ער האט
אליין געזען מיך עסן טרפות באם „פאלקאווניק״ און רויכערן א פאפיראס
אום שבת, ער זאל אזוי זען, זאגט ער, בא זיך אלדאס גוטס, אניט זאל
ער ניט דערלעבן, זאגט ער, קומען אהין, וווהין ער גייט, און אויב ער
זאגט א דבר־שקר אף אט אזוי פיל, זאל זיך אים שטעלן, זאגט ער, דאס
מויל אף א זייט און עס זאלן אים ארויס ביידע אויגן!
    
― אמן הלוואי ― האב איך געזאגט און האב געכאפט פונעם
טאטן א פרישן פאטש, איך זאל ניט זיין קיין עזות־פנים... נאר איך
פארכאפ, אזוי דאכט זיך מיר, די לאקשן פאר די פיש, און האב גאר
גאר פארגעסן אייך דערציילן, ווער איז געווען אפרים קלאץ, און וואס
איז געווען, און ווי אזוי איז געווען די מעשה.
    
אין עק שטאט, אף יענער זייט בריק, איז געזעסן א ייד אפרים
קלאץ. פאר וואס האט מען אים גערופן קלאץ? ער האט אמאל געהאנדלט מיט געהילץ. היינט האנדלט ער שוין ניט ― איבער א מעשה,
א בלבול, מע האט אויסגעטרייסלט בא אים א פרעמדן קלאץ מיט א
פרעמדער קליימע, האט ער געהאט אף זיך א פעקל, א לאדעניש, א שלעפעניש, קוים־קוים אויסגעדרייט זיך פון טורמע. פון דעמאלט אן האט
ער אוועקגעווארפן אלע מיסחרים און האט זיך גענומען צו שטאט־זאכן.
אריינקוקן אין קהלשע ענינים, צעך, טאקסע, בית־המדרש ... תחילת
איז געווען נישט אזוי גוט, ער האט געהאט בזיונות; נאר וואס
ווייטער־ווייטער האט ער זיך אריינגעדרייט, איינגעגעסן אין די ביינער
אריין, געגעבן אנצוהערעניש, אז ער ווייס „ווו א טיר עפנט זיך״ ...
און אפרים איז געווארן מיט דער צייט א פארשוין א נוצלעכער, נייטיקער, וואס מע קאן זיך אן אים ניט באגיין. אט אזוי כאפט זיך אריין
א ווארעם אין עפל אריין, בעט זיך אויס גאנץ ברייטלעך, מאכט זיך
א ווייכן געלעגער און ווערט דארט א היימישער, א גאנצער באלעבאס.
    
געווען איז אפרים א נידעריטשקער, געהאט קורצע פיסעלעך, קליינע
הענטעלעך, רויטע בעקעלעך, און א גענגל א גיכס, מיט א טענצל און
מיט א דריי מיטן קעפעלע; גערעדט האט ער גיך, מיט א קוויטשל,
און געלאכט האט ער מיט א דריבנע געלעכטערל, ווי מע שיט ארבעסלעך. אנקוקן האב איך אים נישט געקאנט ― איך ווייס נישט פאר
וואס. אלע שבת באטאג, ווען איך בין געגאנגען צו טשעטשעקן, אדער
פון טשעטשעקן, פלעג איך אים באגעגענען אפן בריק גיין שפאצירן אין
א לאנגן געלאטעטן שבתדיקן לעטניק אן די ארבל. ער איז געגאנגען,
די הענט פארלייגט אהינטער, און אונטערגעזונגען אף זייער א דין
  
קולכל, און דער לאנגער לעטניק האט אים אונטערגעפאטשט פון הינטן
אין די פיאטעס.
    
― גוט שבת! ― זאג איך אים.
    
― גוט שבת! ― מאכט ער. ― וווהין גייט דאס א יינגל?
    
― גלאט אזוי ― זאג איך ― אפן שפאציר.
    
― אפן שפאציר? איינער אליין? ― מאכט ער און קוקט מיר
אין די אויגן אריין מיט אזא מין שמייכעלע, וואס ס׳איז שווער צו
טרעפן, וואס מיינט ער דערמיט: צי ס׳איז א גרויס בריהשאפט, וואס
איך שטעל זיך איין גיין איינער אליין, צי ס׳איז א חכמה, צי א נארישקייט?...
  
י.
    
איינמאל, געגאנגען צו טשעטשעקן, האב איך באמערקט, אז אפרים
קלאץ קוקט מיר עפעס זייער שטארק נאך; האב איך זיך אפגעשטעלט
אפן בריק און געקוקט אין וואסער אריין. האט זיך אפרים אויך אפגעשטעלט און אויך געקוקט אין וואסער אריין. האב איך זיך געלאזט
גיין צוריק ― ער גייט אויך. האב איך מיך געלאזט גיין ווידער אהין
― ער אויך. נאכדעם איז ער פארפאלן געווארן. שפעטער, געזעסן
מיט טשעטשעקן באם טיש און געטרונקען טיי, האבן מיר דערהערט
דעם שווארצן כלב בילן אף עמעצן זייער שטארק און רייסן זיך פון דער
שטריק. א קוק געטאן אין פענצטער, האט זיך מיר אויסגעדאכט, אז
איך זע עפעס א נידעריקס, א שווארציקס, מיט קליינע פיסעלעך לויפט־לויפט און ווערט פארשווונדן. נאכן גענגל וואלט איך געמעגט שווערן,
אז ס׳איז געווען אפרים קלאץ.
    
כך הוה. איך בין געקומען שבת־צו־נאכטס אהיים, שוין נאך הבדלה, מיט א פארפלאמט פנים, און האב געטראפן אפרימען זיצן באם
טיש. ער האט עפעס זייער שטארק גערעדט און געלאכט מיט זיין מאדנעם געלעכטערל. דערזען מיך, איז ער אנטשוויגן געווארן און געקלאפט מיט די קורצע פינגערלעך איבערן טיש. אקעגן אים איז געזעסן
דער טאטע, טויט ווי די וואנט, און האט זיך געדרייט די בארד, געריסן
די האר איינציקווייז ― א סימן, אז ער איז אין כעס.
    
― פון וואנען גייסטו דאס? ― פרעגט מיך דער טאטע און קוקט
אף אפרימען.
    
― פון וואנען ― זאג איך ― זאל איך גיין?
    
― איך ווייס ― זאגט ער ― פון וואנען? זאג דו פון וואנען,
דו ווייסט בעסער.
    
― פון בית־המדרש ― זאג איך.
    
― און ווו ― זאגט ער ― ביסטו געווען א גאנצן טאג?
    
― ווו ― זאג איך ― זאל איך זיין?
    
― איך ווייס ― זאגט ער ― ווו? זאג דו ווו, דו ווייסט בעסער.
    
― אין בית־המדרש ― זאג איך.
    
― וואס האסטו געטאן ― זאגט ער ― אין בית־המדרש?
    
― וואס זאל איך טאן ― זאג איך ― אין בית־המדרש?
    
― איך ווייס ― זאגט ער ― וואס דו זאלסט טאן?
    
― איך האב געלערנט ― זאג איך.
    
― וואס האסטו ― זאגט ער ― געלערנט?
    
― וואס זאל איך לערנען? ― זאג איך.
    
― איך ווייס ― זאגט ער ― וואס דו זאלסט לערנען?
    
― גמרא ― זאג איך ― האב איך געלערנט.
    
― וואסער גמרא ― זאגט ער ― האסטו געלערנט?
    
― וואסער גמרא ― זאג איך ― זאל איך לערנען?
    
― איך ווייס ― זאגט ער ― וואסער גמרא זאלסטו לערנען?
    
― די גמרא „שבת״ ― זאג איך ― האב איך געלערנט.
    
דא האט זיך אפרים קלאץ צעלאכט מיט זיין דריבנע געלעכטערל,
און מער האט שוין, אפנים, דער טאטע נישט געקאנט איבערטראגן. ער
האט זיך אויפגעכאפט פונעם ארט און האט מיר אויפגעווארפן צוויי
הילכעדיקע פלאם־פייערדיקע פעטש, עס זיינען געפלויגן בא מיר פונקען
פון די אויגן. האט דערהערט די מאמע פונעם אנדערן חדר, איז זי
אריינגעלאפן מיט א געשריי:
    
― נחום! גאט איז מיט דיר! וואס טוסטו? א בחור א חתן, פאר
דער חתונה? בארעכן זיך, טאמער חלילה ווערט געוואר דער מחותן?!
  
― ― ― ― ― ― ― ― ―
    
די מאמע איז געווען גערעכט. דער מחותן איז געוואר געווארן
פון דער גאנצער מעשה ― אפרים האט דאס אים אליין איבערגעגעבן,
און האט דערלעבט אין אים א נקמה, ווארעם זיי זיינען תמיד געווען
צווישן זיך אף מעסער־שטעך.
    
 * *
    
אף מארגן האט מען מיר אפגעשיקט די תנאים מוט די כלה־מת־נות, און איך בין געווארן אויס חתן. דאס האט דעם טאטן אזוי געקרענקט, אז ער איז פארשלאפט געווארן, געלעגן צו בעט א היפשע
צייט, מיך נישט געלאזט פאר די אויגן, נישט געוואלט מיין פנים אנקוקן, וויפל די מאמע האט נישט געטענהט פאר מיר, מיך געוואלט
פארענטפערן.
    
― דער בזיון! ― האט ער געזאגט. ― דער בזיון איז מיר ערגער פון אלץ!
    
― א שיינע ריינע כפרה! ― האט אים די מאמע אויסגערעדט
דאס הארץ. ― גאט וועט מוזן צושיקן אן אנדערן שידוך, וואס זאל מען
טאן? זיך נעמען דאס לעבן? מסתמא איז דאס ניט זיין זיווג...
    
צווישן די, וואס זיינען געקומען מבקר חולה זיין דעם טאטן, איז
געווען אויך טשעטשעק דער קאפעלמייסטער.
    
דער טאטע, אז ער האט אים דערזען, האט ער אויסגעטאן די
יארמלקע, זיך אויפגעזעצט אפן בעטל, האט אים אויסגעצויגן די דארע
טרוקענע האנט, א קוק געטאן אים אין די אויגן אריין און א זאג געטאן:
    
― אוי, פאן פולקאווניק! פאן פולקאווניק!...
    
מער האט ער נישט געקאנט אויסריידן קיין ווארט, ווארעם עס האבן
אים געשטיקט די טרערן און דער הוסט...
    
דאס ערשטע מאל אף מיין לעבן האב איך דערזען דעם טאטן וויינען. עס האט מיך אנגענומען באם הארצן און עס האט מיך פארקלעמט
בא דער נשמה. איך בין געשטאנען, געקוקט אין פענצטער און געשלונגען די טרערן. אין דער מינוט האב איך באמת חרטה געהאט אף
דער חתונה, וואס איך האב אנגעארבעט. איך האב מיך געשלאגן על־חטא
מיטן גאנצן הארצן און האב מיר געגעבן דאס ווארט, איך זאל קיינמאל,
קיינמאל נישט דעררגזען דעם טאטן, קיינמאל, קיינמאל נישט אנטאן
אים קיין יסורים, ― אויס פידל!
    
 געשריבן אין יאר 1902
    
  ד ע ר  זייגער
    
 א מעשה
    
דער זייגער האט אויסגעשלאגן דרייצן ...
    
מיינט נישט, אז איך שפאס. איך דערצייל אייך גאנץ ערנסט
א מעשה, וואס האט זיך פארלאפן אין כתרילעווקע, בא אונדז אין שטוב
טאקע, און וואס איך אליין בין דערביי געוועזן.
    
מיר האבן געהאט א זייגער, א וואנט־זייגער, אן אלטן ירושה־זיי־גער פון דעם זיידן נאך, וואס דער זיידע האט אים געהאט פונעם עלטער־זיידן, עטלעכע דורות כסדר, נאך פון פאר כמעלניצקיס צייטן. אן עבירה,
כלעבן, וואס א זייגער איז ניט קיין לעבעדיקע זאך, א שטומע צונג און
קאן נישט ריידן: ער וואלט דאס געהאט צו דערציילן און צו דערציילן!....
אין שטאט האט אונדזער זייגער געהאט א שם פארן ערשטן זייגער, „רב
נחומס זייגער״. מענטשן פלעגן קומען אנשטעלן אף אים זייערע זייגערס,
ווארעם זיין גאנג איז געווען דער אמתער, ריכטיקער גאנג. איר קאנט
פארשטיין, אז אפילו ר ב  ל יי ב י ש  ח ק ר ן ,  א ייד א פילוסוף,
וואס איז געווען קלאר אין „שקיעת־החמה״ פון דער זון אליין און איז
געווען קלאר אין דעם לוח אף אויסווייניק, ― האט ער אליין געזאגט
(איך האב דאס געהערט פון זיין מויל), אז אונדזער זייגער איז ...
אפילו קעגן זיין זייגערל א גרויסע שמאטע, נישט ווערט קיין שמעק־טאבעקע, נאר וועדליק ס׳איז פאראן זייגערס, איז אונדזער זייגער א
זייגער... און אז רב לייביש חקרן אליין האט געזאגט, האט מען געמעגט שטעלן אף זיינע רייד, ווארעם רב לייביש האט זיך ניט געפוילט
אלע מיטוואך פארנאכט, בין מינחה למעריב, ארויפקלעטערן פון אויבן
אף דער ווייבערשער שול, אדער אפן שפיץ־בארג, וואס נעבן אלטן בית־
 
 