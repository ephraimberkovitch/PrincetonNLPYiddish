 דער הויף ווערט ווי א וואלד. ס׳שמעקט מיט סמאלע, מיט סאסנע. דער סכך איז פריש, ווי ערשט נאך א רעגן. ווי גרויסע רוענדיקע פייגלען ליגן די צווייגן און עס גייט פון זיי א ריח ווי א געזאנג. 
 פארקריכט מען אויף דעם בארג סכך, גיט ער א קרעכץ און א בייג אונטער די פיס. טוט מען זיך אויף אים א וויג, פאלט דער בארג אין גאנצן איין. 
 איך העלף אריבערטראגן דעם סכך אין דער סוכה אריין. די סוכה איז נאך נישט פארטיק. ערשט צונויפגעשטעלט די ווענט פון לאנגע ברעטער, זיי צוגעקלאפט מיט טשוועקעס. דער דאך איז אפן. דער הימל קוקט אהין אריין. די ברידער קריכן ארויף אויף לייטערס, שטעלן זיך אויף שטולן און דערלאנגען איינער דעם אנדערן די צווייגן סכך, גיבן זיי א טרייסל ווי דעם לולב. 
 די צווייגן ווארפן זיך, ווי פעכערס, פאנאנדער. באלד ווערט די סוכה באדעקט, ווי א קאפ מיט א היטל. שטייט די סוכה אין מיטן הויף, רייצט און רופט, ווי א שטיבל אין מיטן וואלד. 
 דער סכך אויף איר אנגעלייגט אזוי געדיכט, אז קיין שטרענדל פונעם הימל וועט נישט קאנען דורכלויכטן דאס טונקל גרינס. איז אין דער סוכה — קיל און פינצטערלעך. נאר דורך די לעכלעך פון די ווענט קריכן דורך קייקלעך ליכט. און דאס פינטל ליכט בליצט טרייסלענדיק, מאטערט זיך דורכקריכן אין סוכה אריין. אין דער מיטן פון דער סוכה האט זיך אויסגעשטעלט א לאנגער טיש מיט בענקלעך. נישטא קיין דיל. הוילע ערד אונטער די פיס. די פיסלעך פונעם טיש און פון די בענקלעך שטעקן אין דער פייכטער ערד, וואס קלעפט זיך צו די פיס. 
 מיר גייען נישט אוועק פון דער סוכה. ס׳דאכט זיך אונדז, מיר זיינען דארטן אויף א דאטשע. מיר ציען זיך אויס אויף די בענקלעך, יאגן זיך, כאפן איבער די קייקלעך ליכט, וואס לויכטן דורך די ווענט, און מיט פארריסענע קעפ קוקן מיר אויף דעם דאך מיט סכך, ווי ס׳וואלט געווען א הימל מיט שטערן. מיר ציטערן אויף, ווען ס׳פאלט אויף אונדז אראפ א טראפן טוי. 
 מיר צעזינגען זיך, ווי מיר וואלטן אנזאגן אלעמען, אז די סוכה איז שוין פארטיק, דער יום־טוב איז שוין דא. 
 פון דער שטוב שטעקט מען זיך פון די פענצטער ארויס: „זע, די סוכה איז שוין פארטיק!‟ 
 מיט א מאל לאזט עמעצער ארויס א געשריי: „קינדער, דער שמש האט געבראכט דעם לולב פון שול!‟ 
 מיר גיבן זיך א ווארף אין שטוב אריין. די שטוב איז אויך אן אנדערע געווארן. ס׳שמעקט מיט הושענות. מיט בלעטעלעך איז אנגעווארפן דער דיל און זיי פארשמעקן די גאנצע שטוב. און ווו איז דער לולב? 
 אט שטייט ער אין א ווינקל־פענצטער. שטייט אזוי עלנט, זיך צוגעשפארט צו דער שויב. דער קאפ איינגעבויגן אן א זייט, ווי ער וואלט א קוק טאן דורכן גלאז, צי לויכט דארט נישט א שטיקל הימל פון זיין לאנד. זיינע לאנגע שמאלע בלעטער האלטן זיך צוגעפרעסט איינע צו די אנדערע. איך גיי צו צו דעם לולב. כ׳האב מורא זיך צורירן צו אים. זיינע שפיצן — אויסגעשלייפט, ווי א שפיץ פון א שווערד. 
 דער לולב שאקלט זיך אין מיינע הענט. איך טרייסל זיך מיט אים אין איינעם. 
 ער בלאזט אויף זיך אליין א ווינטל. מיר דאכט זיך, כ׳בין אין ארץ־ישראל, אונטער א שארכנדיקן פאלם־בוים. ווי איז געקומען אהער דער לולב? 
 דער ברודער ווייסט אליין נישט, וויל ער זיך אויסדרייען פון מיר. 
 איך וואלט אים גלייבן, נאר כ׳וויל נישט, ער זאל זיין אלע מאל גערעכט. 
 איך גיב נאך א מאל א טאפ דעם לולב. זיינע דינע, גלאטע בלעטער ציטערן אויף, ווי לאנגע סטרונעס פון אן אנגערירטער הארף. 
 און ווו איז דער אתרוג? 
 דער געלער אתרוג, א גראבער, א גרויסער האט זיך פאנאנדערגעלייגט, ווי א פרעה אויף א ווייכן געלעגער אין דער מיטן פון דער זילבערנער צוקער־פושקע. אנשטאט דעם צוקער, וואס מע האט ארויסגענומען, שמעקט פון דעם אתרוג, ווי פון א קייסער אליין. פון וואנען האט ער זיך גענומען? … אט גייט שוין דער טאטע אין שטוב אריין. די ברידער הינטער אים. 
 דער טאטע גיט א ווארף א בליק אויף דעם לולב, אויף דעם אתרוג. נעמט דעם אתרוג פון זיין געלעגער ארויס און לייגט אים צו צום לולב. זיי טוליען זיך איינס צום אנדערן. זיי זיינען דאך פון איין לאנד. 
 און דער טאטע, מיט אראפגעלאזטע אויגן, מיט א ברכה אויף א קול, ווי ער וואלט שווערן א שבועה, גיט א צי דעם לולב אין דער הייך, לאזט אים אראפ, לייגט אים צו צום הארצן, נעמט אים אפ, טוט אים א שאקל אין איין זייט, אין דער אנדערער. דער לולב בייגט זיך, טרייסלט זיך. זיין קאפ שאקלט זיך. זיינע לאנגע בלעטער ציען זיך ווי אליין אויס אין בעטנדיקע הענט. 
 און ווי דער טאטע שטעלט זיך אפ, קלייבט דער לולב גלייך צונויף זיין אויפגעציטערטן גוף. 
 דער לולב גייט אריבער פון האנט צו האנט. אלע זעקס ברידער האבן זיך אנגעווארפן אויף אים, טרייסלען, ברעכן אים, שטעכן זיך מיט אים ווי מיט א שווערד. קוים א לעבעדיקן, שטעלט מען דעם לולב צוריק אנידער אויפן פענצטער. 
 די פארטיקע סוכה שטייט און ווארט א גאנצן טאג, ווען וועט מען שוין צו איר אריין. 
 פאר דעם טאג האט זי זיך אנגעזאפט מיט סכך, אויסגעטריקנט די ווענט, געטריקנט די פייכטע ערד אונטער די פיס. צום אוונט טוען אן דער טאטע מיט די ברידער זייערע מאנטלען, ווי זיי וואלטן זיך געקליבן אוועקגיין פון דער היים. זיי גייען עסן וועטשערע אין דער סוכה. 
 נישט די מאמע, נישט איך, נישט די קעכין גייען אהין אריין. אפילו דעם טאטנס קידוש האבן מיר, זאלבעדריט, אויסגעהערט ביי דער טיר פון דער סוכה. 
 און דאס עסן דערלאנגט מען אין סוכה דורך א פענצטערל, ווי דורך א לאך אריין, איין טעלער נאך אן אנדערן. די ברידער קאנען מיינען, אז די טעלערלעך מיט דעם עסן קומען זיי גלייך פון הימל אראפ. 
 גיבן זיי גאר נישט א טראכט וועגן אונדז, וואס זיינען איבערגעבליבן אליין אין שטוב? 
 איך שטיי נישט אפ פון איר. 
 פלוצעם ווערט א טומל אין קיך. די דינסטן לויפן הין און קריק פון הויף אין שטוב אריין. 
 איך בין צופרידן, וואס ס׳רעגנט אין מיטן דער וועטשערע. פאר אונדז מיט דער מאמען איז דער יום־טוב אזוי אומעטיק! 
 מיט א מאל — א טראסק, א דונער. איך קוק דורכן פענצטער, צי האט זיך נישט צעשאטן די סוכה. זי פארגיסט זיך מיט וואסער. 
 אין איין רגע האט זיך דאס סכך דורכגעווייקט, געווארן פלאך און מאגער. ס׳רינט אין דער סוכה אויפן טיש. ס׳רינט פון דעם סכך, ס׳רינט פון די ווענט. די דינסטן לויפן ארום מיט איבערגעדעקטע טעלער אין די הענט. דער רעגן קלאפט איבער די טעלער, ווי ער וואלט זיי וועלן אויפדעקן. 
 די סוכה פארשווינדט, ווי קיין מאל נישט געווען. 
 דעם לולב נעמט מען פון פענצטער אראפ. 
 נעמט זיך דער ברודער אראפ פאר דער ארבעט. ער האט לאנגע, פלינקע פינגער. רייסט ער אפ פון לולב א בלאט נאך א בלאט. יעדעד בלאט טוט א סוויטש, גיט זיך א בייג. דעם ברודער פינגער שפרינגען אונטער, קריצן אויס. דא שניידן זיך אן שמאלע בענדלעך, דא פארפלעכטן זיי זיך אין צעפלעך. איינס אין אנדערן אריין און פארטיק… אויסגעקינצלט א קערבל, א מולטערל, א טישל, צי א שטול. פון דעם הויכן לולב בלייבט איבער א הוילער שטעקן. 
 און אויף דעם אתרוג האט מען גאר פארגעסן. די קעכין האט גענומען און אים אריינגעווארפן אין א פאן זודיקע וואסער, אים אפגעבריט לעבעדיקערהייט. פון אים, דעם גראבן, האט זיך אויסגעקאכט א טעלערל געדיכטע זאפט. 
 ס׳גיט א צי די נשמה. זיך אויסגעקאכט דער יום־טוב. זאל שוין גיכער קומען שימחת־תורה, ווען די גאנצע שטאט, דוכט זיך, וועט קומען צו אונדז צו גאסט. 
