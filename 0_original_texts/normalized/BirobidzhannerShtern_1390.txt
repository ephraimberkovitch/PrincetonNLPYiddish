
 די פאלקס־ארטיסטקע פון רוסלאנד ליע אכעדזשאקאווא וועט שפילן אין ישראל די ראלע פון א יידישער מאמע און באבע! 
 ליודמילא אוליצקאיא האט געשריבן איר פיעסע וועגן א פרוי — רירנדיקער, אבער הערשוויליקער מוטער, — זיך פארשטעלנדיק אין דער הויפט־ראלע גראד די ארטיסטקע ליע אכעדזשאקאווא. און איר טרוים איז געווארן פארווירקלעכט. אויף די גרויסע בינעס פונעם מאלי טעאטער פאר די יונגע צוזעערס און סאנקט־פעטערבורגער טעאטער פון מוזיקאלישער קאמעדיע האט מען געשפילט די פרעמיערעס פונעם ספעקטאקל ״מיין אייניקל בנימין״. 
אבער ס׳וואלט געווען מער ריכטיק אנצורופן די פיעסע ״מיין באבע אסתר״ — דאס איז דער נאמען פון דער הויפט־העלדן, און זי, וועדליק עס כאראקטערעזירט זי דער מחבר, איז ״די לעצטע שטעטלדיקע יידישקע״. אבער די ראלע פון אסתר שפילט אויס אכעדזשאקאווא — און אט פאר וואס דערווערבט אן איבערקלייבערישע שניידערקע און א היימישגעבאקענער דעספאט די שטריכן פון די תנכישע רחל און לאה. 
ס׳גייט א רייד וועגן די באבעס ליבע, וואס איז לויט מארסעל פרוסטס מיינונג דאס שטארקסטע און סאמע דערהויבענע מענטשישע געפיל. די פיעסע פון ליודמילא אוליצקאיא איז וועגן די ליבע צו נאך ניט געבוירענעם אייניקל פון א פרוי, וועלכע האט פארלארן אין חורבן איר ערשטלינג, אירע עלטערן און אלע קרובים און פריינד. 
אין איר היימשטאט באברויסק האבן די נאציס פארניכטעט כמעט די גאנצע יידישע באפעלקערונג. און די לאנגע יארן טרוימט אסתר, אז זי וועט געפינען פאר איר איינציקן זון לייב א יידיש מיידל פון באברויסק. זיי וועלן חתונה האבן, ביי זיי וועלן זיין קינדער, און אין שטוב וועט נאך א מאל זיין א לאנגער עסטיש און צו אט דעם טיש וועט זיך נאך א מאל זעצן די גרויסע יידישע משפחה. און די אייניקלעך וועלן באקומען די נעמען פון אירע אומגעקומענע מוטער, פאטער, ברידער און שוועסטער. אסתר־אכעדזשאקאווא דערלויבט נישט קיינעם צו צווייפלען אין אירע פלענער. 
א פרוי ״א פעלדמארשאל״ — זי האט נישט נאר געבויט פלענער — זי האט אנגעהויבן זיי רעאליזירן. אין באברויסק האט אסתר געפונען סאנעטשקע — די טאכטער פון איר חברטע ״פון זייער א גוטער משפחה״. אסתר זאגט טרוימעריש: ״כ׳וועל זי באפוצן ווי א ליאלקע!״… און אין די דאזיקע ווערטער זיינען פאראן אזוי פיל אומעט, אזוי פיל פארלאנג אפצוגעבן אירע ווארעמקייט און הארציקייט, אז עס פארכאפט דעם אטעם און טרערן שטייען אין די אויגן. 
ביי אכעדזשאקאווא — ווי ביי טשאפלינען — איז אין אצם נאטור דאס קענען א בליץ טאן מיט א שמייכל — דורך ווייטיק, דורך טרערן. זי קאן גלייכצייטיק זיין א לעפישע, א קאמישע, א נעבעכדיקע און א מאיעסטעטישע. ס׳איז גענוג איר צו ״שטעלן״ אויף עטלעכע מינוטן איר ״פירמע״-שטים, אירע באקאנטע צו דעם גאנצן לאנד אינטאנאציעס, און א פשוטע מעשה ווערט פארוואנדלט אין אן עקסיסטענציעלער געשיכטע. 
צוויי מאמענטן ״האלטן״ דעם ספעקטאקל ווי א בריק. דער ערשטער מאנאלאג פון אסתר: ״סיאמע איז אומגעקומען, און באבע ראזע, און זיידע נתן, און מיין ערשטלינג איליה — אלע זיינען אומגעקומען אין איין טאג. און איך וויל, אז מיין זון זאל האבן קינדער מיט סאניע, און נישט גאט ווייסט מיט וועמען! און זאל צום טיש זעצן זיך די גרויסע משפחה. און זאלן זיינע טעכטער זיין ענלעך אויף באבע ראזע און אויף סימע ווינאווער, און די זין — אויף מיין פארשטארבענעם מאן בנימין און אויף מיין ברודער סיאמע. איך וויל, אז מיין בלוט זאל נישט שטארבן אויף דער ערד!״. 
און דער צווייטער. ווען די אויסגעמוטשעטע מיט דעם, אז אלץ גייט נישט לויט דעם פלאן, אסתר ווישט אפ די טרערן פון איר שנור, וועלכע איז טראגעדיק נישט פון אסתרס זון. 
נישט געקוקט אויף אלץ, רופט אויס אסתר: ״און דו זאגסט, אז ס׳איז נישטא מער יידיש בלוט?! אט איז דאס סאמע יידישע בלוט! מיר וועלן אים אנרופן בנימין!״. און בנימין, ווי געוווסט, איז א זון פון גליק. 
דער הומאר אינעם ספעקטאקל האלט אפ פון אריינפאלן סיי אין פאפאס, סיי אין סענטימענטאלקייט. אינעם ספעקטאקל זיינען פאראן א סך פסיכאלאגישע פרטים, דעליקאטע ניואנסן. סוף־כל-סוף ווער האט נישט געלאכט פון דעספאטיזם פון א יידישער מאמע און ווער האט פאר איר נישט געבייגט דעם קאפ? 
דער ספעקטאקל ״מיין אייניקל בנימין״ האט א ביודזשעט־סצענאגראפיע, ס׳זיינען אין אים פאראן די ווידעאפראיעקציעס און שיינע דעקאראציעס. און נאך איין פליוס — דאס איז זייער א געמיטלעכער ספעקטאקל. די גאנצע בינע איז איינגעוווינט און היימלעך, און אויב איר זוכט אינעם טעאטער די ווארעמקייט און הארציקייט, דעם גלענצנדיקן טאלאנט — וועט איר געפינען זיי אין אט דעם ספעקטאקל. 
 