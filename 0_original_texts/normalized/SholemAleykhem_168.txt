<body dir=״rtl״ style=׳font־family:״Times New Roman״,Ariel,FreeSerif;׳>
<h1>דער בלוטיקער שפאס: 29: איבער א נארישקייט</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
</p><p></p><p>
 דאס ניין־און־צוואנציקסטע קאפיטל
</p><p></p><p>
  א י ב ע ר  א נ א ר י ש ק יי ט
</p><p></p><p>
שרה שאפיראס פלאן איז געווען א גאלדענער פלאן. איר
שוואגער, רב שלמה פאמיליאנט, האט באדארפט באלד, ווי די פורימדיקע
סעודה וועט זיך ענדיקן, ארייננעמען צו זיך אין קאבינעט אריין
איר קווארטיראנט ראבינאוויטשן, אים בעטן זיצן, מכבד זיין
מיט א פיינע ציגאר (שלמה פאמיליאנט רויכערט גוטע שמעקנדיקע
ציגארן) און מאכן מיט אים א שמועס פון דעם און פון יענעם,
נעכטיקע טעג, אויפן הימל א יאריד, ביז ער וועט מיט אים ארויף
אויף די שאפיראס און אויף זייער טאכטער, א פיין קינד, א געראטן
קינד, מיט אלע מעלות, נאר נעבעך אן געלט, זי איז אליין געלט,
גליקלעך וועט זיין דער, וועמען דאס מיידל וועט אריינפאלן אין די
הענט אריין... וכדומה אזעלכע דיפלאמאטישע רייד וועט ער מיט אים
רעדן, און אין איינוועגס ביי אים אויסטאפן ווערטער, וואס דענקט
ער און וואס טראכט ער און וואס קלערט ער? און אים טאקע
געבן אן עצה, ווי אן עלטערער מענטש, ער זאל ניט פארציען אין
דער לאנגער באנק אריין, ממה־נפשך, יא־יא, ניין־ניין, זי איז,
חלילה, ניט קיין פארפאלענע, בעלנים פאראן גענוג... און אויב אז
יא, וואס־זשע דארף מען „מעדליווען? ― א ווארט און צוויי און א
מאריטש, און לאז זיין מיט גליק, ― און דערביי נאך ברענגען עפעס
א פסוק, אדער א גמרא, אדער א משל ― ער קאן! אויף אים מעג
מען זיך פארלאזן! שלמה פאמיליאנט, כאטש ער איז א ייד מיט א
לאנגער קאפאטע און מיט א ברייטן טלית־קטן, קאן אייך פאררעדן
דעם רוח אפילו. א מענטש א סוחר, וואס האנדלט מיט פריצים כל
יומיו. א סברה, אז ער קאן זיך „ליטשנע [личне: פערזענלעך]״ מיטן גובערנאטאר!...
</p><p></p><p>
אך! שרה שאפירא האט געבויט אויף איר שוואגער ווי אויף
אן אייזערנעם יסוד, געשלאגן, ווי מע זאגט, אויף פיר טייז, כאטש
איר דוד איז געווען קענען דעם דאזיקן פלאן. דוד האלט נישט
פון זיין שוועסטערס מאן. ער זאגט, אז די לאנגע קאפאטע מיטן
ברייטן טלית־קטן ― דאס איז, זאגט ער, נאר א מאסקע, און דער
רבי, וואס ער פארט צו אים צוויי מאל א יאר, אויף פסח און
אויף סוכות, און טוט נישט אן אים כלומרשט קיין זאך, איז מער
נישט, זאגט ער, ווי אן אנשטעל, א קאמעדיע, בכדי חסידים זאלן
אים חנפענען, אפגעבן כבוד, אונטער א יום־טוב קומען צו אים
גוט־יום־טוב בעטן, זאגט ער, פרעסן און זויפן און אינאיינעם מיט
אים כאפן א טענצל.
</p><p></p><p>
― אלערליי פארגעניגנס מיט אלערליי עבודה־זרהס פאראן
אויף דער וועלט! ― אזוי לאזט אויס דוד זיין קלאגעדיקע מיינונג
וועגן שלמה פאמיליאנט.
</p><p></p><p>
נאר וואס איר דוד קאן זאגן! א מענטש, וואס קיין זאך
געפעלט אים ניט און אויף יעדן איינציקן געפינט ער אייך א חסרון.
א שאפירא!... זי זאל האבן די ברכה, וואס זי פארשטייט בעסער פון
אים א געשעפט, כאטש ער איז א מאנסביל און האלט זיך פאר א
גאנצן חכם און פאר א בעל־חשבון און א ראכמייסטער...
</p><p></p><p>
ניין. שרה שאפיראס פלאן איז געווען א גאלדענער פלאן. ס׳איז
אבער ניט באשערט געווען, אז דער פלאן זאל דורכגעפירט ווערן,
אזוי ווי זי האט געוואלט. איבער א צופאל, איבער א נארישן צופאל,
וואס ס׳וואלט גאר ניט כדאי געווען, מע זאל פארלירן דערויף דריי
מינוט צייט אפילו. האט זיך אבער אויף שרהס מזל באדארפט
מאכן אזוי, אז דווקא אט דער נארישער צופאל זאל אנבויטן א גאנצע
חתונה, פארקאכן א קאשע, ס׳זאל זיין צו זינגען און צו זאגן! אט
ווי אזוי דאס האט זיך אנגעהויבן:
</p><p></p><p>
סאמע אין רעכטן הוליען און טאנצן, ווען דאס ראד האט
געוואקסן און דער עולם איז געווען בגילופין און געארבעט אויף אלע
כלים, האבן זיך באוויזן אויף דער שוועל, מע ווייסט ניט ווי ארום
און פון וואנען, צוויי מאדנע נפשות: א נידעריקע גויקע מיט א רויט
פנים און מיט פארגלעזערטע אויגן, און הינטער אירע פלייצעס,
אפגעהאלטן צוריק, איז געשטאנען א„ווערגעלעץ״, א שייגעץ מיט א
לאנגער בייטש אין די הענט און מיט א גרוי שמויסן היטל אויפן
</p><p></p><p>
קאפ, נישט געוווסט, וואס ער זאל טאן: צי זאל ער איבערטרעטן
די שוועל, צי זאל ער בלייבן שטיין פון יענער זייט? צי זאל ער
אויסטאן דאס היטל, צי ניין?
</p><p></p><p>
עס איז געווען צו זען, אז די גויקע מיטן רויטן פנים און
מיט די פארגלעזערטע אויגן זוכט עמיצן אין דער דאזיקער
קאמפאניע און קאן נישט געפינען, און אז דער שייגעץ מיט דער בייטש
און מיטן הויכן היטל איז נישט מער ווי אירער א באגלייטער,
אדער אן עדות, אדער א מענטש, וואס טאמער וועט מען דארפן
אנקומען צו זיינע ידים...
</p><p></p><p>
דאס באווייזן זיך אט דא אין דער מינוט פון די דאזיקע צוויי
פרעמדע נפשות איז געווען אזוי אומגעריכט־אומדערווארט, אז דער
גאנצער עולם יידן, וואס זענען געווען כלומרשט טויט־שיכור, זענען
מיט אמאל אלע אויסגעניכטערט געווארן און מע האט אויפגעהערט
טאנצן און גענומען קוקן איינס אויף דאס אנדערע און אלע
אינאיינעם אויפן בעל־הבית, אויף שלמה פאמיליאנט, וועלכער איז
צוגעגאנגען צו דער גויקע, איינגעקוקט זיך אין איר מיט זיינע
קורצזיכטיקע אויגן און געפרעגט ביי איר אויף גוייש, וואס דארף זי
און וועמען זוכט זי?
</p><p></p><p>
די גויע אבער האט אים אפילו קיין קוק נישט געשענקט. זי
האט געהאלטן אין איין זוכן מיט די פארגלעזערטע אויגן און
סוף־כל־סוף געפונען וועמען זי דארף: זי האט דערזען צווישן די
ווייבער שרה שאפירא און האט זיך געגעבן צו איר א לאז מיט א שימחה:
</p><p></p><p>
― א! שאפיריכא! א דע מאיא דעטינא?
</p><p></p><p>
דאס האט באדארפט הייסן: „ווו אין מיין קינד?״...
</p><p></p><p>
שרה שפירא איז אויפגעשטאנען צו איר:
</p><p></p><p>
― וואסער קינד?
</p><p></p><p>
― מיין וואלאדקע!
</p><p></p><p>
― דיין וואלאדקע? פון וואנען זאל איך וויסן?
</p><p></p><p>
דער גויקעס פארגלעזערטע אויגן זענען נאך מער פארגלעזערט
געווארן און, קוקנדיק אין איין פינטל אריין, האט זי גענומען
דערציילן, ווי א בויכרעדערין, עפעס א לאנגע מעשה אן אן אפשטעל
און אלץ אין איין טאן, אז איר וואלאדקע איז ניטא, פארפאלן
געווארן, ווי אין וואסער אריין! פון נעכטן גאנץ פרי אן, זינט
ער איז אוועק מיט די ביכלעך אין שקאלע אריין, האט זי אלץ
ווארט, טאמער וועט ער קומען כאטש ביינאכט אהיים, איז ער ניט
געקומען; היינט אינדערפרי איז ער ניט געקומען; בייטאג ניט
געקומען; פארנאכט ניט געקומען; איז זי דאס געווען איצט ביי
שאפירעכען אין דער היים, האט מען איר אנגעוויזן, אז שאפירעכע איז
אט א דא, אין זי דאס געקומען, אהער צו שאפירעכען, פרעגן, ווו
איז איר קינד.
</p><p></p><p>
― פון וואנען זאל איך עס וויסן? ― פרעגט זי שרה נאך א מאל
איבער, און די גויקע הייבט אן נאך א מאל פון אנהייב מיט דעם
זעלבן נוסח די גאנצע מעשה, ווי אזוי איר וואלאדקע איז פון נעכטן
גאנץ פרי אן אוועק מיט די ביכלעך אין שקאלע אריין, האט זי
געווארט דעם גאנצן טאג, טאמער וועט ער קומען, און א גאנצע נאכט
האט זי געווארט און ער איז ניט געקומען; היינט אינדערפרי איז
ער אויך ניט געקומען; בייטאג אויך ניט; פארנאכט אויך ניט; איז
זי געגאנגען צו שאפירעכען אהיים, האט מען איר אנגעוויזן, ווו
שאפירעכע איז; איז זי דאס געקומען אהער צו שאפירעכען, געוווירע
ווערן ביי שאפירעכען, ווו איז איר קינד.
</p><p></p><p>
― וואס זאגט איר אויף דער פריטשעפע? - האט זיך שרה
געווענדט צום עולם, וואס איז געשטאנען, געקוקט, געהערט און ניט
אנגעהויבן צו פארשטיין, וואס דא טוט זיך, ― טאמער ווייסט איר,
וואס געהער זיך אן מיט מיר איר וואלאדקע? דאס איז אירער א
שרץ, רופט מען אים וואלאדקע...
</p><p></p><p>
און צו דער גויע האט שרה א מאך געגעבן מיט דער האנט:
</p><p></p><p>
― גיי דיר געזונטערהייט! פון וואנען זאל איך עס וויסן? גיי
דיר געזונטערהייט! גיי!
</p><p></p><p>
און עס קאן זיין, אז די גויע וואלט זי געפאלגט און וואלט
אפשר אוועקגעגאנגען מיט דעם, וואס זי איז געקומען, ווען עס זאל
ניט געווען ארויסשפרינגען דער קליינער סיאמקע און א זאג געבן
צו דער מוטער:
</p><p></p><p>
― וואלאדקען זוכט זי? מיר האבן זיך היינט געשפילט ביידע,
איך און וואלאדקע. הא? ניט היינט, נעכטן איז דאס געווען.
נעכטן האבן מיר זיך געשפילט מיט וואלאדקען.
</p><p></p><p>
― ווו האסט דו זיך מיט אים געשפילט? ― פרעגט אים די
מוטער.
</p><p></p><p>
― דארט, ווו אלע מאל, אין דרויסן האבן מיר זיך
געשפילט, ― ענטפערט איר סיאמקע און ווייזט מיט דער האנט הינטער
זיינע אייגענע פלייצעס.
</p><p></p><p>
דערהערט דעם נאמען וואלאדקע, האט די גויע אוועקגענומען
אירע פארגלעזערטע אויגן פון שאפירעכען און איבערגעטראגן זיי
אויף סיאמקען: „ווו איז מיין קינד?״ און ווידער א מאל: „ווו איז
מיין קינד?״ און אבער א מאל: „ווו איז מיין קינד?״...
</p><p></p><p>
ווער ווייס, מיט וואס די דאזיקע סצענע וואלט זיך געענדיקט,
ווען שאפיראס קווארטיראנט זאל זיך ניט געווען אריינמישן. ער איז
צוגעגאנגען צו דער גויע, ארויפגעלייגט איר די האנט אויף דער
פלייצע:
</p><p></p><p>
― מאטושקא! גיי אהיים צו דיין מאן.  ע ר , א ו ן  נ א ר ע ר
א ל יי ן , וו ע ט  ד י ר  ז א ג ן , וו ו ד יי ן  ק י נ ד  א י ז ...
</p><p></p><p>
די דאזיקע ווערטער זענען געזאגט געווארן מיט א טאן פון א
מענטשן, וואס ווייס, וואס ער זאגט... און דאס איז געווען גענוג,
אז די גויע זאל זיך אויסדרייען מיטן פנים צו איר באגלייטער און
ביידע זאלן, נאך א האלבע מינוט שטיין און קוקן איינס אויף דאס
אנדערע, אוועקגיין אהין, פון וואנען זיי זענען געקומען.
</p><p></p><p>
ערשט דעמאלט, ווען די דאזיקע צוויי זענען אוועק, האט דער
גאנצער עולם מיט אמאל, אלע ווי איין מענטש, אנגעהויבן רעדן,
פרעגן איינער ביים אנדערן, וואס איז דא געווען? וואס איז דא
געשען?
</p><p></p><p>
― ווער איז די ערלית? ― האט דער בעל־הבית, שלמה
פאמיליאנט, א פרעג געגעבן ביי זיין שוואגער, ביי דוד שאפיראן.
</p><p></p><p>
― איך זאל אזוי וויסן פון צרות! ― ענטפערט אים דוד
שאפירא און קוקט אויפן ווייב מיט בייזע אויגן.
</p><p></p><p>
― ווער איז די ערלית? ― פרענט דער בעל־הבית נאך א מאל
שוין ביי שרהן, נישט קוקנדיק איר, ווי א חסיד, גלייך אין די
אויגן אריין.
</p><p></p><p>
― דאס איז אונדזערע א שכנהטע, ― ענטפערט אים שרה. ―
קירילעכע רופט מען זי... זי האט א מאן א שיכור... און וואלאדקע דאס
איז איר שרץ פונעם ערשטן מאן.
</p><p></p><p>
― נו? ― פרעגט פאמיליאנט.
</p><p></p><p>
― נו, שלאגט אים דער שטיפטאטע מכות־רוצח... ער מאכט
אים דעם טויט.
</p><p></p><p>
― נו? ― פרעגט פאמיליאנט ווייטער.
</p><p></p><p>
― נו, איז ער פארפאלן געווארן, דער שרץ הייסט עס.
</p><p></p><p>
― נו?
</p><p></p><p>
― נו, איז זי געקומען זוכן דעם שרץ, זיך נאכפרעגן,
טאמער ווייסן מיר, ווו איז דער שרץ.
</p><p></p><p>
― וואס־זשע עפעס צון אייך? וואס פאר א מחותן איז מיט אייך
איר שרץ? און וואס געהער זיך אן מיט אים סיאמקע?
</p><p></p><p>
― גארניט. מע זיצט א הויף נעבן א הויף, מאכט זיך, אז
קינדער שפילן זיך אינאיינעם...
</p><p></p><p>
אזוי ענטפערט אים שרה און פילט זיך ווי שולדיק אין דעם,
וואס איר סיאמקע שפילט זיך מיט א שרץ.
</p><p></p><p>
שלמה פאמיליאנט איז א פנים געווען שטארק ניט צופרידן
דערמיט, וואס מע האט אים איבערגעשלאגן סאמע אין מיטן
הוליען און פארשטערט זיין שימחה. ער האט אריינגעלייגט ביידע הענט
אין די הויזן־קעשענעס, ארויסגעשטעלט דעם גראבן בויך מיטן
ברייטן טלית־קטן, פארקנייטשט מיט די פלייצעס און גענומען רעדן
ווי צו זיך אליין:
</p><p></p><p>
― נננע! נא דיר גאר שרצים! שכנים! ערלים! גויעס!
וואלאדקעס!... וואס איז דאס פאר א גאנג, א יידיש קינד זאל זיך שפילן
מיט שרצים?! דאס איז אלץ אייערע גומענאזיעס מיט די סקובענטן,
מיט די אוניווערסיטוטן!...
</p><p></p><p>
אומזיסט האט זיך אריינגעמישט די בעל־הביתטע, טויבע
פאמיליאנט, זי האט געוואלט, ס׳זאל ווערן שטיל, האט זי גענומען
„ששיקן״ און „ששאקן״, געבעטן דעם עולם צוריק צום טיש,
געהייסן די דינסטן אויפגעבן עסן ― אומזיסט, אומנישט. שלמה
פאמיליאנט האט זיך צעלאזט, ארויסבאוויזן דעם בעל־הבית און דעם
נגיד און גענומען שיטן פייער אויף היינטיקע קינדער מיט היינטיקע
עלטערן, וואס פירן זייערע קינדער צו דער עקידה, ווי אברהם
אבינו האט געפירט זיין איין־און־איינציקן זון יצחקן... וכדומה
אזעלכע ווערטער האט שלמה פאמיליאנט געווארפן רעכטס און לינקס,
כלומרשט גערעדט גלאט אין דער וועלט אריין, נאך געמיינט האט ער
זיינע ארעמע קרובים.
</p><p></p><p>
און די ארעמע קרובים נעבעך האבן געמוזט אויפהערן דעם
גאנצן מוסר פון זייער רייכן קרוב ביזן סוף... נאר איין בעטי,
וואס האט תמיד פיינט געהאט איר רייכן פעטער, האט זיך באלד
אויפגעכאפט פון ארט און גענומען זיך אנטאן. עס האט נישט
געהאלפן נישט דער מאמעס תחינות ובקשות, נישט דער מומע טויבעס
שבועות, אז דער פעטער מיינט חלילה נישט זיי, דאס רעדט ער
גלאט אזוי, אין דעך וועלט אריין... בעטי האט געזאגט „א גוטן
יום־טוב״ און איז ארויס פון שטוב, און ראבינאוויטש באלד נאך איר ―
ווי קאן ער זי לאזן, א מיידל אליין אין מיטן נאכט? ־ און אט
אזוי איז בטל געווארן דער גאנצער פלאן, וואס שרה שאפירא האט
געבויט. „און איבער וואס? איבער א נארישקייט! איבער אזא
נארישקייט!״...
</p><p></p><p>
שרה שאפירא האט זיך אזש שיער ניט צעוויינט פאר
הארצווייטיק און גריזאטע, אז זי איז געגאנגען מיטן מאן אהיים. און
טאמער איז קארג, האט איר דוד א גאנץ וועג געזאלצן אויף די
ווונדן.
</p><p></p><p>
― אן אקס ― האט ער איר געזאגט ― האט א לאנגע צונג און
קאן קיין שופר ניט בלאזן... דו דארפסט גיין דערציילן מעשיות
אט דעם חסידאק, דעם שבתי־צביניק!
</p><p></p><p>
― שנייץ די נאז און שמיר דאס פנים, ― האט אים שרה
באצאלט אויך מיט א שפריכווארט: ― ס׳איז דאך דיין שוואגער, ניט
מיינער!
</p><p></p><p>
― איך קאן דיר אים אוועקשענקען, אויב דו ווילסט.
</p><p></p><p>
― א דאנק דיר פאר דער מתנה!...
</p><p></p><p>
 דאס דרייסיקסטע קאפיטל
</p><p></p><p>
 ג ע פ ו נ ע ן  ז י ך  ד ע ר  ש א ד ן
</p><p></p><p>
שרה שאפירא איז ניט פון די מאמעס, וואס שטעלן זיך אפ אין
מיטן וועג דארט, ווו עס האנדלט זיך אינעם גליק פון זייערע
קינדער. פארלוירן די האפענונג אויף איר שוואגער פאמיליאנט, האט
זי געזוכט אנדערע וועגן, אנדערע מענטשן, און געפונען איינעם
אזעלכן, וואס אויף אים וואלט זי זיך געקאנט פארלאזן מער ווי
אויף אלעמען, אים וואלט זי געמעגט פארטרויען איר סוד, ווארעם
ער איז זייער אן ערלעכער. איין חסרון נאר, וואס ער איז שוין
צו אן ערלעכער, און וואס „צו״ ― איז איבעריק...
</p><p></p><p>
שרהס בעל־סוד איז געווען איר קווארטיראנטס חבר,
טומארקין, דער לעצטער פון די דרייצן מעדאליסטן, וואס האבן אזוי
לאנג געווארט אויף אן ענטפער פונעם מיניסטער אויף זייער
דרינגענדע טעלעגראמע, ביז מע האט זיי „אויסגעלאוועט״ איינציקווייז, ווי
די פישעלעך, און ארויסגעשיקט, מחילה, פון שטאט.
</p><p></p><p>
טומארקינען אין דאס אפגעראטן מער ווי אלעמען. ער האט
„אפגענארט פאניען״, געטאגט דארט, ווו ער האט ניט גענעכטיקט,
און גענעכטיקט דארט, ווו ער האט ניט געטאגט, ארומגעטראגן זיך
מיטן פעקל פון איין באקאנטן צום אנדערן, געשלאגן בלאט מיטן
„סטארשי דווארניק[старший дворник: אלטן סטרוזש]״, געהאנדלט מיטן „אקאלאדאטשני [околодочні: זייטיקע]״, געלעגן אין
גרעסטן פראסט און געציטערט אויף א בוידעם ― מיט איינעם ווארט,
געגאנגען אויף א שטריק און, דאנקען השם יתברך, איבערגעלעבט דעם
ווינטער, ווי עס לעבן א סך אנדערע יידן אין דער הייליקער שטאט,
הלוואי ווייטער...
</p><p></p><p>
א קאמעדיע געווען אנצוקוקן דעם דאזיקן נפש מיט די
</p>
</body>