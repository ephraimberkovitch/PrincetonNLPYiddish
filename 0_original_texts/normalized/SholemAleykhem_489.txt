 
 מאטל פייסי דעם חזנס: 1\. 16: מיט די עמיגראנטן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
מיט די עמיגראנטן
  
― א. ―
    
אז איר ווילט פארן קיין אמעריקע, זאלט איר פארן נאר מיט עמיגראנטן. אז איר פארט מיט עמיגראנטן, איז אייך גוט. קומט איר אין
א שטאט, פארשפארט איר זוכן אן אכסניה. מע האט אייך אנגעגרייט
אן אכסניה פון פריער. דערויף איז דאך געמאכט געווארן א קאמיטעט.
א קאמיטעט זעט, אז איר זאלט האבן אלצדינג גרייט. מיר, אז מיר
זיינען אנגעקומען די ערשטע נאכט קיין קראקע, האט מען אונדז באלד
פארטריבן אין אזא מין שטוב, אדער א קאמער, אדער א שטאל. דארט
האבן מיר אפגעווארט ביז אינדערפרי. אינדערפרי איז מען געקומען צו
אונדז פונעם קאמיטעט און מע האט אונדז פארשריבן אלע בא די נעמען. די מאמע האט אפילו ניט געוואלט זאגן אונדזערע נעמען. זי האט
מורא געהאט פארן פריזיוו. א קשיא אף א מעשה? האבן די עמיגראנטן
זי אויסגעלאכט: וואס גייט אן קירע־דייטש אונדזער רוסישער פריזיוו?
נאכדעם האט מען אונדז געבראכט אלעמען אף א גרויסער אכסניה.
א גאנצע שטוב מיט א סך בעטלעך מיט אן א שיעור עמיגראנטן. „עס
זעט דא אויס ווי בא אונדז א הקדש״. אזוי געפינט מיין מאמע. און
מיין שוועגערן ברכה זאגט: „שוויגער, לאמיר בעסער פארן ווייטער״.
איך האב אייך שוין געזאגט אמאל, אז די ווייבער האבן א טבע ― עס
געפעלט זיי ניט קיין זאך. אף אלצדינג מאכן זיי אייך א חסרון. אף דער
שטאט קראקע האבן זיי גלאט געווארפן אן אומחן פון דער ערשטער
מינוט. אפילו מיין ברודער אליהו איז אויך אין כעס אף קראקע. קראקע,
זאגט ער, איז ניט לעמבערג. אין לעמבערג איז כאטש דא יידן, און
אין קראקע איז ניטא קיין יידן. דאס הייסט, ס׳איז דא יידן, נאר משונה־מאדנע יידן ― אנדרוגינוסן, האלב ייד און האלב פליאקע, פארדרייט די
וואנצעס און „פראשע פאניע!״... אזוי זאגט מיין ברודער אליהו. נאר
אונדזער חבר פיניע וויל אים איבערשפארן. ער זאגט, אז דא איז פאראן
מער „ציוויליזאציע״. איך וואלט וועלן וויסן, וואס איז דאס אזעלכעס
„ציוויליזאציע״, וואס אונדזער חבר פיניע קאן זיך אן דעם ניט באגיין?
  
― ב. ―
    
אף דער אכסניה, וואס מע האט אונדז אנגעגרייט פונעם קאמיטעט,
איז אויסגעצייכנט גוט. דאס הייסט, עס איז ניט אזוי גוט, ווי פריילעך. מע באקענט זיך אלעמאל מיט נייע עמיגראנטן. מע זיצט אינאיינעם, מען עסט אינאיינעם, מע דערציילט מעשיות. אך, וואסערע שיינע מעשיות! נסים ונפלאות! נסים פון פאגראם. נסים פונעם פריזיוו. נסים
פון דער גרענעץ. איטלעכער דערציילט אן אנדער מעשה פון זיין אגענט.
איינער פרעגט באם אנדערן: „ווער איז געווען אייער אגענט בא דער
גרענעץ ― א רויטער, צי א שווארצער?״ ענטפערט אים דער אנדערער:
„ניט קיין רויטער, ניט קיין שווארצער, נאר אזוי א גנב״...
    
געוויינלעך, דערציילן מיר אונדזער נס אויך, ווי אזוי גאט האט מיט
אונדז געפירט, ווי אזוי מיר האבן געגנבעט די גרענעץ, ווי אזוי די אגענטן
האבן אונדז באפאלן, ווי אזוי מיר האבן זיך באקענט מיט א יידענע,
ווי אזוי די יידענע האט בא אונדז אויסגענארט די זאכן, ווי אזוי אירע
שומרים, צוויי ערלים, האבן אונדז פארפירט אין א וואלד, געפרעגט
אונדז, וויפל געלט מיר האבן, און ארויסגענומען מעסערס אף צו קוילען.
א גליק, וואס אונדזער ברכה האט א טבע פון חלשן און וואס די מאמע
האט געמאכט א גוואלד, ― האט זיך דערהערט א שאס, זיינען די
ערלים אנטלאפן און מיר זיינען דערווייל אריבער אף יענער זייט...
אלע הערן אויס אונדזער מעשה, שאקלען מיט די קעפ און שמוצערן מיט
די ליפן. איינער א הויכער עמיגראנט מיט א בייזן קוק און מיט וואטע
אין די אויערן טוט אונדז א פרעג:
    
― ווי אזוי זעט זי אויס, די יידענע? א פרומע, א כשרע, מיט
א שייטל אפן קאפ?
    
דערהערט, אז אונדזער יידענע איז א פרומע, א כשרע, מיט א
שייטל אפן קאפ, ― טוט דער הויכער עמיגראנט מיטן בייזן קוק זיך
א כאפ אויף און א זאג צו זיין ווייב, וואס זי הייסט שרה:
    
― שרה, דו הארכסט? ס׳איז דאך די אייגענע יידענע!
    
― א כאליערע זאל קומען אף איר און אף אלע אגענטן, רבונו
של עולם!
    
אזוי זאגט זיין ווייב שרה, און זי דערציילט אונדז אויך א שיינע
מעשה, ווי אזוי די אייגענע יידענע מיטן שייטל האט זי אפגענארט, באנומען פון קאפ ביז פיס און געוואלט אריינרוקן זיי שיפסקארטן קיין
אמעריקע.
    
דערהערט דאס ווארט „שיפסקארטן״, כאפט זיך אויף אן עמיגראנט,
א שניידער, מיט שווארצע אויגן און מיט א בלאס פנים, און רופט
זיך אן:
    
― שיפסקארטן? לאזט מיך, וועל איך אייך דערציילן א מעשה פון
שיפסקארטן.
    
און דער שניידער מיט די שווארצע אויגן און מיטן בלאסן פנים
וויל אנהייבן דערציילן א מעשה פון שיפסקארטן, שטייט אויף נאך אן
עמיגראנט, וואס מע רופט אים טאפאלינסקי. ער זאגט, אז ער האט
א שענערע מעשה מיט שיפסקארטן, ווי אזוי אין שטעטל בא זיי איז
דא א קאמפאניע, וואס פארקויפט כלומרשט שיפסקארטן פון ליבאווע
קיין אמעריקע, האבן זיי דערטאפט א יונגנמאן און האבן בא אים אויסגענארט עטלעכע און זעכציק קארבן און האבן אים אריינגערוקט עפעס
א סוכה־שער מיט א רויטן אדלער. דער יונגערמאן קומט קיין ליבאווע,
וויל זיך זעצן אפן שיף, נעמט ארויס און באווייזט דעם סוכה־שער, מיטן
רויטן אדלער. ווער? וואס? א נעכטיקער טאג! ס׳איז ניט קיין שיפסקארטע, ס׳איז גאר א שיר־המעלות!
  
― ג ―
    
די מעשה מיט די שיפסקארטן הייבט מיר אן ווערן נמאס. איך האב
ליב עמיגראנטן. איך האב מיך בעסער באקענט, אין וואגאן זיצנדיק,
מיט א יינגל פון די עמיגראנטן אין מיינע יארן. מע רופט אים קאפל,
און ער האט א צעשפאלטענע ליפ. די ליפ איז אים געקומען פון א פאל.
ער איז געקראכן אף א לייטער און איז געפאלן אף א שייט האלץ. ער
שווערט, אז ס׳האט אים גאר ניט וויי געטאן, נאר בלוט איז געגאנגען
א סך. ניט גענוג, זאגט ער, ער האט זיך צעשפאלטן די ליפ, האט ער
נאך געכאפט קלעפ פונעם טאטן. אט דער הויכער, וואס מיטן בייזן קוק
און מיט וואטע אין די אויערן, דאס איז טאקע זיין טאטע. און די יידענע,
וואס מע רופט זי שרה, דאס איז זיין מאמע. זיי זיינען געווען, זאגט
ער, אמאל גרויסע נגידים. דאס הייסט, ניט אמאל, טאקע אט דא ניט
לאנג, פארן פאגראם. איך פרעג אים, ווי אזוי איז דאס א פאגראם? איך
הער אלץ פון די עמיגראנטן, מע זאגט: „פאגראם״, „פאגראם״, נאר
וואס דאס איז ― ווייס איך ניט. רופט זיך אן צו מיר קאפל:
    
― א פאגראם ווייסטו ניט? ע! ביסטו דאך גאר א ניונקעלע!
א פאגראם איז א זאך, וואס איז היינט אומעטום. הייבן הייבט זיך עס
אן כמעט פון גארניט, און אז עס הייבט זיך אן, ציט זיך עס אוועק
דריי טעג...
    
― וואס־זשע, זאג איך, איז דאס? א יאריד?
    
― וואסער יאריד? א שיינער יאריד! מע שלאגט פענצטער! מע
ברעכט מעבל! מע טרענט קישנס! פעדערן פליען, אזוי ווי שניי!
    
― אקעגן וואס?
    
― נא דיר גאר אקעגן וואס! אקעגן שמערלען! א פאגראם איז
ניט נאר אף הייזער אליין. א פאגראם איז אף קלייטן. מע צעשלאגט
אלע קלייטן, און מע ווארפט ארויס פון דארטן די סחורה אף דער גאס,
און מע צעטראגט, און מע צעראבעוועט, און מע צעשיט, און מע באגיסט מיט גאז, און מע צינדט אונטער, און מע ברענט.
    
― גיי שוין, גיי!
    
― וואס דען מיינסטו? איך וועל דיר אויסטראכטן? נאכדעם, אז
ס׳איז נישטא שוין וואס צו ראבעווען, גייט מען איבער די הייזער מיט
העק, מיט אייזנס און מיט שטעקנס, און פאליציע גייט נאך פון הינטן.
מע זינגט און מע פייפט און מע שרייט: „עי, רעביאטא, בעי זשידאוו!״
און מע שלאגט, מע הרגעט, מע קוילעט, מע שטעכט מיט שפיזן...
    
― וועמען?
    
― וואס הייסט וועמען? יידן!
    
― פארוואס?
    
― נא דיר גאר פארוואס! ס׳איז דאך א פאגראם!
    
― און אז א פאגראם, איז וואס?
    
― גיי אוועק, דו ביסט א קעלבל! איך וויל מיט דיר נישט ריידן!
    
אזוי זאגט צו מיר קאפל, שטופט מיך אפ פון זיך און לייגט אריין
די הענט אין די קעשענעס, ווי א גרויסער. מיר שטייט נישט אן די
מעשה. סע פארדריסט מיך אף קאפלען, וואס ער האלט זיך אזוי גרויס
אקעגן מיר. נאר איך מאך א שווייג. „ווארט אויס, גדלניוק! וועסט
אמאל אנקומען צו מיר!״... אזוי טראכט איך מיר, און לאז דורך
עטלעכע מינוט. איך גיי צו ווידעראמאל צו קאפלען און מאך מיט אים
א שמועס. שוין נישט פון פאגראמען ― פון אנדערע זאכן. איך פרעג
אים, צי ער קאן ריידן אף דייטש. צעלאכט ער זיך: „ווער קאן דאס נישט
קיין דייטש? דייטש איז דאך יידיש!״...
    
― אזוי? אז דו קאנסט יא דייטש, זאג זשע מיר, ווי אזוי זאגט
מען כריין אף דייטש?
    
צעלאכט זיך קאפל נאך שטארקער, קוים וואס ער קאן אויסריידן
א ווארט.
    
― וואס הייסט, ווי אזוי איז כריין? כריין איז כריין!
    
― אויב אזוי, זאג איך, ווייסטו טאקע נישט!
    
― ווי אזוי זשע דען איז כריין?
    
אף צו־להכעיס, האב איך אליין אויך פארגעסן, ווי אזוי מע זאגט
אף דייטש כריין. איך האב געוווסט, נאר איך האב פארגעסן. גיי איך צו
צו מיין ברודער אליהו און פרעג אים: ווי אזוי איז אף דייטש כריין?
זאגט ער: ער וועט מיר געבן א כריין, וועט מיר פארגיין אין די ציין...
מיין ברודער אליהו איז, אפנים, אין כעס. אלעמאל, ווען ער גייט צו
דער קעשענע נעמען געלט, איז ער אין כעס. אונדזער חבר פיניע לאכט
פון אים. זיי ווערטלען זיך. איך זוך אויס אן ארט אף דער ערד צווישן
די פעקלעך און לייג מיך שלאפן.
    
 ― ד ―
    
מיר האבן אין קראקע נישט געמאכט גארנישט ניט. אין קאמיטעט
זיינען מיר נישט געווען. די עמיגראנטן האבן אונדז געזאגט, אז ס׳איז
ארויסגעווארפן. אז איר קומט, זאגן זיי, אין קאמיטעט, הייבט זיך אן
א דולעניש. קודם פארשרייבט מען אייך די יארן. נאכדעם שיקט מען אייך
אפ צו א דאקטער, ער זאל אייך באטראכטן. נאכדעם הייסט מען אייך
ווארטן. נאכדעם הייסט מען אייך קומען. קומט איר צו גיין, פרעגט מען
אייך: וואס זייט איר געקומען? זאגט איר, אז מע האט אייך געהייסן
קומען, זייט איר געקומען. הייבט מען אייך אן זאגן מוסר, למאי איר
פארט קיין אמעריקע. פרעגט איר: וווהין דען זאלן מיר פארן? זאגט
מען אייך: ווו שטייט דאס געשריבן, אז איר דארפט פארן? דערציילט
איר זיי א מעשה מיט א פאגראם. זאגן זיי: איר זייט אליין שולדיק.
א סימן, אט האט נעכטן א יינגל פון אייערע עמיגראנטן אוועקגעגנבעט
א בולקע אין מיטן מארק. זאגט איר: אפשר איז ער געווען הונגעריק?
זאגן זיי: אט האט זיך נעכטן צעשלאגן פון אייערע עמיגראנטן אין
מיטן גאס א מאן מיט א ווייב, מע האט געמוזט אראפברענגען זשאנדארמען. זאגט איר: דאס ווייבל איז געווען גערעכט; זי האט דערקענט
איר מאן, וואס האט זי אוועקגעווארפן אינדערהיים, געוואלט אנטלויפן
קיין אמעריקע. האט זי אים דערזען דא אומגעריכט און האט אים געפאקט.
האט ער זיך געוואלט ארויסרייסן און אנטלויפן. האט זי געמאכט א
גוואלד... זאגן זיי: למאי גייען אייערע עמיגראנטן, צום מיינסטנס,
אפגעריסן? זאגט איר: זיי זיינען ארעם; לאז מען זיי געבן קליידער,
וועלן זיי נישט גיין אפגעריסן. בקיצור, מוסר זאגן זיי, און קיין געלט
גיבן זיי נישט.
    
אזוי קלאגן זיך פאר אונדז די עמיגראנטן. זיי זאגן, אז מיר זיינען
גליקלעכע מענטשן, וואס מיר האבן ביז אהער נישט באדארפט אנקומען
צו דער לאסקע פונעם קאמיטעט. די מאמע זאגט: זי וואלט איצטער
אויך נישט אנגעקומען צו זיי, ווען נישט דאס בעטגעוואנט. ווען מע
נארט נישט אויס בא אונדז די זאכן אף דער גרענעץ, וואלט זי איצטער
געווען א „קייסערינע״. איך דערמאן מיך אן דער מאמעס זיידענע געלע
פאטשיילע, וואס זי פלעגט טאקע אויסזען אין איר ווי א „קייסערינע״.
די מאמע זאגט אבער, אז קיין זאך טוט איר נישט אזוי באנג, ווי דאס
בעטגעוואנט. וואס וועלן מיר טאן אין אמעריקע אן בעטגעוואנט?
    
אזוי זאגט די מאמע, ברעכט די הענט און צעוויינט זיך. דערהערט
מיין ברודער אליהו, צעשרייט ער זיך אף איר:
    
― שוין? דו וויינסט שוין ווידער? האסט פארגעסן, אפנים, אז
מיר זיינען שוין נאענט צו אמעריקע, און מע דארף היטן די אויגן?
    
מיינט איר אוודאי, אז מיר זיינען טאקע נאענט צו אמעריקע? עס
הייבט זיך גארנישט אן! מיר דארפן נאך פארן און פארן! וווהין פארן
― ווייס איך נאך נישט אקוראט. איך הער פון די עמיגראנטן נעמען פון
שטעט: האמבורג, ווין, פאריז, לאנדאן, ליווערפול... אף האמבורג
זאגן אלע, אז עס מעג זיך אנצינדן היינטיקן טאג. האמבורג, זאגן זיי,
איז סדום. דארטן טרייבט מען די עמיגראנטן אין א באד אריין, ערגער
ווי ארעסטאנטן. אזעלכע רשעים, ווי אין האמבורג, איז נישטא אין
ערגעץ.
    
אזוי זאגן די עמיגראנטן, און מיר קלייבן זיך דערווייל קיין ווין.
דארטן, זאגט מען, איז פאראן א קאמיטעט, טאקע וואס א קאמיטעט
הייסט!
    
יא קאמיטעט, נישט קאמיטעט ― איך ווייס דערווייל, אז מיר פארן
קיין ווין. איר האט אמאל געהערט פון דער שטאט ווין? ווארט צו
א ביסל, אט וועלן מיר קומען קיין ווין, וועל איך אייך דערציילן אלצדינג,
וואס אין ווין טוט זיך.
ווין איז א שטאט און גאט איז א פאטער
  
― א. ―
    
― ווין איז א שטאט!
    
אזוי האט געפסקנט מיין ברודער אליהו, און אונדזער חבר פיניע
האט צוגעבאמקעט:
    
― נאך א מין שטאט! פון שטאטנלאנד א שטאט!
    
אפילו די ווייבער, וואס זיי געפעלט נישט קיין זאך אין דער וועלט,
האבן אויך צוגעגעבן, אז ווין איז א שטאט. צוליב דער שטאט ווין האט
די מאמע ארויסגענומען די שבתדיקע זיידענע פאטשיילע. מיין שוועגערן
ברכה האט זיך אויסגעפוצט, ווי צו דער חתונה. זי האט אנגעטאן איר
שבתדיק מלבוש און האט אויסגעזען אינעם פאריק מיט די לאנגע באמבלדיקע אוירינגלעך און מיט איר רויט קלייענדיק פנים, אזוי ווי א
רויטע קאץ אין א שווארצן שלייער. איר האט אמאל געזען א רויטע
קאץ אין א שווארצן שלייער? איך האב שוין געזען. אונדזער שכנה
פעסיעס קינדער האבן ליב מאכן מיט דער קאץ אלערליי אנשטעלן
און טעאטער־שטיק. די קאץ האט בא זיי, ווי איך האב אייך שוין אמאל
דערציילט, א מאדנעם צונעמעניש: „פייגע־לאה די גבאיטע״. זיי האבן
שוין אמאל אנגעטאן „פייגע־לאה די גבאיטע״ א יארמלקע. עס פארשטייט זיך, אז זיי האבן איר די יארמלקע אונטערגעבונדן מיט צוויי
בענדלעך און האבן זי געלאזט לויפן. א חוץ דעם, האבן זיי איר אנגעהאנגען אפן עק, אפנים, פון שיינקייט וועגן, א פלעדערוויש. די יארמלקע
איז געווען פאר איר, ווייזט אויס, אביסל צו גרויס, האט דאס איר פאר־
 
 