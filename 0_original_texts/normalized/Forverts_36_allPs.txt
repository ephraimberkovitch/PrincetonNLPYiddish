 א יונגער ירושלימער רב מיט א געשטריקטער יארמלקע (דער סימן־מובהק פון א מאדערנעם פרומען ייד אין מדינת־ישראל) — הרב אלחנן מילער, איז א פערזענלעכקייט מיט א סך דימענסיעס. אין קאנאדע האבן די זיידע־באבע גערעדט יידיש און ענגליש, נאר ער אליין רעדט קודם־כל אויף עברית און — אראביש. דערצו איז הרב מילער אפילו א לערער פון אראביש און אחוץ דעם — א זשורנאליסט, א מומחה אין דער אראבישער קולטור און פאליטיק, ואחרון אחרון חביב, א פאעט. מיר האבן אים צוערשט געפרעגט וועגן זיין יוטוב־קאנאל א״נ „אנשי־הספר״. 
 סוף 2018 האבן מיר רעקארדירט אכט שמועסן פון מיר מיט א מוסולמענישער שותפטע, טהאנא דזשאואברע, א ישראלדיקע, וואס ארבעט אין רמת־גן. אויך די דאזיקע סעריע איז ארויס סיי אויף העברעיש, סיי אויף אראביש. מיר רעדן דירעקט איינער מיטן צווייטן, א ייד מיט א מוסולמענערין, גלייכע צו גלייכע, און שמועסן וועגן פראגן פון רעליגיע און קולטור. די סעריע הייסט „שכן קרוב״ , אן אנצוהערעניש אויף א שפריכווארט, וואס איז דא אי אויף אראביש, אי אויף עברית, אז בעסער צו האבן א נאענטן שכן ווי א ווייטן קרוב („טוב שכן קרוב מאח רחוק״). אט קענט איר זען איינעם פון די עפיזאדן: 
 מיין קאנאל האט אויך א דערציערישן ציל. למשל, איך שמועס דווקא מיט א פרוי. ס׳טרעפט טאקע, אז פרומע מוסולמענער קומען אמאל מיט טענות איבער דעם וואס א מאנצביל שמועסט דא מיט אן אישה. טיילווייז זיינען זיי אויך ניט צוגעוווינט, אז א פרוי זאל בכלל רעדן וועגן אמונה, דערצו נאך פאר א קאמערע. 
 דערנאך האב איך אויך אנגעהויבן אינטערוויוירן אראביש־רעדנדיקע יידן. ס׳איז דא אין דער אראבישער וועלט א געוואלדיקער דארשט, זיך מער צו דערוויסן וועגן דעם יידישן לעבן וואס איז געווען אין די אראבישע לענדער. מע רעקארדירט דאך אויך די עדות פון, להבדיל, דער שארית־הפליטה נאכן חורבן, כדי אויפצוהיטן די זכרונות וועגן יידישן לעבן אין דער פאר־מלחמהדיקער אייראפע. איז פונקט אזוי דארף מען אויפהיטן די זכרונות פון אראביש־רעדנדיקע יידן. דאס איז וויכטיק אויך צוליב לינגוויסטישע סיבות. זיי רעדן אן אוניקאלע שפראך, וואס האלט אין פארשווינדן. ועל־כולם איז עס וויכטיק צוליב דעם, וואס זיי האבן צו זאגן. די דאזיקע יידן האבן געלעבט אין א יידישער קהילה אין דמשק, כאלאב (אלעפא) אדער באגדאד. היינט איז אזא לעבן מער ניט בנימצא. 
 ס׳זיינען דא א סך אנגעווייטיקטע מעשיות פון אנטלויפן און כלערליי שווערע איבערלעבונגען. אין לאנדאן האב איך באגעגנט א פרוי, לילי דועק (פינטא) , אויך א בת־תשעים, וואס איז אויפגעהאדעוועט געווארן אין א קליינער קהילה אין פארט סודאן. באקומט זיך, אז אפילו אין גאר ווייטע מקומות אין דער אראבישער וועלט זיינען געווען ממשותדיקע יידישע קהילות. 
 נאך מער, איך בין געקומען צום אויספיר, אז כדי צו דערגרייכן באשטימטע פאליטישע צילן, איז בילכער ניט צו רעדן דווקא וועגן פאליטיק, נאר וועגן די זאכן, וואס מיר האבן בשותפות. דאס קען שאפן א יסוד פאר א פאליטישער לייזונג. 
 פאראנען ניט ווייניק זשורנאליסטן, פאליטיקער אדער פארשער וואס רעדן אראביש. נאר ווי א רב בין איך כמעט א יחיד־במינו. לעת־עתה איז מיר וויכטיקער צו אנטוויקלען מיין אידענטיטעט ווי א רב — לטובת דעם דיאלאג. 
 ארויסקוקנדיק אויף להבא, האב איך אויך געשפירט, אז כ׳וויל מער אריינגיין אין א דיאלאג צווישן די רעליגיעס. טאמער וועל איך גיין אויף דיסקוסיעס, וועט זיין כדאי צו האבן סמיכה, כדי ס׳זאל ניט זיין קיין שמועס צווישן א שייך אדער גלח — מיט סתם א ייד, ר׳ אלחנן״; בעסער שוין מיט „הרב מילער״. 
 א״מ: א דאנק דיר! 
