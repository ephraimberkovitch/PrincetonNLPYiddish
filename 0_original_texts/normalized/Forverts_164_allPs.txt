 סוכות איז אן אלטער מינהג צו עסן האלעפצעס אדער שטרודל. 
 געוויינטלעך, אז ס׳רעדט זיך וועגן שטרודל, מיינט מען א זיס געבעקס, אין וועלכן דאס טייג איז געפילט מיט עפל און צוקער אדער מיט ראזשינקעס און ניס. 
 אין דעם ווידעא אבער ווייזן אייך שרה־רחל שעכטער און איוו יאכנאוויץ ווי צו מאכן א קרויטשטרודל וואס איז דווקא נישט זיס, נאר געזאלצן און געפעפערט, און קען דינען ווי א הויפטגעריכט פונעם מאלצייט וואס איר עסט אין דער סוכה. 
 ס׳איז ספעציעל אינטערעסאנט צו זען ווי איוו וואלגערט אויס דאס טייג: ס׳ווערט אזוי דין, ס׳איז ממש דורכזיכטיק! 
