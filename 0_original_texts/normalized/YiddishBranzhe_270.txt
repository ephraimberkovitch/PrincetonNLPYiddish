

פון אונדזער עזבון: איציק קיפניס (1896־1974) 



 by באריס סאנדלער 
August 1, 2019July 31, 2019 Filed under:
ליטעראטור
פערזענלעכקייטן
פראזע 

פראזאיקער, דיכטער און דראמאטורג איז קיפניס געבוירן געווארן אינעם אוקראינישן שטעטל סלאוועשנע, זשיטאמירער געגנט. נאך דער בר־מיצווה געארבעט ביי זיין טאטן און אין אנדערע גארבארניעס. אין יאר 1922 האט אים דער לערער־פאראיין געשיקט זיך לערנען אין קיעוו. דארט האט ער זיך באקענט מיט דוד האפשטיינען, זיך אנגעשלאסן אין דער ליטערארישער סביבה און זיך אנגעהויבן דרוקן. אינעם זעלבן יאר איז דערשינען זיין ערשט פראזע־ביכל „מעשהלעך פאר קליינע קינדער‟ און אין 1923 — זיין זאמלונג „אקסן‟.
די אנערקענונג פון אן עכטן קינסטלער האט אים געבראכט דאס פראזע־בוך „חדשים און טעג‟ (1926). נישט געקוקט דערויף, וואס דאס בוך האט געמאכט א רוישעם מיט דער קינסטלערישער קראפט פון שילדערונג, האט די „פראלעטארישע קריטיק‟ גענומען טאדלען דעם יונגן שרייבער פאר „אפאליטיזם און קליינבירגערלעכקייט‟, און דאס איז געווען דער אנהייב פון דער גזירה, וואס איז געהאנגען איבערן קאפ פונעם שרייבער אין משך פון פיל יארן.
דאס לעצטע מאל (איידער זיין ארעסט אין יוני 1949) איז די טאדלונג געווען פארבונדן מיט זיין דערציילונג „אן חכמות, אן חשבונות‟, וואס ער האט אפגעדרוקט אין דער לאדזשער צייטונג „דאס נייע לעבן‟ אין מיי 1947. צום גליק, איז דעם שרייבער באשערט געווען פיזיש און גייסטיק זיך נישט איינברעכן אינעם צפון־לאגער, וווהין מע האט אים פארשיקט. נאך דער באפרייונג און רעהאביליטאציע אין 1956 האט ער א געוויסע צייט נישט געטארט וווינען אין קיעוו און געוווינט אין באיארקע, הינטער דער שטאט. בלויז אין 1958 האט מען אים דערלויבט זיך אומצוקערן קיין קיעוו, און ער האט באוויזן נאך נישט ווייניק אויפצוטאן שעפעריש.
מיר דרוקן ווייטער אן אויסצוג פונעם בוך „טאג און טאג‟, ארויסגעגעבן פון „פרץ־פארלאג‟, תל־אביב, 1980.
אונדזערע
ס׳איז ערב ראש־השנה, 29סטער סעפטעמבער, 1943. מיר האבן שוין באלד די ערשטע טעג אקטאבער, דערווייל נאך אויף סאראטאווער ערד. לעם דניעפראפעטראווסק טוט זיך איצט — ערד־ציטערניש! און דא איז א שיינער טאג.
לויט נעכטיקע ידיעות זיינע אונדזערע אין דריי ערטער איבערגעגאנגען דעם דניעפער — לעם קרעמענטשוג, קיעוו און פערעיאסלאוו. לויט היינטיקער „סוואדקע‟ [אינפארצאציע] באמבירט די רויטע ארמיי זשיטאמיר און קאראסטען. דאס איז שוין גאר נאענט לעבן אונדזער היים, וואס כאפט זיך נישט אונדז אנערקענען, אבער ס׳איז סיי ווי שטארק ליב. אזוי ווי ביילקע ווייסט נישט פון קיין אייגענער מאמע, אזוי ווייס איך נישט — און האב קיין מאל פאקטיש נישט געוווסט — פון קיין אנדער היים. סיידן אינעם פארהיימישטן חומשדיקן זכרון. די סעוואסטאפאלער שטיינערנע פלויטן ביי די וויינגערטנער, די ווייסע שטיינער און פלאכע דעכער דארט ביים ערשטן אריינפאר אין שטאט פלעגן מיר שטענדיק דערמאנען א ביסל דאס לאנד פון מיינע אבות, וואס אין דער וואר איז מיר דערווייל נאך נישט באשערט געווען צו זען.
דער טאטע איז מיר לעצטנס עטלעכע מאל געקומען אויפן געדאנק. ווי אזוי וועט עס איצט זיין? די היימישע רחבותן ווערן אפגערייניקט פון די צווייפיסיקע חיות. נאך א וויילינקע, נאך א קאפעלע און מיר וועלן אפשר צוריק ווערן ווי געווען. נו, און אים וועלן מיר נאך טרעפן?
זאפאראזשיע די טעג אפגענומען פון דייטש. מע מעלדעט, אז איטאליע וועט שוין ווערן אונדזערע א פארבינדלערין. זעסטו שוין, אז אונטערן הימל איז אזעלכעס אויך מעגלעך.
וולאדקאס פרוי, א שיין געפאקט נאך גאנץ יונג ווייבל, לאזט זיך פארן אהיים קיין כארקאוו. קאסטיוק, א שרייבער, א מיליטער־מאן, וועט זי נעמען אויף זיין מאשין. אויף אזעלכעס מעג מען מקנא זיין, מע מעג…
מעליטאפאל — אונדזערע!
ס׳איז גאר נישט קיין מוז האבן א סך גאלדענע מטבעות מע זאל זיך דערפילן רייך: נעכטן, שבת, האבן מיר באקומען א בריוו און א קארטל פון פראסיען, פון אונדזער פראסיען! פאר אונדז אלעמען איז עס א גרויסע הייליקע איבערראשונג. זי האט געמיינט, אז מיר זיינען שוין פון לאנג נישט אויף דער וועלט (פארט יידן). זי האט זיך אויך גוואלדיק דערפרייט מיט דער ידיעה, וואס זי האט פון אונדז געקראגן.
דערווייל האבן מיר נאך קיין פארשטעלונג וועגן דעם, ווי אזוי איז איר אפגעגאנגען די אקופאציע, און זי ווייסט נאך ווינציק וועגן אונדזער עוואקוירונג, אבער… פריינד האבן איינס דעם אנדערן אפגעזוכט. איז דאס נישט דאס צווייגעלע ביי נוחס טויב נאכן מבול, ווען די שפיצן בערג האבן זיך שוין אנגעהויבן אפטריקענען און מע האט שוין דערזען א געוויקס אויף צו מאכן שהחינו?.. פראסיע! מיר שטעלן זיך לעבעדיק פאר איר שטים און איר לאכנדיקן אויסזען. איר לאכן איז אפן, ווי ביי א קליין קינד, א נאטירלעכער המשך פון נארוואסיקן וויינען. איצט איז שוין באמת מיט דער האנט צו דערלאנגען…
פייגע האפשטיין [1] האט מיר די טעג צוגעשיקט מיינע זאכן: „די שטוב‟, „פון די יונגע יארן‟, „א לאנד, וואס שיינט‟ און „קליינע דערציילונגען‟ (פון „זיי גרייט‟־ביבליאטעק [2]). די ביכלעך זיינען ביי מיר זייער אנגעלייגטע געסט. ווו האט זי זיי נאר געפאקט? ווי אזוי געדענקט זי אין איר פארנומענקייט מיט וואס מע קען מיר צוטרעפן? און פרווו, טו מיר א קוק אין די אויגן, וועסטו דערקענען, אז איך האב שוין באלד אין גאנצן פארגעסן צי האב איך ווען געהאט א וועלכע ס׳נישט איז שייכות צו שרייבעריי… אז די אמתע פרייד ליגט נאך אין די 600 גראם צוקער, וואס איך האב נעכטן (נאך דריטהאלב שעה שטיין אין דער ריי) געטראגן אהיים פארן ווייב, פארן קינד. און ווי אויפריכטיק ס׳האט מיר באנג געטאן, ווען איך האב דערזען, אז אין קראם איז אויך דא א הארטער צוקער, און איך האב גאר באקומען מעלעץ — א קליין קינד ווייסט דאך אויך, אז ראפינאד איז שפארעוודיקער!.. „פארגיב מיר, מיין גאט, פאר פייער, וואס ברענט דא, פאר קוילן, וואס גליען, און קוועלן, און שפילן, פאר זיצן און קוקן אן זינען, אן צילן‟?
נאיאבער. טעג פון ערב סאוועטישן יום־טוב.
ס׳האבן זיך אנגעהויבן באפרייען איינס נאך איינס דברהס און מיינע שטעט: מאיאטשקע, קאפני, קאכאווקא, סקאדאווסק, בעכי, אוורוטש, וועלעדניק. מיר׳ן אין גיכן שרייבן א בריוו אין דברהלעס ווינקל — טשאלבאס.
דעם טאטן געזען אין חלום איינעם אליין, אויסגעפוצט יום־טובדיק, זייער אויפגעלייגט, נאר אן דעם סורדוט…
חן־פינטלען פון צייט
נעכטן זיינען נאך געשטאנען קאלטע שניייקע קאליוזשעס און ס׳האט געקאפעט פון די דעכער (א שפעטיקער ווינטער). היינט האט זיך גענומען שפרייטן א קלאר־ווייסער יום־טובדיקער שניי. אפשר וועט ער זיך צופעסטיקן, צוקלעפן צו דער ערד און ס׳וועט זיך אנהייבן האמעווען א ווינטער, ווי ס׳געהער צו זיין.
לעבן קאראסטען, לעבן זשיטאמיר, אויף קיעוושטשינע, הארטנעקיקע שלאכטן. ס׳זאל זיך כאטש ענדיקן צו גוטן. ס׳ווערן אויך דערמאנט טשערקאסער ראיאן און זשלאבינער ריכטונג.
אנהייב דעצעמבער. מע האט געמאלדן, אז מיר האבן פארלאזט קאראסטען און זיך פארשטארקט אויף בעסערע פאזיציעס. ס׳איז אזוי ווי דער ווינטער וויל אמאל נישט אפטרעטן דעם וועג דעם פרילינג, טוט ער זיך א ראנגל מיט די לעצטע פינצטערע כוחות. נאר ס׳וועט אים שוין העלפן, ווי א טויטן באנקעס. אמת, בלוט קאסט עס.
פאגאדין [3] איז אין סאראטאוו. היינט גייט צו אים א בינטל סאראטאווער שרייבער — קבצנים, בטלנים, קאליקעס. איך בין דארטן אויך פאררעכנט. ער שטייט איין, ווי א הויכער גאסט, אין א ספעציעלן רעגירונגס־הויז… א קליין ריין מויערל. און ס׳דערלאנגען און ראמען דארט יונגע מיידלעך, שיין פארשלייערט אין ווייסן. לויט דער היגער אינעווייניקסטער אטמאספער קען זיך אויסווייזן, אז ס׳איז אין ערגעץ קיין מלחמה נישטא.
מ׳האט געבעטן באצייטנס זיך אפראזירן און אנטאן א פאר גאנצע פלודערן. דאס ערשטע קען מען נאך אויספירן. אבער דאס צווייטע — סיידן ביי עמעצן לייען א פאר גאנצע הויזן, ווי אן ארעמער חתן פלעג אמאל לייען א טילעפל בעתן אנקוקן די כלה.
פאגאדין איז צו אונדז ארויסגעגאנגען, קענטיק, מיט א קאפווייטיק פון פיל טרינקען. פאראן מענטשן, וועמען מע מעג מוחל זיין דאס שיכרות, אויב זיי קענען נאך עפעס.
א קוק טאן אויף אים, איז ער נישט קיין שיינער, א גרויסלעכער, א קנאכיקער. קען דעם קאפ נישט אויפהייבן, נאר זיין נאמען רעדט פאר אים. זיינע פיעסן גייען אין די גרעסטע טעאטערן און קוקן זיך מיט אינטערעס. ער קען די מלאכה. און ס׳איז נישט נאר קיין מלאכה, ס׳איז גראדע שאפונג פון הויכער מדרגה.
צו וואס האט ער אונדז באדארפט? צו וואס האבן מיר דעם גאנג באדארפט? א נישט־באטראכטער שריט. געחלומט האט זיך אונדזער היגער אנפירונג, אז מע וועט זיך מיט אים יום־טובדיק און היימיש דורכשמועסן. מיר׳ן זיך אויף עפעס קלאגן, ווי דער שטייגער איז, און ער וועט עפעס ביי זיך פארנאטירן… צום סוף האט ער ביי א האלבער שעה, אדער ווינציקער, אונדז געזאגט מוסר. דערציילט א זאך, וואס אלע ווייסן עס פון לאנג, נאר נישט ביי יעדן קען סטייען מוט צו גיין אויף דעם. דער מוסר־השכל איז געווען: ס׳וועט פאר קיינעם נישט זיין קיין דערלייגעכץ, אויב ס׳וועלן נישט שרייבן (זיך נישט פארנעמען מיט שרייבעריי) מענטשן, וואס זיינען לגמרי נישט בארופן צו דעם. גענומען האט ער אונדז „אפטאם‟ — עם־כל־הנערים — נישט אריינדרינגענדיק צי עמעצער פון אונדז האט עפעס באוויזן אויפטאן, צי נישט. און מיר זיינען אוועק מיט גארנישט. אויך ער איז ביי אונדז קיין קאפ נישט נושא־חן געווען מיט דער דאזיקער באגעגעניש. מעגלעך, ווען דער קאפ וואלט אים נישט געריסן פונעם שיכורן טשאד, וואלטן מיר געהערט פון אים א ווארט, וואס פארגעדענקט זיך. געזען האבן מיר, אז אויך אין סאראטאוו איז דא א מויערל פאר הויכגעשטעלטע געסט. דארט איז ווארעם, געמיטלעך און מע דערלאנגט דיר א געבראטנס, א גלאז קאווע, ווי אין די גוטע צייטן. דארט ביסטו גארנישט ניט זשעדנע.
איצט א צווייטע באגעגעניש. דאס מאל אין גאר א הויכן אנשטאלט: ביי קאמאראוון (ערשטער סעקרעטאר פון געגנטלעכן פארטיי־קאמיטעט) איז אן אויפנאם פון היגע שרייבער. ס׳זיינען אויך בייגעווען די לענינגראדער פראפעסארן, ליטעראטור־קענער.
א סך מאל בין איך ביי זיך גרייט פועלן, אז מיר קומט עס נישט, איך האב עס נישט די ווערט. אבער איין פארענטפערונג איז דא: איך שטופ זיך נישט. אז מע רופט מיך, אז איך ווער פארבעטן — גיי איך.
סאראטאווער געגנט — ס׳איז דאך א מאכינע. פאראן גאנץ אנגעזעענע זעלבשטענדיקע מלוכות, וואס קומען נישט צום שטח פון סאראטאווער געגנט. אזוי אז אין דער אנפירורנג שטייט אויך נישט אבי ווער.
מיר זיינען געקומען צו דער אנגעוויזענער צייט. ס׳איז אבער אויסגעקומען ווארטן ביי א שעה. ענדלעך האט מען אונדז אריינגעלאזט אין אויפנעם־זאל — געשפרייטע טישן, אויסגעשטעלט אין א לאנגער ריי, שטולן פון ביידע זייטן. קאמאראוו, האלב מיליטעריש געקליידט, העכער פון מיטעלן וווקס, שטייט אויפן דורכגאנג און דערלאנגט די האנט יעדן איינעם פון די אריינקומענדיקע געסט… ער אנטשולדיקט זיך:
אן אומפארויסגעזעענער גאנצפריענדיקער גאנג אויף א גרויסן זאוואד. נו, ס׳האט זיך געענדיקט דארט, קען מען זאגן, בשלום…
מ׳האט זיך אויסגעזעצט ארום די טישן. ער האט מיט אונדז דורכגעפירט א שמועס. מאראלישע באפרידיקונג. אויך א סך זיסע געשמאקע זאכן אויפן טיש. אין שטוב וועל איך האבן, וואס צו דערציילן און מחבד זיין אי דבורהלען און לייבעלען… מיר האבן דארט פארבראכט א פאר שעה צייט. אויב מיר זיינען נאך נישט די, וואס פאגאדין וואלט וועלן, וויל אבער די פארטיי־אנפירונג פון אזא רחבותדיקער געגנט מיר זאלן זיך אונטערציען. מיר זאלן געבן דאס בעסטע, וואס מיר פארמאגן, וואס מיר זיינען בכוח. די ליטעראטור איז ביי אונדז א כוח, און מיר וועלן איר העלפן זיך צעוואקסן. איר מעגט קומען צו אונדז מיט אלע איבערנויטן אין יעדער צייט.
זעט איר, אז מע האט אונדז גערופן, מן־הסתם האט מען עס באדארפט. און מיר האבן זיך געזעגנט ווי ס׳געהער צו זיין.
און אט נאך א חן־פינטעלע פון גאר אן אנדער מין:
א דריי מינוט גאנג פון אונדז וווינט א שכנה, א יידיש ווייבל, וואס האט א מיידעלע א שולקינד, און האט נישט קיין מאן. האט זיך צו איר צוגעשלאגן א שניידער, אן עוואקוירטער פון ווייסרוסלאנד. א ייד. זי איז נישט פון די שיינע, ער איז נישט פון די בראווע, נאר ער איז א פארדינער, א געטרייער. געטריי אי איר, אי דעם קינד. לעבט מען אן חופה־וקידושין, אפילו אן דעם „זאגס‟ [4]. מילא, אויב שטיל און ארנטלעך, מעג זיין אן חופה־וקידושין, מעג דערווייל זיין אן דעם „זאגס‟.
אבער איצט האט זיך פארקליבן צום ווייבל א ווארעם אין הארצן אריין, וואס סמאקעט און זויגט אן אויפהער: איטלעכס גרויסע פרייד איז פאר איר א קלאג. דעם דייטש וועט מען שוין באלד ארויסטרייבן, וועט דער שניידער, וואס איז שוין אין גאנצן אירער און דעם קינדס, זיך אוועקפארן קיין ווייסרוסלאנד זוכן זיין ווייב מיט די קינדער. אויב זיי זיינען אויסגעהרגעט, ווי א סך, א סך אנדערע, איז „גוט‟, וועט ער קומען צוריק, ער האט זיך דא צוגעוווינט. אבער אויב זיי לעבן ערגעץ, חלילה?..
א שטילע, אן ארנטלעכע, א הארעפאשנע ווייבל, די שכנה פרומעס. א וווילע, א פארהארעוועטע יידישע טאכטער און נאך נישט קיין אלטע. איר זאלט זיך למען־השם נישט דערוועגן זי אין עפעס מאכן באשולדיקט. דער ווארעם, וואס האט זיך ביי איר באזעצט אין הארצן, וואס זויגט און סמאקעט זי אזוי, אז זי קען פון אים נישט פטור ווערן, דאס איז נישט זי. אפילו פרומע אונדזערע, אן עלטערע יידענע, א גאטספארכטיקע, נאר מיט א געזונטן פארשטאנד, זעט עס אלץ און ווייסט פון דעם, ווייסט, ווי ס׳טרעפן אין לעבן קרומע גענג. אבער זי טראגט אויף איר קיין הארץ נישט און מאכט זי אין גארנישט שולדיק. און אט דער פרעמדער שניידער, דער מאנצביל, איז בפירוש אויך נישט קיין אומלייטישער יונגער־מאן…
אין „אייניקייט‟ [5] א שווארץ רעמל ארום דעם נאמען משה כאשטשעוואצקי [6]. ער איז געפאלן אין שלאכט. ווען? נישט לאנג איז דאך געווען געמאלדן, אז ער פארט אריבער קיין כארקאוו צוזאמען מיט די כארקאווער אוקראינישע שרייבער. גיי פרעג ביי גאט קשיות!
אט איז נעכטן, צום ביישפיל, געגאנגען אין סאראטאוו א רעגן. דעצעמבער, אין סאראטאוו א רעגן?!..

[1] פייגע האפשטיין (1897־1995) — די פרוי פון דוד האפשטיין
[2] „זיי גרייט‟־ביבליאטעק — א ביילאגע ביי דער כארקאווער יוגנט־אויסגאבע „זיי גרייט‟, פלעגט דערשיינען אין די 1930ער יארן
[3] ניקאליי פאגאדין (1900־1962) — סאוועטישער דראמאטורג
[4] „זאגס‟ — אדמיניסטראטיווע אינסטיטוציע פון פארשרייבן בירגערלעכע אקטן
[5] „אייניקייט‟ — די יידישע צייטונג, וואס פלעגט ארויסגיין אונטערן דאך פונעם יידישן אנטיפאשיסטישן קאמיטעט פון 1942 ביז 1948
[6] משה כאשטשעוואצקי (1897־1943) — דיכטער, פראזאיקער, דראמאטורג1948


Share this:TwitterFacebookPrintLike this:Like Loading...

Related
 


Tagged: jewsliteratureresearchYiddish 
Post navigation


Previous Post
לאפסוס־קאקטוס — 23 

Next Post
קאטאפאלק 



