

און ביי אונדז איז פארט בעסער… 



 by באריס סאנדלער 
July 1, 2021July 1, 2021 Filed under:
ליטעראטור 

פאסטערנאקס בוך ״דאקטאר זשיוואגא״, ארויסגעלאזט אין מאסקווע
יעווגעני קיסין
— פעטערקע, צי האט איר אן אינטערעס אין „דאקטער זשיוואגא‟?דערזען אן איבערראשונג און צעמישונג אויף מאיסיי יאסיפאוויטשס פנים, האט דער יונגער־מאן צוגעגעבן נאך שטילער:
— אויב יא, וועל איך אייך אפווארטן אט דארטן, אונטער דער ארקע, — און איז תיכף פארשווונדן געווארן צווישן די מענטשן אין דער פינצטערניש פונעם סוף נאוועמבער־אוונט.
עטלעכע רגעס איז מאיסיי יאסיפאוויטש געשטאנען א פארלוירענער. דערפילט, אז ס׳איז מאדנע צו שטיין גלאט אזוי אין מיטן דער גאס, דערצו נאך אין סאמע צענטער פון מאסקווע, צווישן דעם שטראם מענטשן, האט ער געמאכט עטלעכע לאנגזאמע טריט פארויס, דערנאך פארקערעוועט אויף א זייט; צוגעגאנגען צו א מגושמדיקן בנין און צוגעטוליעט זיך צו א ברודנער רינווע, האט ער זיך פארטראכט, ניט לייגנדיק קיין אכט ניט אויף די פארבייגייערס, ניט אויפן נאסן שניי, וואס איז געפאלן אלץ שטארקער און שטארקער…
  קיין איין מאל פריער במשך פון שוין כמעט פופציק יאר פון זיין לעבן האט מאיסיי יאסיפאוויטש ניט מסכים געווען אויף עפעס, וואס זאל געווען זיין כאטש אין א מינדסטער מאס אומגעזעצלעך. אפילו אינעם לאגער, ווען מע האט אים א מאל פארגעלייגט אן איבעריקע פארציע קאשע, האט ער געענטפערט אן שום פארדאכט: „דאס, וואס מיר קומט, האב איך שוין אויפגעגעסן, און מער דארף איך ניט,‟ — וואס האט אלעמען ביז גאר פארחידושט. איצט אבער איז געווען אזא מין סיטואציע, וואס פריער איז אים נאך ניט אויסגעקומען אנצוטרעפן אין זיין לעבן, רייך אויף געשעענישן און פורעניותן.  אינעם פארלאג „סאוועטסקי פיסאטעל‟, ווו מאיסיי יאסיפאוויטש האט געארבעט ווי א קאנסולטאנט וועגן דער יידישער ליטעראטור, האט דעם קומעדיקן דינסטיק געזאלט פארקומען א פארטיי–פארזאמלונג, אויף וועלכער מע האט פלאנירט צו פאראורטיילן באריס פאסטערנאקן פאר זיין „רכילותדיקן, אנטיסאוועטישן‟ ראמאן „דאקטער זשיוואגא‟, וואס ער האט אים געהאט פארעפנטלעכט אין אויסלאנד, אין איטאליע. היות מאיסיי יאסיפאוויטש איז געווען גאר אן אקטיווער מיטגליד פון דער פארטיי–ארגאניזאציע (פארבליבן, ניט געקוקט אויף אלצדינג, אן איבערצייגטער קאמוניסט, האט ער זיך תיכף נאך זיין באפרייונג און רעהאביליטאציע דערשלאגן, מע זאל אים אויפשטעלן אין דער פארטיי), האט מען אים „געבעטן‟ אויפצוטרעטן אויף דער פארזאמלונג. פריער פלעגט ער א סך מאל און מיט חשק נעמען א ווארט אויף פארשיידענע אסיפות, נאר דא איז געווען איין פראבלעם, מיט וועלכער ער האט זיך צונויפגעשטויסן דאס ערשטע מאל אין לעבן: ער האט ניט געלייענט דעם „חומר‟, וואס ער האט געדארפט „שטעמפלען‟. אין דער תפיסה, למשל, בעת א פארהער האט דער אויספארשער באהויפט, אז די צייטונג „אייניקייט‟, ווו מאיסיי יאסיפאוויטש האט געארבעט ביז מ׳האט זי געשלאסן, איז געווען א נאציאנאליסטישע צייטונג, האט אים דער ארעסטירטער מאיסיי יאסיפאוויטש דערווידערט מיט זיכערקייט: „ס׳איז ניט אמת: איך האב געלייענט יעדן נומער און קיין שום נאציאנאליזם איז דארטן קיין מאל ניט געווען!‟.
אוודאי, ווי א סאוועטישער פאטריאט, איז מאיסיי יאסיפאוויטש געווען גרייט צו פאראורטיילן פאסטערנאקן פארן פארעפנטלעכן זיין ראמאן אין אויסלאנד, און ער האט קיין ספקות ניט געהאט, אז אויב דאס בוך איז פובליקירט געווארן אין אויסלאנד, איז עס באמת אן אנטיסאוועטישע אקציע. ווי עס זאל ניט זיין, געבן עפנטלעך א נעגאטיווע אפשאצונג דעם ווערק, וואס ער האט אליין ניט געלייענט, האט זיך אים פארט אויסגעוויזן ניט–ריכטיק. און אט — נאט אייך: אין צענטער פון מאסקווע לייגט מען אים פלוצעם פאר צו קויפן „דאקטער זשיוואגא‟! וואס זאל עס געווען זיין: א פראוואקאציע? זיינען איצט פארט ניט „יענע צייטן‟… עמעצער נעמט אים אויפן צימבל? צוליב וואס? סתם א צונויפפאל?.. ווי עס זאל ניט זיין, איז עס בפירוש אומגעזעצלעך, נאר אין זיין איצטיקער סיטואציע, דוכט זיך, איז עס נייטיק פאר דער זאך, כדי אויסצופירן זיין פארטייישן חוב. בפרט, אז געלט האט ער: מאיסיי יאסיפאוויטש האט אקארשט באקומען א פרעמיע אין פארלאג און איז געגאנגען אינעם יעליסעיעווסקי מאגאזין איינצוקויפן כלערליי געשמאקע פאטראוועס, מאכן א סורפריז זיין פרוי…
אומגעקערט זיך אהיים, האט מאיסיי יאסיפאוויטש זיך אפגעזאגט פונעם עסן, דערקלערט עס, אז ער מוז נאך ארבעטן א געוויסע צייט. ער האט זיך אוועקגעזעצט צום שרייב־טיש, פארשטעלט מיט ביכער און פאפירן, און ארויסגענומען פונעם פארטפעל דאס דיקע בוך אין א ווייכן איינבונד.
דער סאמע אנהייב האט אויסגעזען מאיסיי יאסיפאוויטשן ניט קלאר, וואס שייך דעם מחברס אידעאלאגיע, הגם ווי א מענטש, וועלכער האט א סך געלייענט און געשריבן, האט ער נישט געקאנט ניט אפמערקן ביי זיך, אז דער טעקסט איז אנגעשריבן זייער שיין. פון דעסטוועגן, שוין אינעם פערטן קאפיטל, אפילו זייענדיק גרייט צו דעם, אז ער וועט זיך אנשטויסן אויף עפעס אנטיסאוועטישס, האט ער ניט געגלייבט זיינע אייגענע אויגן און איבערגעלייענט עטלעכע מאל די ווערטער: „דאס אדעליקע געפיל פאר גלייכקייט מיט אלע לעבעדיקע באשעפענישן…‟. מאיסיי יאסיפאוויטש האט ניט געקאנט זיך איינהאלטן און הויך אויסגערופן אויף רוסיש: „טשטא–א–א?!‟ — לויט זיינע פארשטעלונגען, איז דאס געווען ניט פשוט אנטיסאוועטיש, נאר ממש עפעס א פולשטענדיקער אבסורד, ווי „צוויי מאל צוויי איז פינף‟ (אדער אפילן זעקס). ארויסגעלאזט אזא מין „כם‟, האט ער ארייגעשריבן דעם גאנצן זאץ אין א דינער העפט און געלייענט ווייטער.
אינעם פאלגנדיקן קאפיטל האט דער פערסאנאזש, וואס, לויט פאסטערנאקן, האט געהאט „דאס אדעליקע געפיל…‟, תחילת געמאלדן, אז „יעדער מין סטאדע–מעסיקייט איז א מקום–מיקלט פאר טאלאנטלאזיקייט, אלץ איינס צי זיי זיינען אנהענגער פון סאלאוויאוון, קאנטן, צי מארקסן…‟ מאיסיי יאסיפאוויטש האט אזש אויפגעצוקט פאר גרימצארן. דערנאך האט דער געוועזענער גלח גענומען ריידן עפעס איבערגעשפיצט־רעליגיעז טיפשות וועגן קריסטוסן און דער עוואנגעליע, אויף וועלכן זיין מיטשפרעכער האט געענטפערט: „מעטאפיזיק — פאטערל מיינס! די דאקטוירים האבן מיר עס פארבאטן. מיין מאגן פארדייעט נישט אזעלכעס.‟ אט דער ענטפער איז מאיסיי יאסיפאוויטשן גראד געפעלן געווארן (ער האט זיין גאנץ באוווסטזיניק לעבן פיינט געהאט מעטאפיזיק, און אין זיין יוגנט פלעגט ער שרייבן א סך אנטירעליגיעזע פעליעטאנען) — נאר ער האט דערפילט, אז פאסטערנאקס סימפאטיעס זיינען געווען דווקא אויף דער זייט פונעם ערשטן פערסאנאזש, פון ניקאליי ניקאלאיעוויטשן. 
מאיסיי יאסיפאוויטש האט געהאלטן אין איין לייענען, ניט צורירנדיק זיך צום טעלער מיט שפייז, וואס זיין פרוי האט געבראכט פון דער קיך און זארגעוודיק אוועקגעשטעלט עס אויפן טיש דערנעבן אים. פילנדיק נאך אלץ די שיינקייט און די שפראך־רייכקייט פון פאסטערנאקס פראזע, איז ער בהדרגה געקומען צום אויספיר, אז פונעם אידעישן שטאנדפונקט איז דער מחבר א „פוטאניק‟, א פלאנטער–קאפ, ווי מע פלעגט עס אנרופן אינעם סאוועטן־פארבאנד. פון איין זייט, דערמאנט און שילדערט דער מחבר אייניקע „פלאגן פון דער פארשאלטענער פארגאנגענהייט‟, שרייבט וועגן דער „וועלט פון געמיינקייט און פאלשקייט, ווו אן אנגעפרעסענע פארשוינטע וואגט צו קוקן אויף די ארבעטער ווי אויף גארנישט‟, — און דערמיט סימפאטיזירט ער יענע ליידנדיקע און שטרייקנדיקע ארבעטער. פון דער אנדערער זייט אבער, באשרייבט פאסטערנאק, ווי די ארבעטארינס פון א קליידער־ווארשטאט האבן פארשטרייקט, מחמת די אנדערע ארבעטערס האבן זיי געצווונגען עס צו טאן קעגן זייער ווילן… הייסט עס, אז די באלעבאסטע פונעם ווארשטאט, איז פארט געווען א וווילע און זיך גוט באצויגן צו אירע ארבעטארינס!.. און נאך: אויף שריט און טריט טרעפט מען אן אויף די רעליגיעזע זאכן… קריסטוס — און בפירוש להיפוך צו גארקין: „דער מענטש, וואס אין זיין קלאנג איז נישטא קיין שמץ פון גאווה‟. כמנע… בכלל איז דער גייסט פון אט דעם ראמאן ניט קיין סאוועטישער… אט אין „משפחה מאשבער‟, למשל, האט דער נסתר אויך געשילדערט די פארגאנגענהייט, אפילו באשריבן שילן און חסידים, נאר דארטן איז פון סאמע אנהייב אן געווען קלאר, אז ס׳איז א פאלקישע ליטעראטור. אבער פאסטערנאקס ווערק איז דאך גארניט קיין פאלקישס, נאר אין תוך אן אריסטאקראטישס… מאיסיי יאסיפאוויטש איז צופרידן געבליבן מיט זיין אויספיר און עס באשטעטיקט מיט די ווערטער פון איציק פעפערס א ליד: „ניט אונדזערס. ניט אונדזערס!‟.  אזוי האט מאיסיי יאסיפאוויטש געלייענט, מאכנדיק פון מאל צו מאל פארצייכענונגען אין זיין העפט, כדי זארגזאם, ווי זיין שטייגער איז געווען, זיך צוגרייטן צו זיין רעדע אויף דער פארטיי–פארזאמלונג. דערגאנגען ביז צו דער סצענע, אין וועלכער דער הויפט־העלד יורי זשיוואגא לויבט דעם צאר, וועלכער איז געווען פאר מאיסיי יאסיפאוויטשן, ווי זיכער אויך פאר א סך אנדערע סאוועטישע בירגער, „ניקאליי דער בלוטיקער‟, האט ער באלד געמאכט נאך איין קריטישע באמערקונג און א טראכט געטאן מיט טשיקאוועס, וואס פאר א מין קוואטש וועט ער זיך נאך אנלייענען אין אט דעם, מישטיינס געזאגט ראמאן, ארויסגעלאזט אויפן קאפיטאליסטישן מערב…
מאיסיי יאסיפאוויטש איז צוגעקומען צום ארט, ווו יורי זשיוואגאס יידישער חבר, מיכאיל גארדאן ענטפערט אים מכוח די יידן:  „… דאס יידנטום. דער נאציאנאלער געדאנק האט ארויפגעלייגט אויף אים די טויטנדיקע נויטווענדיקייט צו זיין און צו בלייבן א פאלק, און נאר א פאלק, במשך דריי–דורות, בעת מיט זיין כוח, וואס איז א מאל ארויס פון זיינע רייען, איז די גאנצע וועלט געווארן אויסגעלייזט פון דער דאזיקער דערנידערנדיקער אויפגאבע. ווי דערשטוינענדיק דאס איז! ווי אזוי האט אזעלכעס געקאנט פאסירן? דער דאזיקער יום–טוב, דאס אויסלייזן פון דער טייוולאנישקייט, פון דורכשניטלעכקייט, דעם דאזיקן שווונגפלי איבער דער קליין–השגהדיקער טאג־טעגלעכקייט, דאס אלץ איז געבוירן געווארן אויף זייער ערד, האט גערעדט אויף זייער לשון און געהערט צו זייער שבט. און זיי האבן דאס געזען און געהערט און דאס דורכגעלאזן? ווי אזוי האבן זיי געקאנט לאזן אוועקגיין פון זיך אזא נשמה פון אזא אומגעהויערער שיינקייט און קראפט? ווי אזוי האבן זיי געקאנט טראכטן, אז מיטן אויפגיין פון איר טריומף און הערשאפט, וועלן זיי בלייבן און עקזיסטירן אין דער פארם פון א ליידיק הייטל פון דאזיקן נס, דורך זיי א מאל אוועקגעווארפענעם? לטובת וועמען איז די דאזיקע פרייוויליקע מארטירערשאפט? וועמען איז דאס נייטיק אז זיי זאלן דורך יארהונדערטער זיין באדעקט מיט שפאט און זאלן אפגיין אין בלוט פון אזוי פיל אין גארנישט שולדיקע זקנים, פרויען און קינדער, אזעלכע איידעלע און פעיקע צו גוטע מעשים און הארציקע באציונגען! נאך וואס אזוי פיל פויל–שליממזלדיקע שרייבערישע פאלקסליבהאבער פון אלע נאציאנאליטעטן?..‟
עטלעכע וויילעס איז מאיסיי יאסיפאוויטש געזעסן ווי צוגעשמידט צום ארט מיט א פארשטארטן בליק אין די אויסגעגלאצטע אויגן. ער האט תיכף פארשטאנען, אז דאס זיינען פאסטערנאקס אייגענע אנשויונגען. ניין, ס׳איז ניט געווען ווי ביי מאיאקאווסקין: „אז אויף דער וועלט אן רוסלאנדס און אן לעטלאנדס זאל מען לעבן אלע אין א מענטשלעכער צוזאמענוווינונג‟ — ניין, און ווידער, ניין! אונטערן אויסרייד פון אלמענטשלעכער ברידערשאפט האט דער ייד פאסטערנאק אין נאמען פון זיין יידישן פערסאנאזש אויפגערופן די יידן, זיי זאלן זיך שמדן… מאיסיי יאסיפאוויטשס פרוי, וואס האט שטילערהייט אויפגעראמט אינעם צימער, האט געזען, אין וואס פאר א צושטאנד געפינט זיך איר מאן. זי איז געווארן א ביסל באאומרויקט, נאר פארט דערפילט, אז בעסער אים איצט ניט שטערן. בינו–לבינו איז אין מאיסיי יאסיפאוויטשס נשמה פארגעקומען עפעס אזוינס, וואס איז געווען אין א געוויסן זין אפילו מער וויכטיק און פלעפנדיק, ווי ווען מ׳האט אים באפרייט פונעם לאגער, רעהאביליטירט און אויפגעשטעלט אין דער פארטיי…
במשך פון זיין גאנץ באוווסטזיניק לעבן, ביז זיין סאמע ארעסט (אדער פינקטלעכער געזאגט: ביז דעם, ווען מע האט פארמאכט די צייטונג און דעם פארלאג „עמעס‟), האט אין מאיסיי יאסיפאוויטשס נשמה געהערשט א פולשטענדיקע, אומשטערבלעכע הארמאניע: מיט אלע כוחות און איבערגעגעבנקייט האט ער געדינט זיין סאוועטישן לאנד און זיין יידישן פאלק — און קיין מאל קיין שום ספק ניט געהאט, אז ס׳איז איינס און דאס זעלבע. סיי ווען ער האט געשריבן פאר דער יידישער פרעסע און איז ארויסגעטראטן מיט לעקציעס אין יידישע קאלווירטן און קלובן, סיי ווען ער האט זיך דרייסט געשלאגן מיט די נאציסטן אויף דער מלחמה, האט זיך אים תמיד געדאכט, פונקט ווי צוויי מאל צוויי איז פיר, אז די אינטערעסן פונעם סאוועטן–פארבאנד פאלן צונויף מיט די אינטערעסן פונעם יידישן פאלק. ווי מיר ווייסן שוין, האבן קיין עוולות, בתוכם די, וואס ער אליין איז געווארן זייער קרבן, ניט צעשטערט זיין גלויבן אין קאמוניזם: ער האט געדענקט די בלוטיקע „יעזשאוושטשינע‟; געהאלטן, אז אין אזא גרויסער זאך (דער סאמע גרעסטער אין דער מענטשהייטס געשיכטע!), ווי דאס בויען קאמוניזם, זיינען טעותן און אפילו אומגערעכטיקייטן אומפארמיידלעך; און ער איז געווען זיכער, אז אין די קאפיטאליסטישע לענדער קומען פאר אן א צאל אומפארגלייכלעך גרעסערע אכזריותן.
נאך זיין באפרייונג, ווען מאיסיי יאסיפאוויטש האט געזען, אז קיין אויסגאבעס אויף יידיש קומען ניט ארויס (א חוץ דער קליינער צייטונג אינעם העט–ווייטן ביראבידזשאן), אז בלויז אין ווילנע, ווי ער האט געהערט פון זיינע פריינד, איז געגרינדעט געווארן אן אמאטארישער יידישער פאלקס־טעאטער, האט ער געהאלטן אין איין זאגן זיך אליין, אז ס׳איז א פראגע פון צייט, אז ס׳איז אוממעגלעך צו פארריכטן אלע פעלערן מיט איין מאל, אז ניט בלויז די יידן, נאר אויך א סך אנדערע פעלקער האבן געהאט געליטן פון דעם „פערזאנען־קולט‟ און אזוי ווייטער. פון דעסטוועגן, אין אזא סיטואציע איז די פריערידעקע הארמאניע אין זיין נשמה געבליבן צעשטערט. און דא פלוצעם, דורכגעלייענט דעם אויבנדערמאנטן פאסאזש אינעם בוך, פון וועלכן מע פלעגט מאכן צו נישט אין אלע צייטונגען, האט מאיסיי יאסיפאוויטשן דערפילט, גלייך ווי עפעס האט אין אים אויפגעלויכטן: ס׳איז ניט בלויז אן אנטיסאוועטיש בוך, ס׳איז אויך אן אנטי–יידן בוך! אט, הייסט עס, וואס מע דרוקט ביים פארשאלטענעם קאפיטאליזם, אינעם לאנד פון מוסאלינין, די פויפסטן — באשעפערס פון דער אינקוויזיציע, און די אוראלטע רוימער — פארשקלאפערס פון יהודה! ווי אין די פינצטערע צייטן פונעם מיטלאלטער, רופט מען דארטן אויף, אז די יידן זאלן זיך שמדן; און ווי ס׳איז שוין ניט איין מאל געשען אין דער יידישער געשיכטע, ציט מען צו דער פאסקודנער זאך צו א ייד… און איצט — א פאררעטער פון אונדזער סאוועטישן לאנד! 
ווי אזוי האט ער דארט אנגעשריבן, דער מנווול? מאיסיי יאסיפאוויטש האט גיך אויפגעבלעטערט דאס זייטל אינעם בוך אויף צוריק און שוין אויף א קול ווידער געלייענט: „פארוואס–דאס זענען די אנפירנדיקע מוחות פון דאזיקן פאלק נישט אוועק ווייטער פון דער דאזיקער שוין צו פיל זיך–לייכט–גיביקער פארם פון וועלטשמערץ און איראניזירנדיקער קלוגשאפט? פארוואס–דאס, ריזיקירנדיק צו ווערן אויפגעריסן פון דער אומפארמיידלעכקייט פון דערפילן זיין חוב, פונקט ווי עס רייסן זיך דאמף–קעסלען פון אונטערן דרוק, האבן זיי נישט פונאנדערגעלאזט אט דעם באטאליאן, וועלכער ווייסט נישט פאר וואס ער ווערט געשלאגן? פארוואס–דאס האבן זיי נישט געזאגט: ׳באזינט אייך. גענוג. מע דארף נישט מער. איר הייסט נישט מער ווי איר האט פריער געהייסן. דרענגט זיך נישט צונויף אין א קופע, גייט זיך פונאנדער. זייט מיט אלעמען. איר זענט עס די ערשטע און די בעסטע קריסטן אין דער וועלט. איר זענט טאקע אט יעניקע, וואס עס האבן אייך אקעגנגעשטעלט זיך די סאמע ערגסטע און שוואכסטע פון אייך.׳…‟
דאס אמאליקע געפיל האט צום ערשטן מאל אין צען יאר אויפגעפלאקערט אין אים מיט א נייער קראפט און איז געווען נאך הייסער, פריידיקער, רירנדיקער, ווי פריער: ער וועט ווידער פארטיידיקן סיי אונדזער סאוועטיש לאנד, סיי אונדזער יידיש פאלק! אוודאי, וועט ער ניט בלויז ארויסטרעטן אויף דער פארטיי–פארזאמלונג — ער וועט אויך אנשרייבן א גרויסן צייטונג–ארטיקל! ער וועט באווייזן דעם אויסווורף פאסטערנאק און זיינע באלעבאטים — די אימפעריאליסטן–אנטיסעמיטן! „ניין, — האט ער אויף א קול, ווי א פסק־דין ארויסגעבראכט: „ניין, זיין נאמען איז ניט פאסטערנאק, נאר פאסקודניאק!‟
מאיסיי יאסיפאוויטש האט אפילו ניט באמערקט, ווי זיין זון האט זיך אומגעקערט אהיים. צוויי א זייגער ביי נאכט איז די פרוי צוגעגאנגען צו אים און, צורירנדיק זיך צו זיין אקסל, געזאגט שטיל און צוגעלאזט:
— משהלע, לייג זיך שלאפן, כאטש א ביסעלע. מארגן… שוין היינט וועסטו דאך דארפן ווידער גיין אויף דער ארבעט.
ער האט זיך אריינגעלייגט אין בעט, נאר סיי־ווי ניט געקאנט איינשלאפן.
די פאלגנדיקע צוויי אוונטן האט מאיסיי יאסיפאוויטש אויך פארבראכט ביים שרייבטיש, געלייענט און ארויסגעשריבן די קראמאלנע ערטער ביז שפעט אין דער נאכט אריין. וואס מער ער האט געלייענט, אלץ מער האט ער זיך איבערצייגט אין דעם, אז דאס ווערק איז „ניט אונדזערס‟ און דערצו נאך איז עס א קריסטלעכע פראפאגאנדע: די לעצטע עטלעכע לידער אינעם סוף פונעם ראמאן האבן קיין שום ספקות מכוח דעם ניט געלאזט. 
דער ארטיקל איז אנגעשריבן געווארן לייכט, מיט שווונג. מאיסיי יאסיפאוויטש האט געמאכט פיר קאפיעס און זיך קוים דערווארט ביז מאנטיק. ער האט געוואלט אליין אפטראגן זיין ארטיקל אין די רעדאקציעס פון די צייטונגען „פראוודא‟, „איזוועסטייא‟, „סאוועטסקאיא קולטורא‟ און „ליטעראטורנאיא גאזעטא‟. אויפן אנדערן טאג האט ער אנגעטאן זיין בעסטן אנצוג מיט א האלדזטוך, אריינגעלייגט די העפט מיט די פארצייכענונגען אין זיין פארטפעל און זיך געלאזט צו דער ארבעט אין א געהויבענער שטימונג, פילנדיק פון פריער דעם טעם פון דער פארטיי–פארזאמלונג.  רויק און פארמעל, ווי מע וואלט עס געטאן יעדן טאג, האט דער פארזיצער פון דער פארזאמלונג דערקלערט וועגן וואס עס גייט די רייד און וואס דארף מען באשטימען. גלייך נאך זיינע ווערטער איז מאיסיי יאסיפאוויטש האסטיק אויפגעשטאנען פונעם בענקל, אויפגעהויבן די האנט און געמאלדן מיט אן אויפגערעגטן און אנטשיידענעם קול:  — איך בעט דאס ווארט!  דער עולם האט עס בפירוש ניט דערווארט: הגם, ווי מיר ווייסן שוין, איז אונדזער העלד געווען גאר אן אקטיווער מיטגליד פון דער פארטיי–ארגאניזאציע, האבן די מענטשן ניט פארשטאנען, פאר וואס דווקא מאיסיי יאסיפאוויטש איילט זיך אזוי זיך ארויסזאגן מכוח אט דעם ענין?  — גוט, ביטע… — האט באוויליקט דער פארזיצער, — דאס ווארט האט חבר מילמאן.   מאיסיי יאסיפאוויטש האט געוואלט ארויפגיין אויף דער בינע, נאר דערפילט פלוצעם א שוועריקייט אין די פיס. מחמת דער מלוכישער וויכטיקייט פונעם ענין, האבן אלע מיטארבעטער פונעם פארלאג געמוזט בייזיין אויף דער פארזאמלונג, לכן איז די אוידיטאריע געווען פול געפאקט. ער האט אוועקגעשטעלט זיין פארטפעל אויפן בענקל, ארויסגענומען פון אים די העפט און אנגעהויבן איבערדערציילן כמעט ווארט ביי ווארט זיין ארטיקל, וואס ער האט געהאט אנגעשריבן מיט א פאר טעג צוריק.  — חברים! איך וויל אויסדריקן מיין כעס און גרימצארן פון פאסטערנאקס בוך — ווי א קאמוניסט, א סאוועטישער פאטריאט און א ייד!  אזא אריינפיר האט שטארק פארחידושט אלעמען, פונעם סעקרעטאר פון דער פארטיי–ארגאניזאציע, וואס איז געזעסן אינעם פרעזידיום ביז דער אויפראמערין מומע גלאשע, וואס האט זיך אריינגעקוועטשט אין דער הינטערשטער ריי. גארנישט ניט באמערקט, האט מאיסיי יאסיפאוויטש גערעדט ווייטער, ארויסלייענענדיק פון מאל צו מאל די נאטיצן פון זיין העפט און דרייענדיק זיך אין אלע זייטן, כדי צו ווענדן זיך צו יעדן איינעם אינעם זאל.    היות קיינער פון די אנוועזנדיקע האט ניט געהאט געלייענט פאסטערנאקס ראמאן, איז אלעמען געווען נייגעריק צו הערן אזוי פיל ציטאטעס פון אים. נאך דעם, ווי מאיסיי יאסיפאוויטש האט אנטפלעקט די „יידישע פראגע‟ אינעם ראמאן, איז דער עולם אויך באקאנט געווארן מיט אייניקע טשיקאווע פרטים פון דער יידישער געשיכטע, פארשטייט זיך, אין מאיסיי יאסיפאוויטשס אינטערפרעטאציע, בתוכם זיין אייגענער ביאגראפיע.   — ווען אינעם מיטלאלטער האט מען געהייסן די יידן פון שפאניע און פארטוגאל אדער זיך שמדן אדער פארלאזן דאס לאנד, — האט מאיסיי יאסיפאוויטש אויפגעקלערט די דערשטוינטע צוהערערס, — האבן די יידישע קאפיטאליסטן און סוחרים זיך געשמדט, כדי ניט צו פארלירן זייערע קאפיטאלן, זייער ווארעם ערטעלע, נאר די יידישע הארעפאשניקעס, די פאלקסמאסן האבן זיך ניט אונטערגעווארפן די פינצטערע אינקוויזיטארן! — ער האט זיך אויסגעקערעוועט צו דער בינע, ווו ס׳האט זיך געפונען דער פרעזידיום, — ווי א קארעספאנדענט פון דער צייטונג „אייניקייט‟ בין איך בייגעווען אויף דער פארלעזונג אינעם מלוכישן יידישן טעאטער פון דער פיעסע „פרינץ ראובני‟, אנגעשריבן פונעם קלאסיקער פון דער סאוועטישער יידישער ליטעראטור דוד בערגעלסאן. איז אט, דער גרויסער אקטיאר און רעזשיסאר, דער פאלקס–ארטיסט פון פססר סאלאמאן מיכאעלס האט דעמאלט געזאגט וועגן איינעם א פערסאנאזש פון דער פיעסע, א געשמדטן ייד, וואס איז געווארן א ראטגעבער ביים פויפסט: „אזעלכע פארדארבענע מענטשן זיינען פאראן אין יעדער נאציע, די יידן זיינען ניט קיין אויסנאם!‟
מאיסיי יאסיפאוויטש האט א ווארף געטאן א ווייטן בליק צו די הינטערשטע רייען, ווו עס זיינען געזעסן פראסטע צוהערערס.
— יא, אין דעם ראמאן געפינען מיר אויך אזעלכע העלדן און פאסטערנאק, צום גרויסן באדויערן, סימפאטיזירט זיי… — ער האט זיך ווידער אויסגעקערעוועט צום פרעזידיום, — בעת די יארן פונעם „פערזאנען־קולט‟ בין איך אומגעזעצלעך רעפרעסירט געווארן און אפגעווען אין לאגער… דארט פלעגן אפילו די קרימינעלע פארברעכערס פאראכטן געשמדטע יידן, ווייל מ׳האט געהאלטן, אז אויב א מענטש קאן איין מאל פארראטן, קאן ער אוודאי פארראטן א צווייט מאל!‟ יא, א פאררעטער בלייבט תמיד א פאררעטער… — מאיסיי יאסיפאוויטש האט א רגע אפגעאטעמט און הייזעריקלעך אויסגעשריען איבער די קעפ: „פאסטערנאק האט פארראטן סיי אונדזער סאוועטיש היימלאנד און סיי זיין… מיין… אונדזער יידיש פאלק!‟  ווען די פארזאמלונג האט זיך פארענדיקט און אלע האבן אנגעהויבן זיך פונאנדערגיין, איז צו מאיסיי יאסיפאוויטשן צוגעגאנגען אן אומבאקאנטער פארשוין, לויטן אויסזען, בערך פונעם זעלבן עלטער ווי ער, און געזאגט שטיל און העפלעך:  — חבר מילמאן… אויף א מינוטקעלע? — און מיטן קאפ אנגעוויזן, ער זאל גיין נאך אים.  די טיר, באצויגן מיט שווארצן לעדער, אקוראט לעם קאבינעט פונעם פארלאגס דירעקטאר האט מאיסיי יאסיפאוויטש געהאט געזען עטלעכע מאל פריער, נאר קיין מאל באזונדערס ניט געלייגט קיין אכט אויף איר. אריינגייענדיק דער ערשטער אין א קליינעם צימער, האט דער אומבאקאנטער פארשוין העפלעך פארגעלייגט מאיסיי יאסיפאוויטשן זיך צוזעצן צום טיש. אליין האט ער זיך אוועקגעזעצט אנטקעגן און געוויזן זיין צייגעניש.
— איר האט גערעדט זייער אינטערעסאנט, — האט זיך אנגערופן מאיסיי יאסיפאוויטשס וויזאווי, קאפיטאן יאראסלאוו איוואנאוויטש, — זאגט מיר, ביטע, פון וואנען ווייסט איר אזוי גוט דעם אינהאלט פון „דאקטער זשיוואגא‟?
מאיסיי יאסיפאוויטש האט פרטימדיק און גערן דערציילט וועגן אלצדינג: ווו, ווען און ביי וועלכע אומשטאנדן האט אן אומבאקאנטער יונגער־מאן אים פארגעלייגט צו קויפן דאס בוך, און פאר וואס ער האט עס באשלאסן צו קויפן. פאר וואס האט יענער גראד אים עס פארגעלייגט, האט מאיסיי יאסיפאוויטש קיין אנונג ניט געהאט…
— כ׳פארשטיי אייך, חבר מילמאן. וואס זשע האט איר געטאן מיטן בוך שפעטער, נאך דעם, וואס איר האט עס איבערגעלייענט?
די פראגע האט מאיסיי יאסיפאוויטשן א ביסל פארחידושט.— גארניט…— הייסט עס, אז דאס בוך געפינט זיך איצט ביי אייך אין שטוב?— נו יא…— אויב אזוי, קאן מען עס קוואליפיצירן, אז איר האלט ביי זיך אין דער היים אנטיסאוועטישע ליטעראטור?
מאיסיי יאסיפאוויטש איז מבולבל געווארן.— נו… איך האב עס דאך געדארפט פאר מיין רעדע אויף דער פארטיי–פארזאמלונג, און א חוץ דעם, ווי כ׳האב אייך שוין געזאגט, האב איך אנגעשריבן אן ארטיקל וועגן דעם, נאר איצט, אוודאי, דארף איך דאס בוך ניט מער, און ווי נאר איך וועל זיך היינט אומקערן אהיים, וועל איך עס, זייט זיכער, תיכף ארויסווארפן… — ניין, — האט יאראסלאוו איוואנאוויטש געענטפערט, — ארויסווארפן דארף מען עס ניט; אבער מארגן אין דער פרי זאלט איר דאס בוך ברענגען אהער, צו מיר פערזענלעך.— אומבאדינגט! — האט מאיסיי יאסיפאוויטש באשטעטיקט זייער ערנסט און מיט פולן פארשטאנד.— און איצט, ביטע, שרייבט אן אלץ, וואס איר האט מיר דערציילט… וועגן דעם יונגן־מאן אויך…
במשך פון די פאלגנדיקע טעג האט מאיסיי יאסיפאוויטש זארגזאם דורכגעקוקט די צייטונגען, אין וועלכע ער האט געהאט אפגעטראגן זיין ארטיקל, און פלוצעם אין „פראוודא‟, צווישן די בריוו פון לייענערס, וואס האבן געטאדלט פאסטערנאקן, האט ער דערזען אזא טעקסט:
„ווי א קאמוניסט און א סאוועטישער פאטריאט, דריק איך אויס מיין כעס און גרימצארן פון פאסטערנאקס אנטיסאוועטישן בוך, וואס ער האט פארעפנטלעכט אין אויסלאנד. א שאנד דעם פאררעטער פון אונדזער לאנד און פאלק! מ. מילמאן, מאסקווע.‟.
מאיסיי יאסיפאוויטש האט גענומען די קאפיע פון זיין ארטיקל, וואס ער האט געהאט געלאזט פאר זיך און איז געפארן אין רעדאקציע פון „פראוודא‟. דארטן האט ער אפגעזוכט די פרוי, וואס ער האט איר געהאט פארטרויט זיין ארטיקל, און געזאגט מיט אויפרעגונג און חידוש:
— סטייטש?! איך האב דאך אנגעשריבן א גאנץ לאנגן ארטיקל — און איר האט פון אים געמאכט פשוט א בריוו פון עטלעכע שורות!  די פרוי האט א קוק געטאן אויף דער קאפיע, וואס מאיסיי יאסיפאוויטש האט איר געוויזן, דערנאך אויף אים און געענטפערט:   — איר פארשטייט דען ניט אליין, אז מיר באקומען אצינד טויזנטער ארטיקלען און בריוו וועגן אט דעם ענין. דעריבער מוזן מיר זיי קירצן: זייער פיל מענטשן פון גאר דעם לאנד ווילן זיך ארויסזאגן, אויסדריקן זייער פראטעסט…
 דעם זעלבן ענטפער האט מאיסיי יאסיפאוויטש באקומען אויך אין די אנדערע צייטונגען, ווו מע האט פארעפנטלעכט כמעט דעם זעלבן „וואריאנט‟ פון זיין ארטיקל, אין וועלכן ער האט אריינגעלייגט זיין גאנצע נשמה.
ער איז געווען אנטוישט, נאר האט זיך באצויגן צו דער זאך מיט פארשטאנד: אוודאי, איז ער בלויז איינער פון די העכער צוויי הונדערט מיליאן סאוועטישע מענטשן; ער האט עס פעסט פאראייגנט פון די יונגע יארן אן. זיין חוב פון א קאמוניסט האט ער אויסגעפירט אויף דער פארטיי–פארזאמלונג — אריינגעזאגט דעם אויסווורף פאסטערנאק־פאסקודניאק! און נאך האט מאיסיי יאסיפאוויטש א טראכט געטאן, אז בכלל, ניט געקוקט אויף די אלע טעותים און פעלערן, אפילו אומגערעכטיקייטן ביי אונדז אין לאנד, דרוקט מען ניט אזעלכע מיאוסע זאכן, ווי אויפרופן די יידן צו שמד. שוין אפגערעדט, אז קיין ארבעטלאזיקייט, קיין עקספלואטאציע איז ביי אונדז אויך ניטא, אזוי אז אלץ איז, דאנקען גאט, גוט… בעסער ווי ביי זיי…
דער שניי האט מחיהדיק געכראמטשעט אונטער די פעסטע טריט… אין דער לופטן האט געשמעקט מיט ניי־יאריקע מאנדארינקעס. וועגן אזא פארנאכט, וועט דער פאעט משה טייף, מאיסיי יאסיפאוויטשס גוטער חבר, אנשרייבן אין זיינעם א ליד: „שיין איז מאסקווע אוונט–צייט!..‟  

Share this:TwitterFacebookPrintLike this:Like Loading...

Related
 


Tagged: Evgeny KissinfasadliteraturestoryYiddish 
Post navigation


Previous Post
ווער זשע ביסטו, שווארצע דאבע? 

Next Post
ס׳האט פארגעסן דאס הארץ 



