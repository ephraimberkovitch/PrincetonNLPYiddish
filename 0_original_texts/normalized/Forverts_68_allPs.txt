 זונטיק, דעם 14טן נאוועמבער וועט מען פראווען א יום־טוב לכבוד דער פובליקאציע פונעם צוויישפראכיקן יידישן קינדערביכל, „דאס קלוגע שניידערל‟, פון שלמה סיימאן. דאס איז דאס ערשטע ביכל ארויסגעגעבן פון „פארלאג־קינדער־לשון‟ — דעם נייעם פארלאג ביי דער ארגאניזאציע, יוגנטרוף. 
 אויף דער שימחה וועלן אויפטרעטן דער איבערזעצער פונעם בוך, דוד פארמאן; דער אקטיאר און זינגער מיכל יאשינסקי און די זינגערין עדה העטקא. מע וועט אויך פארלייענען פונעם ביכל אויף יידיש און אויף ענגליש, אויפפירן לידער אינספירירט פונעם ראמאן, און ווייזן קורצע פילמען וועגן דעם מחבר און דעם אילוסטראטאר פון ביכל, יידל בלום.  
 שלמה סיימאן (זיין געבוירענער משפחה־נאמען: שימאנאוויטש) איז געבוירן געווארן אין 1895, אינעם ווייסרוסישן שטעטל קאלינקאוויטש, זיך געלערנט אין חדר און שפעטער אין עטלעכע ישיבות. אינעם יאר 1913 האט ער זיך באזעצט אין ניו־יארק און אין 1920 האט ער אנגעהויבן שטודירן ציינדאקטעריי אבער איז שפעטער געווארן א פעדאגאג. ער איז אויך געווארן אן איבערגעגעבענער וועלטלעכער יידישיסט און א גרינדער פונעם שלום־עליכם פאלק־אינסטיטוט און זיינע פאלקשולן.  
 במשך פון זיין לעבן האט סיימאן אנגעשריבן בערך 30 ביכער אויף יידיש און ענגליש. זיינע דערציילונגען און ארטיקלען זענען אויך דערשינען אין דער „פרייער ארבעטער־שטימע‟, „די צייט‟, „דער טאג‟ און אנדערע פאפולערע פעריאדישע אויסגאבעס אויף יידיש. אין 1950 איז ער געווארן א שטענדיקער מיטארבעטער פון „די פרעסע‟ אין בוענאס־איירעס. באזונדערס באקאנט זענען זיינע ביכער פאר קינדער, אריינגערעכנט „די העלדן פון כעלם‟ און „שמערל נאר‟. 
