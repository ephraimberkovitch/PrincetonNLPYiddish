 די האנדלונג פונעם ראמאן „די נתניהוס: א באריכט וועגן א קליינעם, און אינעם לעצטן סך־הכל, גאר א נישטיקן עפיזאד אין דער געשיכטע פון זייער א חשובער משפחה‟ קומט פאר אין א קאלעדזש־שטעטל אינעם ווייטן צפונדיקן טייל פונעם שטאט ניו־יארק אינעם ווינטער פון 1960. דער דערציילער, ראובן בלום, וואס איז דעמאלט געווען א יונגער פראפעסאר פון אמעריקאנער געשיכטע, ווערט באשטימט ווי א מיטגליד פון א קאמיטעט פאר אנשטעלן א נייעם פראפעסאר אינעם געשיכטע־אפטייל. לכאורה איז דאס סתם א טייל פון זיין ארבעט, אבער עפעס איז דא ניט גלאט. 
 בלום פארשטייט, אז מען האט אים אויסגעקליבן ניט צוליב זיין בקיאות אין וויסנשאפט נאר צוליב דעם, וואס ער איז דער איינציקער יידישער פראפעסאר אינעם קאלעדזש. דער קאנדידאט אויף דער נייער שטעלע איז בן־ציון נתניהו, דער באקאנטער היסטאריקער פון דער שפאנישער אינקוויזיציע. חוץ דעם איז נתניהו אן אקטיווער ציוניסטישער כלל־טוער, דער אנהענגער פון דער רעוויזיאניסטישער בראנזשע און א נאענטער מיטארבעטער פון זאב זשאבאטינסקי. 
 זיין היסטארישע פארשונג איז אויך גאנץ רעוויזיאניסטיש. ער טענהט, אז דער ציל פון דער שפאנישער מלוכה איז געווען ניט צו צווינגען יידן צו שמדן זיך, נאר פארקערט, ארויסצוטרייבן די געשמדטע יידן פון דער קאטוילישער קירך. לויט נתניהוס קאנצעפציע, זיינען יידן אין דער מיטלעלטערלעכער שפאניע כלומרשט געווען גיריק זיך צו אסימילירן און האבן פרייוויליק זיך געשמדט. אבער די אינקוויזיציע האט דאס געהאלטן פאר א סכנה פארן מלכות. דערפאר האט זי גערודפט דווקא די געשמדטע יידן און סוף־כל־סוף האט זי גורם געווען גירוש־ספרד. ביי נתניהו איז די דאזיקע געשיכטע געווען א מוסטער פון דער אייביקער שינאת־ישראל צווישן די אומות־העולם. דער מאדערנער נמשל פונעם דאזיקן היסטארישן משל איז געווען פשוט: ווי יידן האבן זיך ניט געסטארעט צוצופאסן צו א וואסער ניט איז פרעמדער געזעלשאפט, וועט מען זיי סוף־כל־סוף רודפן און ארויסטרייבן. 
 נאטירלעך, מיינען מיינט מען דא ניט נאר שפאניע, נאר אויך אמעריקע. בלום איז צופרידן מיט זיין לעבן: ער האט א משפחה, אן אייגענעם הויז און אן אקאדעמישע שטעלע. דאס איז א ווייטער מהלך פון זיין טאטע־מאמע, ארעמע אימיגראנטן פון מזרח־אייראפע. בלום גלויבט פעסט אין די אמעריקאנער אידעאלן פון דעמאקראטיע, גערעכטיקייט און פראגרעס. און כאטש צומאל פילט ער זיך ניט אין גאנצן באקוועם צווישן זיינע קריסטלעכע קאלעגעס, וואס לאזן אים כסדר פילן, אז ביי זיי איז ער טאקע א פרעמדער, איז דאס א קלייניקייט אין פארגלייך מיט דעם, וואס איז פארגעקומען מיט יידן אין אייראפע. 
 בן־ציון נתניהו באווייזט זיך אין איינעם א שניייקן יאנואר־טאג אין בלומס שטוב מיט זיין גאנצער משפחה: די פרוי צילה און דריי זין, דער עלטסטער — יוני (יונתן), דער צווייטער — ביבי (בנימין) און דער יינגסטער — עדו. זיי זיינען מיד, אויפגערעגט און חוצפהדיק. און דאס איז בלויז דער אנהייב פון בלומס צרות. אלצדינג גייט קאפויער מיט די נתניהוס באזוך, וואס ענדיקט זיך אין א ריזיקן סקאנדאל. 
 בלום קומט ארויס אינעם ראמאן ווי א נאיווער אמעריקאנער ליבעראל, בעת די שילדערונג פון דער משפחה נתניוהו איז שארף סאטיריש. זייער נטיה צו פראוואקאציע, מאניפולאציע און קאנפליקט לאזט זיך אויסטייטשן, אויב מען וויל, ווי א שטיקל פאמיליע־שטריך, וואס איז בולט אין בנימין נתניהוס כאראקטער. אינעם נאכווארט צו דעם ראמאן שרייבט כהן, אז דער ערשטער שטויס צו שרייבן דעם דאזיקן ראמאן איז געווען א מעשה, וואס ער האט געהערט פונעם בארימטן ליטעראטור־פארשער, האראלד בלום. ווי א יונגערמאן איז כהן געווען אן אריינגייער אין בלומס שטוב און האט געהערט א סך שמועסן וועגן כלערליי בארימטע פערזענלעכקייטן. 
 צווישן אנדערע מעשיות האט בלום דערציילט וועגן זיין באקאנטשאפט מיט בן־ציון נתניהו, וועמען ער האט געטראפן אין קארנעל־אוניווערסיטעט. כהן ווארנט דעם לייענער, אז מען טאר בשום־אופן ניט האלטן, אז האראלד בלום (Bloom) איז דער פראטאטיפ פון זיין העלד, ראובן בלום (Blum). אבער עס איז ניט קיין ספק, אז די משפחה נתניהו אינעם ראמאן איז טאקע א סאטירישער פארטרעט פון דער רעאלער משפחה נתניהו. 
 דער אידעישער סיכסוך צווישן דעם ראדיקאלן ציוניסט בן־ציון נתניהו און דעם אמעריקאנער ליבעראל ראובן בלום איז ממשיך די טעמע פון כהנס פריערדיקן ראמאן, „מוווינג קינגס‟ . עס גייט אין א קאנפליקט צווישן צוויי יידישע וועלטבאנעמען, דעם ישראליקן און דעם אמעריקאנער. דער ערשטער, וואס ווערט פארגעשטעלט דורך בן־ציון נתניהו, האלט, אז די גאנצע יידישע געשיכטע איז א קייט פון רדיפות, וואס חזרן זיך איבער זינט יציאת־מצרים. דער איינציקער וועג ארויס פון דער דאזיקער פארכישופטער ראד איז דורך בויען אן אייגענע יידישע מלוכה. 
 בלום, דער אמעריקאנער ייד, גלויבט אז דער אלגעמיינער פאמעלעכער פראגרעס פון דער מענטשהייט מיט אמעריקע בראש איז גוט פאר די יידן. היינט זעט בלום אויס ווי א נאיווער ליבעראל פונעם עלטערן דור. ער האלט זיך ביי זיין אידעאל פון אמעריקע, וואס איז מער ניטא. די נתניהוס פארקערפערן דעם ראדיקאלן שטראם פון ציוניזם, וואס וויל ארויסרייסן יידן פון דער לאנגער גלות־געשיכטע. אבער זייער אופן האנדלען איז הפקרדיק און געפערלעך. ווי א גוטער שרייבער, קען כהן פארשטעלן דעם אידעישן סיכסוך דורך לעבעדיקע קינסטלערישע געשטאלטן, און לאזן דעם לייענער אויסקלייבן דעם ריכטיקן צד. 
