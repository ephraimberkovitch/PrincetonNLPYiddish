
 דער מאסקווער צענטער פון וויסנשאפטלעכע ארבעטער און אונטעריכטער פון יודאיק אין הויכשול ״ספר״ האט בשותפות מיטן העברעישן אוניווערסיטעט אין ירושלים ארגאניזירט א ציקל לעקציעס אין זום ״יודאיק יעדן זונטיק״. 
 ער האט זיך אנגעהויבן דעם 16טן מיי און וועט זיך פארזעצן ביזן 13טן יוני. דער ערשטער פארטרעגער איז געווען דאקטאר וועלוול טשערנין, א מיטרעדאקטאר פונעם זשורנאל ״יידישלאנד״, פון דער ביכער־סעריע ״ביבליאטעק פון דער היינטצייטיקער יידישער ליטעראטור״, פונעם אלמאנאך ״ביראבידזשאן״ און א באשטענדיקער אויטאר פון אונדזער צייטונג. זיין לעקציע האט געהייסן ״די יידישע ליטעראטור אינעם 21טן יארהונדערט: מחברים און לייענער״. 
 ער האט פרטימדיק פארגעשטעלט דעם איצטיקן עטאפ אין אנטוויקלונג פון ליטעראטור אויף דער יידישער שפראך אויפן הינטערפאן פון איר פריערדיקער געשיכטע און פון דער דראסטיקער פארקלענערונג פון דער צאל יידיש־רעדנער און יידיש־לייענער אין די לעצטע יארצענדליקער. טראץ אלע שוועריקייטן אין דעם געביט, איז וועלוול טשערנין גאר ניט פעסימיסטיש געשטימט לגבי דער צוקונפט פון דער ליטעראטור־שאפונג אויף יידיש. די יידישע ליטעראטור פארמאגט צענדליקער מחברים (אייניקע פון זיי זיינען יינגערער פון 30 יאר) און הונדערטער רעאלע (אין פאטענציאל אפילו צענדליקער טויזנטער) לייענער. עס דערשיינען פעריאדישע אויסגאבעס און ביכער אויף יידיש. עס זיינען טעטיק כּלערליי וועב־רעסורסן אויף דער דאזיקער שפראך. אקטיוו גייט דער פראצעס פון איבערזעצונג פון דער יידישער ליטעראטור אין אנדערע, פארשפרייטערע היינט־צו־טאג שפראכן. דאס לעבעדיקע יידישע לשון ווערט אפגעהיט און איבערגעגעבן די קינדער אין א טייל חרדישע קהילות, וועלכע האבן געשאפן זייערע אייגענע קולטור־אינפראסטרוקטורן. שוין אפגערעדט וועגן דעם, אז יידיש און די יידישע ליטעראטור ווערן געלערנט ווי אקאדעמישע קורסן. א ריי נייע מחברים זיינען געקומען אין דער יידישער ליטעראטור טאקע נאכן אויסלערנען די שפראך אויף אזעלכע קורסן. 
 וועלוול טשערנינס לעקציע איז באגלייט געווען מיט א פרעזענטאציע, וואס איז צונויפגעשטעלט געווען פון הילעס פון נייע ביכער, זשורנאלן און אלמאנאכן; פון לאגאס פון יידישע וועב־זייטלעך; פון פאטא־בילדער פון די יונגעלייט, וועלכע שטעלן זייערע ערשטע טריט אין דער יידישער ליטעראטור. 
 ווייטער וועלן אין די ראמען פונעם זום־קורס ״יודאיק יעדן זונטיק״ ארויסטרעטן מיט לעקציעס אנדערע רוסיש־שפראכיקע ישראלדיקע פארשער אין פארשיידענע געביטן פון יידישע שטודיעס: דאקטאר ראובן קיפערוואסער (״תפוצות און ארץ־ישראל: אקעגן נייע פאראדיגמען״), פראפעסאר איליא ראדאוו (״עם־הספר… מיט אילוסטראציעס: פארשונגען פון יידישער וויזועלער קולטור אין אנהייב פונעם 21טן יארהונדערט״), דאקטאר יהודית קאליק (״יידן פון פוילן־ליטע פאר צעטיילונגען: הויפט־ריכטונגען פון פארשונגען״) און דאקטאר דינה מאיאל (״נייע צוגאנגען צום פארשן דעם שפעטן ראטנפארבאנד: אויפן ביישפיל פון פארשונגען איבערן סאוועטישן יידנטום״). 
 
 וו\. פיריאטינסקי 
 