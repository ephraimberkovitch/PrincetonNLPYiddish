 לכבוד דעם אפיציעלן טאג פון דער שווארצער קאץ, וואס פאלט אויס דעם 27סטן אקטאבער, איז א גוטע געלעגנהייט צו הערן דאס דזשעז־ליד, „די שווארצע קאץ‟, געזונגען פונעם ישראלדיקן זינגער דוד אשת אין זיין פלאטע, „די פארבאטענע לידער‟. 
 דער דיסק, וואס איז ארויסגעלאזט געווארן אנהייב 1970ער יארן, איז א זאמלונג לידער בשתיקה אנגעשריבן און געזונגען פון דיסידענטן אינעם געוועזענעם סאוועטן־פארבאנד. אין דעם ליד ווערט די שווארצע קאץ פארטריבן פון יעדן ארט און וואס ער זאל נישט טאן ווערט ער פארדאמט דערפאר — א קלארער רמז אויפן בידנעם מצב פונעם ייד במשך פון דער געשיכטע און, אוודאי, אויך אינעם סאוועטן־פארבאנד. 
