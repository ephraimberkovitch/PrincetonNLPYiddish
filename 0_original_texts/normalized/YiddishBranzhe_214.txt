

בוקארעשטער שריפטן (2) 



 by באריס סאנדלער 
January 1, 2020January 2, 2020 Filed under:
ליטעראטור
פראזע 

עמיל קאלין
קאפיטל צוויי
מאריס, מאריץ אדער ר׳ משה — עס ווענדט זיך מיט וועמען ער האט געהאט די ערע צו רעדן, האט געוווינט אין א שטוב, וואס האט נישט אויסגעזען מער פארנאכלעסיקט פון די איבעריקע שטיבער אויף דער גאס, אבער אויך נישט אין א בעסערן צושטאנד: די ווענט זענען געווען באפלעקט מיט גרוי און ברוין, דער דאך — א געמיש פון בלעכענע לאטעס, די רינווע איז געווען אויסגעקרומט און געהאלטן אין איין אויסשפייען ריטשקעלעך קאלעמוטנע וואסער אויף דעם זאפטיקן גראז אין הויף.
דאך, האבן געוויסע עלעמענטן עדות געזאגט וועגן דעם נגידישן אמאל פון דער שטוב: א שווערע, הילצערנע אריינגאנג־טיר מיט א פיין־געשניצטער קליאמקע און ברייטע פענצטער מיט שווערע הילצערנע ראנדן, וואס שפארן זיך אן אויף קליינע, כמו־גריכישע, סטאטועלעך מיט אפגעהאקטע נעז און הענט. אינעווייניק האט געהערשט א יורדישע שטימונג, באזונדערס אין סאלאן: די ספרוזשינעס פון דער לאנגער גרינער קאנאפע האבן זיך קוים איינגעבויגן אונטער די הינטנס און געצווונגען די זיצערס צו בייטן יעדע וויילע די פאזיציע. די רויטע פליושענע בענקלעך האבן ארויסגעלאזט א סקריפ, בשעת א גאסט פלעג זיך אויף זיי אוועקזעצן. די הילצערנע פיס זייערע זענען געווען שלאבעריק, צוליב דעם פארפוילטן האלץ.
עס פלעג זיך נישט איין מאל טרעפן, אז בשעת א הייסער דיסקוסיע האט עמעצער געמאכט צו ברייטע זשעסטן און דאס בענקל האט גענומען זיך וואקלען אויף א זייט. דעמאלט האט מאריס זיך געוויצלט, אז „אט גייט ער א דריי טאן א שרייפעלע, דאס בענקל זאל שטיין פעסט אויף די פיס, ווי א העלעפאנד‟. אן אורח איז קיין מאל נישט געפאלן, און מאריס האט קיין מאל נישט פארפעסטיקט די שרויפן.
אויף דער וואנט אנטקעגן דער קאנאפע, מאריסעס מיזרח־וואנט, איז געשטאנען א גרויסע ביבליאטעק מיט שווערע פאליצעס, אויף וועלכע עס זענען געשטאנען פארצעלייענע פיגורן פון פעטע גענדז מיט אויסגעשטרעקטע העלדזער, קליינע טענצערינס מיט בלאנדע האר און ראזעווע געזונטע בעקעלעך, וואס זענען אין מיטן טאנצן געבליבן פארגליווערט אין א גראציעזן פירועט. הינטער די פארצעלייענע פיגורן האבן זיך אויסגעשטעלט דיקע ביכער, וואס זייערע רוקנס האבן געטראגן קלינגעוודיקע נעמען פון אלערליי פאעטן; די דייטשישע דיכטונג איז רעפרעזענטירט געווארן פון געטע, היינע, רילקע און שילער. לעבן די דייטשישע ביכער זענען געשטאנען ביכער פון די רומענישע פאעטן: טודאר ארגעזי, מיכיי עמינעסקו, קאראדזשאלע, פעונעסקו. אויך די יידישע פאעזיע האט געהאט חשובע פארשטייער. נאר דארט איז מיר אויסגעקומען צו זען ביכער פון משה בראדערזאן, פרץ מארקיש, איציק מאנגער, מאריס ראזענפעלד און ה. לייוויק.
מיט דער צייט, בין איך געוווירן געווארן, אז ס׳רוב ביכער האבן זיך גענייטיקט אין א ביכער־מעסערל. דאס האט לחלוטין פארמינערט מאריסעס כבוד, פארקערט — ער איז געוואקסן אין מיינע אויגן.
יענעם אוונט זענען מיר, די פיר רעדאקציע־מיטגלידער און די איינציקע אנטיילנעמער אין דעם שפאגל־נייעם פאעזיע־זשורנאל „היינטיקע קלאנגען‟, געזעסן אין דעם יורדישן סאלאן און ארומגערעדט די לעצטע שטרויכלונגען, וואס מיר דארפן נאך איבערקומען פארן ארויסגעבן א באטייטנדיקע אויסגאבע אין רומעניע.
גענומען האט דאס ווארט מאריס, דער גרינדער און איניציאטאר פון דעם אלמאמאך; גענומען, און עס נישט איבערגעגעבן די אנדערע. ער איז געווען זייער אפטימיסטיש, ווי געוויינטלעך.
ארויסצוקריגן די נייטיקע דערלויבענישן, איז ממש א קינדער־שפיל. היינט־מארגן וועט ער איינגעבן די פאפירן און ווי באלד קיינער פון אונדז האט נישט קיין „דיקן דאסאר‟, זעט ער נישט, פאר וואס זאל מען אונדז אפזאגן. דער אינהאלט וועט זיין אי פראלעטאריש, אי פאטריאטיש, אבער אלץ מיט א יידישן קנייטש, א יידישן חן.
ער האט זיך געריכט, אז עטלעכע ארגאניזאציעס פון לאנדסלייט אין אמעריקע וועלן אים באוויליק שיקן פעטע טשעקן, כדי צו דעקן די נישט קליינע הוצאות פון דרוקן און ארויסגעבן אזא בכבודיקן זשורנאל, וואס האט זיך געשטעלט ווי א ציל ארויסברענגען די פרישע קולות פון יידישע דיכטער אין רומעניע.
ער האט אוועקגעשריבן צו זיי לאנגע בריוו אויף זייער א פיינעם, ציוויליזירטן יידיש, אנגעפיקעוועט מיט בנעימותדיקע ווערטער, און אצינד ווארט ער אויף די טשעקן. מאריס האט געשניטן די לופט מיטן אויסגעשטרעקטן ווייזפינגער און געפסקנט: „ביי אונדזערע יידן אין אמעריקע איז יידיש ס׳שווארצאפל אין אויג!‟ מאריס האט זיך גערעכנט פאר א בעל־לשון און א טשערנאוויצער דערצו, כאטש ער האט נישט פארבראכט דארט מער ווי פינף יאר, אויפן וועג פון זיין געבורט־שטעטל אין בעסאראביע קיין בוקארעשט.
ער האט ליב געהאט אריינווארפן נישט ווינציק דייטש אין זיינע רייד און מדקדק געווען מיט די אמאליקע העפלעכקייטן, ווי „קושהאנדע‟ און „כ׳האב־די-ערע‟, וואס האבן זיך אויסגעוועפט אין איין אויגנבליק מיטן אנקום פון דעם קאמוניזם אין לאנד אריין, און איצט האבן זיי אויסגעזען לעכערלעך. נישט האבנדיק אן אייגענע פעסטגעשטעלטע מיינונג, זענען מיר, די אנדערע רעדאקציע־מיטגלידער, איינשטימיק מסכים געווען מיט זיין פלאן.
מאריס, א קליינוווקסיקער מאנספארשוין, איז געווען אנגעטאן אין א ווייסן אנצוג מיט א טיף־רויטן העמד און א ווייסן שניפס, אויף וועלכן ס׳האבן זיך געצויגן זילבערנע און גרויע פאסן אין דער לענג און אין דער ברייט. דאס רויטע, קיילעכדיקע פנים זיינס איז בארעמלט געווען מיט א שיטערער קאם פון פרי־באזילבערטע האר. ער האט זיך געריבן די וואנצעס, נאך דעם געפירט די האנט איבער די האר, ווי ער וואלט געוואלט פארזיכערן, אז יעדע הערעלע געפינט זיך נאך אויפן ארט, פונקט ווי פריער. זיינע אויגן האבן אויסגעזען מיד, די טארבעלעך זענען געווען אנגעשוואלן, אבער די לעבעדיקע באוועגונגען און דאס אומאויפהערלעכע רעדן האבן אים צוגעגעבן א פרישקייט, אין וועלכער מיר, די יינגערע, האבן זיך שטארק גענייטיקט.
איך האב נישט אפגעריסן דעם בליק פון אים. געוואלט פארצייכענען אין זכרון יעדע תנועה, יעדע מינע. מאריס און איזי האבן נישט געמיינט, אז יענער אוונט איז דאס לעצטע מאל, וואס די גאנצע רעדאקציע קומט צוזאמען, ווייל אנא האט א „דיקן דאסאר‟; זי פארט אוועק קיין ישראל. מאריס האט געשוויגן א מינוט. ער איז געזעסן פארטראכט, אויסגעשעפט אין זיין פאטעל, אבער נאך א קורצער וויילע איז ער צוריק געקומען צו די כוחות און זיך אנגערופן הויך, א פריילעכער: „קינדערלעך, פארמאכט די פיסקלעך און שפיצט אן די אויערן! דאס איז א ליד, וואס איך וויל דרוקן אין אונדזער ערשטן נומער‟. ער האט אנגעשטעלט א פאר ברילן אויף דער פליישיקער נאז, אויפגעהויבן א בלאט פאפיר, עס צוגעטראגן צו די דיקע שייבלעך, און ארויסגעלייענט אויף א קוויטשיק, קינדיש קול:
פרימארגנדיקע שווארצע מילך טרינקען מיר אויף דער נאכט
מיר טרינקען זי אויך מיטאג, אין דער פרי מיר טריקען זי אין די נעכט.
טרינקען און טרינקען
מיר גראבן א גרוב אין דער לופטן, דא ליגט מען נישט אין ענגשאפט 
א מאן וווינט אין הויז, ער שפילט מיט שלאנגען ער שרייבט
ער שרייבט קיין דייטשלאנד, ווען עס טונקלט דיין האר־גאלד מארגארעטא
ער שרייבט און גייט ארויס פון הויז די שטערן בליצן ער פייפט צו זיינע הינט זיי זאלן קומען
ער פייפט צו זיינע יידן זיי זאלן גראבן א גרוב אין ערד
ער גיט אונדז א באפעל שפילט א ניגון צום טאנצן
די הארבע ווערטער האבן מיך געפייטשט אין פנים. איזיס טרוקן, געלבלעך פנים האט פלוצעם אנגעהויבן אויסזען נאך מער פארקארטשעט, ווי א באלאן, וואס די לופט איז ארויס פון אים מיט א גריצלדיק קוויטשעניש. אנא איז געזעסן רויק. אנשטעלנדיק די קארע אויגן אויף מאריסעס פארשוויצט פנים, האט זי א צי געטאן פון דעם ציגארעט און ארויסגעלאזט דעם רויך צווישן די ליפן, ווי א פארע, וואס גייט ארויס פון א זודיקן סאמאוואר.
„ווער פאטשקעט אזוינע נארישקייטן?‟, — האט זי געפרעגט מיט ביטול.
מאריס, כאטש ער איז געווען עלטער פון איר מיט א פאר צענדליק יאר, האט זיך פארלוירן און גענומען שטאמלען:
„דער עולם זאגט, ער איז א גרויסער פאעט. ער הייסט, פאול טשעלאן, מיינער א לאנדסמאן פון טשערנאוויץ‟.
„עולם־גולם…‟, — האט אנא געפסקנט.
מאריסעס ווייב, פרידע, א קליינטשיקע, פעטע פרוי מיט מגושימדיקע אברים, איז פון ערגעץ אויסגעוואקסן. זי האט געהאלטן א באזילבערטע טאץ, אויף וועלכער זענען געשטאנען גלעזער מיט סאדע־וואסער, ווייסע טעלערלעך און א סלוייקל אייגעמאכטס. זעלטן פלעגט זי ארויסלאזן א קלאנג, שוין אפגערעדט פון גאנצע ווערטער אדער זאגן א דעה, אבער דעמאלט האט זי גראד געעפנט דאס מויל; זי האט זיך געווענדט צו איר מאן מיט א ווייכער, עטוואס הייזעריקער שטים:
„מאריץ, פאר וואס?.. פאר וואס ברויכן זי לעזען אזוינע זאכן? עס ווארפט אן א שרעק אויף די קינדערלעך‟…
פרידע האט אוועקגעלייגט די טאץ אויפן טישל און גענומען זיך דרייען צווישן אונדז, ווי א קוואקעדיקע הון און צוטראגן יעדן איינעם זיין פארציע — א לעפעלע „פאווידל‟ אויפן ווייסן טעלערל.
מאריס האט א מאך געטאן מיט דער האנט:
„אזוי איז דאס אין ליטעראטור, ס׳קען נישט זיין נאר כינקע־פינקע‟.
פרידע האט גארנישט געענטפערט אויף די שטעכיקע ווערטער און אפשר האט זי גאר נישט דערפילט דעם שטאך. זי האט איצט דערלאנגט יעדן זיין גלאז מיט א שעמעוועדיקן שמייכל. יעדער האט זי באדאנקט, צושאקלענדיק מיטן קאפ, ווי מע דאנקט א פרעמדן, וואס פארשטייט נישט דאס היגע לשון.
נאכן אויסטרינקען און אפעסן האט אנא פארגעלייענט אירס א ליד, וואס איך האב איבערגעשריבן כמעט אין גאנצן ביז עס איז געווארן אוממעגלעך צו דערקענען אין אים אנאס „פאעטישן איך‟. בשעת־מעשה האב איך געהאלטן, אז דאס איבערשרייבן האט צוגעגעבן א סך, אבער בשעתן זיך צוהערן צו אנא, האט מיר אויסגעזען, אז מיינע גרינטלעכע ענדערונגען האבן נאר קאליע געמאכט דאס ליד.
נאך אנא איז געקומען איזיס ריי; ער האט געלייענט הויך, מיט א מאדנעם חסידישן התלהבות, א נייעם אויסצוג פון זיין צעצויגענער פאעמע „אראד מיין היים‟, וואס האט געזאלט זיך דרוקן מיט המשכים אין דעם זשורנאל. דער אויסצוג איז געווען פונקט אזוי לאנגווייליק, ווי די פריערדיקע „אויסצוגן‟. מאריס איז אבער געווען שטארק אנטציקט פון איזיס דיכטונג; ער האט געפאטשט מיט די הענט, ווי א קינד, און אויסגערופן, „בראווא!‟.
אן אנדער אוונט וואלט איך געמוסרט מאריסן, כאטש אין מיינע געדאנקען, פאר זיין צווייפלהאפטיקן געשמאק אין פאעזיע, געדרייט מיט דער נאז איבער איזיס קנאפע שרייבערישע פיייקייטן און זיך געבייזערט אויף פרידע, הלמאי לויפט זי ארום שטומערהייט ווי א דינסטמויד, פאר וואס איז זי נישט מסוגל אויף העכערע השגות ווי דאס וועלן שטענדיקן צופרידנצושטעלן? יענעם אוונט אבער, האב איך זיך געשפירט ווייט און נאענט אין איין צייט.
דער „ליטערארישער אוונט‟ איז ווי פארגעקומען אויף די ברעטער פון א טעאטער־בינע, ווו יעדער האט געשפילט די ראלע, וואס ער האט געמוזט שפילן, פארשטעלן דעם טעקסט, וואס איז געשריבן געווארן פאר אים. קיינער איז נישט געווען בכול צו בייטן א ווארט אדער אן אות. לגבי איבערשרייבן דעם לעצטן אקט האט נישט געקענט זיין קיין רייד. איך אליין האב זיך געפילט ווי א צושויער, וואס וויל פארצייכענען אין זכרון יעדן מאמענט, יעדע תנועה, בליק און מינע, וויסנדיק, אז ווען דער פארהאנג וועט זיך אראפלאזן, וועל איך שוין קיינמאל ווידער נישט ארויפגיין אויף דער בינע; איך וועל פארלאזן די פערסאנאזשן אויף אייביק.
פארן אוועקגיין האט מיך מאריס גוט־ברודעריש געקלאפט איבער דער פלייצע: „היינט האסטו אנגענומען א פול מויל וואסער‟, האט ער גוטמוטיק געשמייכלט.
איך האב א שאקל געטאן מיטן קאפ. עס האט זיך מיר אפילו איינגעגעבן צעציען די ליפן אויף א שמייכל. אין הארצן האב איך געזאגט קדיש נאך אונדזער אויסגעחלומטער ליטערארישער צייטשריפט.
אין דרויסן איז געשטאנען א געדיכטע פינצטערניש. די אוונטדיקע קעלט האט געצופט די נאז און די באקן. איך און אנא האבן זיך געהאלטן ביי די הענט און געגאנגען ווי צוויי שיכורים אויף דעם שלעכט־ברוקירטן טראטואר. מיט דער פרייער האנט האב איך אנגעטאפט אין דער לופטן, מורא געהאט פאר א ווייטיקלעכער באגעגעניש מיט א בוים, א פלויט אדער א סלופ. נייערט אן איין־און-איינציק ביסל ליכט האט זיך אדורכגעריסן דורך דעם פינצטער; דאס ליכט איז געקומען פון דעם לאמפ, וואס שטייט לעבן דער אריינגאנג פונעם יידישן טעאטער. די טירן פון דעם טעאטער האבן זיך אן עפן געטאן און פונעם נישט גרויסן טעאטער־זאל האט אויסגעשיט אויף דער גאס א שיטערער עולם.
די מענטשן האבן נישט אויסגעזען איבעריק פריילעך אדער אמוזירט. די באקאנטע האבן זיך געזעגנט על־רגל-אחת, זיך געריבן די הענט, כדי זיי צו דערווארעמען און געגאנגען דעם אייגענעם וועג. אין גיכן איז דער גאנצער עולם איינגעשולנגען געווארן אין דעם פינצטערניש.
אויפן אפיש, וואס האט געלאזט וויסן, אז די פיעסע, וואס מ׳האט נאר וואס געענדיקט צו שפילן, האט געהייסן „גאלדפאדעניאדע‟, האבן ברייט געשמייכלט א טוץ פולבלעכע, צופרידענע פנימער. איך האב געזאגט צו אנא, אז אין לעצטן סך־הכל, טאפטשען מיר זיך אלע אין דער פינצטער, אן א חילוק צי אין דרויסן איז פינצטער, צי ליכטיק. זי האט גארנישט געענטפערט. מסתמא נישט געהערט…
המשך קומט

Share this:TwitterFacebookPrintLike this:Like Loading...

Related
 


Tagged: fasadjewsliteraturestoryYiddish 
Post navigation


Previous Post
הונדערט יאר פון ש. אנ־סקיס ״דיבוק״ 

Next Post
מאנטעסקיע און דאס יידנטום (סוף) 



