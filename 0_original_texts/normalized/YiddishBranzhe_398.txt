

פאעטישע איבערזעצונגען 



 by באריס סאנדלער 
July 30, 2018July 31, 2018 Filed under:
איבערזעצונגען
לידער 

קינסטלער: סלאווא בראדסקי
יעווגעני קיסין:
וויליאם שעקספיר
אן אויסצוג פון „האמלעט‟
צו זיין צי ניט צו זיין — דאס איז די קשיא:
צי איידעלער איז אין דעם גייסט צו ליידן
דעם בייזן גורלס שטיינווארפערס און פיילן,
צי זיך באוואפ׳נען און אנטשיידן מאכן
א סוף צום ים פון צרות. טויט — א שלאף,
ניט מער; און מיט א שלאף א סוף מיר מאכן
צום הארץ־ווייטיק און טויזנטער נאטור־קלעפ,
וואס ירשנט אונדזער גוף: ס׳איז א דערגרייכן
באמת צו באגערן: שטארבן, שלאפן;
און אפשר חלומען. אט איז די שטערונג,
אין טויט־שלאף וואסערע חלומות קומען,
ווען די בהלה שטערבלעכע מיר האבן
אראפגעווארפן. אט איז די מחשבה,
וואס מאכט פורעניותן אזוי לאנג לעבן;
ווייל ווער וואלט אויסגעשטאנען פעטש פון צייט,
דעם אומיושר מצד דעם אונטערדריקער,
דעם שטאלצן מאנס באליידיקונג, די ליידן
פון ליבע אפגעווערטיקטער, פארזאמונג
פון דעם געזעץ, די חוצפה פון דער מאכט,
די גרינגשעצונג מצד די אומווירדיקע,
וואס נעמט די ווירדע אויף פון זיי סבלניש,
ווען ער אליין קאן אפצאלן זיין חשבון
מיט א קינזשאל? ווער אויסשטיין וואלט די לאסטן
צו שוויצן אונטער איינמידנדיק לעבן,
ווען נאר דער שרעק פון עפעס נאכן טויט
(דעם ניט־אנטדעקטן לאנד, פון וואנען קערט
קיין רייזנדער זיך ניט צוריק) דעם ווילן
ניט ברענגען אין פארלעגנהייט און אונדז
ניט מאכן בעסער אויסליידן די צרות,
וואס דא מיר האבן, איידער פליען צו
די אנדערע, וואס אומבאקאנט אונדז זיינען?
אזוי מחשבות מאכן אונדז פחדנים,
אזוי ווערט דער אנטשלאסנקייטס קאליר
בלאס, ווי די בלייכע פארבן פון געדאנק,
און אונטערנעמונגען, וואס זיינען פול
מיט וויכטיקע, דערהויבענע כוונות,
די שטראמען זייערע באלד אויף א זייט
פארקערעווען, פארלירנדיק די ווערט
פון טאט.

שאטא רוסטאוועלי
אן אויסצוג פון דער פאעמע „דער גיבור אין א טיגער־פעל
‫אווטאנדילס תפילה
טוט ער תפילה מיט התלהבות: „א, רבונא־ד׳עלמא־כולא,
הערשער אונדזערער, וואס גיסט אונדז לויט דיין ווילן גוטס און פיין,
וואס מען קען דיך ניט דערקענען, ניט באשרייבן און ניט מאלן!
מיינע ליידנשאפטן הייסע גיב מיר כוחות גובר זיין!
גאט, איך בעט דיך, וואס געוועלטיקסט פון דער ערד ביז סאמע הייכן,
דיך, וואס האסט באשאפן ליבע, אירע כללים איינגעפירט!
פון מיין זון מע האט צעשיידט מיך, אין מיין הארץ — אזא מהפכה…
א, פארווארצל ניט די ליבע, וואס זי האט געפלאנצט פאר מיר.
גאט, חוץ דיר, איך האב ניט קיינעם, און איך גיי וווהין דו ווייזסט מיר.
וויפל וועגן כ׳זאל ניט דורכגיין, בעט איך תמיד הילף ביי דיר.
א, באשיץ מיך פון די שונאים, פון ים־שטורעם, בייזע גייסטער.
וועל איך ברענגען דיר קרבנות, כ׳וועל דיר דינען אן א שיעור״.
אויף זיין פערד איז ער ארויף דאן — און אוועק אדורך דעם טויער.
שערידאן איז דארט געבליבן און האט שטארק געוויינט פון צער,
זיך אין ברוסט ביז בלוט געשלאגן אין זיין ווייטיקדיקן טרויער.
ווי קאן פריידיק זיין א דינער, ווען ער קאן ניט זען זיין האר!

וולאדימיר וויסאצקי
באלאדע וועגן קאמף
צווישן ליכטלעך פארוויינטע און תפילות ביי נאכט,
צווישן שייטערס פון שלום, טראפעען פון קריג,
קינדער האבן געלעבט און געחלומט פון שלאכט
און פון איבער אן אמתן שונא א זיג.
עס פארדריסט תמיד קינדער, וואס קליין זיינען זיי,
און מיר האבן זיך ביטער געשלאגן ביז וויי,
האבן מאמעס פארנייט די מלבושים, און מיר
האבן ביכער געלייענט מיט דארשט אן א שיעור.
האבן האר אונדז צו שטערנס פארשוויצטע געקלעפט,
און גענאגט האט עס אונטערן „לעפעלע‟ זיס,
און דער ריח פון קאמף האט פארדרייט אונדז די קעפ,
און געמאכט האט ער יעדערן תיכף א ריז.
האבן מיר ניט געהערט נאך קיין פייף פון א קויל,
ווי א רוף האט געקלונגען פאר אונדז א געהויל,
און מיר האבן באמיט זיך באנעמען דעם תוך
פון באפעלן, אטאקעס, פון פייער און רויך.
אין די קעסלען פון שלאכטן און קאמף פון אמאל
איז פאר אונדזערע מוחות געבליבן שפייז היינט.
אין די שפילן מיר האבן געגעבן די ראל
פון פאררעטערס, פחדנים צו אונדזערע פיינט.
נאך גזלנים מיר האבן זיך שנעל נאכגעיאגט,
שענסטע פרויען ליב האבן מיט ברען צוגעזאגט,
פריינד און שכנים געטרייסט און בארויקט אויף גיך
און די ראלן פון העלדן גענומען פאר זיך.
נאר אויף אייביק אוועקגיין אין טרוים טאר מען ניט.
קוק: ארום איז אזוי פיל יסורים און וויי!
גיי, די דלאניעס פון טויטע צענעם, ווער ניט מיד
און נעם אפ פון די העלדישע הענט דאס געווער.
פעסט באשליס: ביסט א פחדן צי גורל האט דיך
אויסדערוויילט, דו זאלסט קעמפן מיט חושך פאר ליכט.
נעם א ווארעמע שווערד און כלי־זין טו אן —
און פאר אמת אין קאמף שטעל דיין לעבן אין קאן!
ווען דיין חבר וועט פאלן פון ווונדן לעם דיר,
פון דיין ערשטער אבדה וועסט הוילן אין צער,
און וועט ברענען ביי דיר יעדער נערוו אן א שיעור,
וועסט ניט קאנען דאן אויסהאלטן אט דעם קאשמאר,
וועסט פארשטיין: האסט דערפילט מיט דיין אייגענער הויט,
פיינט באקומען אויף שטענדיק דעם פרצוף פון טויט!
שלעכטס און שקר — א קוק, זייער צורה איז גראב!
הינטער זיי — תמיד טרונעס, א ראב נאך א ראב.
אויב דו האסט פלייש פון מעסער געטאן ניט קיין ביס,
אויב מיט הענט מיט פארלייגטע געזעסן דו ביסט,
האסט קיין קאמף ניט געפירט מיט א רצחן, א קאט —
הייסט עס, קיין ווירדיק לעבן דו האסט ניט געהאט!
אויב מיט טרערן אין האלדז, אין געראנגל דו האסט
דורכגעהאקט דרייסט דעם וועג דיינעם דורך וויי און ווינד
און פארזוכט דארט פון טויט און פון לעבן דעם קאסט —
האסטו נייטיקע ביכער געלייענט אלס קינד.

Share this:TwitterFacebookPrintLike this:Like Loading...

Related
 


Tagged: Evgeny KissinfasadpoetryYiddish 
Post navigation


Previous Post
קומט די קאץ איבערן ים 

Next Post
ווען מענדעלע האט געפייערט זיין 80סטן יוביליי 



