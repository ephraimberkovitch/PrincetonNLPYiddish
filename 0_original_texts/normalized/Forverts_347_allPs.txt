 די מגפה גייט ביסלעכווייז אפ; מוזייען הייבן אן ארבעטן ווי געהעריק. נישט לאנג צוריק איז אינעם מאסקווער „פושקין־מוזיי‟ פארגעקומען אן אינטערעסאנטע אויסשטעלונג וועגן וויליאם בלייק, די „פרע־ראפאעליטן‟ און דעם בארימטן קינסטלער, פאעט און סאציאליסט וויליאם מאריס (1834־1896). ווייניק מענטשן ווייסן אבער, אז מאריס, וואס איז נישט געווען קיין ייד, האט געהאט א שייכות צו דער יידישער ליטעראטור, צוליב זיין פריינדשאפט מיטן שרייבער, פאעט און רעוואלוציאנער מאריס ווינטשעווסקי. 
 פון זיין יונגט אן האט מאריס, א דערצויגענער ביי א פארמעגלעכער ענגלישער משפחה, זיך שטארק אינטערעסירט מיטן מיטל־עלטער. אין דער זעלבער צייט האט ער זיך טיף אנטוישט אין קאפיטאליזם און באפריינדעט מיט קריסטלעכע סאציאליסטן. אין פארגלייך מיטן געוויינטלעכן סאציאליסטישן עולם, האט ער נישט ליב געהאט די אינדוסטריעלע פראלעטארישע עסטעטיק און געגלייבט, אז אין דער גליקלעכער צוקונפט וועט די מענטשהייט אויפלעבן די מיטל־עלטערלעכע אידעאלן פון שיינקייט, העלדישקייט און מוט. ווען אין ענגלאנד איז אויפגעקומען די קינסטלערישע באוועגונג פון פרע־ראפאעליטן, איז מאריס אין גיכן געווארן איינער פון אירע אנגעזעענסטע פארשטייער. 
 דעם ברייטן עולם איז מאריס, מסתמא, צום מערסטן באקאנט ווי דער שאפער פון ווונדער־שיינע טעפעכער, סחורה־דיזיינען, ביכער־אילוסטראציעס און אנדערע פראקטישע קונסטווערק. זיי זענען נאך אלץ משפיע אויף אומצאליקע בעל־מלאכות ארום דער וועלט, וואס שטרעבן צו אנטוויקלען ווייטער זיין חנעוודיקן צויבערדיקן סטיל. 
 אינעם יאר 1856 איז אין יאנעווע, ליטע, געבוירן געווארן ליפע־בנ־ציון נעוואכאוויטש, בעסער באקאנט דעם יידישן לייענער אונטערן פסעוודאנים מאריס ווינטשעווסקי. אין 1879 האט ער זיך באזעצט אין לאנדאן און אין 1894 געדרינדעט דארטן די ערשטע בריטיש־יידישע צייטונג – „דער פוילישער יידל‟. אין א יאר ארום האט וויליאם מאריס געגרינדעט זיין סאציאליסטישע צייטונג Commonweal, ווו ווינטשעווסקי פלעגט זיך דרוקן אויף ענגליש. אין דער זעלבער צייט האט דער יידישער שרייבער־רעוואלוציאנער געגרינדעט א צווייטע באקאנטע צייטונג – „דער ארבעטער־פריינד‟. 
 מאריס ווינטשעווסקי 
 ווען און ווי אזוי האבן מאריס און ווינטשעווסקי זיך באקענט ווייסט מען נישט. מע ווייסט יא, אז מאריס פלעגט כסדר קומען אינעם יידישן לינקן קלוב אויף בערנער־סטריט, ווו ער האט אפט געשמועסט מיט ווינטשעווסקין וועגן סאציאליזם, עסטעטיק און פאעזיע. ווינטשעווסקי האט געטענהט, אז אין דיכטונג איז וויכטיק דער רעוואלוציאנערער תוכן; די ראמאנטישע שיינקייט און די פארצייטישע שפראך מעג מען אפווארפן. א דורכשניטלעכן ענגליש־רעדער איז טאקע שווער צו לייענען מאריסן; זיינע פאעטישע ווערק זענען אנגעפילט מיט אלט־פרענקישע ווערטער, וואס אפילו אין זיין צייט זענען שוין נישט געווען אין גאנג. 
 ווען ווינטשעווסקי האט זיך שפעטער באזעצט אין אמעריקע און געהאלפן גרינדן דעם „פארווערטס‟, האט אים אב. קאהאן באשולדיקט פונקט אין דער זעלביקער „עבירה‟: לויט קאהאנען, זענען ווינטשעווסקיס לידער צו מליצהדיק. אחוץ פסוקים און אייגענע לשון־קודשדיקע אויסדרוקן, טרעפן זיך אין זיין פאעזיע כסדר פאררופונגען אויף דער וועלטקולטור. באזונדערס האט ער ליב געהאט לארד בייראן און הענריק איבסען. איבסענס פיעסע „א ליאלקע־הויז‟ האט ווינטשעווסקי איבערגעזעצט אויף יידיש. 
 ווינטשעווסקי איז באקאנט, דער עיקר, ווי א פאעט אן אידעאלאג, א באזינגער פונעם פראלעטאריאט. אין א סך פון זיינע לידער פאלגט ער טאקע זיין פרינציפ צו שטעלן דעם טראפ אויף דער שארפער סאציאליסטישער פראפאגאנדע אנשטאט דער פאעטישער שיינקייט. ווען מע לייענט זיינע לידער ווארפט זיך אבער אין די אויגן א גרויסע היפוכדיקע טענדענץ. זיין ראמאנטישע דיכטונג קלינגט אפט מרה־שחורהדיק, האט כסדר צו טאן מיט אזעלכע טעמעס, ווי טויט, זעלבסטמארד, „שוואנען־לידער‟ פון א גוסס, צעבראכענע הערצער, געוויין און פיין. אויף אומגעריכטע אופנים פלעכט ער צונויף תנ״כישע מאטיוון מיט אייראפעישע. אט שרייבט ער וועגן דעם ביטערן יידישן גלות און דוד המלכס פידל, און אט – וועגן דעם טראגישן אומקום פון דער אלט־גריכישער פאעטעסע סאפא. 
 צומאל איז שווער צו זאגן, וואס באווייזט זיך אין ווינטשעווסקיס לידער מער בולט: פאליטיק צי ראמאנטיזם: 
