

פון אונדזער עזבון: אלכסנדר ליזען (ליזענבערג) (1911־2000) 



 by באריס סאנדלער 
November 1, 2018November 7, 2018 Filed under:
ליטעראטור
ליטעראטור־עזבון
פראזע 


פראזאיקער און דיכטער איז ליזען געבוירן געווארן אין דארף היידאקי, אוקראינע. זיין טאטע איז געשטארבן בעת דער ערשטער וועלט־מלחמה, און ווען ס׳האבן זיך אנגעהויבן די פאגראמען, האט די מוטער מיט די זיבן קינדער, די איינציקע יידישע משפחה אינעם דארף, זיך אריבערגעקליבן אינעם נאענטן שטעטל קופעל, וואס איז שפעטער געווארן דער הויפט־קוואל פונעם שרייבערס שאפונג. אין זיינע ווערק הייסט עס קאפין און שטעלט מיט זיך פאר א פאראלגעמיינערט געשטאלט פון א טיפיש שטעטל אין דער שטורמישער צייט פונעם בירגערקריג און די ערשטע סאוועטישע יארן.
אין 1925 איז ליזען געווארן א מיטגליד און דערנאך אן אנפירער פון דער אומלעגאלער יוגנטלעכער ציוניסטישער ארגאניזאציע „שומר־הצעיר‟ און ממשיך געווען דערנאך די טעטיקייט אין מאסקווע. דארט האט מען אים ארעסטירט און פארמישפט אויף דריי יאר טורמע (1930־1933), דערנאך איז ער פארשיקט געווארן אויף דריי יאר קיין סיביר. זיך אומגעקערט האט ער קיין קיעוו, ווו ס׳האט געוווינט זיין משפחה, און ווען ס׳האט זיך אנגעהויבן די מלחמה, האט מען אים מאביליזירט אין ארמיי.
פון יאר 1948 ביזן טויט האט ליזער געוווינט אין לוואוו (לעמבערג). אנגעהויבן זיך דרוקן האט ער אין אוקראיניש (1959). צו דער צייט, ווען ליזען איז אריבער צו שרייבן אין יידיש, האט ער שוין געהאט ארויסגעלאזט זעקס פראזע־ביכער אין אוקראיניש. זיינע ערשטע יידישע ווערק האט ער אפגעדרוקט אינעם זשורנאל „סאוועטיש היימלאנד‟ (1970). אלכסנדר ליזען איז דער מחבר פון א ריי ראמאנען, באלאדעס, פאעמעס. איבערגעזעצט געווארן אויף רוסיש און דייטש.
מיר דרוקן ווייטער אן אויסצוג פון זיין דערציילונג „פון יענעם ברעג, פון קאיאריקן‟, וואס איז אריין אין זיין בוך „נחומקע אתרוג‟ (מאסקווע, „סאוועטסקי פיסאטעל‟, 1981)
פון יענעם ברעג, פון קאיאריקן
(אן אויסצוג)
גיטל איז קראנק. האב איך הנאה. זי זיצט די גאנצע צייט אין דער היים, גייט אין ערגעץ ניט, ליגט אין בעט. דער קאפ אירער איז פארווארפן אויף דעם קישן, דאס גריבעלע אויפן האלדז זעט אויס טיפער און טינקעלער, גלייך ווי אלע שאטנס פון איר פנים, וואס מינעט זיך און פיבערט, וואלטן זיך דארטן צונויפגעזאמלט. אויף די אויגן זיינען תמיד אראפגעלאזט צוויי שווארצע פירהענגלעך, און לאנגע לאקן שלענגלען זיך איבערן ווייסן קישן.
איין מאל נעמט זי, אט די גיטל, צעלאזט אירע לאקן און לאזט זיך גיין שפאצירן איבערן דארף, א שטאלטנע, א שטאלצע, שיין ווי די וועלט. טיר און טויער עפענען זיך, מע קומט ארויס, קליין און גרויס, דערנאך נעמט מען איר נאכגיין, צוערשט אפגעווייטערט, דערנאך נענטער, דער עיקר דאס קליינווארג. האט דאס אויסגעזען, ווי עפעס א קרייץ־פראצעסיע מיט א לעבעדיקער גאטס־מוטער, מאריע, בראש. זי איז געווען אנגעטאן אין א ווייס קלייד, און זונען־שטראלן האבן זיך פארפלאנטערט אין אירע געדיכטע האר.
איצט ליגט זי צו בעט. האב איך מיט איר קיין דאגות ניט. צווישן דעם עולם איז דעמאלט געווען אויך גארדי, אונדזער שכן. איז מיר ניט געפעלן געווארן מיט וואס פאר א באלעכעס ער האט אויף איר געקוקט.
מיין שוועסטערקינד גיטל איז עלטער פון מיר אויף גאנצע פיר יאר. דאגהנען אבער פאר איך מוז איך, ווער דען?
אפשר איר מוטער? זאגט זי, אז זי איז אליין קראנק, די מומע זעלדע. כ׳פארשטיי ניט, צו וואס דארף מען אזוי ציטערן איבערן געזונט, ווען מ׳איז ניט זיכער מיטן לעבן? אוודאי האט די מומע זעלדע שטארק ליב איר גיטעלען, אניט וואלט זי ניט פארלאזט די שטאט און געקומען צו אונדז אין דארף, אין אויסרייסעניש, כדי איר קינד, ס׳הייסט גיטעלע, זאל אטעמען מיט פרישער לופט, וואס דער דאקטער האט איר צוגעשריבן. אזוי זאגט זי, די מומע זעלדע. איז ערשטנס, די שטאט, פון וואנען די מומע האט זיך אין איינעם א שיינעם טאג געיאוועט, גאר ניט אזא גרויסע שטאט, גיכער א גרויס שטעטל. און צווייטנס, איז דאס דארף אונדזערס שוין ניט אזא פארווארפנס, עס ליגט אויפן טראקט, און די שטרעקע צווישן ליובאטש, ס׳הייסט, די „גרויסע שטאט‟, און ראקיטנע איז קארגע צען ווערסט. און דריטנס, סטארעט זיך די מומע אויסנוצן אזא געלעגנהייט, כדי אנדעכען זיך מיט דארפישער לופט. זיצט די מומע מער ביים טייך צי אין סאד, ווי ביי איר טאכטערס בעט.
אפשר דער זיידע? ווארעם קיין פאטער האט זי ניט, גיטל האט ניט קיין פאטער, און איך האב ניט קיין מוטער. מיר האבן אבער בשותפות א זיידן, ס׳הייסט, דער פאטער פון מיין טאטן און איר מאמען. נאר ער איז געבליבן, דער זיידע, אין ליובאטש, גיט אכטונג אויף דער שטוב, מע זאל זי חלילה ניט באגנבענען. איר וואלט געמעגט, אויף טשיקאוועס, כאפן א קוק אויף דער שטוב, אויף דעם זיידנס פארמעגן! א צימערל, פול מיט ביכער, כלערליי ביכער. אויף די פאליצעס פון א זייער אלטן, גאר בכבודיקן שראנק. פון אויבן — אויפן שראנק. אויפן צעפארענעם טיש, אויף די הינקענדיקע בענקלעך. ס׳א סברא, אז איבער די דאזיקע ביכער האבן די מומע זעלדע און גיטל געמאכט די פליטה צו אונדז, אין דארף. די מומע זאגט, אז די ביכער נעמען אוועק די גאנצע לופט פון דער שטוב, האט ניט גיטל מיט וואס צו דעכען. איז זי קראנק געווארן אויף די לונגען. דעם זיידן, ווידער, שאדט דאס ניט. די ביכער קערן אים אום א ביסל לופט, ווארעם ער פארעט זיך מיט זיי תמיד, לייענט און גלעט זיי. אלע מאל, ווען איך קום צום זיידן, טרעף איך אים זיצן ביים טיש און לייענען עפעס א ספר מיטן לינקן אויג. דאס רעכטע אויג איז ביי אים דערביי פעסט פארזשמורעט.
אפשר מיין פאטער? וואס זאגט איר אזוינס? ער איז, נעבעך, אזוי פארטאראראמט מיט זיין באלעבאטישקייט, פארהארעוועט. די מאמע איז געשטארבן איז דער גאנצער עול געפאלן אויף זיינע פלייצעס. קען ער דען האבן אין זינען א פלימעניצע?
נו, און דער קאוואלער אירער, מאקס רומער? ער מוז דאך דאגהנען פאר זיין… וואס זיין? כלה? געליבטע? — דאס ווייס איך ניט. איך ווייס נאר, אז ער טוט זיך א מאל א יאווע, א פארשטויבטער, א בארוועסער. די שיך באמבלען זיך אויף אן אקסל, צונויפגעבונדענע מיט שווארצע בענדלעך. אט אזוי־א קומט ער צופוס פון ליובאטש און טוט א קאמאנדעווע:
— הער נאר, קונדסעוויטש! ברענג מיר אן עמער וואסער, וועל איך א וואש טאן די פיס.
כ׳האב אים ניט ליב, דעם־א קאוואלער. ערשטנס, וואס רופט ער מיך עפעס „קונדסעוויטש‟? צווייטנס, נאך דעם, וואס ער וואשט זיך אפ ווי־סע־ניט־איז די פיס מיט דער לינקער האנט, גייט ער אריין אין שטוב, צעזעצט זיך ברייטלעך ביי גיטלס בעט און כאפט אויף מיר א קוק מיט א מיין. ס׳הייסט, טראג זיך אפ, קונדסעוויטש, פון דאנען. דו שטערסט אונדז. „אונדז‟ — באטייט: אים, דעם קאוואלער, און גיטלען. די רעכטע האנט רומערס בייגט זיך ניט — געווען פארווונדעט אינעם עלנבויגן, א שפליטער פון א הארמאטן־קויל האט אים געטראפן בשעת א שלאכט מיט די פעטליוראווצעס. די שלאכט, דערציילט ער, איז געווען א שווערע, א פארביטערטע, פון הארמאטן איז מען אריבער אויף קוילנווארפערס, און פון קוילנווארפערס — אויף ביקסן, און פון ביקסן — אויף באגנעטן, און ווען ער הייבט אן אזוי־א דערציילן, בין איך גרייט מוחל זיין אים, וואס ער רופט מיך קונדסעוויטש. כ׳מוז אבער אפטראגן זיך, ווארעם זיי ווילן זיך א סודע טאן, אפשר ניט אזוי גיטל, ווי מאקס.
דערווייל נעמט ער ארויס פון דער קעשענע מיט דער לינקער האנט א רויטן בלייער, שטעקט אים אריין צווישן די פינגער פון דער רעכטער האנט און הייבט אן פירן מיט אים איבער א שטיקל פאפיר. מיין איך, אז ער שרייבט עפעס גיטלען. גיי איך צו נענטער, רוק קלומרשט ארונטער אונטערן בעט א גלעזערנע באנקע מיט גיטלס שפייעכץ, סע פאסט ניט פאר א גאסט, — כאפ איך א קוק מיט איין אויג. לאזט זיך אויס, אז ער מאלט גאר, רייטערס. מיט ברוינע פינגער מאלט ער רויטע פערדלעך. א סך רויטע פערדלעך. און רויטע רייטערס אויף די פערד. מיט רויטע שפיציקע היטלען. מאלט און טופעט אונטער אומגעדולדיק מיט די שיך אויף די הוילע פיס. כ׳מאך זיך אבער נאך אלץ ניט וויסנדיק. ערשט ווען די טופעריי ווערט ענלעך אויף א קוילנווארפער־שיסעריי, טו איך א פרעג גיטלען מיט די אויגן: „דארף איך שוין ארויסגיין?‟ ענטפערט זי מיר מיט א שמייכל: „יא‟. פאר אט דעם בלייכן שמייכעלע אירן בין איך גרייט אין פייער און אין וואסער. לויף איך באלד ארויס אין הויף אריין און נעם האקן האלץ.

Share this:TwitterFacebookPrintLike this:Like Loading...

Related
 


Tagged: jewsliteratureresearchstoryYiddish 
Post navigation


Previous Post
לאפסוס־קאקטוס — 14 

Next Post
דער לאנגער וועג אהיים 



