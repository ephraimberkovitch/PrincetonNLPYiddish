 
 דער בלוטיקער שפאס: 28: ער כאפט א טענצל 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס אכט־און־צוואנציקסטע קאפיטל
    
 ע ר כ א פ ט א  ט ע נ צ ל
    
די חידושים, וואס אונדזער העלד האט זיך אנגעזען און
אנגעהערט, אז ס׳איז געקומען פורים און די שאפיראס האבן אים
מיטגענומען צו זייער רייכן קרוב צו דער סעודה, וועט ער האבן צו
דערציילן און צו דערציילן. אלצדינג איז ביי אים געווען ניי.
פון יעדער זאך איז ער אריין אין התפעלות. און דערצו האבן אים
די דאזיקע מענטשן אינטערעסירט דערפאר, וואס זיי זענען חסידים
(אדער „כאססידים״, ווי ער האט זיי אנגערופן).
    
― וואס וועט דארטן זיין? ― האט ער זיך אלץ נאכגעפרעגט
ביי זיינע בעלי־בתים. און האט געכאפט א פסק פון דוד שאפירא:
    
― וואס האט איר געוואלט זאל דארטן זיין? איר זענט
קיינמאל ניט געווען פורים צו דער סעודה? צי ביי אייך איז פורים ניט
קיין יום־טוב און המן ניט קיין רשע?
    
― ניין, ניט דאס! ― וויל זיך דער קווארטיראנט פארענטפערן
און מאכט נאך ערגער. ― איך פרעג מיך נאך דערפאר, ווייל זיי זענען ״כאססידים״...
    
― „כאססידים!״ ― קרימט אים איבער דוד שאפירא. און אז
זיי זענען ״כאססידים״, איז וואס דערפון געדרונגען?
    
― „כאססידים״ זענען דאך אזא מין סעקטע... ― וויל ראבינאוויטש
אים אויפקלערן, נאר שאפירא איז שוין מלא גזלן. ער ווארפט זיך
שוין מיט אלע אברים:
    
― וואס מיר סעקטע? ווער מיר סעקטע? נא דיר גאר סעקטע!
פון וואנען האבן זיך ביי אונדז גענומען סעקטעס? ווו זענט איר
אויסגעוואקסן? צווישן יידן צי אין א וואלד?...
    
שרה שאפירא איז שוין געווען א סך ווייכער און האט מיט אים
גערעדט ווי מיט א מענטשן:
    
― דארט וועט זיין פריילעך, ― האט זי אים געזאגט. ― מע
וועט עסן און טרינקען, פליעסקן און זינגען, טאנצן און
שפרינגען, ווי געוויינלעך ביי די חסידים. איך פארזיכער אייך, אז קיין
חרטה וועט איר ניט האבן, וואס איר וועט זיך מיט זיי באקענען
א ביסל נעענטער. און ווער שמועסט, מיט מיין שוואגער פאמיליאנט!
ער אין א ייד א חכם. צו זיינע ווערטער באדארף מען זיך צוהערן.
ער רעדט נישט גלאט, איטלעכס ווארט זיינס איז, להבדיל, א תורה...
    
פארשטייט זיך, אז שרה האט דערביי געהאט איר מיין און
האט ארויסגעקוקט אויף דעם דאזיקן יום־טוב ווי אויף משיחן.
    
און אן דער יום־טוב איז געקומען, האט זיך שרה שאפירא
אנגעטאן און אויסגעפוצט אזוי, אז זי האט ווייט אריבערגעשטיגן איר
טאכטער, אויסגעזען גיכער ווי בעטיס א שוועסטער איידער א מאמע.
אויך דוד האט זיך אנגעטאן יום־טובדיק, אראפגעווארפן פון זיך די
שטענדיקע מרה־שחורה און אויסגעזען זייער האפערדיק. דעם קליינעם
סיאמקען האט מען פארשפיליעט דאס מונדירל אויף אלע קנעפלעך,
א ביסל צוגעגלעט אים די פאותלעך, כאטש ס׳איז געווען נאר א
סימן פון פאות, און אנגעזאגט אים טויזנט מאל, ער זאל זיך ניט
דערוועגן ביים פעטער שלמה אין שטוב אויסטאן דאס היטעלע אפילו
אויף א מינוט. ווארעם דארטן וועלן זיין לויטער פרומע יידן,
חסידים, וואס האבן ניט ליב, אז מע גייט אן א היטל... גיין
אן א היטל איז ביי זיי אן עבירה... „דו פארשטייסט, קליינער
וועווריק, וואס מע רעדט מיט דיר, צי ניין?״
    
און כאטש די דאזיקע ווערטער זענען געזאגט געווארן צום
קליינעם „וועווריק״, נאר מיינען האט מען געמיינט דעם קווארטיראנט,
ער זאל זיך ניט פארגעסן און ניט אויסטאן דארט דאס היטל...
    
אז די שאפיראס זענען אריינגעקומען צו רב שלמה פאמיליאנט
אין שטוב אריין, האבן זיי שוין געטראפן די גאנצע משפחה זיצן
ביי א לאנגן ווייס־געדעקטן טיש, ארומגערינגלט מיט א מאסע געסט,
יידן אין לאנגע קאפאטעס מיט אלערליי היטלען און היטעלעך,
קאפעליושן און קאפעליושלעך אויף די קעפ.
    
גאנץ אויבנאן, אויף א ברייטן שטול, איז געזעסן דער
בעל־הבית, שלמה פאמיליאנט, א הויכער ייד, מיט א געדיכטן רויטן
בארד, וואס איז ערטערווייז שוין גרוילעך, און מיט געדיכטע
רויטע ברעמען אויף די קורצזיכטיקע אויגן. די גרוי־רויטע פאות זענען
ביי אים אונטערגעבויגן מעשה־פראנט, און א געפרעסטער ווייסער
קאלנער איז אונטערגעבונדן מיט א ברייטן זיידענעם שניפס אויף א
סאמעטענער ברייטער זשילעט, צוגעטשעפעט א גראבע גאלדענע קייט
ביים זייגער. אויף דער שיינער שווארצער זיידענער זשופיצע א
ברייטער געפלאכטענער בייגארטל נעמט ארום דעם ברייטן בויך. דאס
אלעס מיט דער גרויסער אויסגעבויגענער נאז און מיט די קלאר־ווייסע
הענט, וואס האבן ארויסגעקוקט פון די ברייטע ארבל, האבן אים
צוגעגעבן אן אויסזען פון א פאטריארך. ווייניקסטנס, אזוי האט
ער אויסגעזען ביי אונדזער העלד, וועלכער איז נתפעל געווארן פון
אלצדינג, און יעדע זאך באזונדער האט געהאט ביי אים א
באזונדערן חן.
    
קודם כל זענען אים געמעלן פאמיליאנטס צוויי טעכטער,
איינע שענער פאר דער אנדערער, און ביידע אויסגעפוצט, ווי נאר
כלות קאנען זיין אזוי אויסגעפוצט. און כאטש זיי האבן זיך
געהאלטן זייער סטאטעטשנע און א סך געשוויגן, האבן זייערע אויגן
גערעדט פאר זיי א סך מער, ווי זיי וואלטן קאנען זאגן מיט
ווערטער. קוקנדיק אויף זיי און אויף זייער מוטער, האט מען געקאנט
ארויסזען, אז די עפעלעך פאלן ניט ווייט פון די ביימעלעך, און
אז זייער מוטער, טויבע פאמיליאנט, וואס איז שוין היינט א יידענע
אין די יארן, האט געמוזט זיין אמאל א געוויסע שיינהייט. עס
קליידן איר נאך איצט אויך די פרעמדע אויסגעפוצטע און מיט
פערל איבערגעבונדענע האר. עס פאסן איר נאך איצט אויך די
לאנגע דימענטענע אויערינגלעך מיט די שנירלעך פערל אויפן
קלאר־ווייסן האלדז, און די פינגער, וואס זענען באזעצט מיט רינגלעך,
זאגן עדות, אז דאס איז געווען אמאל א שיין ווייבל מיט שיינע
הענטלעך און מיט נאך איצט שיינע, גרויסע, בלויע אויגן, וואס ס׳איז
נאר א שאד, וואס זי האלט זיי אראפגעלאזט אראפ און וואס זי
פארשנורעוועט צו פיל אירע אזוי אויך קליינע ליפן.
    
שטארק געפעלן איז אונדזער ראבינאוויטשן דאס, וואס
אלעמענס אויגן האבן מיט גרויס דרך־ארץ געקוקט אויף איין פונקט,
אויפן פאטריארך מיטן ברייטן געל־גרוילעכן בארד. געפעלן איז
אים אויך דער מוראדיק גרויסער מיט געלן זאפרען
דורכגעקנאטענער און מיט ראזשינקעס און מיט מאנדלען באשטעקטער פורים־קוילעטש,
וואס דער פאטריארך מיטן ברייטן געל־גרוילעכן בארד האט אים
מיט זיינע ווייסע אריסטאקראטישע הענט נאר־וואס אויסגעשניטן דעם
בויך, געמאכט א מוציא, און נאך אים האבן געמאכט א מוציא אויך
די יידן מיט די לאנגע קאפאטעס, איינגעטונקט די מוציא אין זאלץ
און עפעס געזאגט בעת־מעשה אזעלכס, וואס ביי שאפיראס קווארטיראנט
איז דאס געווען טערקיש.
    
באלד נאך דעם האט דער בעל־הבית פארקאטשעט די ברייטע
ארבל און א ווונק געגעבן צו די געסט, און די געסט האבן
געגעבן א כאפ אלע אינאיינעם א ניגון אויף אלערליי משונה־געגרייזלטע
קולות, וואס האבן זיך געקאטשעט, ווי עס האט זיך ראבינאוויטשן
אויסגעוויזן, ניט פון זייערע העלדזער ארויס, נאר פון זייערע בארד
אדער פון זייערע קעלנער. זינגענדיק האבן זיי אלע געהאלטן די
אויגן צוגעמאכט און די קעפ פארווארפן ארויף, מיט איין האנט
צוגעהאלטן זיך ביי די העלדזער. דער בעל־הבית אליין איז אויך
געזעסן מיט צוגעמאכטע אויגן, דער קאפ פארווארפן ארויף, די
ארבל פארקאטשעט ביז די עלנבויגנס, און צוגעקנאקט מיט די
פינגער צום טאקט. אויך די קינדער זיינע, די מאנספארשוינען, האבן
צום טאקט צוגעפליעסקעט מיט די הענט, און אויף אלע פנימער איז
געווען אויסגעגאסן א פרייד, א שימחה, א באזונדערע יום־טובדיקע
שטימונג, און אויפן בעל־הבית אליין, קאן מען זאגן, אז אויף זיין
פנים האט גערוט די שכינה.
    
מע האט דערלאנגט די גוטע פיש. געפילטע, געפעפערטע און
לכבוד פורים מיט זאפרען פארגעלטע פיש. גאר די פיש זענען
אנגעפילט געווארן די כוסות און דער עולם האט גענומען טרינקען
טראפנווייז און זאגן זיך עפעס איינס דאס אנדערע אזעלכע ווערטער,
וואס שאפיראס קווארטיראנט האט זיי ניט פארשטאנען, אויסער דאס
איינציקע ווארט „לחיים״, וואס ווערט איבערגעחזרט אן א שיעור מאל.
    
― וואס זאגן זיי אזעלכס? ― פרעגט ער זיך נאך\. ביי זיין
בעל־הבית, דוד שאפירא, וואס ווערט אין כעס און ענטפערט אפ נערוועז,
ווי זיין שטייגער איז:
    
― וואס זאלן זיי זאגן? גארניט זאגן זיי! מע טרינקט לחיים
און מע ווינטשעוועט זיך, מע זאל דערלעבן איבעראיאר און מע זאל
זיין יידן...
    
― אט דאס איז גאר? ― פרעגט זיך ווייטער ראבינאוויטש, וואס
פארשטייט ניט דעם שכל פון דער דאזיקער ווינטשעוואניע, מע זאל
דערלעבן איבעראיאר און מע זאל זיין יידן, גלייך ווי קיין
בעסערס דערפון איז שוין גאר ניט פאראן...
    
נאכדעם ווי מע האט גענומען צו די ליפן, איז דער עולם
געווארן כלומרשט שיכור, און ס׳איז געווארן נאך לעבעדיקער...
דאס זינגען מיטן פליעסקן איז געגאנגען אלעמאל שטארקער ―
קרעשטשענדא. די מאנסבילן האבן זיך גענומען פאר די הענט, געמאכט
א ראד און געגאנגען טאנצן, נאר אזא מאדנע טאנץ, וואס שאפיראס
קווארטיראנט האט נאך אזעלכס קיינמאל ניט געזען אין חלום אפילו.
א מאדנע טאנץ! יעדער טענצער האט הייבנדיק די פיס אלעמאל דעם
קאפ אראפגעלאזט אראפ און אויפגעהויבן ארויף, די אויגן
געהאלטן צו און געזונגען: „טאטע! פאטער! אונדזער גאט!״ און דער
בעל־הבית אליין, רב שלמה פאמיליאנט, איז אריין אין דער מיט ראד,
זיך אוועקגעשטעלט מיט פארקאטשעטע ארבל פליעסקן און
אונטערגעגעבן דעם עולם היץ:
    
― לעבעדיק! יידן! לעבעדיק! לעבעדיק! אונדז איז גוט! אונדז
איז ווויל! אונדז זענען מיר יידן! מיר האבן א גרויסן גאט!
לעבעדיק! לעבעדיק!
    
שאפיראס קווארטיראנט האט זיך ניט געקאנט איינהאלטן און
געמוזט נאך א מאל זיך ווענדן צו זיין בעל־הבית, ער זאל אים
איבערזעצן, וואס זאגט פאמיליאנט?
    
דוד שאפירא זעצט אים איבער איטלעכס ווארט, נאר זיין
קווארטיראנט פארשטייט ווידער ניט דעם שכל, כאטש נעמט אים אראפ
דעם קאפ, וואס דארף מען זיין אזוי פריילעך, אז מע איז א ייד און
אז מע האט א גאט?... און ער טראכט זיך: „אט דאס־א זענען עס
אט די „כאססידים״, די סעקטע ווילדע מענטשן, וואס ער האט
געלייענט וועגן זיי אויף דער „נאוואיע וורעמיא״ און נאך אין אזעלכע
בלעטער?... סארא מאדנע פאלק דאס איז! אפילו די שיכורים זייערע
זענען גאר אנדערע... און דאס שיכורן איז אנדערש... טרינקען
טרינקען זיי א מכה, נאר צו די ליפן גענומען, און טוט א קוק, ווי מע
איז פריילעך! אמת, ס׳איז אן אנדער מין פריילעכקייט... מע אין
פריילעך, וואס מע איז יידן!... מע איז צופרידן, מע איז גליקלעך,
וואס מע האט א גאט!... אט האבן צוויי זיך ארומגענומען, קושן
זיך, ווי די אמתע שיכורים, עס שטייען זיי אזש טרערן אין די
אויגן... ביידע אינאיינעם רעדן עפעס, און מע הערט נאר „גאט״
און „גאט״ ― א מאדנע, מאדנע פאלק דאס איז!״...
    
פלוצעם דערזעט ער, ווי זיין בעל־הבית, דוד שאפירא, האבן
א פאר „כאססידים״ אנגעכאפט פאר די הענט און מע שלעפט אים
אין ראד אריין, און עס גייט אוועק א מינוט און שאפירא טאנצט שוין
מיט אלעמען אין קאן. „ניט שוין־זשע וועלן זיי מיך אויך
אריינציען אין קאן אריין?״ ― אזוי טראכט זיך אונדזער ראבינאוויטש, און
נאך איידער ער האט צייט זיך ארומקוקן, האבן עטלעכע ווארעמע,
פארשוויצטע הענט אים א נעם געגעבן און אריינגעשלעפט אים אויך
אין ראד אריין:
    
― יונגערמאן! ביסט א ייד גלייך מיט אלע יידן, מאך ניט קיין
אנשטעלן און קום טאנצן!
    
וואס ווייטער, ווייטער, ווערט דאס ראד אלץ גרעסער און
ברייטער און די פריילעכקייט וואקסט ווי אויף הייוון. דער קליינער
סיאמקע האט זיך אויך אריינגעריסן, מיט דעם איבעריקן קליינווארג,
אינווייניק אין ראד אריין, און מע האט גענומען הייבן פיסלעך גאר
אויף אן אנדער אופן.
    
דאס איז געווען א פריילעכקייט, וואס האט געוואקסן פון
מינוט צו מינוט, וואס האט זיך איבערגעגעבן פון איינעם צום אנדערן
אן ווערטער; אלע און אלעס ארום און ארום האט זיך געפרייט,
גערירט זיך, און פיס האבן פון זיך אליין געהויבן זיך און
געטאנצט און געטאנצט און געטאנצט.
  
. . . . . . . . . . .
    
אט אזוי האט אונדזער העלד ראבינאוויטש, אדער גריגארי
איוואנאוויטש פאפאוו, ניט ווילנדיק געכאפט א טענצל פורים צו דער
סעודה מיט אלע חסידים גלייך, געשטעלט פיס, געשפרונגען און
געהעפעט אזוי גרינג ווי א פעדער, גארניט געפילט די ערד אונטער
זיך. און אזוי ווי נאכזינגען נאך זיי דעם חסידישן ניגון האט ער
נישט געקאנט, און זינגען האט זיך געוואלט, האט ער אונטערגעכאפט
א רוסיש לידל:
    
 פראפאדאי מאיא טעליגא
    
 ווסיע טשעטירע קאליסא!...
    
און, נישקשה, ס׳איז אפגעגאנגען פאר גוט געלט.
    
 דאס ניין־און־צוואנציקסטע קאפיטל
    
  א י ב ע ר  א נ א ר י ש ק יי ט
    
שרה שאפיראס פלאן איז געווען א גאלדענער פלאן. איר
שוואגער, רב שלמה פאמיליאנט, האט באדארפט באלד, ווי די פורימדיקע
סעודה וועט זיך ענדיקן, ארייננעמען צו זיך אין קאבינעט אריין
איר קווארטיראנט ראבינאוויטשן, אים בעטן זיצן, מכבד זיין
מיט א פיינע ציגאר (שלמה פאמיליאנט רויכערט גוטע שמעקנדיקע
ציגארן) און מאכן מיט אים א שמועס פון דעם און פון יענעם,
נעכטיקע טעג, אויפן הימל א יאריד, ביז ער וועט מיט אים ארויף
אויף די שאפיראס און אויף זייער טאכטער, א פיין קינד, א געראטן
קינד, מיט אלע מעלות, נאר נעבעך אן געלט, זי איז אליין געלט,
גליקלעך וועט זיין דער, וועמען דאס מיידל וועט אריינפאלן אין די
הענט אריין... וכדומה אזעלכע דיפלאמאטישע רייד וועט ער מיט אים
רעדן, און אין איינוועגס ביי אים אויסטאפן ווערטער, וואס דענקט
ער און וואס טראכט ער און וואס קלערט ער? און אים טאקע
געבן אן עצה, ווי אן עלטערער מענטש, ער זאל ניט פארציען אין
דער לאנגער באנק אריין, ממה־נפשך, יא־יא, ניין־ניין, זי איז,
חלילה, ניט קיין פארפאלענע, בעלנים פאראן גענוג... און אויב אז
יא, וואס־זשע דארף מען „מעדליווען? ― א ווארט און צוויי און א
מאריטש, און לאז זיין מיט גליק, ― און דערביי נאך ברענגען עפעס
א פסוק, אדער א גמרא, אדער א משל ― ער קאן! אויף אים מעג
מען זיך פארלאזן! שלמה פאמיליאנט, כאטש ער איז א ייד מיט א
לאנגער קאפאטע און מיט א ברייטן טלית־קטן, קאן אייך פאררעדן
דעם רוח אפילו. א מענטש א סוחר, וואס האנדלט מיט פריצים כל
יומיו. א סברה, אז ער קאן זיך „ליטשנע [личне: פערזענלעך]״ מיטן גובערנאטאר!...
 
 