

די געשיכטע פון יידן אין בעמען און מערן (11) 



 by באריס סאנדלער 
June 1, 2020May 31, 2020 Filed under:
געשיכטע
עסייען 

מיכאל דונאיעווסקי
די 30־יאריקע מלחמה, מגן־דוד ווי א סימבאל פון יידנטום
אין יאר 1648 האט אין אייראפע אויסגעבראכן די אזוי גערופענע 30־יאריקע מלחמה. די סיבה דערצו איז געווען טריוויאל — די צווייטע פראגער דעפיניסטראציע. דאס האט געמיינט, ארויסווארפן פון פענצטער די קאטוילישע אמבאסאדארן פון האבסבורגער מלוכה־הויף דורך די פראטעסטאנטישע בעמישע אדל־לייט אין פראגער פעסטונג.
די פראטעסטאנטישע בעמישע אדל־לייט אין פראגער פעסטונג ווארפן ארויס די קאטוילישע אמבאסאדארן
אזא קאמישע, ווי עס זעט היינט אויס, דערשיינונג האט אבער דעמאלט געבראכט צו א מלחמה, וואס האט געדויערט 30 יאר. זי האט גורם געווען צו גזלנות, רויבערייען, גוואלד און אן א שיעור שלאכטן צווישן די רעגולערע און געדונגענע ארמייען — משונה־מאדנע גרופעס פון גזלנים־זעלנערס איבער גאנץ אייראפע. אין סך־הכל האט די מלחמה אוועקגעטראגן טויזנטער און טויזנטער אומשולדיקע לעבנס, יידישע בתוכם…
אין זומער און הארבסט 1648 האבן זיך די יידן באטייליקט אינעם באשיצן פראג פונעם שוועדישן מיליטער, וואס האט דעמאלט באזעצט טיילן פון פראג — הראדטשין און די קליינע זייט, ווי אויך באלאגערט די איבעריקע טיילן. אויסער די געוויינטלעכע פינאנציעלע קאנטריבוציעס צו פירן א מלחמה, וואס יידן האבן געמוזט צאלן, זיינען זיי געווען פאזשארניקעס, שומרים, געארבעט אויף די פעסטונגען און אפילו געקעמפט מיט געווער אין האנט בעת די שוועדן זיינען באפאלן דעם רעכטן ברעג פון וולטאווע־טייך, ווו עס זיינען נאך געבליבן ניט־אקופירטע טיילן פון פראג.
במשך פון דער 30־יאריקער מלחמה האבן די יידן אין בעמען און מערן געליטן גלייך ווי די ניט־יידישע באפעלקערונג — פון הונגער, שווארצער פעסט (אין יאר 1639 איז געשטארבן א העלפט איינוווינערס פון פראגער געטא), פון די רעליגיעזע גזירות און רדיפות, אבער א סך ווייניקער, אין פארגלייך מיט די עוואנגעליקערס.
פארשטייט זיך, אז א חוץ דעם אלעמען, האבן די יידן געליטן ווי א פועל־יוצא פון דער מלחמה, דהיינו: געמוזט צאלן קריגס־קאנטריבוציעס, געווארן באפאלן פון די געדונגענע סאלדאטן, רציחות, פאגראמען… אין פארלויף פון דער צייט איז זייער עקאנאמישער מצב געווארן נאר ערגער. אוודאי, זיינען געווען יחידים, וואס זיינען רייך געווארן, א דאנק דער מלחמה; אבער די יידישע געטאס אין אלגעמיין זיינען פארארעמט געווארן. דער עול פון שטייערן צו דעם מלוכה־אמט, מפרנס זיין די ארמיי, צאלן פראצענטן פון הלוואות, קאנטריבוציעס צו אלע צדדים פונעם קאנפליקט, הויכע געלטשטראפן און האנדל, וואס האט געהאלטן אין אויסגיין, — איז געווען אומדערטרעגלעך.
די קאזאקישע פאגראמען פון באגדאן כמעלניצקי פון יאר 1648 האבן געענדערט די ריכטונג אין דער געשיכטע
מע טאר ניט פארגעסן, אז אויך די צאל יידישער באפעלקערונג איז אין דער צייט פארקלענערט געווארן — אפילו מער, אין פארגלייך מיט דער ניט־יידישער באפעלקערונג. אבער די בעמישע און מערישע געטאס האבן זיך באלד נאך דעם ווידער פארפולט, נישט א דאנק די ניי־געבוירענע, נאר דער שארית־הפליטה פון דער מענטשן־כוואליע, וואס איז אנגעקומען פון פוילן, ליטע און רייסן, אנטלויפנדיק צווישן די יארן 1648־1658 פון כמעלניצקיס קאזאקן, וועלכע האבן אויסגעהרגעט ארום א הונדערט טויזנט יידן פון פוילישע, ליטווישע און רייסישע קהילות. זיי האבן עס געטאן מיט אזא רציחה, וואס איז אפילו אין יענע ווילדע צייטן געווען אומגלייבלעך.
די קאזאקישע פאגראמען האבן געענדערט די ריכטונג אין דער געשיכטע; פון יאר 1648 גייט אן אן אנדער גרויסע היסטארישע עמיגראציע פון דער יידישער באפעלקערונג — פון מיזרח אויף מערב ביז היינט צו טאג.
אין דער אלטער און נייער ליטעראטור קען מען גאר אפט לייענען, אז דער קייסער, פערדינאנד דער דריטער, האט צוגעטיילט דער יידישער קהילה פאר אירע פארדינסטן בשעת דער דאזיקער באשיצונג פון פראג זייער א מערקווערדיקע פריווילעגיע — א זכות צו ניצן א גרויסן שטאנדארט מיט א נייעם סימבאל — מגן־דוד, אין וועלכן ס׳איז געווען אריינגעשטעלט דאס אזוי גערופענע „שוועדיש היטל‟. לויט אייניקע היסטאריקער איז די כוונה געווען אויסצובייטן דאס יידישע היטל, וואס יידן האבן געמוזט טראגן שוין פון 13טן י״ה, אויפן שוועדישן היטל, אבער די ענדערונג איז ניט אויפגענומען געווארן.
מע מוז אבער זאגן, אז דאס איז זיכער א פיקציע, כאטש ס׳איז געווען גאר פארשפרייט. די מיינונג, אז דער הערשער האט געוואלט די יידן באדאנקען, האט ניט קיין שום יסוד; וואס שייך די היסטארישע קוואלן וועגן שענקען דעם שטאנדארט ווי א סימבאל פון יידישער גבורה פארן באשיצן די שטאט, איז עס, צום באדויערן, בלויז א מאדערנע לעגענדע.
מע קען ניט באווייזן דורך היסטארישע פאקטן אפילו די אלגעמיינע מיינונג וועגן דעם עלטער פונעם גרויסן שטאנדארט פון יידישער קהילה, וואס זיין קאפיע הענגט פון יאר 1716 ביז היינט אין דער אלט־נייער שיל. דער שטאנדארט איז געטראגן געווארן אין שפיץ פון דער פראצעסיע פון די פראגער יידן נאר בעת גרויסע און מערקווערדיקע פייערונגען, ווי די מלך־קרוינונג, געבוירן ווערן פון די הערשערס קינדער וכדומה.
ווייזט אויס, אז דער זכות צו ניצן דעם גרויסן שטאנדארט האבן די פראגער יידן באקומען שוין בעת ווענצעסלאוו יאגעלאנער רעגירונג אין די יארן 1471־-1490. א גאר טשיקאווער פאקט איז, אז מיט א הונדערט יאר שפעטער האט מרדכי מייזל געניצט דעם שטאנדארט ווי א מוסטער פארן שאפן זיין אייגענעם שטאנדארט, וואס ער האט געמעגט האבן, לויט דעם באזונדערן דערלויבעניש אין זיין פריוואטער שיל.
א העקסאגראם האט געשפילט א וויכטיקע ראלע אין אסטראלאגיע, אלכעמיע און קבלה, ווו ס׳ווערט דערמאנט זיין ראלע פון באשיצונג
נאך איין אינטערעסאנטער פאקט: דער מגן־דוד, וואס מע זעט אויף דעם שטאנדארט, האט ניט קיין יידישן אפשטאם; ער איז שוין שפעטער געווארן א הויפט־יידישער סימבאל, צוזאמען מיט א מנורה. אייגנטלעך, קאן מען ניט געפונען קיין דערמאנונג פון א העקסאגראם אפילו אין תורה און אין תלמוד אויך ניט. פון מאל צו מאל טרעפט מען אן אויף דעם סימבאל אויף די אנטישע חותמס, ווי ארכיטעקטאנישע ארנאמענטן וכדומה. דער עיקר אבער, איז דער דאזיקער צייכן זייער אן אלטער סימבאל פון מאגיע, וואס ווערט גענוצט ביי א סך פעלקער אין די אלטע צייטן. א העקסאגראם האט געשפילט א וויכטיקע ראלע אין אסטראלאגיע, אלכעמיע און קבלה, ווו ס׳ווערט דערמאנט זיין ראלע פון באשיצונג.
מע דערציילט בדרך־כלל, אז דער מגן־דוד איז געווארן א סימבאל פון יידנטום, א דאנק קבלהשן פירוש פונעם סימבאל. אבער דער גרויסער קענער פון קבלה און יידישער מיסטיק גרשום שלום האט געטענהט, אז דער דאזיקער פירוש איז אין גאנצן א טעות אין מפרש זיין עפעס א מחשבה פון ר׳ יצחק לוריא. דווקא גרשום שלום טענהט, אז דער מגן־דוד איז גענוצט געווארן ווי אן אפיציעלער יידישער אטריבוט שוין אין דער תקופה פאר ר׳ יצחק לוריא, און די גרעסטע ראלע אין דעם האט געשפילט דווקא די פראגער יידישע קהילה. דער מגן־דוד האט זיך באוויזן אויפן יידישן שטאנדארט ווי אן עמבלעם שוין נאכן יאר 1527. שפעטער האט מען אנגעהויבן אריינלייגן אין אים א „יידיש היטל‟. פון דעסטוועגן, איז דער העקסאגראם באליבט געווארן, איבערהויפט צוליב זיין משיחס־פירוש.
פון פראג האט דער מגן־דוד זיך אנגעהויבן פארשפרייטן איבער גאנץ אייראפע ווי א יידישער סימבאל פון 17טן י״ה. אין דעם 19טן י״ה האט מען דעם סימבאל אנערקענט ווי א סימבאל פונעם גאנצן יידנטום. מע האט אנגעהויבן באצייכענען, למשל, שילן און קהילות, דער עיקר, ווי א היפוך צום צלם.
היינט איז דער מגן־דוד א צענטראלער מאטיוו אויף דער פאן פון מדינת־ישראל, א סימבאל פון ציוניזם און יידנטום בכלל.


Share this:TwitterFacebookPrintLike this:Like Loading...

Related
 


Tagged: fasadhistoryjewsresearchYiddish 
Post navigation


Previous Post
נעכטן און היינט 

Next Post
שלום־עליכם אין ווערמאנט 



