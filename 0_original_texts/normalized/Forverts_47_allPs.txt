 די נייע פובליקאציע אין דער סעריע „יידישע שטודיעס‟ פונעם דייטשישן „בוסקע–פארלאג‟ באקענט דעם לייענער מיט א מערקווירדיקן היסטארישן דאקומענט פונעם 18טן יארהונדערט. דער מחבר פונעם דאזיקן כתב–יד איז געווען יצחק וועצלאר, א סוחר פון דער דייטשישער שטאט צעלע. ניט קיין סך איז באקאנט וועגן זיין לעבן חוץ דעם וואס ער איז געווען א פארמעגלעכער און געבילדעטער ייד און א חשובער מיטגליד פון דער קליינער יידישער קהילה פון זיין שטאט. פון זיינע כתבים זעט מען, אז ער איז געווען באהאוונט ניט נאר אין די קליינע אותיות נאר האט אויך געהאט געוויסע קענטענישן פון דער קריסטלעכער קולטור. 
 ארום דעם יאר 1748־1749 האט וועצלאר פארפאסט א חיבור, „מכתב אהבה‟, אדער „ליבעס בריוו אן [צו] מיינע ליבע ברידער אונד שוועסטערן אין דיזום [דאזיקן] גלות‟. דער דאזיקער דאקומענט האט זיך אפגעהיט אין ניין קאפיעס אבער איז ניט געדרוקט געווארן בשעתו. דער היסטאריקער משה (מאריס) פייערסטיין האט ארויסגעגעבן „ליבעס בריוו‟ מיט אן ענגלישער איבערזעצונג אין 1996, און די איצטיקע אויסגאבע נעמט אריין דעם מקור מיט א דייטשישער איבערזעצונג ווי אויך עטלעכע פארשערישע ארטיקלען, וואס באטראכטן פארשיידענע אספעקטן פונעם דאזיקן ממשותדיקן דאקומענט. 
 ווי עס דערקלערן פאס און סילוק, איז וועצלארס צוועק געווען אן „אלגעמיינער איבערקער אינעם לעבנסשטייגער‟ דורך באטראכטן פון דאס ניי די גייסטלעכע יסודות פון יידישקייט, די תורה, די עבודה און גמילות–חסדים. דערביי אבער האט ער איבערגענומען א סך רעפארמיסטישע אידעען זיינע פון די דייטשישע פיעטיסטן. לויט זיין דעה האבן יידן געדארפט נאכמאכן פרומע קריסטן און זיך אפגעבן מער מיט לערנען זיך דעם תנ״ך און גוטע מידות. אזא מין אינערלעכע רעפארמען וואלטן גייסטלעך פארשטארקט דאס יידישע פאלק און זיי באשיצט קעגן דער קריסטלעכער פראפאגאנדע. דער „ליבעס בריוו‟, פארסך–הכלען פאס און סילוק, איז „א יחיד־במינודיקער דאקומענט פון צווישן–רעליגיעזע קולטורעלע קאנטאקטן‟. דערצו קען מען אויך צוגעבן, אז דער דאזיקער חיבור איז אויך א וויכטיקער היסטארישער דאקומענט פונעם מערבדיקן דיאלעקט פון יידיש. 
