

נאטיצן פונעם רעדאקטאר — 13 



 by באריס סאנדלער 
October 1, 2018October 1, 2018 Filed under:
באריס סאנדלער
נאטיצן פונעם רעדאקטאר
פערזענלעכקייטן 

אדיע, קאבי…
דעם 20סטן סעפטעמבער האב איך באקומען א ביטערע בשורה, דהיינו: אין ווארשע איז פלוצעם געשטארבן קאבי ווייצנער. 67 יאר אלט… כ׳האב אים באלד דערזען פאר די אויגן מיט זיין מענעריש־חנעוודיקן שמייכל אויפן פנים, א באהאלטענע איראניע אין די אויגן, און אויפן קאפ — אנגעטאן א טונקל־בלויער בערעט. אזא האב איך קאבין דערזען צום ערשטן מאל אין 2000, ווען ער איז געקומען אין „פארווערטס‟־רעדאקציע צו זוכן א שטיקל פרנסה, און אזא האב איך אים געזען פאראיארן אין בוקארעשט, בעת דעם אינטערנאציאנאלן פעסטיוואל פון יידישע טעאטערס. דאס לעצטע מאל…
א חוץ עברית, האט ער געקענט עטלעכע שפראכן, אבער בשעתן רעדן, נישט וויכטיק, צי דער מענטש פארשטייט יא, צי נישט, פלעגן אין זיינע רייד זיך איבערמישן ווערטער פון ענגליש, יידיש, פויליש, פראנצייזיש, מיט איין ווארט, אריינבראקן אלץ וואס ס׳איז אים אראפ פון דער צונג. ווען ער איז מיט עפעס געווען נישט צופרידן, האט אין זיין ריידן פארט דאמינירט זיין מאמע־לשון — עברית. ס׳האט געקלונגען קאמיש, גראטעסקיש, כ׳וואלט אפילו געזאגט, טעאטראליש — נאר יעדער האט אים פארשטאנען.
זיינע ארטיקלען האבן אויסגעזען צעשויבערט, צעכראסטעט, נישט אויסגעהאלטן, אבער וואס יא — ער האט געקאנט פארכאפן דעם לייענער; ער האט שטענדיק געהאט וואס צו זאגן און געזאגט עס אויף זיין אייגענעם אופן, מיט הומאר, גיבנדיק א גראב מיטן גראבן פינגער. פאר מיר, ווי א רעדאקטאר, איז עס געווען וויכטיקער, איידער יענע פארווע ארטיקלען, אנגעשריבן גראמאטנע און קארעקט, אבער אן א טעם, אן א לעבעדיקן אדער. איך פלעג עס אים כסדר זאגן און בעטן נישט זיין אזוי צעפלאסן, זיך מער קאנצענטרירן… ער האט געקוקט אויף מיר מיט אויגן פון א צעבאלעוועט קינד און צום סוף, ארויסגעבראכט זיין אייגענעם סך־הכל: „דו זאגסט דאך אליין, אז מיינע ארטיקלען געפעלן דיר…‟כ׳וועל קיין מאל נישט פארגעסן יענעם אינדערפרי, דעם 11טן סעפטעמבער 2001. אנגעשראקענע און פארלוירענע האבן זיך אין דער רעדאקציע ארומגעטראגן די מיטארבעטער. קיינער האט נאך נישט פארשטאנען, וואס עס קומט פאר; מ׳איז געשטאנען אנטקעגן דעם איינציקן טעלעוויזאר און געקוקט ווי עס פלאקערן די צוויי בנינים פון האנדל־צענטער. דער שאק דערפון האט ביי יעדן אפגענומען דאס לשון. מיר האבן שוין געהאלטן ביים שליסן דעם יום־טובדיקן ראש־השנה־נומער, און דא — נאט אייך!…
כ׳האב נישט געזען, ווי קאבי איז הינטן צוגעקומען צו מיר, כ׳האב נאר דערהערט ביי מיין אויער זיין שטיל קול: „איך וואלט געקאנט צוגיין אהין און מאכן עטלעכע בילדער מיט מיין פאטא־אפאראט…‟ די בנינים זיינען נאך צו יענער צייט נישט איינגעפאלן, און קיינעם האט זיך אזוינס אויפן שכל נישט געלייגט. שוין שפעטער, נאך דעם ווי אלץ איז געשען, און קאבי האט געבראכט זיינע בילדער, געמאכט ממש אין די ערשטע מינוטן נאכן קראך, איז צו מיר דערגאנגען, ווי ריזיקאליש איז געווען מיין באשלוס אים צו שיקן אהין.
 א באזונדערע זייט פון דעם ראש־השנה־נומער איז געווען אויסגעפילט מיט קאביס בילדער מיט זיינע קאמענטארן „פון יענעם פלאץ‟. זינט דעמאלט איז מיר נישט איין מאל אויסגעקומען צו זען פארשידענע עקספאזיציעס מיט הונדערטער פאטאגראפיעס, געמאכט פון פראפעסיאנעלע פאטא־זשורנאליסטן. די בילדער, געמאכט פון קאבי מיט זיין פרימיטיוו אפאראטל, וואלטן נישט פארשעמט קיין איין עקספאזיציע, געווידמעט יענער גרויסער טראגעדיע.
ער האט געקאנט „אויסשמעקן‟ א זעלטענע טעמע פאר אן ארטיקל און עס געהעריק אונטערטראגן דעם לייענער אדער דעם צוהערער, ווי ס׳איז געווען אויף דער ראדיא־פראגראם „די פארווערטס־שעה‟. קאבי איז געקומען צו מיר מיט א פארלייג צו מאכן סוזשעטן „לעבעדיקערהייט‟. געמיינט האט עס, אז ער ווייסט א מין „סידעלע‟, ווו עס נעמט זיך צונויף א מנין אלטע גאליציאנער יידן און מע רעדט „אויפן בוידעם א יריד‟. ער האט מיך איבערצייגט. יעדנפאלס, ס׳איז כדאי געווען צו פרובירן; און ס׳איז אוועק א גאנצע סדרה, וואס האט אזוי זיך גערופן: „גאליציאנער סידעלע‟, און איז טאקע געווארן פאפולער.
שפעטער, ווען די היסטארישע ראדיא־סטאנציע WEVD איז פארקויפט געווארן, און אויף דער „פארווערטס‟־וועבזייט איז מעגלעך געווען צו שאפן די ראדיא־פראגראם „פארווערטס־קול‟, יידישע נייעס פון איבער דער וועלט, האב איך פארבעטן קאבי, וואס האט שוין צו יענער צייט געוווינט אין ווארשע, צו פירן פון דארט זיינע רעפארטאזשן איין מאל א וואך.
דער אנאנס פונעם אנימאציע־פילם מיט קאביס באטייליקונג
נאך צען יאר לעבן אין ניו־יארק האט קאבי פארלאזט אמעריקע נישט אין א בעסטן פסיכאלאגישן צושטאנד. עפעס האט זיך ביי אים דא נישט געלאדיעט אין זיין פערזענלעך לעבן. וועגן אומקערן זיך קיין ישראל, וואס איז געווען זיין „אלטע היים‟, געדענק איך נישט ער זאל געווען רעדן. הגם, ווי א סך ישראלים, אימיגראנטן אין אמעריקע, האט קאבי געבענקט נאך ישראל, ווו ס׳האט געוווינט זיין שוועסטער מיט דער משפחה, נאך דער תל־אביבער סביבה, נאך דער פלאזשע… וואס יא, ער פלעגט זיך א מאל ארויסכאפן, אז אין פוילן, וואלט ער בפירוש געווען א בעלן זיך צו באזעצן. מעגלעך, צוליב דעם, וואס פוילן און דער אמאליקער פויליש־יידישער הו־הא איז אים נאכגעגאנגען פון קינדווייז אן, פון זיין טאטנס לעבן; און שפעטער — פון זיין באליבטן לערער, פראפ׳ חנא שמערוק. דעם אייגענעם גלות אין אמעריקע האט קאבי פארביטן אויפן גלות פון זיינע אבות…
א היפש ביסל צייט האב איך פון קאבי כמעט גארניש געהערט. דערנאך האבן אנגעהויבן אנקומען שטיקער ידיעות, אז ער האט חתונה געהאט אויף א מיידל א סך יינגער פון אים. אגב, נישט לאנג פארן פארלאזן אמעריקע האט ער מיר האלב־ערנסט, האלב אין א שפאס געזאגט, אז אויב ער וועט א מאל חתונה האבן, איז אויף א מיידל, יינגער פון אים נישט ווייניקער ווי אויף א יאר 20.
ס׳האט זיך געשאפן אן איינדרוק, אז קאבי האט געפונען פאר זיך אן ארט אויף דעם שמאלן יידישן געסל אין פוילן; געארבעט ווי א לערער, רעדאגירט דעם יידישן טייל ביים ווארשעווער פוילישן זשורנאל „סלאווא זשידאווסקיע‟, געשריבן ווייטער פיעסעס און מעשהלעך פאר קינדער. אין א טאג האב איך באקומען פון אים דעם „לינק‟ צו אן אנימאציע־פילם אויף זיין סצענאר, ווו ער אליין באקלאנגט דעם יידישן טעקסט פונעם נאראטאר. זעט אויס, אז אויך די זארג פון א יידישן טאטן, אז זיינע דריי מיידעלעך זאלן באקומען דאס געפיל פון א צוגעבונדנקייט צו יידיש און יידישקייט, האט אים באגייסטערט סיי צו שאפן און סיי צו קעמפן פארן אומקערן קיין פוילן דאס אויסגעווארצלטע יידיש־ווארט, זאל זיין כאטש אויפן שפיץ־מעסער.
קאבי ווייצנער אויפן אינטערנאציאנאלן פעסטיוואל פון יידישע טעאטערס. בוקארעשט, 2017
די אנטיילנעמער אין דער דיסקוסיע וועגן יידישן טעאטער
קיין בוקארעשט אויפן אינטערנאציאנאלן פעסטיוואל פון יידישע טעאטערס איז קאבי געקומען ווי דער ליטעראטור־פארוואלטער ביים יידישן מלוכישן טעאטער אין ווארשע. מיר האבן פארבראכט אין איינעם דריי טעג. שפאצירט, גערעדט, זיך דערמאנט; און כאטש ס׳איז אדורך איבער צען יאר, האט קאבי זיך ווינציק וואס געביטן, אפילו אויסערלעך: דער זעלבער מענעריש־חנעוודיקער שמייכל אויפן פנים און אויפן קאפ — א טונקל־בלויער בערעט; סיידן אין די אויגן איז געשטאנען א טראפנדל אומעט. יעדנפאלס, אזוי האט זיך עס מיר אויסגעדאכט…
אינטערעסאנט, אז ביי זיין צוציעוודיקן כאראקטער פון א מענטש, א נאשבראט, האט קאבי גופא זיך געהאלטן באשיידן און פארמאכט. ער האט קיין מאל נישט בראווירט מיט זיין אקאדעמישן טיטול, נישט ארויסגעשטעלט זיך פאר אן „אוטשאני עוורעי‟. בארימעריי און חוצפה, וואס מע קען נישט זעלטן טרעפן ביי די סאברעס, בפרט פון זיין דור, איז אים געווען פריקרע. אזעלכע „פרייערים‟ האט ער נישט איין מאל אויסגעלאכט אין זיינע בייסיקע סקיצן און אין דער פיעסע „קארפילעווסקי, אדער וואס טוט מען דערמיט‟.
אין דעם דאקומענטאר, וואס הייסט אויף פויליש „פאווראט‟ (אומקער), פירט קאבי א מאנאלאג וועגן זיין לעבן אויף עברית, אריינמישנדיק דערביי, ווי זיין שטייגער איז, נישט ווייניק יידישע ווערטער, אויסדרוקן און אויסצוגן פון יידישער פאעזיע. שוין צום סוף זאגט ער: „מעגלעך, אז פוילן איז נישט די לעצטע סטאנציע מיינע, אבער איך פיל, אז זי האט געזאלט זיין. בכלל האב איך בדעה צו קויפן דא אן ארט פאר א קבר, ווייל דא איז עס ביליקער און שענער ווי אין תל־אביב, ווי אויך, ווייל ס׳איז געווארן אזא נייע טראדיציע; און אוודאי, כדי צו זיין נאענט צו י\. ל. פרץ און צו מיין לערער חנא שמערוק. אויף מיין קבר וועט זיין אנגעשריבן: ׳דא ליגט אין ד׳רערד!..׳ אויף יידיש האט דער אויסדרוק א טאפלטן מיין: סיי צו זיין אויף גרויסע צרות און סיי טאקע אין דער אמתן זיין באגראבן…‟
איך מוז זיך איצט מודה זיין: כ׳האב ביי קאבי גענאשט זיין באליבט ווערטל, וואס איז שוין געווארן א טייל פון מיין משפחה־פאלקלאר. עס קלינגט אזוי: „אוי, גאטעניו, פארזוך מיין קאמפאטעניו!‟
כבוד דיין אנדענק, קאבי…
סעפטעמבער 2018, ברוקלין, ניו־יארק

Share this:TwitterFacebookPrintLike this:Like Loading...

Related
 


Tagged: fasadjewsYiddish 
Post navigation


Previous Post
א גאסט אויף א ווייל… 

Next Post
לאפסוס־קאקטוס — 14 



