<body dir=״rtl״ style=׳font־family:״Times New Roman״,Ariel,FreeSerif;׳>
<h1>לכבוד יום־טוב: גזלנים</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
אן אויסערגעוויינלעכע, נאר אן אמתע מעשה פון חדר, ווי אזוי
תלמידים האבן זיך אפגערעכנט מיט א רבין. דערציילט לכבוד ל″ג־בעומר.
</p><p></p><p>
 א.
</p><p></p><p>
― ער פאפט נאך?
</p><p></p><p>
― נאך א מין פאפן!
</p><p></p><p>
― טפו זאל ער ווערן!
</p><p></p><p>
― וועקט אים אויף! וועקט אים אויף!
</p><p></p><p>
― לייב־דרייב־אבדיריק!
</p><p></p><p>
― שטיי־אויף, מיין פייגעלע!
</p><p></p><p>
― עפן־אויף דיין אייגעלע!
</p><p></p><p>
קוים וואס איך רייס דורך די אויגן, הייב אויף דעם קאפ, קוק מיך
ארום אף אלע זייטן און דערזע א גאנצע כאליאסטרע ווייסע־חברהניקעס,
מיינע חברים פונעם חדר. דאס פענצטער איז אפן, און צוזאמען מיט זייערע גלאנצנדיקע אייגלעך רייסן זיך אריין מיט א פרייד און מיט א געלעכטער די ערשטע שטראלן פון דער ליכטיקער ווארעמער פרימארגנדיקער
זון. איך קוק מיך ארום אף אלע זייטן.
</p><p></p><p>
― זעט נאר, ווי ער קוקט!
</p><p></p><p>
― ווי א זינדיקער מענטש!
</p><p></p><p>
― האסט אונדז נישט דערקענט?
</p><p></p><p>
― האסט פארגעסן, אז מיר האבן היינט ל″ג־בעומר?
</p><p></p><p>
 אך! ל″ג־בעומר?... ווי א בליץ פליט דורך דאס ווארט איבער אלע
מיינע אברים. עס טוט מיך א ברי און א טראג־אויף פון בעט. אין איין
כהרף־עין בין איך אף די פיס. נאך א מינוט ― בין איך אן אנגעטוענער,
אן איינגעוואשענער, א פארטיקער, און זוך אויף די מאמע. זי איז פארטראגן מיטן אנבייסן און מיט די קלענערע קינדער.
</p><p></p><p>
― מאמע, היינט איז ל″ג־בעומר.
</p><p></p><p>
― א גוט יום־טוב דיר. וואס זשע ווילסטו?
</p><p></p><p>
― זאלסט מיר געבן צושטייער אף דער סעודה.
</p><p></p><p>
― וואס זאל איך דיר געבן? מיינע צרות? צי מיינע ווייטיקן?
</p><p></p><p>
אזוי זאגט צו מיר די מאמע און איז גרייט פונדעסטוועגן מיר געגן
צושטייער אף דער סעודה. מיר דינגען זיך אפילו: איך וויל וואס מער;
זי גיט מיר וואס ווינציקער. איך וויל צוויי אייער; זאגט זי: א קרענק אין
די ביינער. הייב איך אן מיט בייזן; שענקט זי מיר צוויי פעטש. וויין איך;
בעט זי מיך איבער מיט אן עפל. וויל איך א מאראנץ; זאגט זי: „טרפהנער
האלדז, וואס נאך וועסטו אויסטראכטן?״
</p><p></p><p>
און מיינע חברים פון יענער זייט פענצטער זעצן די נשמה:
</p><p></p><p>
― וועסט אמאל גיין, צי ניין?
</p><p></p><p>
― לייב־דרייב־אבדיריק!
</p><p></p><p>
― דער טאג שטייט נישט!
</p><p></p><p>
― גיכער! גיכער!
</p><p></p><p>
― ווי א וויכער!
</p><p></p><p>
מיט גרויסע צרות קום איך דורך מיט דער מאמע, כאפ דעם אנבייסן
מיט מיין חלק צושטייער אף דער סעודה און לויף־ארויס, א פרישער, א
לעבעדיקער, א פריילעכער, צו מיינע חברים, אין ליכטיקן ווארעמען אינדרויסן ארויס, און אלע אינאיינעם לאזן מיר זיך בארג־אראפ אין חדר
אריין.
</p><p></p><p>
 ב.
</p><p></p><p>
אין חדר איז א טומל, א יריד, א געשריי ביזן הימל. צוויי צענדליק
העלדזער רעדן אלע אף איין מאל. דער טיש איז פול מיט כל־טוב. אזא
סעודה, ווי היינטיקן ל″ג־בעומר, האבן מיר נאך נישט געהאט קיינמאל
נישט. א סעודה מיט בראנפן און מיט וויין. דאס האבן מיר צו פארדאנקען
אונדזער חבר בערל יאסל דעם וויינערס. א פלעשל בראנפן האט ער געבראכט צו טראגן, גוטן בראנפן. און צוויי פלעשלעך וויין האט ער אויך
געבראכט צו טראגן, אמתן וויין, ווימאראזיג, יאסל דעם וויינערס אייגענע ארבעט. דעם בראנפן ― דאס האט אים דער טאטע געגעבן, און די
צוויי פלעשלעך וויין האט ער אליין גענומען.
</p><p></p><p>
― וואס הייסט, אליין גענומען?
</p><p></p><p>
― וואס פארשטייסטו נישט, גויישער קאפ? גענומען פון דער פאליצע שטילערהייט, אז קיינער זאל נישט זען.
</p><p></p><p>
― סטייטש! הייסט דאך עס געגנבהט?
</p><p></p><p>
― חכם בלילה! נו, איז וואס?
</p><p></p><p>
― וואס הייסט, איז וואס? נו, און „לא תגנוב״?
</p><p></p><p>
― צוליב דער יום־טובדיקער סעודה, בהמה!
</p><p></p><p>
― איז א מצווה גנבהנען?
</p><p></p><p>
― אוודאי! וואס זאגט איר אף דעם חכם פון דער מה נשתנה?
</p><p></p><p>
― ווו שטייט עס?
</p><p></p><p>
― ער וויל, איר זאלט אים זאגן, ווו סע שטייט?
</p><p></p><p>
― זאג אים, אז סע שטייט אין ספר פראלניק.
</p><p></p><p>
― אין פרק „ויקח״.
</p><p></p><p>
― דף למד בים־באם!
</p><p></p><p>
― ראש־חודש קרעמעניץ.
</p><p></p><p>
― כא־כא־כא!
</p><p></p><p>
― שאט, קינדער, מאזעפע גייט!
</p><p></p><p>
מיט א מאל ווערט שטיל, ווי צו דער שטילער שמונה־עשרה. אלע
זיצן מיר ארום טיש, ווי די סטאטקעס, ווי די נעבעכלעך, שטילע, גאלדענע קינדער, קאנען קיין צוויי נישט ציילן, גאט די נשמה שולדיק.
</p><p></p><p>
 ג.
</p><p></p><p>
מאזעפע ― אזוי הייסט דער רבי אונדזערער. דאס הייסט, דער
אמתער נאמען זיינער איז גאר ברוך־משה, נאר מחמת ער איז אראפגעקומען צו אונדז נישט לאנג פון מאזעפעווקע, האט אים די שטאט א נאמען געגעבן „דער מאזעפעווקער״, און מיר, חדר־יינגלעך, האבן אים פארקירצט, און ס׳איז געווארן פון „מאזעפעווקער״ ― „מאזעפע״. איבעריקנס, תלמידים, אז זיי קרוינען א רבין מיט אזא שיינעם נאמען, האט
ער דאס מסתמא כשר פארדינט. לאם איך אים פארשטעלן:
</p><p></p><p>
א קליינס, א טרוקנס, א דארס, א פארזעעניש. איר זאלט זאגן ―
א סימן פון א בארד, צי פון וואנצעס, צי פון ברעמען. נישט, חלילה,
מחמת ער גאלט זיי, נאר גלאט אזוי, זיי ווילן נישט וואקסן. זיי האבן זיך
אנגערעדט. דערפאר אבער האט ער א פאר ליפן, און א נאז ― אי, א
נאז! א קוילעטש, א הארן, א שופר. און א קול האט ער, ווי א גלאק, א
שאגת ארי, ברומט ווי א לייב! פון וואנען נעמט זיך צו אזא מין באשעפעניש אזא מוראדיקע געמבע? און כוח ווו נעמט זיך צו אים אזוי
פיל? אז ער נעמט אייך אן מיט די דארע קאלטע פינגער בא דער האנט,
דערזעט איר יענע וועלט, און אז ער לאזט אייך אראפ א פאטש, פילט איר
אים דריי מעת־לעת דורכאנאנד. לאנג שמועסן מיט אייך האט ער פיינט.
פאר דער מינדסטער זאך, שולדיק נישט שולדיק, איז בא אים איין משפט:
לייג זיך!
</p><p></p><p>
― רבי! יאסל־יעקב־יאסלס האט מיר א זעץ געטאן.
</p><p></p><p>
― לייג זיך!
</p><p></p><p>
― רבי, ס׳א ליגן! ער האט מיר פריער דערלאנגט מיטן פוס גלייך
אין זייט אריין.
</p><p></p><p>
― לייג זיך!
</p><p></p><p>
― רבי! חיים־בערל־לאפעס האט מיר ארויסגעשטעלט א צונג.
</p><p></p><p>
― לייג זיך!
</p><p></p><p>
― רבי, שקר וכזב! אדרבה, ער האט מיר געשטעלט א פייג.
</p><p></p><p>
― לייג זיך!
</p><p></p><p>
און איר מוזט זיך לייגן. עס וועט אייך נישט העלפן קיין זאך. אפילו
אלי דער רויטער, וואס איז שוין א בר־מצווה־יינגל, און א חתן, און
טראגט א זילבערנעם זייגער ― נו, מיינט איר, אז ער ווערט נישט געשמיסן? אהא, נאך א מין! אלי זאגט: אז אט דאס שמייסן, וואס ער
שמייסט זיך, וועט אים אויספאלן באקאם. ער וועט זיך מיט אים אמאל,
זאגט ער, אפרעכענען, מיט מאזעפען, אזוי, אז ער וועט אים, זאגט ער,
האבן צו געדענקען אף קינדס־קינדער! ― אזוי זאגט אונדז אלי אלע
מאל נאך די שמיץ, און מיר געבן אים צו:
</p><p></p><p>
― אמן הלוואי, פון דיין מויל אין גאטס אויערן.
</p><p></p><p>
 ד.
</p><p></p><p>
אפגעדאוונט מיטן רבין, ווי דער שטייגער איז (אליין דאוונען לאזט
ער אונדז נישט; ער ווייס, אז אן אים וועלן מיר העכער האלב איבערהיפן),
רופט זיך אן צו אונדז מאזעפע מיט זיין לייבן־שטימע:
</p><p></p><p>
― נו, קינדער, אצינד וואשט אייך און זעצט אייך צו דער סעודה,
און נאכן בענטשן וועל איך אייך לאזן פריי אפן שפאציר.
</p><p></p><p>
מיר זיינען אפילו געוווינט ל″ג־בעומר צו מאכן די סעודה אף יענער
זייט שטאט, אף דער פרייער לופט, אף דער הוילער ערד, אונטער גאטס
הימל, ווארפן די פייגעלעך ברעקלעך ברויט, לאזן זיי אויך וויסן, אז ס׳איז
ל″ג־בעומר אף דער וועלט. נאר מיט מאזעפען מאכט מען נישט קיין לאנגע
מחזקות. מאזעפע, אז ער זאגט: „זעץ דיך״ ― דארף מען זיך זעצן, אניט
― קאן ער הייסן זיך לייגן...
</p><p></p><p>
― ברוכים היושבים! ― זאגט אונדז דער רבי נאכדעם, ווי מיר
האבן געמאכט המוציא.
</p><p></p><p>
― קומט מיט עסן! ― זאגן מיר אים פון יוצא וועגן.
</p><p></p><p>
― עסט געזונט! ― מאכט ער צו אונדז. ― עסן וויל איך נאך נישט,
נאר „שהכל נהיה בדברו״ וואלט איך, מהיכא־תיתי, אפשר מאכן. וואס
איז דאס בא אייך דארטן אין פלעשל? בראנפן? ― זאגט ער און ציט אויס
די טרוקענע האנט מיט די דארע פינגער צום פלעשל בראנפן און גיסט
זיך אן א גלעזל, פארזוכט און פארקרימט זיך מיט די ליפן אזוי, אז מיר
זיינען שטארקער פון אייזן, וואס מיר שיסן נישט אויס קיין געלעכטער.
</p><p></p><p>
― וועמענס איז דאס אזא הארבע זאך? ― פרעגט ער און נעמט
נאך א ביסל. ― נישט קיין שלעכט ביסל משקה, כלעבן. ― און נעמט נאך
א ביסל און טרינקט צו אונדז לחיים.
</p><p></p><p>
― לחיים, קינדער, גאט זאל געבן, מיר זאלן דערלעבן איבער־א־יאר
און... און... און נישטא בא אייך, וואס צו איבערכאפן, פארבייסן? מילא,
איך וועל זיך שוין וואשן און לכבוד ל″ג־בעומר שוין מיט אייך אינאיינעם עפעס צובייסן...
</p><p></p><p>
וואס איז דאס געווארן מיט אונדזער רבין? גאר נישט דער מאזעפע!
אויפגעלייגט, בארעדעוודיק, די בעקלעך פארצוויקלט, די נאז רויט און די
אויגן גלאנצן. ער קייט און רעדט און ווייזט אף די פלעשלעך ווימאראזיג.
</p><p></p><p>
― וואס איז דאס דארט בא אייך פאר א וויין? פסחיקער, אפנים?
(ער פארזוכט, ציט־אויס די ליפן). פססס! איין חריפות אין דער וועלט!
(טרינקט). שוין לאנג נישט געטרונקען אזא וויין, כלעבן! (צו יאסל דעם
וויינערס זון מיט א געלעכטערל). א רוח אין דיין טאטנס קעלער אריין,
כע־כע! פאראן בא אים, האב איך געזען, פעסלעך, אן א שיעור פעסלעך,
על הגפן ועל פרי הגפן, און דווקא פון ריינע ראזינקעס, כע־כע! לחיים,
קינדער!... לאז גאט געבן, איר זאלט זיין ערלעכע פרומע יידן און איר
זאלט... איר זאלט... אויפעפענען דאס צווייטע פלעשל... נעמט צו קאפלעך,
פאר וואס נעמט איר נישט? און טרינקט לחיים. לאז גאט געבן, אז... (ער
באלעקט זיך און די אויגן קלעפן זיך אים). אז... אז... אלדאס גוטס מיט
כל ישראל...
</p><p></p><p>
 ה.
</p><p></p><p>
אפגעגעבן און אפגעבענטשט מזומן, רופט זיך אן צו אונדז מאזעפע
און די צונג בעת־מעשה פלאנטעט זיך בא אים:
</p><p></p><p>
― האבן מיר, הייסט עס, מקיים געווען, הא? די מצווה פון סעודת
ל″ג־בעומר. נו, און ווייטער? הא?
</p><p></p><p>
― ווייטער וועלן מיר גיין אפן שפאציר.
</p><p></p><p>
― הא? אפן שפאציר? אויסגעצייכנט. למשל, וווהין?
</p><p></p><p>
― אין שווארצן וועלדל אריין.
</p><p></p><p>
― הא? אין שווארצן וועלדל? אויסגעצייכנט גוט! איך גיי אויך
מיט אייך. אין א וואלד שפאצירן גיין איז זייער גוט, זייער געזונט,
מחמת א וואלד... הא? אט וועל איך אייך געבן צו פארשטיין דעם שכל
פון א וואלד...
</p><p></p><p>
און מיר לאזן זיך גיין אלע מיטן רבין הינטער דער שטאט. תחילת
איז אונדז א ביסל פריקרע, וואס דער רבי גייט מיט אונדז. נאר פתח שין
― שא! און דער רבי גייט אין מיטן, מאכט מיט די הענט און גיט אונדז
צו פארשטיין דעם שכל פון וואלד:
</p><p></p><p>
― די טבע פון וואלד, פארשטייט איר מיך, דאס הייסט, דער אייבערשטער האט אים שוין אזוי באשאפן, אז ער זאל זיין פול מיט ביימער,
און אף זיי, אף די ביימער הייסט דאס, זאלן זיין צווייגן, און די צווייגן
זאלן זיין באוואקסן מיט בלעטלעך, גרינע הייסט דאס, און זיי זאלן שמעקן,
די בלעטלעך הייסט דאס, ארויסלאזן פון זיך א ריח־ניחוח, א געשמאקן
זענעפטיקן ריח...
</p><p></p><p>
און בעת־מעשה ציט דער רבי מיט דער נאז דעם געשמאקן זענעפטיקן
ריח, כאטש מיר זיינען נאך ווייט פונעם וואלד, און דער ריח איז דערוויילע נאך עפעס נישט אזוי געשמאק און זענעפטיק...
</p><p></p><p>
― הא? וואס שווייגט איר? ― מאכט צו אונדז דער רבי. ― זאגט
עפעס א גוטע זאך, זינגט עפעס א לידל. הא? איך בין אויך געווען אמאל
א יינגל א קונדס, ווי איר, כע־כע, אויך געהאט א רבין, ווי איר, כע־כע...
</p><p></p><p>
דאס, וואס מאזעפע איז געווען אמאל א קונדס, ווי מיר, און געהאט
א רבין, ווי מיר, קומט אונדז אויס מאדנע ווילד און כמעט שווער צו
גלייבן: מאזעפע ― א קונדס?! מיר קוקן זיך איבער און כיכיקען שטילערהייט. מיר שטעלן זיך פאר א בילד, ווי אזוי אונדזער רבי מאזעפע איז
געווען אמאל א קונדס, געהאט א רבין, און דער רבי פלעגט אים... מיר
האבן גאר מורא טראכטן אזא זאך... נאר איין אלי שטעלט זיך איין
און גיט אים א פרעג:
</p><p></p><p>
― רבי! אייער רבי פלעגט אויך אזוי שמייסן, ווי איר שמייסט
אונדז?
</p><p></p><p>
― הא? נאך א מין שמייסן, כע־כע!
</p><p></p><p>
מיר קוקן אפן רבין און איינס אף דאס אנדערע, און מיר פארשטייען
זיך... מיר העלפן אים לאכן „כע־כע״ אזוי לאנג, ביז מיר זיינען שוין ווייט
הינטער דער שטאט, אינעם ברייטן פרייען פעלד, נישט ווייט פונעם
שווארצן וועלדל.
</p><p></p><p>
 ו.
</p><p></p><p>
אין פעלד איז מחיה, א גן־עדן. גרין שמעקנדיק גראז. ווייסע קווייט־לעך. געלע שפרינקעלעך. גרינגע פליגעלעך. און אויבן די בלויע יארמעלקע
האט זיך פארשפרייט אן אן עק. און אקעגן דער וואלד, אנגעטאן יום־טובדיק. און אף די ביימער די פייגעלעך שפרינגען פון איין צווייגל אפן
אנדערן און פישטשען. דאס גיבן זיי אונדז אפ א ברוך־הבא, סקאצל קומט,
באגריסן אונדז מיטן ליבן פרייען ל″ג־בעומר. מיר זוכן אויס א שאטן
אונטער א געדיכטן בוים, א שוץ פון דער ברענענדיקער זון, און זעצן
זיך אויס אלע אף דער ערד, און דער רבי אין מיטן.
</p><p></p><p>
דער רבי איז מיד פונעם וועג. ער טוט א פאל־אנידער אף דער ערד,
ציט זיך אויס מיטן פנים ארויף. די אויגן קלעפן זיך אים. די צונג קוים
וואס זי פלאנטעט:
</p><p></p><p>
― איר זייט טייערע גאלדענע קי־קינדער... יידישע קינדער... צדיקים... איך האב אייך ליב, און איר האט מיך ליב... איא, איר האט מיך
לי־ליב?
</p><p></p><p>
― אזוי ווי אויגנווייטיק! ― ענטפערט אים אלי.
</p><p></p><p>
― הא? איך ווייס, אז איר האט מיך לי־ליב... ― זאגט אים דער
רבי.
</p><p></p><p>
― גאט זאל אייך אזוי ליב האבן! ― זאגט אים אלי.
</p><p></p><p>
מיר ווערן דערציטערט און רופן זיך אן צו אלין:
</p><p></p><p>
― גאט איז מיט דיר!
</p><p></p><p>
― נאראנים! ― ענטפערט אונדז אלי מיט א געלעכטער ― וואס
האט איר מורא? איר זעט דען נישט, אז ער איז בגילופין?...
</p><p></p><p>
― הא? ― זאגט צו אים דער רבי מיט איין אויג (דאס אנדערע
אויג שלאפט שוין). ― וואס זאגסטו עפעס אזעלכעס? צדיקים?... אלע
צדיקים... אדרבה... מהיכא־תיתי... דער שומר ישראל... חל־חל־חל.
חרררררססססס...
</p><p></p><p>
און אונדזער רבי ווערט אנטשלאפן געשמאק, און זיין כראפען לאזט
זיך הערן פון זיין נאז, ווי א קול פון א שופר, ווייט אין וואלד אריין.
און מיר זיצן אלע ארום אים און עס ווערט אונדז סומנע אף דער נשמה:
</p><p></p><p>
„אט דאס איז אונדזער רבי? אט דאס איז דער, וואס מיר ציטערן
פאר זיין קוק? אט דאס איז מאזעפע?״...
</p><p></p><p>
 ז.
</p><p></p><p>
― קינדער! ― מאכט צו אונדז אלי. ― וואס זיצן מיר, ווי די
נאפודעלעס? לאמיר עפעס צוטראכטן א שטראף פאר מאזעפען.
</p><p></p><p>
עס פאלט־אן אף אונדז א פחד.
</p><p></p><p>
― וואס האט איר מורא, נאראנים? ― זאגט צו אונדז נאך א מאל
אלי. ― איצטער איז ער געגליכן צו א מת, צו א בר־מינן.
</p><p></p><p>
מיר ווערן נאך מער דערציטערט, און אלי דרשנט ווייטער:
</p><p></p><p>
― איצט קאנען מיר מיט אים טאן וואס מיר ווילן. א גאנצן ווינטער האט ער אונדז געשמיסן, ווי די שעפסן. לאמיר זיך כאטש איין מאל
אין אים נוקם זיין.
</p><p></p><p>
― וואס ווילסטו אים טאן?
</p><p></p><p>
― גארניט. איך וויל אים נאר איבערשרעקן.
</p><p></p><p>
― מיט וואס וועסטו אים איבערשרעקן?
</p><p></p><p>
― אט וועט איר באלד זען. ― זאגט צו אונדז אלי און שטייט־אויף
פון דער ערד און גייט־צו צום רבין און נעמט־אראפ פון אים דעם גארטל
און רופט זיך אן צו אונדז:
</p><p></p><p>
― זעט איר? אט מיט זיין אייגענעם גארטל וועלן מיר אים צובינדן
צום בוים אזוי, אז ער זאל זיך אליין נישט קאנען אויפבינדן! נאכדעם
וועט איינער פון אונדז צוגיין צו אים נאענט און אריינשרייען אים גלייך
אין אויער אריין: „רבי, גזלנים!״
</p><p></p><p>
― וואס־זשע וועט זיין?
</p><p></p><p>
― גארנישט. מיר וועלן אנטלויפן, און ער וועט שרייען „שמע־ישראל״.
</p><p></p><p>
― ביז וואנען וועט ער שרייען?
</p><p></p><p>
― ביז ער וועט געוווינט ווערן.
</p><p></p><p>
און נישט לאנג געטראכט, נעמט אלי דעם גארטל און בינדט אים א
א האנט אף א האנט און ביידע הענט צום בוים, און מיר שטייען און
קוקן און א שוידער גייט אונדז איבער איבערן לייב:
</p><p></p><p>
 „אט דאס איז אונדזער רבי? אט דאס איז דער, וואס מיר ציטערן פאר
זיין קוק? אט דאס איז מאזעפע?״
</p><p></p><p>
― וואס שטייט איר, ווי די ליימענע גולמס? ― זאגט צו אונדז אלי.
― אז גאט האט אונדז געטאן א נס און מאזעפע איז בא אונדז אין די
הענט, טא לאמיר כאפן א טענצל!
</p><p></p><p>
און מיר נעמען זיך אלע בא די הענט און מיר דרייען זיך, ווי די
ווילדע מענטשן, ארום אונדזער רבין, און טאנצן און שפרינגען און זינגען, טאקע נאר ווי די משוגעים.
</p><p></p><p>
עד כאן אומרים בשבת הגדול! ― זאגט אלי. און מיר שטעלן זיך
אפ, און אלי גייט־צו צום רבין, בייגט זיך אן איבער אים גאנץ נאענט
און שרייט אים אריין אין אויער אריין הויך, אף אזא קול, וואס קאן
אויפוועקן א טויטן:
</p><p></p><p>
― גוואלד! רבי! גזלנים! גזלנים!! גזלנים!!!...
</p><p></p><p>
 ח.
</p><p></p><p>
פייל אויסן בויגן לאזן מיר זיך לויפן אלע, ווי איין מענטש, האבן
מורא זיך אפשטעלן אפילו אף איין רגע, מורא אפילו א קוק טאן צוריק.
א פחד איז געפאלן אף אונדז אלע און אפילו אף אלין, כאטש ער הערט
ניט אויף צו שרייען אף אונדז:
</p><p></p><p>
― שוטים! נאראנים! בהמות! וואס לויפט איר?
</p><p></p><p>
― וואס לויפסטו?
</p><p></p><p>
― איר לויפט, לויף איך אויך.
</p><p></p><p>
אין שטאט זיינען מיר אריין מיט אן אימפעט און מיט א געשריי:
</p><p></p><p>
― גזלנים!... גזלנים!!...
</p><p></p><p>
מענטשן האבן דערזען אונדז לויפן, לויפן זיי אונדז נאך. דערזען,
אז מענטשן לויפן, האבן אנדערע מענטשן זיך געלאזט נאך יענע מענטשן.
</p><p></p><p>
― וואס לויפט מען?
</p><p></p><p>
― פון וואנען זאלן מיר וויסן? אלע לויפן, לויפן מיר אויך.
</p><p></p><p>
קוים מיט צרות האט זיך איינגעגעבן אפשטעלן איינעם פון אונדז,
און אף אים קוקנדיק זיינען מיר שוין אלע שטיין געבליבן און נישט
אויפגעהערט צו שרייען: גזלנים! גזלנים! גזלנים!...
</p><p></p><p>
― ווו? ווו? ווו?
</p><p></p><p>
― דארט, אין שווארצן וועלדל, זיינען אנגעפאלן אף אונדז גזלנים,
געבונדן דעם רבין צו א בוים, גאט ווייס, אויב ער לעבט נאך...
</p><p></p><p>
 ט.
</p><p></p><p>
אויב איר זייט אונדז מקנא, וואס מיר זיינען פריי, וואס מיר גייען
נישט אין חדר (דער רבי ליגט קראנק), איז אומזיסט. אומזיסט! קיינער
ווייס נישט, וועמען דער שוך קוועטשט... קיינער, קיינער ווייס נישט, ווער
זיינען די אמתע גזלנים... מיר זעען זיך כמעט נישט איינס מיט דאס אנדערע. און אז מיר באגעגענען זיך, איז דאס ערשטע: „וואס מאכט דער
רבי?״ (שוין אויס „מאזעפע״!). און אז מיר דאוונען, בעטן מיר גאט
פארן רבין און וויינען, וויינען שטילערהייט: „רבונו של עולם! רבונו של־עולם!״... און אלי? ― פרעגט אונדז נישט אף אלין. ימח שמו זאל ער
אייך ווערן, אט דער אלי!...
</p><p></p><p>
 ע פ י ל א ג
</p><p></p><p>
אז דער רבי איז געזונט געווארן (א וואך זעקס איז ער געלעגן אין
היץ און גערעדט מיט גזלנים) און מיר זיינען געקומען אין חדר אריין,
האבן מיר אים קוים דערקענט. אזוי שטארק האט ער זיך איבערגעביטן.
ווו איז אהינגעקומען זיין לייבן־שטימע? דעם קאנטשיק האט ער ערגעץ
פארווארפן. אויס „לייג זיך״. אויס „מאזעפע״. און אפן פנים האט זיך
אויסגעצויגן בא אים א שטילע ווייכע מרה־שחורה. א געפיל פון חרטה
גנבעט זיך אריין צו אונדז אינעווייניק און מאזעפע ווערט אונדז מיט א
מאל טייער, איינגעבאקן אין הארצן. אך, ער זאל דאס פירהאלטן, א קרום
ווארט אונדז זאגן! גלייך ווי גארנישט געווען... נאר פלוצעם שטעלט ער זיך
אפ אין מיטן לערנען און בעט אונדז, מיר זאלן אים נאך אמאל דערציילן,
ווי אזוי איז געווען די מעשה דעמאלט, ל″ג־בעומר, מיט די גזלנים. מיר
פוילן זיך נישט און דערציילן אים איבער נאך א מאל און נאך א מאל די
איינגעחזרטע מעשה אף אויסווייניק, ווי אזוי גזלנים זיינען מיטאמאל
ארויס פון וואלד, האבן זיך ארויפגעווארפן אף אים, געבונדן, געוואלט
קוילען מיט א מעסער, האבן מיר זיך געלאזט לויפן אין איין אימפעט אין
שטאט אריין און מיט אונדזער גוואלד האבן מיר אים געראטעוועט...
</p><p></p><p>
דער רבי הערט אונדז אויס ביזן סוף מיט צוגעמאכטע אויגן. נאכדעם טוט ער א זיפץ און א פרעג מיט א מאל:
</p><p></p><p>
― ווייסט איר פאר געוויס, אז דאס זיינען געווען גזלנים?
</p><p></p><p>
― וואס דען זיינען דאס געווען?
</p><p></p><p>
― אפשר כת־ליצנים?...
</p><p></p><p>
און דעם רבינס אויגן קוקן ערגעץ ווייט אין דער וועלט אריין, און
עס מאלט זיך אונדז אויס, אז אף זיינע משונה גראבע ליפן שוועבט א
מאדנע כיטרע שמייכעלע...
</p><p></p><p>
 געשריבן אין יאר 1909.
</p><p></p><p>
 א.
</p><p></p><p>
לאזן ווינטן בלאזן. לאזן שטורעמס פייפן. לאז די וועלט זיך קערן.
אן אלטער דעמב, וואס שטייט מששת ימי־בראשית, וואס זיינע ווארצלען
דערגרייכן מי יודע וווהין ― וואס הערט ער ווינטן? וואס הערט ער
שטורעמס?...
</p><p>
דער אלטער דעמב ― דאס איז נישט קיין סימבאל. דאס איז א לעבעדיקער מענטש, וואס זיין נאמען איז נחמן ווערעביווקער פון ווערע־ביווקע. א ייד פון הויכן וווקס, א ברייטבייניקער, א „גבר״. די שטאט־יידן קוקן אף אים און זיינען אים מקנא, און צו גלייכער צייט מאכן זיי
פון אים חוזק: „שלום עליכם, וואס מאכט עפעס א ייד אין געזונט?״...
נחמן ווייס, אז מע לאכט פון אים און פון זיין „גדלע״, בייגט ער זיך
איין, ער זאל אויסקוקן א ביסל מער יידישלעך. נאר עס העלפט ווינציק.
צו גרויס אויסגעוואקסן.
</p><p></p><p>
אין ווערעביווקע איז נחמן ווערעביווקער אן אלטגעזעסענער. „נאש
לאכמאן״ ― אזוי הייסט ער בא די ווערעביווקער גויים, וואס האלטן אים
פאר נישט קיין שלעכטן מענטשן, פאר א בר־שכל, האבן ליב זיך דורכשמועסן מיט אים אמאל גלאט אזוי פון בעל־הבתישקייט. מע האלט זיך
מיט אים אן עצה: וואס טוט מען מיטן ברויט? ― „לאכמאן״ האט א
לוח, ווייס ער, צי ברויט וועט היינטיקס יאר זיין וואלוול, צי טייער. און
אמאל ― פון וועלט־זאכן: „לאכמאן״ פארט אין שטאט, זעט ער זיך מיט
מענטשן, ווייס ער, וואס אף דער וועלט טוט זיך...
</p>
</body>