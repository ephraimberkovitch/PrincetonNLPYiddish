 
 פונעם יאריד: אויס יום־טוב ― צוריק אהיים 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
אויס יום־טוב ― צוריק אהיים
  
אינטריגעס און פליאטקעס צווישן דער משפחה. ― די קינדער ווערן אויס מיוחסים
    
 אין באסלאוו ― עס ציט זיי צוריק אהיים
    
שווער אפן הארצן, אומעטיק אף דער נשמה און שטארק־שטארק
וואכעדיק איז געווארן די קינדער אף מארגן נאך יום־טוב, אז מע האט
גענומען צעוואלגערן די סוכה. אן א טראפן רחמנות האט דער פעטער
איציע (א מענטש אן א הארץ!) קודם־כל ארומגעריסן די ווענט, אראפגעריסן דעם סכך, צענומען די ברעטער, מיט אן אומגעהייערער רציחה
ארויסגעשלעפט די צוויעקעס (וואס האט ער געהאט צו די צוויעקעס?).
נאר די פיר סטויפעס האט ער געלאזט שטיין ― און דאס איז געווען א
סך ערגער, ווארעם די פיר הוילע סטויפעס האבן געזאגט עדות אפן
חורבן, געקלאגט און באקלאגט זיך: „זעט, יידישע קינדער, וואס פון א
יידישער סוכה קאן ווערן!״... די יידן, וואס ערשט נעכטן זיינען זיי געווען
שכור־לוט, געטאנצט און געפליעסקעט און געמאכט זיך נאריש ווי קינדער, זיינען מיטאמאל געווארן אלע ניכטער, סטאטעטשנע און כמעט זיך
געשעמט קוקן איינס דאס אנדערע אין די אויגן אריין. א מאדנער אומעט
האט ארומגענומען די שטאט, א זעלטענע מרה־שחורה האט זיך אנגערוקט אף באסלאוו. און אומעטיקער און טרויעריקער פון אלע זיינען געווארן די קינדער, די פערעיאסלאווער יתומים. ווארעם כל־זמן די קינדער
זיינען נאך געווען געסט, האבן זיי זיך געפילט ניט שלעכט אין דעם
באסלאוו, נאר וואס ווייטער האבן זיי אנגעהויבן אלץ מער געוווירע ווערן,
אז זיי זיינען דא איבעריק. דער זיידע משה־יאסיע איז זיך געזעסן ביחי־דות אין טלית און תפילין אף די פעלצן, אדער געדאוונט, אדער געלערנט,
אדער געבאמקעט, צוגעקנאקט מיטן פינגער, אדער געזיפצט און שטילערהייט גערעדט מיט גאט, אדער דערציילט פאר די קינדער זיינע שיינע
מעשיות פון אמאל, אדער געזאגט מוסר, פאר וואס זיי זיינען ניט פרום,
ווילן נישט גאט דינען, פארלענגערן דערמיט דעם קץ, דורך זיי קומט ניט
משיח און דורך זיי ליידן נעבעך יידן אין גיהנם און טויזנטער־טויזנטער
נשמות קאנען ניט געלייטערט ווערן... דאס אלצדינג האבן די קינדער שוין
געהערט וויפל מאל אין חדר פון זייער רבין, אין דער היים פון דער באבע
מינדע און פון גלאט יידן, וואס האבן ליב זאגן מוסר און סטראשען מיטן
גיהנם, און דאס אלצדינג האט זיך זיי שוין לאנג צוגעגעסן. זיי איז געווען
א סך מער אינטערעסאנט צו זען די פאליטיקע, וואס האט זיך אפגעשפילט
דא בא זייער זיידן משה־יאסיע מיט דער באבע גיטל אין שטוב.
    
טאג ווי נאכט זיינען דארטן געווען אינטריגעס מיט סודות, מיט שוש־קערייען מיט רכילותן. דער פעטער איציע מיט דער מומע סאסיע האבן געהאלטן אין איין קלאגן זיך אף דער באבע גיטל, אז ס׳איז שווער בא איר
א גראשן ארויסצובאקומען פון אונטער די קישנס, און אפן זיידן, אז ער
איז שוין צו פרום, אזוי פרום, אז ער איז שוין עובר־בטל... „שוין צו
אלט״ ― האבן זיי געטענהט שטילערהייט, מאדנע דערביי געשמייכלט און
צונויפגענומען די ליפן... און די באבע גיטל האט זיך באקלאגט אף איר
שנור און אף איר בן־יחיד, אז זיי גיבן איר ניט אפ קיין כבוד, ווי א מאמען, און אז זיי קוקן שוין ארויס ― זי ווייס עס גאנץ גוט, ― זי זאל צומאכן מיט אן אויג; אף דער ירושה, אף דער ירושה קוקן זיי ארויס!...
זיי אף צו־להכעיס, וועט זי אבער נאך לעבן און לעבן, כאטש דער טויט
איז איר טויזנט מאל מער ניחא, ווארעם וואס טויג איר דאס לעבן,
משטיינס געזאגט, א קאליקע, באגראבן אזא טאכטער, אזא חיה־אסתר, א
מאמע פון אזוי פיל קינדער, ווינד איז איר און וויי!... מיט די אויסגעדרייטע עלנבויגנס קוועטשט זי ארויס א טרער פון אירע קאליע אויגן,
רופט־צו די קינדער, שארט מיט די אויסגעדרייטע הענט אונטער די קישנס,
נעמט־ארויס און שענקט זיי איטלעכן באזונדער א פאר גראשנס. דערזעט
דאס די קליינע חווה־ליבע מיט די רויטע בעקלעך און מיט די קליינע ליפעלעך און טראגט עס אפ באלד צו דער מומע סאסיע. און די מומע סאסיע
גיט עס באלד איבער דעם פעטער איציע, און ביידע שושקען זיי זיך, אז
פאר אירע  א יי ג ע נ ע  קינדער זשאלעוועט מען א קאפיקע, און די
פ ר ע מ ד ע  קינדער צעטיילט מען מאיאנטקעס גאנצע!.. און די קינדער
הערן דאס, און עס גייט זיי ניט איין. עס שלאגט זיי צו דער גאל.
    
וואס ווייטער אלץ ערגער. די קינדער פילן, אז זיי זיינען דא איבעריק.
זיי זעען, ווי מע קוקט אף זיי בעת זיי עסן, זיי הערן הינטער די פלייצעס,
אז מע רעדט פון זייערע „אפעטיטלעך״. עס שטעלט זיך זיי שוין דער
ביסן אין האלדז. עס איז זיי שוין דארט אלצדינג נמאס און טריפה. זיי
קוקן שוין ארויס אף א בריוול פונעם טאטן, ווי אף משיחן, ― ווען וועלן
זיי שוין פארן אהיים?...
    
דער גוטער גאט האט זיי געהאלפן, דאס גוטע בריוול איז שוין דא:
דורך א פערעיאסלאווער בעל־עגלה אנגעקומען מיט א צושריפט, אז מיטן
דאזיקן בעל־עגלה טאקע ― ער הייסט נח ― זאלן די קינדער זיך אויפזעצן
און פארן אהיים. לאזט זיך אויס, אז דער בעל־עגלה איז טאקע א בעל־עגלה מיט א בויד און מיט סוסים, ווי עס געהער צו זיין, און הייסן הייסט
ער טאקע נח, כאטש ער אליין זאגט אף זיך, אז ער הייסט רב נח; האט
ער אבער א חסרון ― ער איז א הייזעריקער און האט א פליך. וואלט דאס
אויך ניט אויסגעמאכט. הייזעריק איז ער, זאגט ער, געווארן פון שמחת־תורה. היינטיקן שמחת־תורה האט ער געטרונקען בראנפן. דאס הייסט,
בראנפן טרינקט ער אלע מאל. נאר צוליב שמחת־תורה האט ער געמאכט
גאר־גאר א היפשע כוסה! א סברה, אז מע האט אים געמינטערט... און
דאס, וואס ער האט א פליך אפן קאפ, איז איבער דעם, וואס קינדווייז
פלעגט ער זיך ניט לאזן ניט צוואגן, ניט קעמען. געווען אן עקשן. נאר די
אלע זאכן, זאג איך נאכאמאל, האבן זיך מיט דער נסיעה גארניט אנגעקערט. געשאדט האט צו דער נסיעה אן אנדער זאך: כאטש נח איז געשיקט געווארן פון פערעיאסלאוו קיין באסלאוו ספעציעל, ער זאל ברענגען
צופירן פון דארטן נחום ראבינאוויטשעס קינדער, פונדעסטוועגן האט ער
ניט געקאנט ביישטיין דעם נסיון ― טאמער וועט אים גאט צושיקן אף
צוריקוועגס כאטש א פאר פארשוינדלעך, וועט דאס זיין ווי געפונען.
האט ער זיך ארומגעדרייט אין מארק מיט דער בייטש א טאג און צוויי
און דריי, די פערדלעך האבן געכראמקעט דעם האבער ― און פארשוינדלעך ניט א לעק! די קינדער איז דאס ווארטן געווען על אפם ועל
חמתם! און אט זאגט מען זיי אן די גוטע בשורה ― זיי פארן! א סימן:
נח האט שוין אפילו ארויסגעקאטשעט דעם וואגן און שמירט שוין די
רעדער. „איצט מעגן שוין קומען כל מלכי מזרח ומערב ― פארפאלן!
איצט מעג מען אים אנשיטן אט א די בויד מיט גאלד, ער זאל בלייבן אן
איבעריקע שעה אין באסלאוו, מעג די שטאט פארברענט ווערן, אדער
איינגעזונקען ווערן! אז איר קענט ניט רב נחן!״... די קינדער כאפן זיך
אריין אין שטוב אריין. זיי קלייבן זיך אין וועג אריין, געזעגענען זיך אפ
מיט די באסלאווער חברים, מיט דער אלטער קלויז און מיטן געלן קלייזל
און מיטן „ראס״ און מיטן זיידן און מיט דער באבען. דער זיידע משה־יאסיע בעת מעשה זאגט זיי מוסר, פארשטייט זיך, און הייסט זיי זיין ערלעכע יידן, און די באבע גיטל ווישט די אויגן מיט אירע אויסגעדרייטע
הענט. נאר פונעם פעטער איציע מיט דער מומע סאסיע הערן זיי א קאלטן
„פאר־געזונט״. די צוויי וואלטן דווקא געווען צופרידן, וואס די „פרעמדע
קינדער״ פארן אוועק, איז זיי פארשטערט געווען די שמחה, וואס ניט
אלע פארן זיי אוועק. עס פארן נאר די יינגלעך. די צוויי מיידלעך זיינען
געבליבן אין באסלאוו. וואס איז די מעשה? א פראסטע מעשה. די באבע
גיטל האט געזאגט: זי וועט זיי ניט לאזן. זי וויל ניט, איר חיה־אסתרס
קינדער זאלן אריינפאלן צו א שטיפמאמע.
    
טענהט דער פעטער איציע מיט א שמייכעלע, גלעט זיך די פאות
און קוקט אף די קישנס, ווו עס ליגט דער באבעס פארמעגן:
    
― נו, און אז די יי נ ג ל ע ך  פאלן־אריין צו א שטיפמאמע, איז
גוט? כא־כא!
    
― וואס גלייכסטו יינגלעך צו מיידלעך? וואס הארכט א יינגל א
שטיפמאמען? א יינגל גייט־אוועק אף א גאנצן טאג אין חדר אריין. און א
מיידל וואס? א מיידל בלייבט אין דער היים ניאנטשען דער שטיפמאמעס
קינדער...
    
דער פעטער איציע איז מיט דעם נאך אלץ ניט באפרידיקט. ער גלעט
זיך די פאות, קוקט אף די קישנס און שמייכלט און רעדט טיף דיפלאמאטיש, קוים וואס מע שטויסט זיך:
    
― און ווי וואלט געווען, למשל, ווען אלע קינדער זאלן זיין מיידלעך?
כע־כע!
    
― וואלט איך אלע מיידלעך ― ענטפערט אים די באבע ― געלאזט
בא זיך.
    
דער פעטער איציע רעדט ווייטער, נאר אן א שמייכעלע, און אלץ
פארשטעלט:
    
― ווו וואלטסטו גענומען געלט, למשל, אף אויסצוהאלטן אזוי פיל
מיידלעך? (שוין אן א כע־כע).
    
― גאט וואלט מיר געהאלפן, ― ענטפערט די באבע רויק ― אט
האט דאך מיר גאט געהאלפן אויסהאדעווען אזא קדיש ווי דו, וואס קוקט־ארויס אף מיין ירושה, האט מורא, ס׳וועט אים ניט קלעקן...
    
― איציע! ― רופט אים די מומע סאסיע פון איר חדרל. ― איציע!
קום אהער, איך דארף דיר עפעס זאגן!...
    
די קינדער קוועלן־אן פון דער באבע גיטל, וואס זי האט אזוי קונציק
אפגעשניטן דעם פעטער איציע, און זיינען זיך מחיה, וואס זיי פארן
שוין צוריק אהיים.
    
אביסל איז זיי נאר אריין אין נאז דאס ווארט „שטיפמאמע״, וואס
זיי האבן דא דערהערט צום ערשטן מאל. זיי וועלן, הייסט עם, האבן א
שטיפמאמע? וואס איז דאס אזעלכעס „שטיפמאמע״? און מיט וואס איז
א שטיפמאמע אזוי ביטער, וואס די באבע גיטל האט שוין באצייטנס אף זיי
רחמנות?... ס׳איז כדאי, כ׳לעבן, אנצוקוקן די שטיפמאמע. ס׳איז כדאי
שוין צו פארן אהיים.
    
אהיים! אהיים! אהיים!
לעבנס־באשרייבונגען
    
צוויט בוך
  
45. א מענה־לשון פון א שטיפמאמע  ― ― ― ― 183
46. אפן בענקעלע באם טויער ―  ― ― ― ― ― 187
47. ד ע י ק א ל ע ק ט א ר ― ―  ―  ― ― ―  191
48. די געראטענע איידעמס ―― ― ― ― ― 196
49. ארנאלד פון די פידווארקעס ― ― ― ―  ― 200
50. גימנאזיסטל סאלאמאן ― ―  ― ― ―  ― 205
51. ,, ד י פ ע נ ס י ע ״ ― ― ― ― ―  ― ― 210
52. חבר אליע ― ― ―  ― ― ― ― ― ― ―  214
53. צווישן חזנים און כלי־זמרים ― ― ― ― ―  220
54. ל א  ת ג נ ו ב ― ― ―  ― ― ― ― ― 224
55. דעם חזנס מיידל ― ― ― ― ― ― ― 232
56. שמחת תורה צו הקפות ― ― ―  ― ― 236
57. ד ע ר  ק ר י ז י ס ― ― ―  ― ― ― ― 242
  
דריטער טייל
  
58. ער גיט שטונדן  ― ― ― ―  ― ― ― ― 249
59. א ן  א י ד י ל י ע ― ―  ―  ― ― ― ― ― 253
60. די צעשטערטע האפענונגען ― ―  ― ― ― 259
61. דער סוף פון דער אידיליע ― ― ― ― ― 264
62. א האלב יאר נע־ונד ― ― ― ― ― ― ― 268
63. ווידער אינדערהיים ― ― ― ―  ― ― ― 274
64. ער פארט אף א רייכער שטעלע ― ― ―  ― ― 278
65. אין חלום און אף דער וואר ― ― ― ― ―  ― 283
66. א מעשה מיט א זייגער ― ― ― ― ― ― 286
67. א מלאך פון גאט אינעם געשטאלט פון א מענטשן ― 291
68. אן אומגעריכטער עקזאמען ― ― ― ― ― 296
69. א ייד א פאמעשטשיק ― ― ― ― ― ― ― 300
70. דאס לעבן אין דארף ― ― ― ― ― ― 304
71. דאדי דער עקאנאם ― ― ― ―  ― ― ―  309
72. ד ע ר  פ ר י ז י וו ― ―  ―  ― ― ― ―  ― ― 314
73. די מומע טויבע פון בארדיטשעוו ― ― ― ― ―  319
74. דער ערשטער ארויספאר ― ― ―  ― ― ― 324
75. פ ר א ט ע ק צ י ע ס ― ― ― ―  ― ― ― 330
76. ק ו פ ע ר נ י ק ―  ― ― ― ―   ― ― ―  336
77. א שטעלע פון א „סעקרעטאר״ ― ― ― ― 340
78. די „וויבארעס״ ― ― ― ― ― ― ― ―  345
  
שלום־עליכמס אויטאביאגראפישע פארצייכענונגען
    
 צוואה און עפיטאפיע
  
פ ו ן  ד ע ר  ר ע ד א ק צ י ע  ― ―  ― ― ― 355
I. צו מיין ביאגראפיע ― ―  ― ― ― ―  356
II. ― ― ― ― 361
די צוואה פון שלום עליכם ― ― ―  ― ― ―  369
די עפיטאפיע פון שלום־עליכם ― ― ― ―  ― 376
  
פ ו ן פ א ר ל א ג ― ―  ― ― ― ―  ― ― ― 379
אינהאלט פון „אלע ווערק״ ― ― ― ― ― ― ― ― 380
א מענה־לשון פון א שטיפמאמע
  
א שטיפמאמע. ― קללות נאכן אלף־בית. ― דאס ערשטע ווערק א לעקסיקאן
    
 פון קללות.
    
וואס האבן די מענטשן אנגעכאפט ― „שטיפמאמע״? וועדליק די
קינדער האבן זיך אנגעהערט „שטיפמאמע״ און „שטיפמאמע״, האבן זיי
געמעגט מיינען, אז א שטיפמאמע איז טאקע באמת מיט הערנער. אז אף
יעדן טריט און יעדן שריט האט מען זיי געסטראשעט מיט דער שטיפמאמע: „ווארט־אויס, שקצים, אט וועט דער טאטע ארויספארן אף דער
וועלט און וועט אייך ברענגען א שטיפמאמע, וועט איר וויסן, וואס פאר
א גאט מיר האבן!״... וואס דארפט איר מער ― טאמער ווארעמט די זון
ניט אזוי פויגלדיק, זאגט מען: „די זון ווארעמט, ווי א שטיפמאמע״...
עס מוז דאך עפעס זיין אין דעם. א וועלט איז דען משוגע?
    
מיט א מאל איז דער טאטע נעלם געווארן. ס׳איז אוועק א וואך, און
א וואך, און נאך א וואך. ווו איז אהינגעקומען דער טאטע? מע זאגט ניט!
עלטערע ריידן צווישן זיך, נאר שטילערהייט, די קינדער זאלן ניט הערן,
און מער אפן ווונק. נאר איין מאל האט אין חדר דער רבי זיך ארויסגעכאפט מיט א ווארט. ער האט א פרעג געגעבן בא די קינדער: „נישטא נאך
דער טאטע פון בארדיטשעוו?״ צו דער דאזיקער דיפלאמאטישער פראגע
האט די רביצין צוגעזעצט פון איר זייט נאך מער דיפלאמאטיש: „וואס־זשע? אזוי גרינג קומט עס אן אן אלמן אראפצוברענגען א שטיפמאמע פאר
די יתומים?״... ווייסן מיר שוין, הייסט עס, אז דער טאטע איז אין בארדיטשעוו, און אז ער זוכט א שטיפמאמע צו זיינע קינדער. וואס־זשע,
פרעגט זיך, באדארף מען זיך דא באהאלטן? וואס איז דא דער סוד?
והראיה: אז ער האט באדארפט צו קומען אהיים מיט דער סחורה פון
בארדיטשעוו, האט ער פריער צוגעשיקט א „שטאפעט״, אז גאט האט
אים מזכה געווען זיין גלייכן, וואס איז א מציאה אין אלע אופנים, הן אין
יחוס, הן אין געלט, און אז ער וועט אינגיכן, אם ירצה השם, קומען מיט
דער מציאה, און ער בעט, מע זאל איר ניט זאגן אזוי גיך, וויפל קינדער
ער האט ― צו וואס זאל זי דאס וויסן מיטאמאל? מיט דער צייט וועט זי
דאס אליין געוווירע ווערן. סיי־ווי־סיי זיינען ניט אלע קינדער חל אף איר:
די עלטערע זיינען דאך עלטערע, און די צוויי מיידלעך ― די זיינען דאך בא
זייער באבע. ער וואשט זיך ניט אפ די הענט חלילה פון זיי. קינדער זיינען
קינדער. נאר בא אט אזעלכע ביטערע אבסטאיאטעלסטוועס איז געזינטער,
אז מע פארלייקנט עטלעכע קינדער אף א קורצע צייט. „יותר אין לחדש
רק חיים ושלום. השם יתברך זאל העלפן, מע זאל זיך זען אינגיכן בשלום.
ממני...״
    
דער דאזיקער בריוו וואלט געמאכט א גוטן איינדרוק, ווען נישט
דער קנייטש מיט די קינדער. ערגער פון אלץ איז דאס געווען פאר די
קינדער גופא. אמת, זיי האבן געפילט, אז דער טאטע האט זיי ליב, אז זיי
זיינען אים טייער איטלעכס קינד באזונדער, נאר וואס זיי זיינען אף א
וויילע געווארן א מין קאנטראבאנדע־סחורה ― דאס האט זיי אביסל א
פארקע געגעבן און ארויסגערופן מאדנע מחשבות און געדאנקען. אבער ניט
אף לאנג, ווארעם אט איז מען געקומען צו זיי אין חדר און מע האט זיי
אנגעזאגט א בשורה: „דער טאטע איז געקומען און געבראכט צו פירן פון
בארדיטשעוו א שטיפמאמע״. „מזל־טוב! ― האט זיך אריינגעמישט די
רביצין, ― איר זאלט דערלעבן אנזאגן בעסערע בשורות!״... און דער
רבי האט אפגעלאזט די קינדער אהיים פאר דער צייט.
    
געקומען אהיים, האבן די קינדער געטראפן די גאנצע משפחה: דעם
פעטער פיניע מיט זיינע זין, די מומע חנה מיט אירע טעכטער, אלע ארום
טיש. מע האט געטרונקען טיי, כלומרשט געגעסן לעקעך און איינגעמאכטס
און גערייכערט פאפיראסן, און גערעדט פוסטע רייד, וואס א ווארט צו
א ווארט האט זיך ניט געקלעפט, ווארעם קיינער האט נישט געהערט
וואס דער אנדערער זאגט. יעדער איז געווען אריינגעטאן אין זיינע אייגענע געדאנקען, און אלע אינאיינעם האבן געהאלטן אין איין קוקן אף דער
שטיפמאמע און אין איין באטראכטן און אפשאצן די מציאה, וואס דער
טאטע האט איינגעהאנדלט אין בארדיטשעוו ― און, דאכט זיך, מע איז
געווען צופרידן מיטן אנקוק. א יידענע א בכבודע, ניט קיין נארישע,
און דער עיקר ― א ליבלעכע, א צוגעלאזטע, א גוטע, א מענטש אן א גאל!
היינט וואס האבן זיי דא געפילדערט, געמאכט אנשטעלן ― „שטיפמאמע״?...
    
ערשט העט־שפעטער, אין א וואך ארום אדער אין צוויי, האט זיך די
שטיפמאמע ארויסגעוויזן מיט איר היציקן טעמפעראמענט און קודם כל
ארויס מיט איר שפראך, מיט איר אמת בארדיטשעווער שטיפמאמע־לשון,
א שפראך א גלאטע, א רייכע, א בלומענדיקע. אף איטלעכס ווארט א
קללה, און צום גראם, און דווקא אין גוטן מוט. למשל: עסן ― עסן זאלן
דיך ווערעם! טרינקען ― טרינקען זאלן דיך פיאווקעס! שרייען ― שרייען
זאלסטו אף די ציין! פארנייען ― נייען זאל מען אייך תכריכים! גיין ―
גיין זאלסטו אין דער ערד! שטיין ― שטיין זאלסטו פראווצעס! זיצן ―
זיצן זאלט איר אין געהאקטע ווונדן! ליגן ― ליגן זאלט איר אין דער
ערד! ריידן ― ריידן זאלט איר פון היץ! שווייגן ― אנטשוויגן זאלט איר
ווערן אף אייביק! זאגן ― געזאגט זאל אייך ווערן אלדאס בייז! האבן ―
האבן זאלסטו מכות בכורות! ניט האבן ― ניט האבן זאלסטו קיין גוטס
ווייל דו לעבסט! טראגן ― טראגן זאל דיך דער רוח אף די פלייצעס!
אריינטראגן ― אריינטראגן זאל מען דיך א קראנקן! ארויסטראגן ― ארויסטראגן זאל
מען דיך א טויטן! ארומטראגן ― ארומטראגן זאל מען דיך אף די
הענט! אוועקטראגן ― אוועקטראגן זאל מען דיך אפן בית־עולם! צי, אשטייגער, למשל, נעמט אזא אומשולדיק ווארט, ווי שרייבן? איז שרייבן זאל
מען דיר רעצעפטן! פארשרייבן ― פארשריבן זאלסטו ווערן צום טויט!
אפשרייבן ― אפשרייבן זאל מען דיך פון קדחת! אריינשרייבן ― א משוגענעם אויסמעקן און דיך אריינשרייבן!.. און אמאל איז זי געווען אויפגעלייגט און א ווארט האט זיך אריינגעכאפט איר אין מויל אריין ― האט
זי עס געדרייט און געפלאכטן און געגאסן זיך און געצויגן זיך, ווי א גוטער בוימל, גאר אן אן אפשטעל, און אין איין אטעם, ווי בא א גוטן חזן
די עשרת בני המן: „ס׳זאל דיך אנכאפן, רבונו של עולם, א שטעכעניש
און א ברעכעניש, א רייסעניש און א בייסעניש, א טריקעניש, א פארטרי־קעניש, אן אויסטריקעניש, אן איינטריקעניש, א דארעניש, א פארדארעניש,
אן איינדארעניש, א שרומפעניש, אן איינשרומפעניש, ליבער גאט! הארציקער פאטער, געטרייער!״...
    
דער העלד פון דער דאזיקער ביאגראפיע איז זיך מודה, אז א היפש
ביסל קללות און שלאגווערטער אין זיינע שפעטערדיקע ווערק האט ער גענאשט פון דער שטיפמאמע און פון איר מענה־לשון. נאך גאר־גאר אין די
יונגע יארן, ער האט נאך גארניט געוווסט, וואס שרייבן באטייט, און האט
נאך גאר אפילו ניט געחלומט, אז ער וועט אמאל זיין א שרייבער, האט
זיך אים, אלס קוריאז, פארוואלט פארשרייבן אלע קללות, וואס ער האט
זיך אנגעהערט פון זיין שטיפמאמע, צונויפזאמלען זיי אינאיינעם, מאכן
א מין ווערטערביכל. האט ער זיך ניט געפוילט, געזאמלט און געזאמלט,
און אז ער האט זיי אנגעזאמלט א היפש ביסל, האט ער זיי גענומען
סארטירן נאכן אלף־בית, אפגעשוויצט א פאר גוטע נעכט און צונויפגעשטעלט א גאנץ פיינעם לעקסיקאן, על־פי אלף־בית, וועלכער עס ווערט
דא געגעבן נאר אפן זכרון:
    
א ― אביון, אומגליק, אידיאט, אייזל, איינגעזעסענע בריאה, אפגעריסענער נאר, אשמדאי.
    
ב ― באלוואן, באדיונג, בטלן, בייטלשניידער, בלינדערהאץ, בעדער,
בעזעם, בעטלער, בערנטרייבער, בעל־עגלה, באשעפעניש.
    
ג ― גוי, גולם, גדלן, גזלן, גנב, געשלייערטע האנזי.
    
ד ― דאנאשטשיק, דבר־אחר, דלות, דערקאטש.
    
ה ― האלעדראנצעס, האצמאך, האצעקלאץ, הולטיי, הינט־שלעגער,
הינקעדיקער שניידער, המן, הפקר־יונג.
    
ו ― וואנץ, וויסטע קאליקע, וועווריק, ווערעמיקער, וצדקתך.
    
ז ― זאיקע, זאק פאלאווע, זויערע קיסליצע, זומערפויגל, זויפער,
זיצפלייש.
    
ט ― טאטער, טארבע, טויגעניכטס, טפש, טערקישער פעפער, טריפה
קישקע.
    
י ― יאטקעהונט, יונגאטש, יורקע, ימח־שמוניק, ים־קאטער.
    
כ ― כזבן, כל־בוניק, כלב שבכלבים.
    
ל ― לאבוס, לאבאזניק, לאדער, לא־יוצלח, לאמטערנשיסער, ליגנער,
למד־וואווניק, ליידיקגייער.
    
מ ― מאלפע, מאמעטליווע בחור, מאנדריש, מגיד, מלמד, משומד.
    
נ ― נאריש פנים, נאפודעלע, נאשער, נודניק, נכפהניק.
    
ס ― סאווולע, סוואלעטש, סווישטשון, סמארקאטש.
    
ע ― עזות־פנים, עני ואביון, עפוש, עקדיש, עקשן.
    
פ ― פאסקודניאק, פאציראנע, פארטאטש, פארך, פוסטעפאסניק, פופיק
פיפערנאטער, פלעצל, פעטעלעלע, פעמפיק, פרא־אדם, פריטשעפע.
    
פ ― פאנפאטש, פאלשער מענטש, פארשלעפטע קרענק, פויליאק, פייפער, פליאסקעדריגע, פלאכט, פלאקנשיסער, פערדאטש, פרעסער.
    
צ ― צבועק, צדיק־אין פעלץ, צורה־מלוכה, צלם־קאפ, צעבראכענער
שארבן, צרעת.
    
ק ― קאטארזשניק, קאכלעפל, קאליקע, קארטאפלשלינגער, קארטנשפילער, קאפעלושמאכער, קבצן, קוימענקערער, קישקע אן א־דנא, קלעק,
קריכער, קשקשת.
    
ר ― רויטער, רוצח, רכילותניק, רעטעך, רשע מרושע.
    
ש ― שארלאטאן, שבת־גוי, שוטה בן פיקהאלץ, שוסטער, שייגעץ,
שליאטענטש, שיקסע, שלאנג, שלים־מזל, שמאטע, שמד־קאפ, שמינדער־בגעץ, שמענדריק, שנויץ מיט ברויט, שקראב.
    
ת ― תרח.
    
דאס איז געווען, קאן מען זאגן, דאס ערשטע ווערק, וואס דער קומענדיקער שלום־עליכם האט פארפאסט, און א נאמען געגעבן האט ער עס:
„א מענה־לשון פון א שטיפמאמע״... מיט דעם ווערק האט זיך געטראפן
א מעשה, וואס האט זיך געקאנט ענדיקן מיט גאר א מיאוסער קאטאסטראפע.
    
מחמת עס האט געמוזט זיין אויסגעשטעלט שטרענג נאכן אלף־בית,
האט דער פארפאסער שטארק געשוויצט, עטלעכע מאל איבערגעשריבן דאס
ווערטערבוך. האט דער טאטע, אפנים, באמערקט, אז דער חברה־מאן ארבעט עפעס זייער געשמאק. איז ער אונטערגעגאנגען איינמאל באנאכט
פון הינטן, אריינגעקוקט אינעווייניק און א נעם געגעבן צו זיך דעם כתב־יד און איבערגעלייענט פון אלף ביז תיו. און לא־די, וואס ער האט עס
אליין געלייענט, האט ער עס נאך דורכגעלייענט פאר דער שטיפמאמע.
און עס איז געשען א נס: ס׳איז שווער צו וויסן, צי ווייל ס׳איז גראד
געווען אין א גוטער מינוט, ווען זי איז געווען אויפגעלייגט, צי ווייל
זי האט זיך געשעמט צו זיין אין כעס, ― נאר ס׳איז אנגעפאלן אף איר
א מאדנער בייזער געלעכטער. יענע האט אזוי געלאכט, אזש געקוויטשעט.
מע האט געמיינט, אז זי וועט דעם שלאק באקומען! מער פון אלץ זיינען
איר געפעלן די ווערטער „פופיק״ און „קשקשת״. „פופיק״ האט בא איר
געהייסן טאקע דער העלד פון דער דאזיקער באשרייבונג. און „קשקשת״
(קאשקעט) ― מיט דעם נאמען האט זי געקרוינט אן עלטערן בחורל
דערפאר, וואס ער האט געטראגן א נייעם קאשקעט.
    
נו, גייט זייט א נביא, אז ס׳וועט זיך ענדיקן גאר מיט א געלעכטער!
אוודאי האט דער מחבר פונעם לעקסיקאן בא זיך אין הארצן געבענטשט
גומל, וואס ס׳האט זיך אזוי גוט אויסגעלאזט.
    
46
  
אפן בענקעלע באם טויער
  
דער „איינפאר״ ― דאס פאררופן אורחים ― ווידער חלומות וועגן אוצר.
    
ווייסט איר, וואס הייסט אן „איינפאר״? ― אן „איינפאר״ איז ניט
קיין אכסניה און ניט קיין האטעל, נאר עפעס אזעלכעס, וואס געפינט זיך
צווישן די דאזיקע צוויי מינים, אדער ― ביידע מינים אינאיינעם. די
אכסניה, אדער דער טיפ האטעל, וואס נחום ראבינאוויטש האט געהאלטן
אין דער שטאט פערעיאסלאוו און געלעבט דערפון, איז געווען דער אמתער
„איינפאר״. א גרויסער הויף מיט גרויסע חדרים מיט בעטלעך פאר די
אורחים. מיינסטנס זיינען אין די חדרים געשטאנען צו עטלעכע בעטלעך,
און דער אורח, וואס איז פארפארן, האט נאר אפגעדונגען א בעטל, ניט
קיין גאנצן חדר. סיידן א נגיד, אן אפגעפוצטער, א מיוחס. אזעלכע זיינען
אבער געווען זעלטן, און די האבן געהייסן „פעטע״ אורחים. דאס רוב
אורחים זיינען געווען „בעטלעך״. די האבן נישט באדארפט באזונדער קיין
סאמאווארן מיט קיין באדינערס. איין סאמאוואר א גרויסער איז אריינגעטראגן געווארן אין „זאל״, און יעדער פון די „בעטל־אורחים״ האט זיך
געהאט זיין טשייניק מיט זיין ביסל טיי ― גיסט אייך, יידישע קינדער, און
טרינקט אייך וויפל אייער הארץ גלוסט!... א מחיה געווען אנצוקוקן אינדערפרי, אדער אפדערנאכט, בא ראבינאוויטשן אין איינפאר. א גאנץ בינטל
יידן ארום טיש, מע טרינקט און מע רעדט אלע אינאיינעם און מע
 גראגערט און מע רייכערט ― דעם רויך כאטש שניידט מיט א מעסער!
 און ריידן רעדט מען פון וואס איר ווילט. דער רעדט פונעם יאריד ―
א יאריד־מענטש. דער רעדט פון ווייץ ― א ייד, וואס האנדלט מיט ברויט.
דער רעדט פון דאקטוירים ― א ייד א קראנקער, וואס הוסט. און דער
רעדט נאר פון חזנים ― א ייד, וואס האט ליב נגינה, און טוט אים עפעס.
און יענער זיצט זיך אין א ווינקל, שאקלט זיך און דאוונט דערוויילע
פון פארנט מיט א קול פון א נקבה. און דער בעל־הבית אליין, רב נחום
ראבינאוויטש, א ייד, א חלוש, ווי אייך איז שוין באקאנט, מיט א
כאלאטל, מיט א קיילעכיק יארמעלקעלע אפן קאפ און מיט א גראבן פאפיראס, זיצט צווישן די אורחים אויבנאן, ווי א מלך, און הערט זיי אויס
אלעמען אין איין צייט, אבער נאר מיט איין אויער, ווייל מיטן אנדערן
אויער הערט ער זיך צו, אפשר ניט ווילנדיק, צו דער שטיפמאמעס מענה־לשון, וואס גיסט זיך אזוי ווי בוימל און ציט זיך אזוי ווי האניק. דאס
רעכנט זי זיך מיט אירע שטיפקינדער אפן ניכטערן הארצן, טיילט זיי
אויס ברכות יעדן באזונדער מיט דער פולער האנט. דערלאנגט דעם א זעץ
אין זייט אריין, דעם א סטוסאק אין האלדז־און־נאקן, און יענעם איז זי
מכבד מיטן רעכטן פוס אין בויך אריין. זי וויל, אז איינער זאל גיין פארוויגן איר דאס קינד, אז דער אנדערער זאל גיין אין מארק אריין איר העלפן
טראגן דעם קויש, און אז דער דריטער זאל גיין גלאט אין דער ערד אריין...
און די קינדער פאלגן, טוען אלץ וואס מע הייסט זיי, ווארעם די צייט איז
שלעכט, פרנסה איז געשלאגן, אין חדר גייט מען נאר א האלבן טאג,
דעם אנדערן האלבן טאג העלפט מען אויס דעם טאטן ווי ווייט מע קאן.
ווער אין שטוב ארום די אורחים, און ווער אין דרויסן אפן בענקעלע
באם טויער ― צו פאררופן די דורכפארנדיקע בעלי־עגלות: „אהער פארפארט, אהער!״...
    
אוודאי איז אינדרויסן אפן בענקעלע באם טויער שוין בעסער, ווי
אויסצושטיין דעם הו־הא, מיטן גיהנום, מיטן גלות־שטיפמאמע אינעווייניק אין שטוב. דאס זיצן באם טויער אפן בענקעלע איז גאר קיין ארבעט
ניט. דאס איז א שפילכל, א פארגעניגן. ווער שמועסט זומער, אז די בעלי־עגלות פליען מיט א הוק און מיט א פייף און מיט א קנאק. דאס פארן
זיי פונעם פאראכאד מיט פארשוינדלעך, ווילן איבעריאגן איינס דאס אנדערע, הייבן זיי אויף אזא שטויב, אז מע זעט ניט ארויס די פאסאזשירן,
וואס פאר א פנים זיי האבן. נאר אז אין וואגן געפינען זיך פאסאזשירן ―
דאס זעט מען. און אלע יינגלעך מיט אלע משרתים פון די איינפאר־הייזער
טוען זיך א לאז אקעגן דעם בעל־עגלה מיט א פריילעכן געפילדער:
„אהער, פעטער! אהער פארפארט!״ און דער בעל־עגלה ענטפערט זיי אפ
מיט דער בייטש, פליט־דורך פארביי און ווערט פארשווונדן אינעם געדיכטן שטויב, לאזט־איבער די יינגלעך און די משרתים מיט א נאז.
    
דאס איז אבער נאר זומער־צייט, בעת נאוויגאציע, ווען דער דניע־פער גייט. ווינטער, אז דער דניעפער שטעלט זיך אוועק, לעבט דער איינפאר פון אן אנדער סארט אורחים. ווינטער פארן אריין גרויסע בוכטעס,
אדער בוידן, געפאקט מיט א מין סחורה, וואס איז איינגעוויקלט אין
צינאווקעס און שטינקט מיט טאראן. דאס זיינען שוין ניט קיין אורחים
אף צו עסן שבתים און פארנעמען בעטלעך. זיי זיינען ניט קליין צו ליגן
אלע אינאיינעם אף דער ערד, אדער אין הויף בא די וועגן, און זיי גיבן
צו לייזן נאר פאר היי און האבער. פון אזעלכע פארשוינען האט מען
ווינציק נחת, און פרנסה נאך ווינציקער. היינט דאס זיצן אליין אפן בענקעלע באם טויער אפן פראסט איז אויך עפעס ניט אזוי זיס. דער העלד פון
די דאזיקע באשרייבונגען געדענקט גאנץ גוט יענע צייט, ווען ער איז געזעסן אפן בענקעלע באם טויער. זומער אין דער גרעסטער היץ געבראטן זיך
אף דער זון, און ווינטער אף דער קעלט געפרוירן ווי א הונט, איינגעהילט אין א צעריסן פעלצל מיט אזעלכע שטיוועלעך, וואס האבן זיך
געבעטן צום שוסטער, און ער האט געקלאפט א פוס אן א פוס און ארויסגעקוקט, טאמער וועט זיך באווייזן א בעל־עגלה, אדער א בוכטע מיט
אורחים, וועט ער אויפשטיין, זיך לאזן אקעגן: „אהער פארט! פארפארט
אהער!״ זיינען אבער בעלי־עגלות, ווי אף צו־להכעיס, דורכגעפלויגן פארביי און זיינען גאר פארפארן אין א צווייטן, א רייכערן איינפאר, טאקע
אקעגן, צו ראובן יאסנעגראדסקי. דארט זיינען, זאגט מען, פאראן חדרים
גרויסע, מיט ווייכע בענקלעך, מיט שפיגלען, מיט נאך און נאך זאכן,
וואס די ראבינאוויטשעס פארמאגן דאס ניט. דערפאר איז דארט תמיד
פול געפאקט מיט פעטע אורחים, און בא זיי, בא די ראבינאוויטשעס אין
איינפאר, איז פוסט, כאטש הינט צו פארטרייבן. און דאס פארדריסט
שלומען זייער שטארק ― אף וועמען? אף גאט! פאר וואס האט גאט
ניט געמאכט אזוי, אז ער זאל בעסער געבוירן ווערן בא ראובן יאסנע־גראדסקי, איידער בא נחום ראבינאוויטשן פאר א זון?...
    
און ראובן יאסנעגראדסקי ווערט בא אים א סימבאל פון מזל, פון
עשירות און פון אלדאס גוטס. און א סך פעטע אורחים ווערט בא אים
א אידעאל, א צווייטער „אוצר״, פון וועלכן ער חלומט אצינד, ווי ער האט
געחלומט אמאל, אין שמואליקס צייטן. און עס שטעלט זיך אים פאר אין
יעדן פורל, וואס פארט דורך פארביי, אז דאס פארט א בעל־עגלה מיט
בכבודיקע פארשוינען, פעטע אורחים אין בערענע פעלצן. עס פארט־דורך
דער בעל־עגלה אקוראט נעבן זייער איינפאר, און איידער שלום באווייזט
ארויסצוריידן דאס ווארט: „אהער!״ האט דער בעל־עגלה שוין אליין אפגעשטעלט די פערדלעך: „טפרררו!״ ― און עס קריכן ארויס פון דארטן
איינס נאך דאס אנדערע די בכבודע פארשוינען אין זייערע בערענע פעלצן.
און מע טראגט־אראפ נאך זיי געלע לעדערנע טשעמאדאנעס, אנגעפאקט
מיט כל טוב, יעדער טשעמאדאן וועגט א פוד! און זיי מארשירן אריין
אין שטוב אריין, און זיי הייסן זיך געבן איטלעכן באזונדער א נומער, און
בעטן, מע זאל זיי דערלאנגען סאמאווארן, און הייסן קאכן ווארעמעס און
וועטשערע. און עס קומט־אריין צו זיי דער טאטע אין דער יארמעלקע, מיט
א שמייכלענדיק פנים, און שטעקט זיי אפ א ברייטן שלום־עליכם און פרעגט
זיי, צי רעכענען זיי דא שבת האלטן? צעלאכן זיי זיך און זאגן: „וואס
עפעס איין שבת? פארוואס ניט דריי שבתים? און לאזן לאזט זיך אויס,
אז דאס זיינען גאר סוחרים, וואס זיינען געקומען קויפן ווייץ, און בא
קויפן ווייץ וועט דער טאטע קאנען כאפן א שיין פארדינסטל קאמיסיע,
און טאקע פארוואס ניט אפלעקן א ביינדל?... אין דעם קומט־אן די שטיפמאמע, ארויפגעכאפט אף זיך די שבתדיקע זיידענע פעטשיילע; דאס פנים
פלאקערט איר פאר פרייד, און זי קוקט מיט איין אויג אף די פעטע אורחים
און טוט א פרעג שטילערהייט: „ווער האט דאס זיי געבראכט צו פירן?״
„ס׳איך האב זיי פאררופן, איך!״ ― ענטפערט איר שלום מיט גדלות, און
איז גליקלעך מיטן ליגן, וואס ער האט דא נאר־וואס אפגעטאקט. גליקלעך,
וואס אויך בא זיי וועט אמאל זיין א גוטער טאג, כאטש איין טאג א גוטער. און א שבת א גוטער ― אך! וואס פאר א פריילעכער שבת בא זיי
וועט זיין! און פאר וואס עפעס נאר איין שבת? פאר וואס ניט אלע דריי
שבתים?...
    
דאס אלצדינג וואלט געווען זייער גוט, ווען ס׳זאל ניט זיין קיין דמיון,
קיין חלום. די דאזיקע פעטע אורחים אין די בערענע פעלצן מיט די געלע
טשעמאדאנעס זיינען טאקע צוגעפארן און טאקע אפגעשטעלט זיך, נאר
ניט בא זייער איינפאר ― אקוראט אקעגן האבן זיי זיך אפגעשטעלט, בא
ראובן יאסנעגראדסקיס איינפאר... „אך! וואסערע שלעכטע, שלעכטע
אורחים! וואס וואלט זיי געארט, זיי זאלן בעסער געווען פארפארן צו
אונדז?״ ― טראכט זיך דער שטענדיקער בעל־דמיון און קומט־אריין אין
שטוב א דורכגעפרוירענער דורך און דורך, און טרעפט דעם טאטן אינעם
קעצענעם כאלאטל, איינגעבויגן אין דרייען איבער א ספר, און די שטיפמאמע גליט ווי אף פאקן: „נישט געקומען קיינער? וואס וועט זי טאן
מיטן ברויט, וואס זי האט אנגעבאקן, און מיט די פיש, וואס זי האט אנגעקאכט? כאטש נעם ווארף זיי ארויס פאר די הינט! צי איר מיינט אפשר,
אז ס׳וועט זיין פון אייערטוועגן? ― ווענדעט זי זיך צו די שטיפקינדער,
― איר זיינט גאר נעבעך קראנק צו עסן אלטגעבאקן ברויט! ס׳וועט זיך
אייך אוודאי שטעלן פאפעריק אין האלדז, אדער אייער מאגן וועט עס
חלילה ניט פארדייען! א קלייניקייט, אזעלכע איבערגעוואשענע קינדערלעך, א גאנצע כאליאסטרע, קיין עין־הרע, און אלע אזוי איידל גע־פאצקעט! מע האט זיי גאר ניט געקאנט איבערלאזן, ווי די מיידלעך,
אין באסלאוו באם זיידן מיט דער באבע, זיי זאלן בעסער דארטן קרענקען,
איידער נעמען זיי אהער, נעמען זאל אייך דער רוח, זיי זאלן העלפן עסן,
עסן זאלן אייך ווערעם און טאטשען אייער לייב לעבעדיקערהייט, ס׳זאל
פאלן פון אייך שטיקער, ווי סע פאלט פון מיר, אז עס קומט דער ווינטער,
קומען זאל אף אייך אן אויסכאפעניש מיט אן איינדארעניש מיט אן איינשרומפעניש״...
    
דא גייט אוועק א באקאנטער מענה־לשון, און שלום דער בעל־חלומות
פארגעסט, אז ס׳איז אים קאלט, און ער לויפט ארויס צוריק אף דער קעלט,
צוריק צום טויער אפן בענקעלע. דארט איז בעסער. דארט קאן מען כאטש
זיצן רויק און חלומען וועגן דעם, טאמער וועט גאט פארט צושיקן עפעס
פעטע אורחים מיט בערענע פעלצן, מיט געלע לעדערנע טשעמאדאנעס,
וואס וועלן זיך אפשר פארט אפשטעלן בא זיי אין איינפאר, ניט אקעגן
בא ראובן יאסנעגראדסקי?... גאט, אז ער וויל, קאן ער!
    
47
  
דער קאלעקטאר
  
זאקסישע און ברוינשווייגער לאטעריי־צעטלען ― גרויסע האפענונגען, נישטיקע
    
געווינסן ― ער שרייבט א ראמאן אפן שניט פון מאפוס „אהבת ציון״.
    
צו באווונדערן, וואס פאר א שטארקער מענטש אט דער שוואכער
ייד, דער שטילער און פארטראכטער נחום ראבינאוויטש, האט באדארפט
צו זיין, אז ער האט געקאנט אריבערטראגן דעם גלות פון דער שטיפמאמע,
אויסהערן איר מענה־לשון מיט אירע ברכות, צוזען, ווי זי פייניקט זיינע
קינדער, און נישט ארויסטרעטן מיט א ווארט אפילו! וואס דער מענטש
האט איבערגעטראגן אינעווייניק בא זיך אין הארצן ― קאן מען נישט
וויסן. ארויסבאוויזן האט ער עס אבער קיינמאל ניט און ארויסגעזאגט
האט ער עס קיינעם ניט. און דערפאר, אפנים, האט זי געלייגט אף אים
כבוד, געערט, רעספעקטירט, נישט באגאנגען זיך קעגן אים אזוי גראב, ווי
צו זיינע קינדער, למשל, און געשעצט אים אזוי הויך, ווי ס׳איז נאר
מעגלעך געווען פאר אזא יידענע, וואס האט אליין אויך קיין האניק ניט
געלעקט, נעבעך גוט אויסגעריסן געווארן, געהארעוועט ווי אן אקס אף אזא
גרויסער שטוב מיט א כאליאסטרע קינדער, אייגענע און פרעמדע.
    
און אפשר האט זיך איר רעספעקט גענומען דערפון, וואס זי האט
געזען, מיט וואס פאר א כבוד מע האלט איר מאן אין שטאט, כאטש אלע
ווייסן, אז ער איז ווייט פון א נגיד, פארדינט קוים דאס שטיקל ברויט. קיין
נארישע יידענע, ווי געזאגט, איז זי ניט געווען, נאר א פארביטערטע
נשמה, נישט קיין איינגעהאלטענע בשעת כעס און בטבע אן אפנטלעכער
מענטש: וואס אף דער לונג, דאס אף דער צונג. דערפאר, וואס דער טאטע
האט איר קיינמאל ניט געשטערט אין איר מענה־לשון, האט זי אים ניט
געשטערט אין זיינע זאכן ― אריינקוקן אין א בוך, שפילן א שאך אדער
אזוי פארברענגען מיט א מענטשן. און די מענטשן, מיט וועלכע דער טאטע
האט פארבראכט, זיינען געווען לויטער משכילים, אויפגעקלערטע יונגעלייט
און גלאט „קאפמענטשן״, מע קאן זאגן, די סמעטענע פון דער דעמאלטיקער שטאט־אינטעליגענץ. דאס איז געווען א גאנץ בינטל משכילים, וואס
פארדינען אויסגערעכנט צו ווערן בא די נעמען און אפגעמאלט צו ווערן,
ווי זיי שטייען און גייען, מיט זייער גאנצער פיגור.
    
דער ערשטער באדארף באשריבן ווערן „דער קאלעקטאר״, א ייד א
בעל־בשר, א שווערער ייד, נאר א „קאפמענטש״ און ― ווי מע האט אונטערגעשמועסט ― א שטיקל אפיקורס, כאטש ער האט געטראגן א לאנגע
קאפאטע און געדיכטע פאות. נחום ראבינאוויטש האט געזאגט אף אים, אז
דער ייד איז „עמוק״ און אז ער „ווייס א שלל״. גאנצע טעג האבן זיי געקאנט אוועקזיצן אינצווייען און ריידן און ריידן אן א שיעור. פון וואנען
האט זיך גענומען בא זיי אזוי פיל רייד? אפטמאל פלעגט דער קאלעקטאר
קומען מיט א ביכל, אפטמאל נעמען א ביכל. בא דער שטיפמאמע האט
ער געהאט א צונעמעניש: „דער קאלטון״ ― דערפאר, וואס ער האט געהאט א קאלטונעוואטע בארד. נאר אין שטאט האט ער געהייסן „דער קאלעקטאר״. געהאנדלט מיט צעטלען, זאקסישע און ברוינשווייגער צעטלען.
געטראגן האט ער שווארצע ברילן (געהאט קאליע אויגן), זומער און ווינטער איז ער געגאנגען אין טיפע קאלאשן. קיין שטיוול ניט, נאר קאלאשן,
ווייסע זאקן און קאלאשן. א גרויסער אביון, נאר א מוראדיקער בעל־בטחון. געווען זיכער, אז זיינע קונדן מוזן אמאל אויסנעמען דאס גרויסע
געווינס, און דורך דעם וועט ער שוין אליין אויך געהאלפן ווערן. און
געווינען, האט ער געזאגט, וועט ניט קיין אנדערער, נאר נחום ראבינא־וויטש. ער איז אים מבטיח, ווארעם קיינער באדארף ניט אזוי נייטיק
דאס גרויסע געווינס, האט ער געזאגט מיט א טעם, ווי רב נחום ראבינאוויטש... עס קאן זיין, אז דאס אייגענע האט ער מבטיח געווען אויך זיינע
אנדערע קונדן. ער האט זיי געהאט א סך, כמעט די גאנצע שטאט יידן
האבן געשפילט לאטעריי. נאר נחום ראבינאוויטש האט אין אים געגלויבט,
ווי אין א רבין, און גלייך מיט אים ארויסגעקוקט אפן גרויסן געווינס, ווי
אף משיחן, געזיפצט און געבענקט און געווארט, אז אט־אט קומט דער
קאלעקטאר מיט דער גוטער בשורה: „מזל־טוב, רב נחום, איר האט געווונען די פינף און צוואנציק טויזנט״...
    
דער העלד פון דער באשרייבונג געדענקט, אז אלע מאל, ווען ס׳האט
געהאלטן בא דער לעצטער ציונג פון דער לעצטער קלאס, האט דער טאטע
ניט געקאנט איינזיצן אף אן ארט, געזיפצט מער ווי אלע מאל, שטארק
געגענעצט און געצויגן זיך, ווי אין א פיבער. גלייך מיטן טאטן האט אויך
שלום געפיבערט און ארויסגעקוקט אף דעם גליקלעכן טאג, אפשר נאך
מער ווי דער טאטע. ער איז געווען זיכער, אז ניט קיינער, נאר זיין טאטע
איז דער קאנדידאט אפן גרויסן געווינס. דא האט זיך איבערגעחזרט ווידער
אמאל דער אוצר פון זיין חבר שמואליק. ער האט געטראכט וועגן דעם
גאנצע טעג. ער האט געקאנט אויסווייניק די נומערן פונעם טאטנס צעטלען. ער האט זיי געזען אין חלום. ער האט זיך גארניט געקאנט פארשטעלן, אז גאט זאל זיין אזא שלעכטער. וואס וועט אים ארן, דעם רבונו־של־עולם, אז ס׳וועט ארויס דעם טאטנס נומער? דאס איז דאך שוין בא
גאט אזוי גרינג, וואס גרינגער קאן שוין נאר ניט זיין...
    
שלום, זיצנדיק אין דרויסן אפן בענקעלע באם טויער, דערזעט פון
ווייטן דעם קאלעקטאר, ווי ער שפרייזט מיט די טיפע קאלאשן גלייך צו
זיי, ― לויפט ער אנזאגן דעם טאטן א בשורה: „ער גייט!״ ― „ווער?״
― „דער קאלעקטאר״. ― „און אז דער קאלעקטאר, איז וואס?״ ― „וואס
הייסט? היינט איז דאך דער לעצטער טאג פון דער ציונג!״...
    
אזוי זאגט שלום צום טאטן, און ער באמערקט, ווי דעם טאטנס געל־געקנייטשט פנים איז בלאס געווארן. אין זיינע פארזארגטע אויגן האט זיך
באוויזן א פייערל און איז באלד פארלאשן געווארן.
    
דער קאלעקטאר קומט־אריין א פארסאפעטער ― ער האט אן אסטמא.
„בא אים בלייב עס״, זאגט די שטיפמאמע. מוז ער פריער איבערכאפן דעם
אטעם און זאגט א גוט־מארגן. דער טאטע פרעגט נישט בא אים גארנישט.
ס׳זאל עפעס זיין, וואלט ער דאך אליין געזאגט... יענער זעצט זיך אוועק,
פארשארט דאס היטל, ווישט זיך מיט דער פאלע דעם פארשוויצטן שטערן
און דערציילט א נייס, אז ס׳איז הייס מיט סכנת־נפשות! ממש עס ברענט!
עס ברענט!... א פויזע. ביידע שווייגן. דערנאך בינדט ער אויף די פע־טשיילע, א פארסמאלצעוועטע, א רויטע, מיט גרינע פליאמעס און שמעקט
מיט הערינג. דארט ליגן בא אים אלע לאטעריי־צעטלען. ער נעמט־ארויס
מיט ציטערדיקע באוואקסענע הענט א גרויסן בויגן פאפיר מיט א סך
ציפערן פון אויבן ביז אראפ, זוכט און זוכט מיט די שווארצע ברילן. שאט!
ער האט געפונען! ער שטעלט־אן די שווארצע ברילן אפן טאטן:
    
― אייער נומער, רב נחום, איז, דאכט זיך, אויב איך האב קיין טעות
ניט, זעכצן טויזנט דריי הונדערט פיר און אכציק?
    
― איך פארשטיי ניט, וואס איר פרעגט בא מיר, ― ענטפערט אים
דער טאטע מיט א שמייכל, ― מיר דאכט, אז איר האט א גוטן זכרון:
איר ווייסט אלעמענס נומערן אף אויסווייניק.
    
― אף אויסווייניק ― זאגט איר? סע קאן זיין. הכלל, זעכצן טויזנט,
זאגט איר, דריי הונדערט מיט פיר און אכציק.
    
ער קוקט דורך די שווארצע ברילן און טאפט מיט די פינגער אינעם
ציפערדיקן פאפיר. שלום פילט, אז אט־אט שפרינגט אים ארויס דאס
הארץ. נו? לאמיר שוין הערן!... נאר דער קאלעקטאר האט צייט. ער רעדט
זיך פאוואליע:
    
― אייער נומער, רב נחום, האט געווונען... יא, ער האט געווונען...
    
שלום זעט, ווי אפן טאטנס פנים פליט דורך א געל כמארעלע און
ווערט פארשווונדן. און אליין גלוסט זיך אים אויסשרייען מיט א קוויטש:
קוקוריקו! ― נאר ער האלט זיך איין און שלינגט איטלעכס ווארט, וואס
גייט־ארויס פונעם קאלעקטארס מויל:
    
― געווונען... אבער א קליין געווינסל. גאר א קליין געווינסל! עס
וועט זיך אננעמען, אחר נכיון פעט און כל ההוצאות, אזוי גרויס... אזוי
גרויס...
    
דער קליינער חלשט שיער!
    
― אזוי גרויס, ווי אכט רובל מיט זעכציק. קומט פון אייך, אפנים,
אויב איך בין מיך ניט טועה, צוועלף מיט פופציק, און פון פריער, אויב
איר געדענקט, דריי מיט אכציק. האבן מיר, הייסט עס, א קיימא־לן פון
זעכצן מיט דרייסיק? נמצא, אז איר בלייבט מיר שולדיק אף להבא אזוי
גרויס, אפנים, ווי זיבן מיט זיבעציק. הא? איז דאס אזוי, צי ניין? אצינד
ווילט איר דאך מסתמא א ניי צעטל? וועל איך אייך געבן. נעמט, רב נחום,
קלייבט אייך אויס א נומער. היינטיקס מאל, אם ירצה השם, וועט איר שוין
געוויס געווינען. דאס איז אזוי זיכער, הערט איר, ווי מיר האבן היינט
יום גימל אף דער גאנצער וועלט! שוין? האט איר שוין אויסגעקליבן?
וואס פאר א נומער? אכט טויזנט זעקס הונדערט דרייצן? לאז גאט נעבן
מיט גליק, איז א גוטער שעה זאל זיין!... וואס קוקסטו זיך אזוי איין,
― זאגט ער צו שלומען ― דו קונדאס איינער? (א קוועטש דעם „אס״).
ווו האלטסטו אינעם „שירי־תפארת״, דו שייגאץ איינער? (א קוועטש דעם
„אץ״).
    
דער „שירי־תפארת״ פון נפתלי ווייזעל ― דאס איז א ביכל, וואס
דער קאלעקטאר האט געהאט געבראכט צו טראגן דעם „שייגאץ״, ער זאל
לייענען, מיט נאך ביכלעך פון אדם הכהן לעבענזאן און פון קלמן שולמאן
און פון רב יצחק בער לעווינזאן. און דער שייגאץ (שלום) האט זיי געשלונגען, זיצנדיק אין דרויסן אפן בענקעלע באם טויער. און דער טאטע
האט אנגעקוואלן, וואס זיין זון לייענט שוין אזעלכע ביכלעך, און געפרעגט
בא אים, צי פארשטייט ער כאטש וואס ער לייענט? שעמט זיך שלום זאגן,
אז ער פארשטייט, ווארעם ווי אזוי רעדט מען דאס מיט א טאטן? ענטפערט
פאר אים דער קאלעקטאר, אז ער פארשטייט זייער גוט, דער „שייגאץ״,
פאר וואס זאל ער ניט פארשטיין? זעט איר, מאפו און סמאלענסקין איז
פאר אים נאך א ביסל פרי, פאר אזא וועווריק, נאך צו פרי! ― אזוי לאזט
אויס דער קאלעקטאר, און מהאי טעמא, ווייל דער קאלעקטאר האט געזאגט, אז ס׳איז נאך צו פרי, האט דער וועווריק באקומען ערשט רעכט
חשק צו אט די דאזיקע ביכלעך, און ער האט בגנבה זיך צוגעכאפט צו
מאפון און צו סמאלענסקינען און א נאש געגעבן בסוד, אז קיינער זאל
ניט זען, אביסל מאפו און אביסל סמאלענסקין.
    
דאס ערשטע, וואס איז אים געקומען צו דער האנט, איז געווען דער
ערשטער יידישער ראמאן „אהבת ציון״ פון אברהם מאפו. מאפוס „אהבת
ציון״ האט ער איינגעשלונגען אין איין שבת, פון אנהייב ביזן סוף,
ליגנדיק אפן בוידעם און ברענענדיק ווי א שטרויענער דאך. ער האט געוויינט מיט ביטערע טרערן אפן אומגליקלעכן אמנון, געוויינט און געכליפעט! און האט זיך שטערבלעך פארליבט אין דער שיינער געטלעכער
תמרן גלייך מיט דעם העלד פונעם ראמאן, מיט אמנונען, אויב ניט מער
נאך פון אמנונען, געזען זי אין חלום און גערעדט מיט איר אף שיר־השירים־שפראך, ארומגענומען זי און געהאלדזט זי און געקושט זי...
  
― ― ― ― ― ― ― ― ― ―
    
אף מארגן איז דער פארליבטער שלום א גאנצן טאג ארומגעגאנגען,
ווי א שאטן, מיט א מוראדיקן קאפווייטיק, פארלוירן דעם אפעטיט צום
עסן, אבער טאקע לחלוטין, ― וואס ס׳איז געווען פאר דער שטיפמאמע
א רעטעניש: „געפגרט א בער אין וואלד! ניט אנדערש!״ ― אזוי האט
די שטיפמאמע געזאגט און גענומען נאכקוקן און נאכפארשן, וואס איז די
מעשה, וואס דער בחור האט אויפגעהערט צו עסן?...
    
דער סוף פונעם „אהבת ציון״ איז געווען אט וואס פאר א סוף. פון
די אורחים, וואס האבן זיך אפגעשטעלט בא זיי אין איינפאר, זיינען אריינגעפאלן אים אפטמאל עטלעכע גראשנס פאר פאלגן א גאנג. אט די גראשנס
האט שלום אויסגעגעבן אף פאפיר, צונויפגענייט דאס פאפיר אין א ביכל,
צעווירעט אלע בלעטלעך פון ביידע זייטן, און האט זיך אוועקגעזעצט צו
דער ארבעט ― שרייבן א ראמאן אפן שניט פון מאפוס „אהבת ציון״, אן
אייגענעם ראמאן, נאכגעגאנגען מאפון פיס־טריט, מיטן לשון און מיטן
סטיל און מיטן גאנצן פלאן, נאר אונטער אן אנדער נאמען: ניט „אהבת
ציון״, נאר „בת־ציון״, און די העלדן האבן ניט געהייסן ניט אמנון און
ניט תמר, נאר שלמה און שולמית. און אזוי ווי באטאג איז ניט געווען קיין
סך צייט צו שרייבן ― א האלבן טאג דארף מען גיין אין חדר און א
האלבן טאג העלפן אין איינפאר, ― לכן האט ער געמיינט אויסנוצן דערצו
אויך די נאכט, אוועקגעזעצט זיך בא א לאמפ און געשריבן מיט קליינע
אותיותלעך, און געשריבן און געשריבן, ביז... ביז די שטיפמאמע האט
דערהערט, סע סקריפעט עפעס, און דערזען, אז עס לייכט זיך, האט זי זיך
ניט געפוילט און איז אראפ פון בעט א בארוועסע, זיך אונטערגעגנבהט און דערזען דעם חברה־מאן זיצן און שרייבן, האט זי אויפגעהויבן
אזא גוואלד, אז די גאנצע שטוב האט זיך אויפגעכאפט אין איין שרעק,
געמיינט, אז סע ברענט. דער גאנצער גוואלד איז אבער געווען נאר איבערן
קעראסין, וואס איז אויסגעברענט. „גאז וועלן זיי ברענען, ברענען און
שרפהנען זאלט איר, ליבער גאט! א מיתה משונה! א חלירע! א שרפה! א
מגפה!״...
    
אוודאי האט דער טאטע דעם ניט־געענדיקטן ראמאן „בת־ציון״ צוגענומען צו זיך, אינאיינעם מיטן געגנבהטן „אהבת ציון״, און דער מחבר
פון דער „בת־ציון״ האט שוין געווארט אף א רעכטן פסק. צום סוף לאזט
זיך אויס, אז דער טאטע האט דעם „בת־ציון״ באוויזן, צום אלעם ערשטן,
דעם קאלעקטאר. האט דער קאלעקטאר זיך גאר ניט געקאנט אנקוקן אינעם
כתב און אינעם לשון און אין דער מליצה! און ער האט געשענקט דעם
„קונדאס״ אזא קניפ אין באק, אז ס׳איז געבליבן שטיין א בלויער סימן.
    
― איר ווייסט גאר ניט, רב נחום, וואס פאר א פרי דאס איז! שטראף
מיך גאט, אויב איר ווייסט! פון אים וועט עפעס אויסוואקסן! אט וועט איר
זען, וואס פון אים וועט אויסוואקסן!... קום נאר אהער, דו שייגאץ איינער,
לאם איך דיר שענקען כאטש נאך א רעכטן קניפ אין דיינע רויטע פאמפעשקעס, א רוח אין דיין פארנט און מיטן אריין!
    
 די געראטענע איידעמס
  
דער „מיראוואי סודיא״, א גוי, זאגט מוסר די יידן. ― לייזער־יאסל און
    
מאגידאוו ― צאצקעוואטע איידעמס ― טויזנט בלאט גמרא אויסווייניק
    
נאכן „קאלעקטאר״ זיינען אפטע אריינגייערס צו נחום ראבינאוויטשן
געווען די „געראטענע איידעמס״, די אמתע זיידענע יונגעלייט, די צאצקעס,
די אינטעליגענץ פון שטאט. 
    
איטלעכע שטאט מיט אירע השגות און מיט אירע מאדעס. אין פערעיאסלאוו איז געווען אין יענער צייט א מאדע ― איידעמס. בא די דארטיקע בעלי־בתים איז דאס געווען א מין ספארט, וואס מע האט זיך דערויף
אויסגעבראכט, זיך געלאזט קאסטן געלט, אבי צו קריגן א רעכטן איידעם.
באצויגן האט מען די סחורה, מיינסטנס, פון דער פרעמד. זעלטן ווער עס
האט א שידוך געטאן אינדערהיים. סיידן אזעלכער, וואס האט ניט צו
באצאלן. ווער אבער עס האט געקאנט און געוואלט געבן נדן, דער האט
זיך געבראכט צו פירן פון דער ליטע אדער פון פוילן אן איידעמל א צאצקע, יעדער נאך זיין גוסט, נאך זיין פאסאן, נאך זיין השגה און נאך זיין
פארמעגן.
    
למשל, דער פעטער פיניע האט זיך געבראכט אן איידעמל דווקא ניט
פון ווייט, פון לובען, א יונגערמאן א בן־תורה, א רוחניות, וואס האט ניט
געוווסט קיין צורת מטבע. די מומע חנה פאר איר שיינער טאכטער האט
אראפגעבראכט אן איידעם פון יאגאטין, א פארשוין, וואס מע האט געמעגט אים אנקוקן אף בילעטן! ניט קיין איבעריקער חכם און ניט קיין
גרויסער למדן, דערפאר א פארשוין! שבת נאך דער חתונה, אז מע האט
געפירט דאס פארל אין שול און פון שול, האבן יידן און ווייבער זיך געשטופט קאפ אף קאפ, איינגעקוקט זיך און באווונדערט און געשאצט, ווער
פון די צוויי איז שענער? און דווקא הויך אף א קול. אייניקע האבן געזאגט, אז ז י איז שענער, אנדערע האבן געדרונגען, אז ע ר איז
שענער. דער „ער״ מיט דער „זי״ האבן דאס ביידע געהערט, זיך פאררויטלט און דערפון געווארן נאך שענער. מער האבן די עלטערן נישט
געדארפט, אבי זיי האבן אויסגענומען, זייער סחורה איז געפעלן, און די
שטאט רעדט פון זיי. וואס נאך דארף מען האבן צו פאפולאריטעט?...
אפטמאל האט זיך געמאכט, אז מע האט זיך געשלאגן פאר איידעמס. דאס
הייסט, מע מיינט ניט, חלילה, זיך געשלאגן מיט שטעקנס. געשלאגן הייסט
― מחותנים האבן זיך געקריגט און געזידלט, ווער עס האט א שענערן
איידעם. מחותנתטעס האבן זיך געשטעלט פייגן, און עס איז טאקע דערגאנגען אמאל צו פעטש אויך, און ראמאנאווסקי דער „מיראוואי סודיא״,
א גוי א חרוץ, וואס פארשטייט יידיש, האט זיי געזאגט מוסר... פארט
א גוי! ווי קאן א גוי פארשטיין דעם תענוג פון פירן אן איידעם שבת אין
שול אריין, אוועקזעצן אים אין זיינע נייע בגדים פון קאפ ביז פיס גאנץ
אויבנאן אין מזרח, אף דער אויסשטעלונג, אים אפגעבן מפטיר, און ער
זאל ארויפגיין אף דער בימה און אפקלינגען א הפטרהלע, אז ס׳זאל קנאקן,
און די ווייבער פון עזרת־נשים זאלן זיך שטופן דורך די פענצטערלעך:
„ווו איז ער? ווו?״... ניין, דאס וועט א גוי קיינמאל ניט פארשטיין, ער
מעג זיין דער גרעסטער חכם אין דער וועלט!
    
מערסטנטיילס אבער איז דער דאזיקער ארטיקל געווען אזא מין,
וואס ווערט גיך אפגענוצט, טוט א גלאנץ און ווערט וואכעדיק, ווי יעדער
מין סחורה, וואס הייבט־אן ווערן אלט, אדער גייט־ארויס פון דער מאדע
א יאר, צוויי יאר ― און דער געוועזענער איידעם, די צאצקע, דער נעכטיקער פרינץ, ווערט א ייד גלייך מיט אלע יידן, עס הייבט זיך אים אן אויסשיטן א בערדל, און ס׳איז צו זען, ווי ער הייבט־אן צו טראגן אף זיך
דער עול פון פרנסה. א רחמנות צו קוקן, ווי אזוי דער געוועזענער איידעם, דער נעכטיקער פרינץ, וואס איז, דאכט זיך, ערשט פאראכטאגן
שבת געשטאנען אין בית־מדרש אין מזרח אף דער אויסשטעלונג, האט
אפגעטראטן מחילה דעם אויבנאן א נייעם איידעם א צאצקע, א נייעם
פרינץ, און ער קוקט אף אים און איז אים מקנא, און זיין יונג ווייבל, וואס
איז ערשט אט דא ניט לאנג געווען א קעניגן, שטופט זיך מיט אלע ווייבער גלייך פון עזרת־נשים אהין, צום פענצטערל: „ווו איז ער? ווו?״...
אט אזוי איז אלצדינג אף דער וועלט. מיר וואלטן דא באדארפט זאגן:
ד ו ר  ה ו ל ך  ו ד ו ר  ב א ,  און עס וואלט געווען א יושר אריינצולאזן זיך אביסל אין לעבנס־פילאזאפיע, נאר מיר האלטן בא די געראטענע איידעמס, גייען מיר דעריבער אונדזער וועג.
    
צוויי אזעלכע געראטענע איידעמס זיינען געווען, קאן מען זאגן, אן
אויסנאם פונעם כלל איידעמס, און זיי זיינען דעריבער פארבליבן אין דער
שטאט פערעיאסלאוו מיטן גאנצן גלאנץ אף א לאנגער־לאנגער צייט נאך
זייער חתונה, ניט אפגעבליאקעוועט, ווי אלע אנדערע איידעמס, און ניט
ארויס אזוי גיך פון דער מאדע. איינער האט געהייסן לייזער־יאסל, דער אנדערער ― מאגידאוו. דעם ערשטן האט אראפגעבראכט פון קארסון א
נגיד א לעדער־הענדלער, וואס האט געהאט נישט קיין איבעריק שיינע טאכטער און האט אבער געקאנט רעכט באצאלן. דעם אנדערן האט אויסגעשריבן פון דער ליטע ערגעץ א נגיד א ליוועראנט, וואס שטעלט־צו פערד
אין „קאזנא״, אים געגעבן ביידע זאכן: אי א שיינע טאכטער, א געזונטע
שטיק, אי היפשלעך נדן, א חוץ מתנות און קעסט און וואס איר ווילט.
און אז מע האט זיי אראפגעבראכט, האט געקלונגען די שטאט, ממש געגאנגען „כאדאראם״! חתונות זיינען געווען אזעלכע, וואס ליגן עד־היום
אין טעם און זיינען א לאנגע צייט ניט פארגעסן געווארן. מע האט גערעדט
פון זיי נאכדעם אין שטאט און אויסער דער שטאט און אין אנדערע
שטעט ארום און ארום אין דער גאנצער סביבה. א קלייניקייט, וואס די
צוויי חתונות האבן אפגעקאסט!... אויב די טעכטער זיינען געווען גליקלעך,
אדער ניט ― דאס איז זיך א באזונדער זאך. אף וויפל אונדז איז באוווסט,
האט איינע פון זיי זיך געגט מיט איר מאן שוין דערנאכדעם, ווי זי האט
געהאט פון אים א מתנה ― עטלעכע קינדערלעך, ― און זי איז אוועק
קיין אמעריקע... די אנדערע ― דער מאן אירער איז, דאכט זיך, אדער
א מלמד, אדער א שדכן, אדער ביידע זאכן אינאיינעם, פאר זיכער איז
שווער צו זאגן, נאר אז ער איז אן ארעמאן ― דאס איז געוויס. מיר
ריידן אבער נישט פון איצט. מיר ריידן פון דעם, וואס איז געווען אמאל,
מיר ריידן פון דעמאלט! דעמאלט זיינען די פאטער און מוטער, די
שווער און שוויגער, הייסט עס, געווען אפן זיבעטן הימל! איינע פאר דער
אנדערער האבן זיך די שוויגערס בארימט מיט די „מציאות״, וואס זיי
האבן איינגעהאנדלט. איינע האט זיך ארויסגערעדט פאר די ווייבער, אז
זי האט געבראכט א פרוכתל אין שול אריין. האט די אנדערע זיך אויסגעדריקט נאך שארפער, אז זי האט אריינגעבראכט א ספר־תורהלע אין
ארון־קודשל אריין (צוליבן פרוכתל מיטן ספר־תורהלע איז שוין דער ארון־קודש בא איר געווארן אן „ארון־קודשל״...)
    
און בארימען זיך האבן זיי געמעגט. זיי האבן געהאט מיט וואס. ליי־זער־יאסל איז געווען אן עלוי: א יונגערמאנטשיק, וואס האט געקענט ―
אזוי האט מען געשמועסט ― טויזנט בלאט גמרא בעל־פה; 1\. 000 ― ניט
קיין 999! פון תנ″ך שמועסט מען ניט. היינט א בעל־לשון־קודש, און א
בעל־מליץ, און א כתבא רבה, און א ברען, א לץ, א פארשלעפטע קרענק...
בסוד האט מען אפילו אונטערגעשמועסט, אז ער איז אביסל „געכאפט״:
פארקנייטשט דאס דאוונען, האלט ניט פון תעניתים, טראגט דאס נאזטיכל אום שבת, שרעקט זיך ניט איבער פאר א נקבה ― און נאך אזעלכע
זאכן האט מען געקאנט הארכן, באם פעטער פיניע אין שטוב, למשל. דאס
איז אבער אלצדינג געווען בטל אקעגן די טויזנט בלאט גמרא אויסווייניק.
    
דער צווייטער איידעם, מאגידאוו, איז אויך געווען אן עלוי, אויך
טויזנט בלאט גמרא אויסווייניק ― 1\. 000 ― ניט קיין 999 ― און אויך
א בעל־תנ″ך און א בעל־דקדוק און א בעל־לשון־קודש און א שיינער
בעל־דבדן, נאר שוין נישט קיין לץ און נישט קיין פארשלעפטע קרענק, ווי
לייזער־יאסל. אדרבה, שוין אביסל צו א חקרן, צו א טיפער, פארדרייטער
מח. אלצדינג, וואס איר זאלט ניט זאגן, איז פונקט קאפויר. א שטיק עקשן
― א „ליטוואק״!
    
פארשטייט זיך, אז נחום ראבינאוויטש האט ניט דורכגעלאזט אזא
טייערע געלעגנהייט, אז די דאזיקע געראטענע איידעמס זאלן פארהערן זיין
קליינעם בעל־תנ″ך און זען, ווי דער ימח־שמוניק שלום שרייבט לשון־קודש. ביידע איידעמס האבן געפונען, אז דער ימח־שמוניק איז טאקע א
ימח־שמוניק, און מע טאר אים ניט לאזן גיין לאבוד. מע דארף זען פאר
אים עפעס א „תכלית״, מאכן דאס קינד פאר א „מענטשן״. איינער פארן
אנדערן האבן זיי אים אפגעלויבט אין טאג אריין, געזאגט, אז „מע קאן
גאר ניט וויסן, הערט איר, וואס פון דעם ימח־שמוניק קאן אמאל זיין״...
און דער קאלעקטאר מיט די שווארצע ברילן, וואס רייבט זיך ארום יונגעלייט, האט אויך צוגעבאמקעט, אז ער זאגט שוין לאנג, אז מע קאן
גאר ניט וויסן, וואס פון דעם „שייגאץ״ (א קוועטש אף דער „אץ״)
קאן אמאל זיין... און דער ימח־שמוניק, אדער דער שייגאץ, וואס איז געשטאנען דערביי, האט דאס אלצדינג געהערט, און די נשמה האט אים
געצאפלט, און דאס הארץ איז אים געוואקסן, און דער קאפ האט זיך אים
געדרייט, ווי בא איינעם וואס קלעטערט אף א גאנץ הויכן לייטער, און
מענטשן שטייען ארום אים און זעען, ווי ער קלעטערט גוט, און גיבן אים
אונטער היץ און מאכן אים קוראזש. א קלייניקייט, אזעלכע מענטשן לויבן
אים, זאגן, אז „מ ע  וו יי ס  נ י ט ,  וו א ס פ ו ן  א י ם  ק א ן
א מ א ל ז יי ן!״... און דער טאטע ― שמועסט מען ניט. יענער
איז געווען אפן זיבעטן הימל! יעדער זיפץ פונדעסטוועגן האט אויסגעריסן
א שטיק הארץ. דאס זיפצן האט באדארפט זאגן: „איך ווייס אליין, אז מע
קאן גאר ניט וויסן, וואס פון דעם ימח־שמוניק קאן אמאל זיין; נאר גיט
מיר אן עצה, יידישע קינדער, וואס טוט מען מיט אים? ווי אזוי מאכט
מען אים פאר א „מענטשן״? אדרבה, גיט עפעס אן עצה?״...
    
און עס האט זיך געפונען איינער, וואס האט אים געגעבן אן עצה, א
שארפע, א ראדיקאלע, נאר א רעכטע עצה ― און אים האט דער טאטע געפאלגט. דאס איז געווען איינער פון די גרעסטע פערעיאסלאווער אינטעליגענטן מיטן נאמען „ארנאלד״, א יונגערמאן א פילאזאף פון הינטער דער
שטאט, פון די אזוי־גערופענע „פידווארקעס״. אים שענקען מיר א באזונדער קאפיטל.
    
49
  
ארנאלד פון די פידווארקעס
  
די פארשטאט פון פערעיאסלאוו. ― ארנאלד אן אפיקורס ― יציאת־מצרים א
    
לעגענדע ― וואס דרעפער זאגט אפן רמב″ם ― ראבינער־שול און גימנאזיע
    
כמעט יעדע שטאט פון דער געבענטשטער „טשערטא״ האט זיך איר
פארשטאט, איר „סלאבאדקע״, וואס איר באפעלקערונג באשטייט מער פון
גויים איידער פון יידן, און די יידן, וואס זיצן דארט, זיינען ניט די יידן,
וואס אין שטאט. אן אנדער טיפ יידן. זיי זעען־אויס מער דארפיש, זיינען
ניט אזוי פיפיק, ווי די שטאט־יידן, אביסל פארגרעבט, טראגן גרויסע
שטיוול, שמעקן מיט פעלץ. אנשטאט „גענוג״ זאגן זיי „האדי״. לאכן
לאכן זיי הויך און מיט א קמץ: כא־כא! און די רי″ש ריידן זיי ארויס
הארט, ווי צוויי רי″שן, אדער נאך מער: „ררבי! דערר פעטעררר מרררדכי
האט אייך געררופן אפן בררית״...
    
אין דער געגנט פון פערעיאסלאוו געפינט זיך אזא מין סלאבאדקע,
וואס איז אפגעטיילט פון דער שטאט מיט א הילצערנער בריק און מיט א
טייכל, און רופן רופט זיך עס מיטן נאמען אף יידיש: „די פידווארקעס״.
דאס איז אן ערטל מיט אן אנדער אויסזען, מיט אן אנדער אטמאספערע.
אהין גייט מען זיך דורך אמאל, אז מע האט צייט, כאפן פרישע לופט, ווייל
דארטן זיינען דא סעדער, דארט וואקסט גראז. אהין גייען שפאצירן שבת
באטאג יינגלעך און מיידלעך. דאס הייסט, ניט חלילה יינגלעך מיט מיידלעך אינאיינעם ― יינגלעך באזונדער און מיידלעך באזונדער, נאר ס׳איז
שוין במילא, אז מע באגעגנט זיך איבער דער בריק גייענדיק, שטעלט מען
זיך אפ, כאפט מען א קוק, ווארפט מען זיך דורך מיט א ווארט. אמאל
טוט מען זיך א שאר אויך, א ריר־אן איינס דאס אנדערע מיטן עלנבויגן,
און דער בחור מיטן מיידל ווערן רויטלעך, יונגע הערצלעך קלאפן... פון
עטלעכע מאל אזוי באגעגענען זיך אף די „פידווארקעס״ הייבט מען אן
זיך איבערשרייבן בסוד־סודות מיט בריוועלעך, און עס פיקט זיך אויס
אמאל א ראמאן. מיט וואס אט אזא ראמאן ענדיקט זיך ― דאס וועלן מיר
האבן א געלעגנהייט זען ווייטער. דערווייל האלטן מיר נאך בא „ארנאלדן
פון די פידווארקעס״, און אט מיט אים ווילן מיר זיך דאס באקענען.
    
דארט, אף די „פידווארקעס״, האט נחום ראבינאוויטש געהאט א
באקאנטן און א גוטן פריינט מיטן נאמען „בנימין קלמן פון די פידוואר־קעס״. אמאל, שוין גאנץ לאנג, האט בנימין־קלמן פון די פידווארקעס געהאנדלט תבואה בשותפות מיט נחום ראבינאוויטש, אינאיינעם „געגרוזעט״ בארקעס און בערלינעס קיין קעניגסבערג און קיין דאנציג. די לעצטע
צייט איז ער אביסל אראפ, אנגעוווירן דעם גלאנץ, געהאנדלט קליין, געגאנגען הארט בא די ווענט. נאר די גוטפריינטשאפט פון די געוועזענע
שותפים איז פארבליבן די זעלבע, וואס אמאל. ער איז אפט אריינגעקומען
אביסל זיצן און שמועסן. געשמועסט האט, אייגנטלעך, בנימין־קלמן. ער
האט ליב געהאט ריידן. צום מיינסטן ― דערציילן מעשיות פון זיין
יינגערן ברודער ארנאלד. „מיין ארנאלד! ווו האט איר נאך אזא קאפמענטש, ווי מיין ארנאלד? אזא קענער, ווי מיין ארנאלד? אזא ערלעכן מאן,
ווי מיין ארנאלד? וואס ווייסט איר, וואס פאר אן ארנאלד דאס איז! שוין
איין מאל אן ארנאלד!״... און אזוי ווייטער.
    
נישט נאר דער ברודער בנימין־קלמן ― אלע האבן גערעדט פון אר־נאלדן. „ארנאלד פון די פידווארקעס״ איז געווען א מין העלד אין
שטאט. ערשטנס, א באיארטער בחור, אדער אן אלמן, און אפשר א
גרוש, נאר סיי־ווי־סיי ― אן א ווייב. א ייד אן א ווייב איז דאך גלאט
א זעלטנהייט. א חוץ דעם, איז ער א נאטאריוס. א יי ד א נ א ט א ־
ר י ו ס ― דאס איז דאך שוין אוודאי א זעלטנהייט! איר האט עפעס א
סך געזען יידישע נאטאריוסן בא אונדז? דאס הייסט, ער איז נאך דערווייל נישט קיין נאטאריוס, נאר ער וועט זיין א נאטאריוס. ווארעם ער
שטודירט אף נאטאריוס. סיידן ער וועט ניט אפגעבן דעם „עקזאמענט״.
נאר פארוואס זאל ער ניט אפגעבן? „ער וועט געוויס אפגעבן, ― אזוי
זאגט בנימין־קלמן ― און ער וועט געוויס זיין נאטאריוס, ס׳איז גאר
ניטא וואס צו ריידן. איר שפילט זיך מיט מיין ארנאלדן?״...
    
וואס א נאטאריוס איז ― דאס ווייסן אלע, און שלום אויך. פאראן
אין פערעיאסלאוו א נאטאריוס, איז ער א גוי און הייסט נאוואוו. נאוואוו
דער נאטאריוס. נאר וואס הייסט „אפגעבן עקזאמענט״ ― דאס ווייס ער
שוין ניט. וו א ס דארף ער אפגעבן, און  וו ע מ ע ן  דארף ער אפגעבן, און וו י א ז ו י  גיט מען דאס אפ „עקזאמענט״? ― דאס זיינען
פון די זאכן, וואס מע הערט פון זיי און מע רעדט זיי נאך, נאר מע זאל
פארשטיין וואס דאס איז ― דאס ניט. למשל, אף ארנאלדן פון די פיד־
 ווארקעס זאגט מען, אז ער שרייבט אין די גאזעטן, און אז די גאנצע
שטאט, סיי יידן, סיי קריסטן, האבן מורא פאר אים, ער זאל זיי נישט
 באשרייבן אין „קיעווליאנין״. פארשטייט ניט שלום, ערשטנס, וואס האבן
 זיי מורא? און צווייטנס, ווער איז געווען דער „קיעווליאנין?״ ער הערט
 אלע זאגן, זאגט ער נאך, אז אלע ציטערן פאר ארנאלדן, פאר זיין מויל
 און פאר זיין פען, ווי פארן מלאך־המות. אויסבאהאלטן זיך פאר אים
 איז אוממעגלעך, און אונטערקויפן אים ― פארמאגט קיינער ניט אזוי פיל
 געלט. „זיי וועלן זיך דערשפילן! ― אזוי פלעגט בנימין־קלמן זאגן מיט א
 שמייכעלע. ― לאז מיין ארנאלד נאר וועלן זיך פאצקען די הענט, אזוי
 באשרייבט ער זיי אין „קיעווליאנין״ פון קאפ ביז די פיס אלעמען, לאזט
 ניט איבער איינעם ניט קיין באשריבענעם! איר שפילט זיך מיט מיין
 ארנאלדן?״...
    
שענער פון אלץ איז דאס ― און זייער כאראקטעריסטיש, ― וואס
 ארנאלד איז געזעסן מיט זיין ברודער בנימין־קלמן אף די פידווארקעס אונ־
 טער איין דאך ימים ושנים ברוגזע, ניט אויסגערעדט א ווארט צווישן זיך,
 נאר איינער פארן אנדערן האבן זיי זיך געלאזט די פיננגער שניידן! „מיין
 ארנאלד״... „מיין בנימין־קלמן״... קיינער, ניט אף די פידווארקעס, ניט
 אין שטאט, האט געזען אמאל ביידע ברידער גיין אינאיינעם, אדער געהערט
 אויסריידן זיי א ווארט. אפילו בא איין טיש נישט געזעסן. ארנאלד האט זיך
 געהאט בא בנימין־קלמנען אין שטוב זיין חדרל, פול מיט ספרים און בי־
 כער ביז דער סטעליע, און געלעבט זיך גאנץ אליין ― א מין פרוש. מאדנע
 ברידער! א מאדנער מענטש אט דער ארנאלד! און דער איז דאס געווען
פון די אפטע אריינגייער צו נחום ראבינאוויטשן. זיין אריינגיין איז אבער
געווען ניט ווי דאס אריינגיין פון די איבעריקע משכילים. ער איז אריינגעקומען ניט גלאט פלאפלען, ריידן דברים בטלים, נאר אדער מיט א בוך,
וואס קיינער האט דאס נאך ניט געזען, אדער מיט א בלאט „קיעווליאנין״,
אדער מיט א טענה צו דער שטאט און צו אירע רעדלפירער. שלום האט
פאר אים געהאט מער רעספעקט, ווי פאר אלע אנדערע. ער איז נישט
אפגעטראטן פון אים, געקוקט אים גלייך אין מויל אריין און איינגערעדט
זיך, ווי ארנאלד פון די פידווארקעס רעדט. אט דאס איז דער ארנאלד,
וואס וועט א פ ג ע ב ן  דעם „עקזאמענט״ און וועט זיין א נאטאריוס?
אט דאס איז דער ארנאלד, וואס שרייבט אין „קיעווליאנין״, נאר ער וויל
זיך ניט פאצקען די הענט? צו וואס דארף מען זיך פאצקען די הענט, אז
מע שרייבט אין „קיעווליאנין״?... און ער לאזט קיין אויג ניט אראפ פון
ארנאלדן. דער ארנאלד איז אים געפעלן. זייער א סימפאטישער, אן איינגענומענער פארשוין. נישט קיין גרויסער, א דארינקער, נאר א פעסטער,
ווי פון שטאל אויסגעגאסן. א געל בערדעלע, און דווקא גוט אונטערגעשוירן, קיין סימן פון קיין פאות. א קורץ רעקעלע, א דין שטעקעלע, און
א צינגעלע ― שארף ווי א גאלמעסער! פעך און שוועבל! רעדט על ה׳
ועל משיחו! לאכט־אפ פון די חסידים, מאכט א תל פון די „פאנאטיקער״.
„ערלעך דארף מען זיין ― וואס טויג מיר פרומקייט? מען איז אייך מוחל
אייער פרומקייט, זייט בעסער ערלעך!״ ― און זיין שארפער גיפטיקער
געלעכטער הילכט־אפ ווייט־ווייט!
    
ווונדערט זיך שלום, ווי אזוי שטעלט זיך איין א ייד אזוי צו ריידן
און אזעלכעס צו זאגן? אפנים, אז ער מעג. ארנאלד פון די פידווארקעס
מעג אלצדינג, ווארעם ער הייסט ארנאלד און איז א נאטאריוס, דאס
הייסט, ער וועט זיין א נאטאריוס.
    
מאכט זיך אמאל, אז דער פעטער פיניע זיצט אויך דערביי און הערט,
ווי ארנאלד פון די פידוואיקעס דרשנט. קאטשעט ער זיך פאר געלעכטער און זאגט: „ארנאלד! אוי, ארנאלד, ארנאלד!״ דער פשט דערפון,
אפנים, דארף זיין: „ווי טראגט אף זיך די ערד אזא רשע, ווי דו ביסט?!״...
פונדעסטוועגן האלט אפילו דער פעטער פיניע אויך פון ארנאלדן. איבער
זיין ערלעכקייט. זיין ערלעכקייט האט א שם אין שטאט. א  מ ש ו ג ע ־
נ ע ר  ע ר ל ע כ ע ר! א מענטש, וואס האט פאר קיינעם קיין מורא
ניט, זאגט אלעמען דעם ריינעם אמת, און גלייך אין די אויגן, און דער
עיקר, ער לאכט זיך אויס פון די גבירים, שפייט אף געלט! נו, זאגט שוין
איר אליין, ווי אזוי האלט מען ניט פון אזא מענטשן? האלט אבער ארנאלד
ניט פון אייך, ניט פון קיינעם. למשל, פונעם פעטער פיניען איז ער אויך
ניט נתפעל. טאקע א שיינער ייד מיט א שיינער בארד, נאר ארנאלד האלט
ניט פונעם פעטער פיניען. ער האלט פון זיין ברודער נחומען א סך מער.
דערפאר, זאגט ער, וואס נחום ראבינאוויטש איז א ייד אן א מאסקע און
נישט קיין פארנארישטער חסיד; אים קאן מען זאגן וואס מע וויל, ריידן
נישט נאר אפן רבין, אפילו אף משה־רבינון. שלום אליין האט געהערט אר־נאלדן זאגן דעם טאטן, אז ער, ארנאלד פון די פידווארקעס, גלייבט ניט
אין יציאת־מצרים! ס׳איז א „לעגענדע״, האט ער געזאגט. די גאנצע מעשה
איז א „לעגענדע״. שלום האט אפגעשאצט דאס ווארט „לעגענדע״, אז
עס נעמט זיך מסתמא פונעם ווארט „ליגן״. א „לעגענדע״ הייסט, אפנים,
א קליין ליגנדל. נאך גוט, וואס ניט קיין גרויסער ליגן... הערט א שיינס:
איינמאל איז ארנאלד פון די פידווארקעס געקומען צו לויפן מיט א גראבן
בוך: „נאט זעט, וואס דרעפער זאגט אף אייער רמב″ם! דער רמב″ם איז
געווען הויף־דאקטער באם טערקישן סולטאן דרייצן יאר. האט ער זיך צוליב דעם געשמדט. דרייצן יאר געווען א טערק. אייער רמב″ם, אייער
„מורה־נבוכים״ ― וואס וועט איר היינט זאגן?״...
    
א גליק, וואס דער פעטער פיניע איז דערביי ניט געווען! וויי־וויי, וואס
וואלט געווען, אשטייגער, ווען דער פעטער פיניע זיצט דערביי?...
    
פאר אט דעם חברה־מאן האט זיך, אפנים, שלומס פאטער בארימט
מיט זיין זונס שרייבעכצן און מיט אים, אפנים, זיך אן עצה געהאלטן,
וואס טוט מען מיטן קינד, ווי אזוי מאכט מען אים פאר א „מענטשן״?
שלום איז אנגעקומען אף די דאזיקע רייד פון ארנאלדן:
    
― די שרייבערייעכצן זיינע בין איך אייך מוחל. נעמט ווארפט זיי
ארויס אפן מיסט. אזעלכע שרייבערייעכצן זיינען ניט ווערט דאס פאפיר.
און דעם קליינעם, אויב איר ווילט אים מאכן פאר א מענטשן, נעמט און
גיט אים אוועק אין דער „אויעזדנע״. פון דער „אויעזדנע״ זיינען פאר
אים דערנאך אלע וועגן אפן: ווילט איר אין ראבינער שול ― איז אין
ראבינער שול. ווילט איר אין גימנאזיע ― איז אין גימנאזיע...
    
מיט שלומס אריינקומען איז דער שמועס איבערגעריסן געווארן. און
הגם ארנאלדס קריטיק איבער זיינע „שרייבערייעכצן״ איז געווען פארן
יונגן שריפטשטעלער עפעס ניט אזוי פויגלדיק, און אן ארט האט מען זיי
אוועקגעגעבן עפעס ניט אזא בכבודיקן (אפן מיסט), פונדעסטוועגן איז
שלום געווארן אט דעם ארנאלדן פון די פידווארקעס דער גרעסטער גוטער
פריינט ― נאר פארן ווארט „גימנאזיע״, וואס האט געקלונגען אין זיינע
אויערן ווי די שענסטע מוזיק און געהאט דעם זיבעטן חן בא אים אין די
אויגן. ניט אזוי נאך דאס ווארט „גימנאזיע״, וואס ער האט נאך, אייגנטלעך, ניט געוווסט מיט וואס מע עסט דאס, ווי דאס, וואס ער וועט זיין
א „גימנאזיסט״! א קלייניקייט, א גימנאזיסט? א גימנאזיסט האט ער געוווסט, געקענט, געזען מיט זיינע אויגן. דאס איז געווען דער איינציקער
יידישער גימנאזיסט אין פערעיאסלאוו. און ניט קיין גימנאזיסט, נאר א
„גימנאזיסטל״, מיט ווייסע זילבערנע קנעפלעך און מיט א זילבערנער
צאצקע אפן קאשקעטל. און געהייסן האט ער אויך שלום, נאר גערופן האט
מען אים סאלאמאן ― א יינגל גלייך מיט אלע יינגלעך, נאר פארט ניט
גלייך, פארט א „גימנאזיסטל״, גאר אן אנדער מין באשעפעניש, ווי מיר
וועלן דאס באלד ארויסזען. דערווייל האלטן מיר נאך בא דער עצה, וואס
ארנאלד פון די פידווארקעס האט אויפגעגעבן. ער האט מיט זיין אידעע
אריינגעלאזט א גריל, און פון דעמאלט אן האבן די ווערטער „קלאסן״,
„עקזאמענט״, „ראבינער־שול״, „גימנאזיע״, „דאקטער״ זיך באזעצט בא
די ראבינאוויטשעס אין שטוב. פון וואס מע זאל ניט ריידן, איז מען
ארויף אף איינע פון די אויבנדערמאנטע ווערטער. איטלעכער האט געהאט
וואס צו דערציילן א שיינס: ווי אזוי אן ארעם־בחור פון דער ישיבה האט
זיך אוועקגעלאזט א בארוועסער קיין זשיטאמיר אין דער ראבינער־שול...
ווי אזוי א מלמדס א יינגל, א ליטוואק, איז פארפאלן געווארן אף עטלעכע
יאר, געמיינט, ער איז אין אמעריקע. צום סוף לאזט זיך אויס, אז ער האט
אפגעגעבן „עקזאמענט״ אף אלע אכט קלאסן גימנאזיע, און איצט שטודירט ער, זאגט מען, אף דאקטער. דאס קאן נאר א ליטוואק!
    
― שאט! וואס דארפט איר א סך? אמער נעמט אונדזער יענקל דעם
רופאס זונדל. וויפל, מיינט איר, גייט אים אפעט צו ווערן א דאקטער?
    
― פאלג מיך א גאנג! עס דארף נאך אוועקגיין א יאר מיט א מיטוואך, ביז יענקל דעם רופאס זונדל וועט אמאל זיין א דאקטער...
    
יענקל דעם רופאס זונדל ― דאס איז דער גימנאזיסט, אדער „גימנאזיסטל סאלאמאן״, וואס איז דערמאנט בא אונדז אויבן, און פון אים גייען
מיר דערציילן אין קומענדיקן קאפיטל.
    
50
  
גימנאזיסטל סאלאמאן
  
יענקל דעם דאקטערס זונדל א גימנאזיסטל ― ער איז אים שרעקלעך מקנא ―
    
דער וויינקעלער „יוזשנאהא בערעגא״ ― ווימאראזיג פון ראזינקעס ―
    
 „צערקאוונע כשר לפסח״
    
עס זיינען געווען אין פערעיאסלאוו עטלעכע דאקטוירים, און יעדער
מיט זיין צונעמעניש: דער גראבער דאקטער, דער הארבאטער דאקטער,
דער שווארצער דאקטער. די אלע דאקטוירים זיינען געווען קריסטן, און
נאר איין דאקטער איז געווען א ייד, אי דאס ― ניט קיין גאנצער דאקטער, א האלבער דאקטער ― י ע נ ק ל  ד ע ר  ר ו פ א. געהאלטן
האט ער זיך אבער, ווי א גאנצער דאקטער. געטראגן א טענדעווערענדע,
פארשריבן א רעצעפט און אנגערופן אים דווקא הויך און דווקא אף
לאטיין:
    
― איר וועט מוחל זיין אייננעמען אלע צוויי שעה אן עסלעפל „קאלי
בראמאלי״, און אלע דריי שעה א טיילעפעלע „נאטרי בראמאטרי״, וועט
אייך מארגן ווערן בעסער. און אז ס׳וועט ניט ווערן בעסער, וועט אייך
ווערן ערגער, וועט איר מיך רופן, וועל איך קומען נאכאמאל...
    
די שטאט האט ליב געהאט יענקל דעם רופא א סך בעסער, ווי אלע
דאקטוירים. דערפאר, ווייל מיט יענקל דעם רופא קאן מען זיך דורכשמועסן, געוווירע ווערן, פון וואנען נעמט זיך דאס, וואס סע שפארט אונטערן
לעפעלע? און וואס איז דער שכל, אז מע האט א רעמאטיז אין א פוס,
זאל מען טרינקען טראן? וואס פאר א שייכות האט א מאגן מיט א פוס?
― און נאך אזעלכע זאכן. היינט האט ער אייך א מעלה ― ער דינגט זיך
ניט. ער נעמט וויפל מע גיט אים. קוקט גאר אפילו נישט. ער שארט נאר
מיט די פינגער עטלעכע מינוט און טרעפט שוין אין דער פינצטער, וואס
פאר א מטבע מע האט אים אריינגערוקט. אויב ס׳איז אן אפגעריבענער
דרייער, וואס האט ניט קיין שום ווערט, גיט ער אייך אפ צוריק און זאגט,
אז מע דארף גארנישט. ווערט אייך איבער דער טבע, גיט איר אים שוין
אן אנדער מטבע.
    
און נאך א מעלה האט ער: ער לאזט זיך ריידן און האט אליין אויך
ליב ריידן. ריידן, דערציילן מעשיות, און צום מיינסטן ― פון זיינע קינדער, וואסערע געראטענע קינדער ער האט. איינער, דער עלטערער, שלום
הייסט ער ― סאלאמאן ― איז ער שוין א גימנאזיסט. ער וועט, אם ירצה
השם, ענדיקן די גימנאזיע און וועט אריין אין אוניווערזיטעט און וועט
ארויס פון דארטן א דאקטער, א פארטיקער דאקטער. טאקע א ג א נ ־
צ ע ר דאקטער!
    
― כ׳וואלט שוין גערן, ס׳זאל שוין זיין יום־טוב! ― זאגט יענקל דער
רופא מיט א זיפץ. ― אם ירצה השם, אף יום־טוב קומט ער צו פארן,
מיין סאלאמאן, וועט איר זען א גימנאזיסטל!...
    
שלום וואלט שוין אויך גערן, ס׳זאל שוין זיין יום־טוב, און ער זאל
אנקוקן דאס גימנאזיסטל, וואס פאר א פנים האט דאס א גימנאזיסטל.
    
קוים דערלעבט יום־טוב, פסח. אט דא וועט ער שוין זען, וואס הייסט
א „גימנאזיסטל״.
    
יענקל דער רופא איז ניט אזא גרויסער דאוונער, וואס זאל לויפן יום־טוב אין שול אריין. ער איז דאך עפעס א דאקטער! טאקע נאר א האלבער
דאקטער, און דאך א דאקטער. פונדעסטוועגן צוליבן זונדל, דעם גימנאזיסטל, איז ער שוין אויך געקומען אין שול אריין. אן אויסגעצוואגענער,
אן אנגעפאמאדעטער און א גליקלעכער. ער זיצט אין שפיגלבאנק, אקוראט
אקעגן מזרח. נעבן אים שטייט זיין זונדל שלום, אדער סאלאמאן, אנגעטאן אין א מונדירל מיט זילבערנע קנעפלעך פון אויבן ביז אראפ, מיט א
מאדנע היטעלע אפן קאפ, א היטעלע מיט א צאצקע. אין די הענט האלט ער
א קליין סידורל און דאוונט, ווי א געוויינלעכער מענטש, און אלע בעלי־בתים און אלע קינדער לאזן ניט אראפ קיין אויג פונעם גימנאזיסטל מיט
די זילבערנע קנעפלעך. דאכט זיך, א מענטש גלייך מיט אלע מענטשן,
א יינגל גלייך מיט אלע יינגלעך ― און פארט ניט גלייך: א גימנאזיסטל!
און עס רייסט זיך ארויס א טיפער זיפץ פון הארצן.
    
אפגעדאוונט, כאפט זיך יענקל דער רופא נאך ניט אוועקצוגיין פון
שול. וועמען ע ר דארף נאך זאגן א גוט יום־טוב, ווער עס דארף א י ם
זאגן א גוט יום־טוב. און דער עיקר וועט דאך ווערן א שמועס מסתמא
פון זיין זונדל דעם גימנאזיסטל. און כך הווה.
    
― אט דאס איז ער, אייער גימנאזיסטל, רב יענקל? נא דיר אפ
שלום.
    
און מע שטעקט אים אפ שלום פון אלע זייטן. דאכט זיך, א יינגל
― און יידן מיט בערד גיבן אים שלום־עליכם! אנדערע שטעלן זיך אפ
אביסל שמועסן מיט יענקל דעם רופא טאקע פון זיין זונדל: ווו לערנט
ער? און וואס לערנט ער? און וואס וועט זיין, אז ער וועט שוין אויסלערנען? צו וואס וועט ער זיך דערלערנען?...
    
― צו וואס וועט ער זיך דערלערנען? ― זאגט יענקל דער רופא
מיט א געלעכטערל. ― ער וועט זיך שוין דערלערנען, כע־כע־כע. ער
וועט שוין זיין א דאקטער. טאקע א גאנצער דאקטער, כע־כע־כע.
    
יענקל דעם רופאס זונדל וועט זיין א דאקטער? א גאנצער דאקטער?!
― וואס־וואס, נאר מיט פרנסה וועט ער שוין זיין באווארנט... אפילו
גרויסע, אלטע יידן ווונדערן זיך, כאטש מע פארשטייט ניט, און זיי אליין
פארשטייען ניט, ווער שטערט זיי, למשל, אז  ז יי ע ר ע  קינדער זאלן
זיין דאקטוירים? קיינער שטערט זיי ניט. נאר אז זייערע טאטעס האבן
ז יי ניט געוואלט מאכן פאר דאקטוירים, ווילן זיי ניט, אז  ז יי ע ר ע
קינדער זאלן זיין דאקטוירים. טרייסטן זיי זיך דערמיט, וואס זייערע
קינדער וועלן דערפאר זיין יי ד ן. אי וואס ― פרנסה? עט! „מאן
דיהיב חיי יהיב מזוני״. דער פשט איז: ווער עס גיט לעבן, דער וועט
געבן צום לעבן, און גליק איז בא גאט... אט האט יוזי פינקלשטיין ניט געענדיקט אף דאקטער און איז, פונדעסטוועגן, חוץ זיין שאדן אף אונדז
אלעמען געזאגט געווארן כאטש האלב!...
    
― איז וויפל, זאגט איר, רב יענקל, דארף ער נאך לערנען, אייער
דאס, אייער גימנאזיסטל? ― פרעגן אים די יידן, קוקנדיק פון אויבן
אראפ.
    
― מיין סאלאמאן? ― זאגט יענקל דער רופא און גלעט זיך דאס
בערדל און טאנצט־אונטער אף איין פוס. ― א! ער דארף נאך לאנג־לאנג
שטודירן! ― און ער רעכנט־אויס אף די פינגער, וויפל יאר ער דארף
נאך שטודירן אין גימנאזיע, וויפל יאר אין אוניווערזיטעט, און דערנאך
ארבעטן אין א שפיטאל, אדער גאר אריין אין וואיענע האספיטאל, ווערן
וואיענע דאקטער, דאס הייסט, כמעט אליין אפיציר, מיט פאלעטן,
כע־כע־כע...
    
און ס׳איז נישטא קיין מער גליקלעכער מענטש אף דער וועלט, דאכט
זיך, ווי יענקל דער רופא, ― א קליין יידעלע מיט אן איינגעפאלענער
נאז, נאר מיט געקרייזלטע שטארק־אנגעפאמאדעטע האר און מיט א
טענדעווערענדע, ווי אן אמתער דאקטער. און ס׳איז נישטא קיין מער
גליקלעכער אף דער וועלט, ווי אט דאס גימנאזיסטל מיט די רויטע בעקלעך און מיט די זילבערנע קנעפלעך און מיטן מאדנעם היטעלע מיט דער
צאצקע. ביידע גייען זיי פון שול, ארומגערינגלט פון א סך בעלי־בתים.
יידן רייבן זיך ארום יענקל דעם רופא. יינגלעך רייבן זיך ארום זיין גימנאזיסטל, ווילן זיין וואס נענטער, וואס נענטער. עס דאכט זיך אויס, אז
ער איז עפעס גאר אן אנדער מין באשעפעניש. ע ר  ש מ ע ק ט  נ א ר
א נ ד ע ר ש...
    
ניין, שלום האט נאך אף זיין לעבן קיינעם אזוי ניט מקנא געווען
ווי אט דעם גליקלעכן גימנאזיסטל. „פאר וואס איז ער ניט אף זיין ארט?
פאר וואס איז ער בעסער ניט יענקל דעם רופאס זון? ער הייסט דאך
אויך שלום... דאכט זיך, וואס וואלט גאט געארט, אז נחום ראבינאוויטש
זאל זיין יענקל דער רופא און יענקל דער רופא זאל זיין נחום ראבינאוויטש?״... ער האט אים געזען נאכדעם אין חלום. ער האט פון אים געחלומט אף דער וואר. ער איז אים ניט ארויסגעקראכן פון קאפ אף א
מינוט. ער איז געווארן בא אים א משוגעת, א „אידעע־פיקס״, דער צווייטער חיים פרוכשטיין... ער האט אים מקנא געווען, שטארק מקנא געווען! צוגיין צו אים און ריידן האט ער נישט געהאט קיין מוט. ווי אזוי
רעדט מען דאס מיט א גימנאזיסטל?... ווי אזוי טרעט מען צו צו א יינגל,
וואס הייסן הייסט ער שלום און רופן רופט מען אים סאלאמאן?... נאר
פארגעשטעלט האט ער זיך אין דער פאנטאזיע, אז ער איז אליין א גימנאזיסטל, און הייסט שוין אליין אויך ניט שלום, נאר סאלאמאן, און אז
ער טראגט א מונדירל מיט זילבערנע קנעפלעך און א צאצקע אפן היטעלע,
און אלע יינגלעך זיינען אים מקנא, און אלע יידן חידושן זיך: „אט דאס
איז נחום ראבינאוויטשעס זונדל, ד ע ר  ג י מ נ א ז י ס ט ל?... אט
דער האט אמאל געהייסן שלום?״...
    
מע קאן זיך פארשטעלן, וואס פאר א גדולה, וואס פאר א יום־טוב
ס׳איז געווארן בא שלומען אין הארצן יענעם טאג, אז דער טאטע האט אים
געגעבן צו וויסן, אז מארגן, אם ירצה השם, הייבט ער אן גיין אין די
קלאסן. ער איז שוין געווען, זאגט ער, באם „דרעקטער״, איינגעגעבן א
„פראשעניע״, דערווייל אין „פריגאטאוויטעלנע״.
    
― אין זעקס וואכן ארום וועסטו ענדיקן די „פריגאטאוויטעלנע״,
וועסטו אריין, אם ירצה השם, אין דער „אויעזדנע״, און פון דארטן, אז
גאט וועט וועלן, אין גימנאזיע, און פון דארטן נאך ווייטער... בא גאט
איז אלץ מעגלעך, אבי זאלסט נאר וועלן זיך צוסטארען אביסעלע.
    
שלום האט שיער ניט ארויסגעלאזט קיין קוויטש ― ער זאל זיך ניט
שעמען פארן טאטן. א שאלה, אויב ער וועט זיך צוסטארען! ער האט נאר
ניט געוווסט אקוראט, וואס איז „אויעזדנע״, ווער איז דער דרעקטער און
וואס הייסט „פריגאטאוויטעלנע״? ער האט גוט געדענקט, וואס ארנאלד
האט געזאגט, ארנאלד פון די פידווארקעס. און פאר די אויגן איז אים
געקומען יענקל דעם רופאס גימנאזיסטל מיט די זילבערנע קנעפלעך און
מיטן מאדנעם היטעלע מיט דער צאצקע, ― און דאס הארץ איז אים געווארן פול, און דער קאפ האט זיך אים געדרייט, און טרערן, טרערן פון
פרייד האבן זיך אים געשטעלט אין די אויגן. נאר ער איז געבליבן שטיין
ווי א סטאטיק, א נעבעכל, וואס קאן קיין צוויי ניט ציילן. דער סטאטיק
האט אבער ארויסגעקוקט אף דער מינוט, ווען ער וועט קאנען בלייבן
אליין, וועט ער זיך שוין ראסקאשעווען: ער וועט שענקען זיך אליין צוויי
פעטש אין ביידע באקן, אדער אין ביידע ליטקעס, אדער גאר געבן זיך א
ווארף אף דער ערד און איבערקוליען זיך דריי מאל הין־און־צוריק, אדער
אוועקשפרינגען אף איין פוס ווייט־ווייט און אויסרופן מיט א ניגון:
    
 סאלאמאן! סאלאמאן!
    
 גימנאזיסטל סאלאמאן!...
    
― און דערווייל גיי, זיי מוחל, פארוויגן דאס קינד, דערנאך וועסטו
זיך זעצן העלפן האקן ראזינקעס...
    
דאס, פארשטייט זיך, זאגט די שטיפמאמע. און בכדי דעם לעזער זאל
ניט זיין קשה, וואס איז פאר ראזינקעס, וואס מע דארף זיי האקן, באדארף
מען אים דא געבן צו וויסן, אז ווייל פונעם איינפאר אליין קאן מען ניט
לעבן, האט נחום ראבינאוויטש געעפנט א קעלער, א וויין־קעלער, און
אויפגעהאנגען א שילד:
    
„פראדאזשנא ראזניך ווין יוזשנאהא בערעגא״.
    
ער אליין טאקע האט געמאכט די וויינען פון געהאקטע ראזינקעס
אונטער אלערליי נעמען, פון וועלכע עס געדענקט זיך „ווימאראזיג״, „כע־רעס״, „מאדערא״ און נאך א סארט רויטער וויין מיטן נאמען „צערקאוו־נע כשר לפסח״. דעם סארט וויין האבן די קינדער ליב געהאט מער פון
אלע וויינען ― איבער דעם, וואס דער „צערקאוונע כשר לפסח״ איז געווען זיס און טערפקע. זיין זיסקייט האט זיך גענומען פון אזא מין סיראפ,
וואס מע האט אין אים אריינגעטאן, און זיין טערפקייט האט געשטאמט
פון די קערלעך פון די ראזינקעס. און פון וואנען האט זיך גענומען זיין
רויטקייט ― דאס האט דער טאטע געהאלטן בסוד... אלע מאל, ווען מע
האט די קינדער געשיקט אין קעלער נאך א קווארט וויין, האבן זיי זיך
צוגעכאפט צום „צערקאוונע כשר לפסח״ און אויסגעזשליאקעט צוויי מאל
אזוי פיל ― און פונדעסטוועגן האט זיך געצויגן פונעם וויין דאס שטיקל
ברויט גאר נישקשהדיק מער פון אלע אנדערע פרנסות.
    
51
  
„די פענסיע״
    
דער טאטע שטאל און אייזן פארן „קלאסניק״ ― דער העלד באקומט א סטיפענדיע
    
― א רעש אין שטאט ― די חלומות וועגן אוצר הייבן־אן מקוים צו ווערן.
    
 נישט אזוי גיך טוט זיך עס, ווי סע רעדט זיך. דאס אריינטרעטן אין
דער „אויעזדנע״ איז ניט אנגעקומען אזוי גרינג און ניט אפגעלאפן
גלאט. דער ערשטער שטיין אין וועג איז געווען דער פעטער פיניע. ער האט
געארבעט מעשים: סטייטש, נעמען קינדער און מאכן זיי פאר גויים
בידים! ― האט ער געטענהט, זיך שטארק געערגערט, און האט זיך ניט
בארויקט, ביז ער האט ניט גענומען באם ברודער דאס ווארט, אז ער וועט
כאטש ניט לאזן זיינע קינדער שרייבן אום שבת. דעם תנאי האט טאקע
נחום ראבינאוויטש אויסגענומען מיטן דירעקטאר (סמאטריטעל) פון דער
„אויעזדנע״ בפירוש, אז שבת באדארפן זיינע, ראבינאוויטשעס, קינדער
זיין פריי. נאך א תנאי האט ראבינאוויטש אויסגענומען מיטן דירעקטאר
(דאס איז געווען א צייט, וואס יידן האבן דיקטירט תנאים), אז זיינע
קינדער זאלן ניט זיין אין קלאס, ווען דער גלח גיט־אפ זיין שטונדע ―
און אויסגעפירט האט ראבינאוויטש.
    
די צווייטע שוועריקייט פאר די קינדער איז געווען די שפראך. זיי
האבן באם אריינטרעטן אין קלאס פארשטאנען אזוי ווינציק רוסיש, אז
אלע האבן פון זיי געמאכט חוזק ― סיי דער לערער, סיי די חברים. עס
האט זיך אויסגעוויזן, אז די בענק לאכן. און דאס האט דעם ציקאוון
שלומען פארדראסן. ער איז געוווינט געווען אפצולאכן פון דער גאנצער
וועלט, צום סוף לאכט מען גאר פון אים!... און די חברים, די שקצימלעך,
האבן אויך נישט געשוויגן. קוים האט זיך געענדיקט דאס לערנען אין
קלאס און די יידישע קינדער, די „זשידעניאטיעס״, האבן זיך באוויזן אין
הויף, אזוי האט מען זיי, במחילת כבודם, אוועקגעלייגט אף דער ערד,
און דווקא אין גוטן מוט, צוגעהאלטן די הענט מיט די פיס, און גוט אנגעשמירט זיי די יידישע פיסקעס מיט גויישן חזיר... געקומען דערנאך
אהיים מיט באטריבענע הערצער, האבן זיי מורא געהאט צו דערציילן דעם
אמת, מע זאל זיי ניט אפנעמען פון די קלאסן. די שטיפמאמע האט אזוי
אויך געקאכט און געגראבן אף די „קלאסניקעס״ (אזוי האבן געהייסן
בא איר די קינדער נאכן אריין אין דער אויעזדנע). און ווייל שלום איז
געווען מער מתמיד פון אלע, האט זי אים גערודפט מער פון אלעמען.
האט זיך אבער געטראפן א מעשה און מע האט איר אפגעהאקט די
פליגל, איז זי געווארן שטיל. וכך חיה מעשה:
    
איינמאל, אין א שיינעם פרימארגן, האט שלום געלערנט, ארומגעשפאנט איבער דער שטוב און איינגעחזרט דעם „אוראק״ אף אויסווייניק,
און דער טאטע איז געשטאנען אין טלית און תפלין און האט געדאוונט.
און די שטיפמאמע האט זיך געטאן איר ארבעט: זי האט געיאדעט דעם
טאטן, אויפגעווארפן אים די אלטע עבירה, וואס ער האט אמאל פארלייקנט פון איר די עלטערע און די קלענערע קינדער, די מיידלעך, זיך
דורכגעשמועסט וועגן דעם, וואס פאר א גוטן אפעטיט, קיין עין־הרע,
זיינע קינדער האבן צום עסן און וואסערע גוטע מאגנס זיי פארמאגן. ניט
פארגעסן אנרירן די „משפחהטערע״ זיינע... דאס אלצדינג האט דעם
טאטן נישט גערירט. ער איז געשטאנען מיטן פנים צו דער וואנט און
האט געדאוונט, גלייך ווי ניט אים מיינט מען. נאר אט האט זי זיך צעלאזט
מיט איר מענה־לשון אף שלומען, למאי ער גייט ארום און לערנט:
    
― ער מיינט, דער שיינער קלאסניק, אז כריין איז זיין פעטער און
אז ער איז שוין א גאנצער פריץ און איז שוין פטור פון אלצדינג, א
חוץ עסן! די סך משרתים, וואס מע האט דא, מיט די דינסטן! נישקשה,
עס מעג דיר נאך אנשטיין, דו שיינער קלאסניק מיט די אויסגעדרייטע
שטיוועלעך, זיך מטריח זיין אריינטראגן דעם אורח דעם סאמאוואר, עס
וועט חלילה ניט אפפאלן פון דיר קיין האר אפילו, און צום אפעטיט
וועט דאס דיר ניט שאטן, און צום שידוך אוודאי ניט...
    
דער „קלאסניק״ איז שוין גרייט געווען אוועקלייגן דעם „אוראק״
און לאזן זיך אין קיך אריין נאכן סאמאוואר, אז עס טוט זיך ניט א
ווארף דער טאטע און כאפט אים ניט אן פאר א האנט און צעלאזט
זיך ניט מיט אימפעט אף לשון־קודש (נישט געוואלט אין דאוונען מפסיק
זיין):
    
― אי ־ א ־ נו ־ פע ― לא! לא! בשום אופן! מע דארף ניט!
איך הייס ניט! איך וויל ניט! ― האט ער אויסגעלאזט אף יידיש און איז
אנגעפאלן אף דער שטיפמאמע מיט א פייער, אפשר דאס ערשטע מאל
זינט זי איז זיין ווייב, אז זי זאל זיך ניט דערוועגן מער שאפן מיט אים
פון דאנען אהין! מיט אלע קינדער קאן זי זיך שאפן, נאר ניט מיט
שלומען! שלום איז ניט גלייך צו אנדערע; שלום באדארף לערנען!
    
― איין מאל פאר אלע מאל! אט אזוי וויל איך, און אט אזוי איז
דאס, און אט אזוי וועט דאס זיין!
    
צי דערפאר, וואס יעדער דעספאט, יעדער שלאק־פורעניות, אז ער
דערהערט א הויך ווארט, דערשרעקט ער זיך און ווערט אנטשוויגן, אדער
דערפאר, וואס דאס איז געווען דעם טאטנס ערשטער ווידערשטאנד זינט
זיי קענען זיך און פירן אזא זיס לעבן, ― נאר ס׳איז געשען א נס: די
שטיפמאמע האט צוגעביסן די צונג און איז אנטשוויגן געווארן, ווי א
קעצעלע. פון דעמאלט אן איז זי צו שלומען געווארן גאר אן אנדער
מענטש. דאס הייסט, שטעכווערטלעך און קללות האט זי ניט געזשאלעוועט, אלע מינוט אים אויפגעווארפן די „קלאסן״, געגעבן אנצוהערעניש
בדרך גוזמא, אז עס גייט אוועק א פוד פאפיר א וואך און דריי בוטעלקעס
טינט א טאג, און זי פלעגט פארגעסן מיט א כיוון אנצוגיסן דאס לעמפל
אף באנאכט, אנצוגרייטן אנבייסן, און נאך אזעלכע זאכן. דערפאר אבער
שאפן זיך האט זי מיט אים מער ניט געשאפט. סיידן אזוי, אין גוטן מוט,
אז ער האט געוואלט פאלגן דאס קינד ― מהכתיתי.
    
― שלום? ― זאגט צו אים די שטיפמאמע ווייך און מיט א ניגון,
ווי מע רעדט אין בארדיטשעוו. ― וואס איז דאס, וואס דו, אז דו טוסט
נאר א קוק צום סאמאוואר, אזוי הייבט ער אן זידן?
    
אדער:
    
― שלום? וואס געדויערט בא דיר א שפרונג אין מארק הין און
צוריק? א האלבע מינוט! קיין האלבע מינוט אויך ניט!...
    
און דערצו האט אים צוגעשפילט די הצלחה אויך אביסל. אז עס
הייבט אן גיין א מענטשן, גייט עס. איינמאל אין קלאס האט דער „סמא־טריטעל״ פון דער „אויעזדנע״, א גאנץ וווילער גוי, אנגענומען שלומען
באם אויער און געהייסן, אז דער טאטע זאל קומען צו אים צו גיין אין
דער קאנצעלאריע. ער דארף אים עפעס זאגן. דערהערט, אז דער „אדון
דער דירעקטאר״ רופט אים, האט זיך נחום ראבינאוויטש ניט געלאזט
לאנג בעטן, אנגעטאן די שבתדיקע קאפאטע, נאך שטארקער אונטערגעקאטשעט די אונטערגעקאטשעטע פאות און איז אוועק צום דירעקטאר
הערן, וואס וועט ער זאגן. לאזט זיך אויס אזא געשיכטע: אזוי ווי זיין
זון שלום לערנט זיך אויסגעצייכנט גוט, וואלט ער, אייגנטלעך, „פא־זאקאנו״, באדארפט אים צונעמען אף „קאזיאנע שטשאט״. נאר אזוי ווי
ער איז א ייד, קאן ער אים שענקען א פענסיע (דאכט זיך, אויב ניט
הונדערט צוואנציק רובל א יאר, אדער הונדערט צוואנציק רובל א האלב
יאר).
    
דאס האט אנגעמאכט א מאדנעם רעש און א טומל אין שטאט. איינער נאכן אנדערן איז מען געקומען געוווירע ווערן, צי ס׳איז אמת?
    
― וואס־זשע? א ליגן?
    
― פענסיע?
    
― פענסיע.
    
― נאזנאטשעט פון קאזנא?
    
― ניט פון קאזנא, נאר פון נאראדנע פראסוויעשטשעניע.
    
א מענטש, וואס געהער זיך אן מיט „נאראדנע פראסוויעשטשעניע״
― א קאטאוועס אביסל?!... פארנאכט קלייבט זיך צונויף די משפחה ―
אנקוקן וואס פאר א פנים ער האט, „דער בעל הפענסיע״?... אך! ווער
עס האט ניט געזען דעמאלט דעם טאטן, ווי ער האט געשיינט און געלויכטן, דער האט גאר קיין גליקלעכן מענטשן אף זיין לעבן נישט געזען!
אפילו די שטיפמאמע, וואס האט זיך משמח געווען גלייך מיט אלע און
איז דעם דאזיקן טאג געווען מאדנע גוט, מכבד געווען די משפחה מיט
טיי און מיט איינגעמאכטס, האט באקומען חן אין די אויגן פונעם בעל
הפענסיע, וואס האט איר פארגעסן און מוחל געווען אלצדינג. „וואס
ס׳איז געווען ― איז געווען״... איצט איז ער א העלד. אלע קוקן אף אים.
אלע ריידן פון אים. אלע לאכן און פרייען זיך. דער מומע חנהס קינדער,
וואס האבן ליב טרייבן מיט אים קאטאוועס, פרעגן אים: „וואס רעכנט ער
צו טאן מיט אזוי פיל געלט?״ גלייך ווי זיי ווייסן ניט, אז פונעם געלט
וועט ער ניט זען א גראשן אין די אויגן. גלייך ווי זיי ווייסן ניט, אז דאס
געלט וועט צונוץ קומען דעם טאטן אין געשעפט אריין, אינעם וויינקע־לער „יוזשנאהא בערעגא״...
    
שאט! אט איז ער אויך דא ― דער גראבער קאלעקטאר מיט די
שווארצע ברילן און מיט די טיפע קאלאשן. ער וויל נאר א קוק טאן מיט
זיינע בלינדע אויגן דעם קונדאס (א קוועטש אפן אס) און געבן אים,
דעם שייגאץ (א קוועטש אפן אץ), א קניפ אין בעקל, ארויסרייסן א שטיק
פלייש! אויך די „איידעמס״, לייזער־יאסל און מאגידאוו, זיינען אריינגעקומען צום טאטן אפגעבן מזל־טוב און אביסל זיצן און שמועסן פון
השכלה און פון ליכטיקייט, פון פראגרעס און פון ציוויליזאציע... און
נאך זיי איז געקומען ארנאלד פון די פידווארקעס און האט אביסל פארשטערט שלומען די שמחה. ערשטנס, האט ער באוויזן די יידן, אז זיי
זיינען בהמות, זיי ווייסן ניט וואס זיי ריידן. די פענסיע איז ניט קיין
פענסיע, נאר א סטיפענדיע. פענסיע איז פענסיע, און סטיפענדיע איז
סטיפענדיע. והשנית, איז שלום ניט קיין איינציקער ― ס׳איז דא נאך
איינער אין דער אויעזדנע, וואס האט באקומען א סטיפענדיע, אויך אף
הונדערט צוואנציק רובל, און דאס איז געווען שלומס נייער חבר פון
דער אויעזדנע. אליע האט ער געהייסן. נאר וועגן אים שפעטער. דערווייל
איז דער העלד פון אונדזער באשרייבונג געווען אפן זיבעטן הימל. ער
האט ארויסגעזען בחוש, אז זיינע אמאליקע חלומות וועגן זיין חבר
שמואליקס „אוצר״ הייבן־אן פאוואלינקע מקוים צו ווערן... און זיין פאנטאזיע כאפט אים אויף אף אירע פליגלען און פארטראגט אים ווייט־ווייט,
אין עולם־הדמיון אריין. און ער זעט זיך ארומגערינגלט מיט זיינע חברים,
וואס קוקן אף אים מיט שטראלנדיקע אויגן און זיינען אים מקנא. און
דעם טאטן זעט ער, נאך גאר א יונגערמאנטשיק עפעס. ווו איז אהינגעקומען דער אויסגעבויגענער רוקן? די טיפע קנייטשן אפן שטערן? דאס
געלע פארזארגטע פנים? גאר אן אנדער מענטש געווארן! און ער זיפצט
שוין גאר ניט מער. און די גאנצע משפחה ― שטעלט זיך אים פאר ―
רינגלט אים ארום, גיט אים אפ גרויס כבוד, אים און זיין שלומען,
דעם אויסדערוויילטן, דעם גליקלעכן, וואס פון אים ווייסן היינט אלע,
אפילו „קאזנא״ און אפילו די „נאראדנע פראסוויעשטשעניע״ ― אלע,
אלע, אפשר טאקע ביזן קיסר ― ווער ווייס?...
    
52
  
חבר אליע
    
אליע דאדעס ― די ערשטע באקאנטשאפט אף א שרפה ― שמועסן וועגן קאס־
    
מאגראפיע מיטן פעטער פיניע ― דער העלד איז מחלל שבת בפרהסיה ― ער
    
 ווערט געקרוינט מיטן נאמען „פיסאטעל״.
    
א פנים א ווייס, א קיילעכיקס, אביסעלע א געשטופלטס. האר שטייענדיקע, הארטע, שווארצע, געדיכטע, שטעכעדיקע ― א גאנצע גריווע.
אויגן לאכנדיקע, ציין געזונטע, ווייסע. פינגער קורצע. א געלעכטער א הילכיקער, א שיסנדיקער. א טעמפעראמענט א פייעריקער. ― אט דאס איז
דער פארטרעט פון שלומס חבר אליע, פון דער ערשטער קלאס אויעזדנע
ביזן סוף.
    
זייער ערשטע באקאנטשאפט איז געשלאסן געווארן באנאכט אף
א שרפה.
    
א שרפה ― דאס איז א ספעקטאקל, אן אומזיסטיקע פארשטעלונג, א
העכסט־אינטערעסאנטע פארזאמלונג פון אלערליי טיפן יידן און ווייבער,
אן אפשפיגלונג פון אלערליי סצענעס, טרויעריקע און פריילעכע ― מע
דארף נישט קיין טעאטער. די נאכט איז שטיל, דער הימל איז טיף, שטערן
פינקלען. ווו־ניט־ווו לאזט זיך הערן דאס בילן פון א הונט. און דאס
שטיבל ברענט זיך ווי א ליכטל, רויק, פאמעלעך, ס׳האט צייט. פון אלע
גאסן ציען זיך מענטשן. פריער שלעפעריק, דערנאך לעבעדיקער און האמעטנער. פריער איינציקווייז, דערנאך מחנותווייז, און יידישע קינדער
― א גאנצע כאליאסטרע. יידן מיט ארבע־כנפותן ווארפן זיך אין פייער
אריין ראטעווען, ווייבער קוויטשען, קליינע קינדער וויינען, בחורים זאגן
ווערטלעך, אונטערגעוואקסענע מיידלעך לאכן. ראבינאוויטשעס קינדער
זיינען אויך דא. פלוצעם דערהערט שלום עמעצנס קול, א קול פון א יינגל,
און גלייך צו אים אפן אויער:
    
― זיי פארן!
    
― ווער?
    
― ,די „פאזשארנע קאמאנדע״. קום, וועלן מיר העלפן לעשן.
    
און ביידע יינגלעך נעמען זיך פאר די הענט און מע לאזט זיך לויפן
איבערן גאנצן מארק צו באגעגענען די „פאזשארנע קאמאנדע״. לויפנדיק, ווערט שלום געוווירע, אז זיין חבר רופט מען אליע און אז ער איז
דאדיע דעם שרייבערס א יינגל. און אליע ווערט געוווירע, אז זיין חבר
הייסט שלום און אז ער איז נחום ראבינאוויטשעס א יינגל.
    
זייער צווייטע באגעגעניש איז פארגעקומען אביסל שפעטער, שוין
דווקא באטאג, אויך אין גאס און אויך אף אן אומזיסטיקער פארשטעלונג. עפעס א שווארצער מיט ווייסע ציין ווייזט א מאלפע, און די גאנצע
שטאט מיט יינגלעך לויפן אים נאך. דאס איז איינס פון די חידושים,
וואס מע זעט זעלטן אין פערעיאסלאוו. אדער מע פירט ארום א בער מיט
אויסגעברענטע אויגן, וואס טאנצט אף א שטעקן. אדער א וואנקא רו־טוטיו מיט רויטע הויזן, וואס מאכט אנשטעלן. אדער א ציגיינער ווייזט א
מאלפע. דער ציגיינער און די מאלפע האבן ביידע איין פנים, גלייך ווי
איין מאמע האט זיי געהאט. ביידע האבן אלץ איינע געקנייטשטע באוואקסענע פנימלעך, אלץ איינע אויסגעקראכענע קעפ, און קוקן ביידע מיט
אלץ איינע רחמנותדיקע אויגן און ציען־אויס די באוואקסענע ברודיקע
דארע הענט, מע זאל זיי עפעס געבן. און ריידן רעדט דער ציגיינער מיט
אזא מאדנע קול און אף אזא מאדנע שפראך, שאקלט מיטן קאפ און
מאכט אזא מאדנע גרימאסע דערביי, אז מע מוז לאכן: „דאי, בארין!
חאראש אבעזשיאן! אמעריקאנסקו!״... און חברה שיסן־אויס א געלעכטער.
די דאזיקע צוויי באגעגענישן זיינען שוין גאנץ גענוג, אז אזעלכע צוויי
יינגלעך, שקצים, ווי שלום נחום ראבינאוויטשעס און אליע דאדיע דעם
שרייבערס, זאלן ווערן חברים. דארף נאך גאט פירן אזוי, אז זיי טרעפן
זיך ביידע אין איין קלאס אין דער אויעזדנע, א באנק נעבן א באנק,
און אקוראט דעמאלט, ווען דער לערער האלט־אפ זיין ערשטע לעקציע
פארן גאנצן קלאס. דערזעט שלום זיין נייעם חבר אליע, ווי ער ציט־אויס
די האנט, שאקלט מיטן קאפ, מאכט דעם ציגיינערס גרימאסע: „דאי, בא־רין! חאראש אבעזשיאן! אמעריקאנסקו!״ ― זייט א בריה, האלט זיך איין
און צעלאכט זיך נישט. אוודאי באקומען ביידע חברים א מיאוסן פסק,
בלייבן ביידע איבער „אן ווארעמעס״, און זייער פריינטשאפט ווערט
געשלאסן אף שטענדיק, אף אייביק.
    
פון דעמאלט־אן ווערן זיי נפש אחת, איין זעל, איין נשמה. ווו איינער, דארט איז דער צווייטער. ביידע אינאיינעם לערנען, און לערנען גוט.
מע האט זיך דאס ווארט געגעבן, אז מע זאל איבערשטייגן אלע גויים, מע
זאל זיין די ערשטע, די בעסטע תלמידים אין קלאס. און מע האט אויסגעפירט. מע האט ווייט־ווייט איבערגעשטיגן אלע גויים און מע איז געגאנגען פון קלאס צו קלאס די ערשטע בעסטע תלמידים, אבער אויך די ערשטע און די גרעסטע שקצים אין שטאט. וואס די צוויי האבן זיך דערלויבט אפצוטאן אין שטאט האבן דאס אנדערע יינגלעך נישט געוואגט.
די בעסטע יינגלעך, פענסיאנערן, סטיפענדיאנטן ― א קלייניקייט? היינט
זייער קענען רוסישע גראמאטיקע! וואס פאר א ווארט מע זאל ניט
ארויסריידן, איז באלד צו דער גראמאטיקע. למשל, א טיש איז סטאל.
און סטאל איז: סטאל, סטאלא, סטאלו, סטאל, סטאלאם, א סטאליע.
א מעסער איז נאזש. און נאזש איז: נאזש, נאזשא, נאזשו, נאזש, נא־זשאם, א נאזשיע. היינט געאגראפיע! ווער נאך ווייס אזוי ווי זיי, פאר
וואס איז די ערד קיילעכיק? ווער ס׳דרייט זיך ארום וועמען ― די ערד
ארום דער זון, צי די זון ארום דער ערד? און פון וואנען נעמט זיך א
ווינט? און וואס איז פריער ― דער דונער, אדער דער בליץ? און פון
וואנען נעמט זיך א רעגן?
    
פון אלע לערנעכצן, וואס מע לערנט אין די קלאסן, געפעלט שלומס
טאטן נאר געאגראפיע. מחמת פון געאגראפיע ווערט מען געבילדעט,
אויפגעקלערט. חשבונען איז אויך א גוטע זאך. מאטעמאטיקע שארפט־אויס דעם מוח. אבער נישט מער. אט איז יאסיע פרוכשטיין א פראסטער
ייד, ניט געלערנט אין ערגעץ, פונדעסטוועגן גיט אים די שווערסטע „זא־דאטשע״, וועט ער זי אייך מאכן אפן קאפ. צי, אשטייגער, נעמט דעם
קאלעקטאר. ווו האט ער שטודירט? ערגעץ אין דער ישיבה. נו, קען ער
נישט, מיינט איר, קיין אלגעברע? פון לייזער־יאסלען שמועסט מען ניט,
און ארנאלד פון די פידווארקעס.― פון יענעם איז אפגערעדט. ארנאלד
איז דאך גרייט אפגעבן „עקזאמענט״. ניין, זאגט אייך וואס איר ווילט,
געאגראפיע איז ניט מאטעמאטיקע. געאגראפיע דארף מען לערנען. געאגראפיע דארף מען קענען. און שלום קען געאגראפיע. זיין פאטער האט
ליב מיט אים צו פארברענגען נאר וועגן געאגראפיע. און איז צופרידן,
און איז גליקלעך, אז עס זיצט דערביי א דריטער.
    
א קאמעדיע איז, אז דער פעטער פיניע זיצט דערביי. דער פעטער
פיניע גלעט די בארד, שמייכלט, מאכט חוזק פון דעם קליינעם פילאזאף,
ווי ער צעשפרייט זיך דאס אביסל מיט זיין געאגראפיע. א יינגל א שנעק
האט א העזה צו זאגן פאר אן עלטערן יידן, פאר א פעטער, אז די ערד
דרייט זיך, ניט די זון. אי, עס שטייט בפירוש: „שמש בגבעון דום״? ―
דו, זון, אין גבעון בלייב שטיין? ― בלייבט א קשיא... „צי, אשטייגער, דו
זאגסט, אז דער דונער קומט פריער פארן בליץ. אי, מיר זעען פריער דעם
בליץ און ערשט נאכדעם קומט דער דונער?״ ― פרעגט בא אים דער
פעטער פיניע אף א טשיקאוועסט און קאטשעט זיך פאר געלעכטער. „צי
דו זאגסט, אז די ערד איז א כדור, קיילעכיק, הייסט דאס, ווי אן עפל.
מיט וואס וועסטו דאס מיר באווייזן?״ ענטפערט אים שלום: „אויב איר
ווילט זיך מטריח זיין, פעטער, שטייט־אויף, זייט מוחל, מארגן גאנץ
פרי און טוט א קוק אפן שפיץ מאנאסטיר, בעת די זון גייט־אויף, וועט
איר זען, ווי דער שפיץ קלויסטער ווערט באלייכט פריער פון אלצדינג״...
„אוודאי האב איך מער ניט וואס צו טאן, נאר אויפשטיין דיר כאור און
קוקן אפן שפיץ קלויסטער צוליב דיין געאגראפיע ― כא־כא־כא!״...
    
ניין, דער פעטער פיניע איז ניט צופרידן ניט מיט דער געאגראפיע,
ניט מיט די קלאסן און ניט מיט דעם, וואס זיין נחומס זון איז א חבר
מיט דאדיע דעם שרייבערס יינגל. ער וועט אים ארויפפירן ווער ווייס אף
וואסערע דרכים... דער פעטער פיניע האט געהערט אף זיי עפעס ניט
אזעלכע שיינע זאכן. ער האט געהערט, אז די יינגלעך גייען שבת שפאצירן אף די פידווארקעס, און אז זיי טראגן טיכלעך אום שבת, און אז
זיי ריידן ― ריידן זיי צווישן זיך אף רוסיש, ניט אף יידיש.
    
אוי־וויי ― ס׳איז נעבעך אלצדינג געווען אמת, קודש קדשים! נאך
מער: זיי גייען אלע שבת אף די פידווארקעס, אבער ניט שפאצירן, ווי מיר
וועלן ווייטער זען... זיי טראגן ניט נאר טיכלעך אום שבת, נאר קליינגעלט
אף צו קויפן בארלעך, און ריידן אזעלכע זאכן ― אך! ווען דער פעטער
פיניע זאל נאך וויסן, פ ו ן וו א ס מע רעדט, און ווי אזוי מע
רעדט!... דער פעטער פיניע זאל נאך וויסן, ווי אזוי די צוויי בחורימלעך
שיפן זיך אף א שיפל, פארקלייבן זיך אינצווייען העט־ווייט אף יענער זייט
טייך. דארט, אפן גרינעם גראז, לייענט מען ביכלעך (רוסישע) און מע
זינגט לידלעך (גויישע) און מע חלומט אף דער וואר, מע בויט אינאיינעם לופטשלעסער, וואס וועט זיין אמאל, אז מע וועט ענדיקן די אוי־עזדנע? וווהין וועט מען פארן? אף וואס וועט מען שטודירן? וואס וועט
מען זיין? און דער אמת מוז דא געזאגט ווערן, עס האט געהערשט,
אזוי צו זאגן, א גויישע שטימונג, און קיין יידישער אינהאלט איז אין די
דאזיקע זיסע חלומות ניט געווען, ווארעם דער חבר אליע איז געוואקסן
אין א שטוב, וואס איז געווען ווייט פון יידישקייט, כאטש ― איינס צום
אנדערן געהערט זיך ניט ― פעטש פאר ניט וועלן דאוונען האט אליע געכאפט פון זיין טאטן נישט ווינציקער ווי אלע אנדערע יינגלעך פון זייערע
טאטעס. איך האב מורא, אז אלע טאטעס זיינען אזוי. איר קאנט נאך
היינט אויך באגעגענען טאטעס, וואס אליין טוען זיי כל דבר אסור און
ווילן, אז זייערע קינדער זאלן זיין גוט און פרום, ניט אין זיי געראטן...
    
ניט וועלן דאוונען ― דאס איז געווען בא חברה יונגווארג אן אלטע
קרענק נאך פון חדר. היפערן אין דאוונען איז געווען א וואכעדיקער גאנג.
און פון זינט זיי זיינען אריין אין די „קלאסן״, האבן זיי דאס דאוונען
גאר אינגאנצן פארבויגן. דער טאטע האט דאס געוווסט, נאר געמאכט זיך
כלא־ידע. האבן זיך אבער געפונען אזעלכע, וואס האבן נאכגעקוקט און
געעפנט דעם טאטן די אויגן, ער זאל זען, ווי זיינע קינדער גייען ביסלעכווייז אראפ פון דרך־הישר ― און דאס האט געפירט דערצו, אז די
קינדער זאלן נאך מער ניט וועלן דאוונען און זאלן אין דעם נישט וועלן
דאוונען פילן א מין עונג רוחני. ניט אומזיסט האט דער רבי געגעבן צו
פארשטיין זיינע תלמידים, די קליינע בעלי־עבירהניקעס, דעם שכל פון אן
עבירה, א ז ד י ע ב י ר ה  א ל יי ן  א י ז  נ י ט  א ז ו י
מ ו ר א ד י ק ,  וו י ד י ת א ו ה  פ ו ן ט א ן א ן
ע ב י ר ה... שלום געדענקט נאך עד היום דעם טעם פון רער ערשטער
עבירה, פון „חילול־שבת״. אזוי איז געווען די מעשה:
    
שבת באטאג. יידן האבן אפגעגעסן ווארעמעס און געהאלטן אין
רעכטן שלאף. אין גאס איז נאך נישטא קיין משוגענער הונט. שטיל און
רויק, כאטש צי זיך אויס. די זון באקט, ווי אין דער מדבר. די ווענט
פון די געפארבטע הייזער און די הילצערנע פארקאנעס פון די הויפן
בעטן זיך, מע זאל עפעס אף זיי אנצייכענען, אנשרייבן. שלום האלט די
הענט אין די קעשענעס. דארט ליגט בא אים א קריידל פון די קריידלעך,
וואס ווערן באנוצט אין קלאס צו דער מאטעמאטיקע. ער קוקט זיך ארום
אף אלע זייטן ― נישטא קיין מענטש. די לאדן זיינען פארהאקט. און דער
יצר־הרע רעדט אים אן: „מאל!״... וואס זאל ער מאלן? נעמט ער אויף
דער גיך און טוט א מאל־אויס דאס באוווסטע לידל, וואס אלע קינדער
זינגען און מאלן בעת מעשה:
    
 טאטשקא, טאטשקא, זאפיאטאיא,
    
 מינוס, ראזשיצא קריוואיא,
    
 רוטשקא, רוטשקא, אי קרוזשאק,
    
 נאזשקא, נאזשקא, אי פופאק... *
    
פארטיק א מענטשל מיט א קיילעכיק פנים, מיט הענטלעך און מיט
פיסלעך און מיט א מויל, וואס לאכט... דער מאלער איז צופרידן מיטן
בילד. עס פעלט נאר אן אויפשריפט. שלום קוקט זיך ארום אף אלע זייטן
― נישטא קיין מענטש. די לאדן זיינען פארהאקט. און דער יצר־הרע
רעדט אים אן: „שרייב!״... וואס זאל ער שרייבן? נעמט ער און שטעלט
אוועק פון אונטן, אונטערן בילד, מיט שיינע קיילעכיקע אותיות אף רוסיש,
צום גראם:
    
 קטא פיסאל ― ניע זנאיו,
    
 א יא, דוראק, טשיטאיו... **
    
און איידער ער באווייזט איבערצולייענען וואס ער האט דא אנגעשריבן, דערפילט ער, ווי עמעצנס צוויי פינגער האלטן אים באם לינקן
אויער אבער שטארק!...
    
איך מיין, אז קיינעם פון די לעזער וועט ניט איינפאלן צו טרעפן,
ווער האט דאס געקאנט זיין אט דער, וואס האט געפאקט דעם העלד פון
דער ביאגראפיע מיט דער דאזיקער מיאוסער עבירה פון חילול שבת
בפרהסיה? פארשטייט זיך, אז נישט קיין אנדערער, נאר דער פעטער
פיניע! גראד ער באדארף היינט פריער פון אלעמען אויפשטיין פון שלאף
און פריער פון אלעמען גיין מיט א וויזיט גוט־שבת זאגן! וואס ווייטער
איז געווען ― איז איבעריק צו דערציילן. יעדער קאן זיך פארשטעלן,
אז עס האט ניט געהאלפן קיין זאך, קיין בעטן זיך, קיין טרערן ― דער
פעטער פיניע האט דעם בחור, אן אויסגעשמירטן אין קרייד, אפגעפירט
גלייך אהיים און איבערגעגעבן אים אפן טאטנס הענט. נאר דאס איז געווען גארניט אקעגן דעם, וואס איז געשען נאכדעם, אז די גאנצע שטאט
איז געוווירע געווארן פון דער מעשה און ס׳איז דערגאנגען צו דער נאטשאלסטווע פון דער אויעזדנע. עס האט געהאלטן דערביי, אז מע זאל
    
―
    
* א פונקט, א פונקט, און א קאמא,
    
א פאסיקל א גלייכס, א פנימל א קרומס,
    
א הענטל, א הענטל, און א קיילכל,
    
א פיסל, א פיסל און א בייכל.
  
** ווער ס׳האט געשריבן ― ווייס איך ניט,
    
נאר איך, שוטה, לייען דאס.
דאס בחורל „אויסשליסן״. דער טאטע האט געוויינט מיט טרערן און האט
נעבעך געמוזט גיין צום אדון צום דירעקטאר (סמאטריטעל), בעטן פאר
זיין זון רחמים, און נאר צו פארדאנקען דאס, וואס ער איז געווען איינער
פון די בעסטע תלמידים אין קלאס, א סטיפענדיאנט, האט מען אף אים
געלייגט כבוד, רחמנות געהאט אפן טאטן און ניט „אויסגעשלאסן״. דערפאר האבן די לערערס געבענטשט דעם תלמיד מיט א נייעם נאמען. אז
זיי האבן אים באדארפט ארויסרופן אין קלאס צו דעם ברעט, האבן זיי
ניט געזאגט, ווי ביז אהער: ראבינאוויטש! זיי האבן אים ארויסגערופן
אדער „כודאזשניק״ (מאלער), אדער „פיסאטעל״ (שריפטשטעלער). און
צעצויגן האט מען דאס ווארט אף דריי קלאפטער די לענג:
    
― פי ־ סא ־ טעל!...
    
אט דער נאמען איז אים פארבליבן אף לאנג, שוין ביזן סוף.
    
53
  
צווישן חזנים און כלי־זמרים
  
א מעשה מיט א יידיש ביכל, וואס רופט־ארויס געלעכטער ― חזנים מיט א
    
„קאלאווראטור״ ― יהושע־העשל דער כלי־זמר מיט זיין כאליאסטרע ―
    
 דער יצר־הרע פון פידל
    
צו „שרייבעריי״ האט דער העלד פון דער דאזיקער ביאגראפיע געהאט
א נייגונג פון תמיד אן. זיין אידעאל איז געווען צו זיין א מחבר, א שרייבער, ניט נאר מיטן קריידל אף די ווענט, נאר טאקע באמת א שרייבער,
א פארפאסער פון א בוך. אף אים האט נביאות געזאגט נאך זיין אלטער
פריינט דער קאלעקטאר, אז ער וועט אמאל זיין א שריפטשטעלער און
וועט שרייבן העברעיש, אזוי ווי צעדערבוים, גאטלויבער, יהל″ל און נאך
א סך אנדערע „גדולים״. האט אבער ארנאלד פון די פידווארקעס געדרונגען פארקערט: אז אויב אט ― דער חברה־מאן וועט אמאל שרייבן,
וועט ער שוין זיין בעסער א רוסישער שרייבער, ניט קיין העברעישער.
אין „המליץ״, האט ער געזאגט, זיינען פאראן אן אים גענוג דילעטאנטן,
איגנאראנטן, מלמדים און בטלנים! ניט צעדערבוים, ניט גאטלויבער, ניט
יהל″ל נאר  ט ו ר ג ע נ י ע וו  און ג א ג א ל , פ ו ש ק י ן  און
ל ע ר מ א נ ט א וו ― אט ווער עס באדארף אים שטיין פאר די אויגן!...
    
מיט איינעם ווארט, אדער העברעיש, אדער רוסיש. אז דער „חברהמאן״ וועט אמאל שרייבן יי ד י ש ― דאס איז קיינעם אף די געדאנקען
ניט געקומען, ווארעם יידיש איז דען אויך א שפראך? דאס הייסט, ריידן
האט מען קיין אנדער שפראך ניט גערעדט אויסער יי ד י ש ,  נאר
אז מע קאן ש ר יי ב ן אף יידיש ― ווער האט דאס געוווסט? „זשארגאן״, „עברי־טייטש״ ― דאס איז א מאכל פאר ווייבער. א ייד האט זיך
געשעמט צו האלטן א יידיש ביכל אין די הענט ― מע וועט זאגן: א
גראבער יונג!...
    
פונדעסטוועגן געדענקט זיך א מעשה נאך פון קינדווייז. נאך אין יענעם פארווארפענעם קליינעם שטעטעלע, אין וואראנקא, האט א יידיש
ביכל, און דווקא אף „זשארגאן״ געשריבן, געהאט דעם גרעסטן דערפאלג.
וואס דאס איז געווען פאר א ביכל ― קאן זיך דער העלד פון דער ביאגראפיע ניט דערמאנען. ער געדענקט נאר, אז ס׳איז געווען א ביכעלע א קליינטשיקס, א דארינקס, מיט געלע, פארסמאלצעוועטע, צעפאלענע
און אפגעריסענע בלעטלעך, אן טעוועלעך, און אפילו אן א פאדערבלעטל.
שבת־צו־נאכטס, אלע בעלי־בתים פון שטאט האבן זיך צונויפגעקליבן בא
רב נחום וועוויקס אף „מלוה־מלכה״. די מאמע איז פארנומען אין קיך
מיטן „וואלכישן בארשט״, און דער עולם האלט זיך אונטער דערווייל.
רב נחום לייענט א מעשה־ביכל. דער טאטע לייענט, און דער עולם זיצט
ארום טיש, רויכערט פאפיראסן און מע קאטשעט זיך, מע האלט זיך בא
די זייטן פאר געלעכטער, און מע אונטערברעכט אלע מינוט דעם פאר־לעזער און מע דריקט־אויס די גרויסע התפעלות הויך אף א קול, און עס
שיטן זיך קללות אפן בעל־מחברס אדרעס: „אט א ימח־שמוניק! א כל־בוניק! א ממזר! א רוח אין זיין טאטנס טאטן אריין!״... אפילו דער
פארלעזער אליין קאן זיך ניט איינהאלטן, ווערט שיער־דערשטיקט פאר
געלעכטער! די קינדער ווילן ניט גיין שלאפן, און שלום אוודאי ניט. פארשטיין וואס דער טאטע לייענט ― פארשטייט ער ניט, נאר ס׳איז אים
גלאט געפעלן צו זען, ווי יידן מיט בערד קאטשען זיך, האלטן זיך בא די
זייטן און שיסן־אויס אלע מאל מיט א געלעכטער. און ער זיצט פון דער
ווייטנס און קוקט אין אלעמענס פנימער, ווי זיי שיינען, און ער איז מקנא
יענעם יידן, וואס האט געמאכט אט דאס ביכעלע, און זיין טיפסטער
ווונטש איז, אז גאט וועט העלפן, ער וועט אויסוואקסן און ווערן א
גרויסער, וועט ער אויך אנשרייבן אזא מין ביכעלע, וואס יידן וועלן דאס
לייענען און וועלן לאכן און וועלן אים שילטן אין גוטן מוט, גלאט אזוי
זיך, אין טאטנס טאטן אריין...
    
נאר ווי די מעשה איז ― אויב ער וועט זיין א שרייבער אדער ניט,
אויב ער וועט זיין א העברעישער שרייבער אדער א רוסישער ― א „קענער״ וועט ער שוין זיין געוויס. ס׳איז גאר נישטא וואס צו ריידן. זיין א
„קענער״ ― דאס האט ער געמוזט און דאס האט ער געוואלט. ער האט
 געוואלט קענען אלצדינג. אפילו אזא זאך, ווי פידל־שפילן. דאכט זיך,
וואס פאר א שייכות האט שפילן אפן פידל צו השכלה? ניין, עס האט
א שייכות. שפילן אפן פידל איז אין יענער צייט געשטאנען אין פראגראם פון קענטעניש גלייך מיט אנדערע זאכן און האט זיך אנגעקערט
מיט לערנען, ווי, אשטייגער, א טאטנס א קינד האט געלערנט דייטש,
אדער פראנצויזיש. קיין פראקטישע נוצן האט דערפון קיינער ניט געווארט, נאר א טאטנס א קינד, וואס וויל זיין א מושלם, באדארף אלצדינג
קענען. כמעט אלע פיינסטע בעל־הבתישע בחורימלעך אין שטאט האבן
דעריבער זיך געלערנט שפילן פידל. חיים פרוכשטיינס האט געשפילט
פידל, צאליע מערפערטס האט געשפילט פידל, מאטל סריבנערס האט געשפילט פידל. מיט וואס איז שלום ראבינאוויטש ערגער פון זיי? האט אבער
דער טאטע נישט געוואלט. ער האלט ניט דערפון. עס איז אן איבעריקע
זאך, האט ער געזאגט, אן עבירה די צייט, און עס קומט־אויס בא אים
מעשה כלי־זמר. מאטעמאטיקע, געאגראפיע, מליצה ― דאס איז א זאך.
אבער רימפלען אפן פידל ― וואס איז פאר אן עובדה?...
    
אזוי טענהט נחום ראבינאוויטש און איז פון זיין שטאנדפונקט
אפשר גערעכט. הערט־זשע אבער, וואס זאגט דערויף יהושע־העשל דער
כלי־זמר? יהושע־העשל דער כלי־זמר איז א ייד אן ערלעכער, אן איידעלער ייד, מיט צוויי גראבע געדיכטע פאות. זאגט ער בפירוש: „וואס געהער זיך אן דאס מיט דעם? ער האט, זאגט ער, אויך קינדער, ניט ערגער
פון אלע אנדערע יידישע קינדער, און שקצים אויך גוטע, רער רוח האט
זיי ניט גענומען! אלא דעריבער איז וואס? האט איר מורא, אז זיי שפילן
ניט בא אים אף אלע אינסטרומענטן?״... און בנציון דער כלי־זמר וואס
זאגט? אט דער בנציון, וואס האט אויסגעלערנט די אלע אויסגערעכנטע
בחורימלעך פידל שפילן, איז אליין א ייד מיט אן איינגעפאלענער נאז,
און דעריבער פאנפעט ער אביסל אונטער. האט ער אויסגעפרוווט נחום
ראבינאוויטשעס יינגל, געגעבן אים די ערשטע פאר לעקציעס פון ערשטן
חלק „בעריאט״, האט ער אליין געזאגט פאר אלע יינגלעך, אז אט דאס
בחורל איז א „פאלאנף״. אף בנציונס פאנפעוואטע לשון האט דאס באדארפט הייסן א „טאלאנט״... צי ער האט טאקע געהאט א טאלאנט אדער
ניט ― דאס ווייס ניט שלום. ער ווייס נאר, אז פון קינדווייז־אן גייט ער
אויס שפילן און איז די כפרה נאך א פידל, און ווי אף צו־להכעיס, גלייך
ווי מע וואלט זיך וועלן רייצן מיט אים, האט ער זיך שטענדיק געפונען אין
א וועלט פון געזאנג און מוזיק, צווישן חזנים און כלי־זמר.
    
חזנים און משוררים זיינען כמעט קיינמאל ניט ארויס פון זייער
שטוב, ווייל נחום ראבינאוויטש איז אליין געווען א בעל־תפילה און א
יודע־נגן, און דערצו איז זייער איינפאר געווען, קאן מען זאגן, די איינציקע סטאנציע פאר חזנים. עס איז ניט אוועק קיין שבת־מברכים, ס׳זאל
ניט קומען צו פארן א בויד, אנגעפאקט מיט מאדנע פארשוינען, לעבעדיקע,
רירעוודיקע, אלע הונגעריקע. געגאנגען זיינען זיי, מערסטנטייל, אפגעריסן
און אפגעשליסן, כמעט נאקעט און בארוועס, נאר די העלדזער ארומגעוויקלט מיט שארפעס, וואלענע, ווארעמע שארפעס. אזוי ווי די היישעריקן זיינען זיי באפאלן די אכסניה, געגעסן אלצדינג, וואס מע האט זיי
געגעבן. דאס איז שוין געווען א כלל, אז וויבאלד הונגעריקע ― זיינען
דאס געווען משוררים מיט א וועלט־בארימטן חזן. גאנצע טעג האט זיך
דער וועלט־בארימטער חזן געקאטשעט אפן האלדז, אויסגעפרוווט זיין
„קאלאווראטור״ און געשלונגען רויע אייער, און די זינגערלעך האבן זיך
געריסן אף די גלייכע ווענט, מערסטנטייל געהאט שוואכע קולות, נאר
שטארקע אפעטיטן צום עסן, האבן זיי דעריבער מיט זייער דאוונען עפעס
ניט אזוי שטארק אויסגענומען, נאר אנגעגעסן און אנגעטרונקען זיך און
אוועקגעפארן אומבאצאלטערהייט. דאס האט דער שטיפמאמע, פארשטייט
זיך, שטארק ניט געשמעקט. האט זי ביסלעכווייז אטלענטשעט די וועלטבארימטע חזנים, געבעטן, זיי זאלן שוין מוחל זיין פארפארן בעסער צו
ראובן יאסנעגראדסקי, מחמת עסערס האט זי, קיין עין־הרע, אליין גענוג,
און שרייערס איז בא איר אויך דא א היפש ביסל, ניט צו פארזינדיקן...
דער פועל־יוצא איז געווען, וואס ראבינאוויטשעס קינדער האבן זיך אנגעהערט אזוי פיל נגינה, אז זיי זיינען געווען קלאר אף אויסווייניק, וועמען
געהער אט די און די קדושה, און וועמען געהער דער און דער „תכנת־שבת״: צי פיציע דעם חזן, אדער מיציע דעם חזן, אדער דעם קאשטאנער
חזן, אדער דעם שעדליצער, אדער דעם קאלוואריער חזן, אדער גאר ניסיע
בעלזער? עס זיינען געווען צייטן, וואס געזאנגען האבן זיך, אזוי צו זאגן,
געטראגן אליין פון זיך אין דער לופטן, און אין קאפ האט זיך געפלאכטן
א געדאנק, און אין האלדז האט זיך געקייקלט און געקייקלט עפעס א ניגונדל און ניט געלאזט שלאפן.
    
דאס איז געווען מיט נגינה. און וואס אנבאלאנגט מוזיק, האט דער
העלד פון דער דאזיקער ביאגראפיע געהאט די זעלבע געלעגנהייט צו
הערן כלי־זמר נאך מער ווי חזנים, ווארעם סיי יהושע־העשל דער כלי־זמר
מיט די גראבע פאות, סיי בנציון מיט דער איינגעפאלענער נאז האבן
געוווינט ניט ווייט פון חדר, אזוי, אז מע איז געגאנגען אין חדר אריין,
האט מען באדארפט דורכגיין פארביי יהושע־העשלען און פארביי בנציו־נען. דאס הייסט, קיין מוז איז דערביי ניט געווען: מע האט זייער שיין
געקאנט אויסמיידן, און ווען מע מיידט זיי אויס, וואלט געווען א סך
נענטער. האט אבער שלום ליב געהאט דווקא גיין פארביי זיי און דווקא
בלייבן שטיין אונטערן פענצטער און הערן, ווי בנציון דער כלי־זמר לערנט
די יינגלעך פידל שפילן, אדער ווי יהושע־העשל דער כלי־זמר מאכט רע־
  
פעטיציע מיט זיינע בנים, וואס שפילן אף אלערליי אינסטרומענטן. און
דעמאלט איז געווען אים ניט אפצורייסן און ניט אפצוטרייבן. יהושע־העשלס בנים האבן דאס באמערקט, האט דער עלטערער, העמעלע, אים
מכבד געווען איין מאל מיטן סמיטשיק, דאס אנדערע מאל מיט א קווארט
וואסער ― עס האט אבער ניט געהאלפן. דורך איין ציגאר טיטון איז מען
מיט העמעלען געווארן חבר, און שלום איז געווארן א בן־בית בא יהושע־העשל דעם כלי־זמר, נישט דורכגעלאזט קיין איין רעפעטיציע ― און רעפעטיציעס זיינען געווען דארט אלע מאנטיק און דאנערשטיק, ― און
דורך זיי האט ער זיך באקענט מיטן גאנצן בינטל מוזיקאנטן, מיט דער
גאנצער כלי־זמרשער משפחה, מיט זייערע ווייבער און קינדער, מיט אלע
זייערע זיטן און מנהגים, מיט זייער ארטיסטיש ציגיינער־לעבן, און אפילו
מיט זייער שפראך, „כלי־זמר־לשון״, וועלכעס ער האט דערנאכדעם, שוין
אלס  ש ל ו ם  ע ל י כ ם ,  טיילווייז אויסגענוצט אין זיינע ווערק:
„אפן פידל״, „סטעמפעניו״, „בלאנדזשענדע שטערן״ און אנדערע.
    
אלזא, ווי איר זעט, איז אין לערנען פידל שפילן ניט געווען קיין
מניעה. געהערט האט ער געהאט גענוג. א טאלאנט, זאגט בנציון דער
כלי־זמר, האט ער אויך געהאט. וואס־זשע נאך פעלט? איין אינסטרומענט,
א פידל. און א פידל קאסט געלט, און קיין געלט איז נישטא! וואס טוט
מען? ― דארף מען, הייסט דאס, קריגן געלט... אט דא, בא דעם געלט
קריגן, האט זיך געטראפן א מעשה, א קאמישע, נאר א טרויעריקע. א מין
טראגי־קאמעדיע.
    
54
  
לא תגנוב!
  
דעם אורחס בייטעלע מיט קליינגעלט ― ער באגייט א גנבה און האט חרטה ―
    
 ווי אזוי ווערט מען פטור פונעם בייטעלע?
    
צווישן די אורחים, וואס האבן זיך אפגעשטעלט בא די ראבינאוויטשעס אין „איינפאר״, איז געווען איינער א באשטענדיקער אורח, א
ייד א ליטוואק, א תבואה־הענדלער פון פינסק, מיטן נאמען וואלפסאן. דער
וואלפסאן פלעגט איינשטיין חדשים־לאנג און האט זיך געהאט זיין שטענדיקן חדר, וואס מע האט אים גערופן „וואלפסאנס חדר״ (אפילו דעמאלט,
ווען וואלפסאן אליין איז גאר געווען אין פינסק). און אויך א סאמאוואר
א באזונדערן האט ער געהאט ― „וואלפסאנס סאמאווארל״. און געווען
איז דער וואלפסאן בא די ראבינאוויטשעס א מענטש א היימישער, געגעסן
דאס, וואס אלע עסן, און אז די בעל־הביתטע (די שטיפמאמע) איז געווען
עפעס ניט אזוי אויפגעלייגט, האט ער געכאפט פון איר א פסק גלייך מיט
אלעמען, ווי אן אייגענער... געטראגן האט ער אין שטוב א קורץ כאלאטל,
און אמאל איז ער געגאנגען גאר אן א כאלאט, און גערויכערט האט ער
מוראדיק גראבע געבלעטערטע ציגארן, און ליב געהאט צו ריידן, האלטנדיק
געבלעטערטע ציגארן אין מויל, די הענט אין די  ה ו י ז ן ,
און גערעדט, און גערעדט ― ניין מאס רייד! דער חדר איז געווען אפן,
דאס סאמאווארל באם טיש, דאס טישקעסטל צוגעשלאסן, נאר די שליסעלעך הענגען דערביי ― א דריי מיטן שליסל, און דאס טישקעסטל איז
אפן. וואס אין טישקעסטל טוט זיך ― ווייסן אלע. דארט געפינען זיך ביכער, בריוו, חשבונות און געלט. איין טייסטער א גרויסער, א גראבער,
אנגעשטאפט מיט אסיגנאציעס ― ווער ווייס, וויפל דארט איז! און א חוץ
דעם טייסטער ― א לעדערן בייטעלע, אן אלטס, אן אפגעקראכנס, נאר
שטענדיק פול מיט קליינגעלט, זילבערנע און קופערנע מטבעות, אויך
היפשלעך ― הלוואי פארמאגט דאס אזא יינגל, ווי שלום, כאטש האלב,
וואלט אים אויך גענוג געווען אף צו קויפן די בעסטע פידל אין דער
וועלט...
    
ניט איינמאל האט וואלפסאן געהאט געעפנט דאס טישקעסטל פאר
איטלעכן אין די אויגן, און, ניט ווילנדיק, האט שלום געכאפט א קוק אפן
אנגעפאקטן טייסטער מיט אסיגנאציעס, און דערהויפט ― אפן לעדערנעם
בייטעלע מיט מינץ, און זיין גרעסטער ווונטש איז געווען, אז וואלפסאן
זאל אמאל פארלירן אט דאס בייטעלע און ער, שלום, זאל דאס געפינען.
דאס וואלט געווען, ווי מע זאגט, א כשרער טאפ מיט א כשרן לעפל...
„השבת אבידה״ איז טאקע איינע פון די גרויסע מצוות, נאר פארמאגן
אט אזא בייטעלע מיט קליינגעלט איז נאך מער מצווה... וויל ער אבער ניט
פארלירן, דער ליטוואק!... פועלט בא זיך שלום און איז זיך מתיר נדר, אז
ווען וואלפסאן גיט אים, למשל, די הויזן אויספוצן און פארגעסט דארטן
דאס בייטעלע, וואלט ער עס אים א מכה אפגעגעבן צוריק! ס׳האט זיך
ארויסגעגליטשט פון קעשענע בשעת רייניקן ― וואס איז ער שולדיק?...
איז אבער וואלפסאן אויך ניט קיין נאר. אלעמאל, ווען ער גיט די קינדער
פוצן די מלבושים, ליידיקט ער פריער אויס אלע קעשענעס ― א ליטוואק
בלייבט א ליטוואק! פארדריסט דאס שוין שלומען. איז ער זיך מיישב
איינמאל, אז ס׳איז יא אזוי, אז פארלירן ניט און פארגעסן אויך ניט,
באדארף מען געבן א קוק אריין אין בייטעלע, כאטש וויסן, וויפל קליינגעלט דארט געפינט זיך... און מיט דער דעה, ניט חלילה אף צו באגיין
א גנבה, נאר גלאט אזוי אויס נייגעריקייט, האט שלום איינמאל אין א
פרימארגן אריינגעכאפט זיך צו וואלפסאנען אין חדרל אריין, זיך ארומגעדרייט א וויילע, כלומרשט אויפגערוימט באם טיש, בשעת דער ליטוואק
איז געשטאנען אין זאל מיט דער גראבער בלעטערנער ציגאר אין מויל און
געגראגערט. פונעם דאזיקן ארומדרייען זיך איז אבער נישט ארויסגעקומען
גארנישט. באם אנרירן מיט דער האנט די קאלטע שליסעלע האט זיך אים
אויסגעוויזן, אז דאס בינטל שליסעלעך האט אויפגעהויבן א גוואלד עד לב
השמים, און עס האבן אים אנגעהויבן ציטערן הענט און פיס. האט ער
זיך געגעבן א דריי־אויס און אוועק פון וואלפסאנס חדרל מיט ליידיקע
הענט.
    
דער ערשטער סעאנס איז אים ניט געראטן, האט ער געווארט אף א
צווייטן מאל, זיך אליין אויסגעווארפן, אז ער איז א גנב. „ביסט א גנב,
שלום! האסטו נאר געהאט איין מחשבה א שלעכטע, ביסטו שוין א גנב...
א גנב! א גנב!״...
    
דער צווייטער סעאנס האט זיך ניט געלאזט לאנג ווארטן. וואלפסאן
האט פיינט געהאט זיצן איינער אליין בא זיך מיט די פיר ווענט. אין זאל
זיינען געווען נאך אורחים. האט ער בעסער פארבראכט אין זאל, גערויכערט און גערעדט, ווי אלעמאל. שלום האט זיך ווידער א מאל אריינגעכאפט אין וואלפסאנס חדרל. איצטיקס מאל שוין מיט דער דעה ניט א
קוק צו טאן, נאר טאקע עפעס געניסן אויך. סיי־ווי־סיי א גנב... אריינגעכאפט זיך, האט ער זיך איבערגעבויגן מיטן גאנצן גוף איבערן טיש,
גלייך ווי ער וואלט וועלן עפעס דערלאנגען פונעם אנדערן ברעג טיש,
מיט דער לינקער האנט געגעבן א נעם דעם קאלטן שליסל, א דריי רעכטס
― דער שלאס האט זיך געעפנט מיט א שטילן קלאנג ― דזין! ― און
אנטשוויגן געווארן. ער האט געגעבן א קוק אינעווייניק און איז געבליבן
א פארציטערטער. צוערשט האט ער דערזען פאר זיך דעם גראבן טייסטער
אן אפענעם, פול און פול געפאקט מיט פאפיר־געלט: צענערלעך רויטע,
פינפערלעך בלויע, דרייערלעך גרינע, און איינערלעך געלע ― ווער ווייס,
וואס דאס האט געקאנט באטרעפן?! איין פאפירל א רויטינקס, ווען ער
טוט נאר א שלעפ־ארויס פון דארטן ― איז ער דאך שוין א געהאלפענער!
ווער וועט זיך ארומקוקן? נעם־זשע, שוטה, און שלעפ ארויס ― ניין!
קאן ער נישט. עס טרייסלען זיך אים די הענט, עס קלאפט אים א צאן אף
א צאן און עס פארציט אים דער אטעם. ער כאפט בעסער א קוק אפן לעדערנעם בייטעלע ― ס׳איז געפאקט! ער וויל דאס א נעם טאן ― פאלגט
אים ניט די רעכטע הענט. עפענען דאס בייטעלע און ארויסנעמען פון
דארט עטלעכע זילבערנע מטבעות וואלט אויך געווען נישקשה ― איז
צופיל ארבעט. נעמען דאס בייטעלע און אריינרוקן דאס אין קעשענע ―
וועט מען זיך באלד ארומקוקן. דערווייל די צייט שטייט ניט און די מינוטן ציען זיך. א מינוט א יאר... און דא דערהערט זיך א שאראך ―
אהא, ער שקראבעט שוין, דער ליטוואק, מיט די אויסגעטראטענע שטעקשיך... א דריי דעם שלאס מיט דער רעכטער האנט צוריק ― און לאזט
זיך גיין פון חדר ווידער מיט ליידיקע הענט, רעכנט באגעגענען זיך מיט
עמעצן, צום סוף ― ווער? וואס? ניטא קיינער! גיין נאכאמאל צוריק ―
שוין צו שפעט. באדארפט פריער! דורכגעלאזט אזא געלעגנהייט!...
„ביסט אן אידיאט, שלום! דו ביסט ביידע זאכן ― אי א גנב, אי אן
אידיאט!״...
    
דער דריטער סעאנס, אין א צייט ארום, איז שוין גאר אפגעלאפן
גלאט. ער האט אויסגעמיטן די פריערדיקע הכנות, ניט געמאכט קיין
שיהות, נאר גלייך צום טיש, אויפגעעפנט דעם שלאס, אריינגעשטעקט די
האנט אין שופלאד, געגעבן א נעם דאס בייטעלע, געגעבן דאס א לאז אין
קעשענע, צוגעמאכט צוריק דעם שופלאד און אוועק מיט די ביכלעך אין
קלאס אריין, דווקא ניט געכאפט זיך, דווקא פאוואליע, און, דאכט זיך,
אזוי קאלטבלוטיק, כמעט שלעפעריק. נאר ארויסגייענדיק פון שטוב האט
ער דערפילט, אז דאס בייטעלע בריט אים דורך דער קעשענע דאס לייב,
און אז ער דארף עס בא זיך ניט האלטן בשום אופן ואופן! ווער שמועסט,
דעם ערשטן טאג ― אוודאי און אוודאי ניט! און אנשטאט דעם, ער זאל
גיין אין קלאס, כאפט ער זיך אריין אין שטאל אריין, דארט, ווו מע האלט
האלץ, אנגעהאקט האלץ, בייגט זיך אן און טוט א רוק אריין דאס בייטעלע
אין ווייטן, פינצטערן ווינקל אריין, צווישן האלץ און צווישן דער וואנט,
מאכט א סימן מיטן אויג, ער זאל געדענקען דעם ארט אקוראט ― און
מארש אין קלאס אריין.
    
האט זיך אייך געטראפן ווען באגעגענען איינעם מיט א פלאמענדיק
פנים, מיט ברענענדיקע אויגן, וואס איז מאדנע אויפגערוימט און איז
גרייט פאר אייך אין פייער און אין וואסער, נאר ער איז עפעס צעטראגן,
אריינגעטאן אין זיך ― זאלט איר וויסן, אז דער חברה־מאן ווייס עפעס
א זאך, וואס נאר ער ווייס און גאט, און ווייטער קיינער ניט. אט אזוי
האט אויסגעזען יענעם פרימארגן דער העלד פון דער דאזיקער ביאגראפיע.
ער האט אלעמען געקוקט אין די אויגן אריין, ווי א זינדיקער מענטש. עס
האט זיך אים אויסגעדאכט, אז אלע זעען, אז ער ווייס עפעס זייער־זייער א
הייליקן סוד... זיין חבר אליע, וואס האט אים געקענט מער ווי אלע, האט
אים א פרעג געגעבן: „שלומאנטשי! וואס איז מיט דיר? האסט שוין ווידער עפעס אויסגעמאלט א צאצקע מיט א קריידל אפן פארקאן?״...
„האלט׳ס מויל, אליק, ווארעם אט מאל איך דיר אויס א צאצקע אף דער
פיזיאנאמיע, וועסטו פארגעסן, ווי מע רופט דיך!״ „טאקע? אנו, פרווו,
לאמיר זען, ווער וועמען!״ ― און אליע האט שוין פארקאטשעט די ארבל,
גרייט געווען צו געבן אויסגאב, ווי ער קאן. זיין חבר איז אבער ניט געלעגן
אין זינען שלאגן זיך. זיין קאפ און אלע זיינע געדאנקען און אלע זיינע
חושים זיינען געווען דארטן, אין שטאל פון געהאקטן האלץ, באם בייטעלע... פאר גרויס אימפעט האט ער אפילו פארגעסן געבן א קוק אריין,
וואס אין בייטעלע טוט זיך... ער האט קוים דערלעבט, די לעקציעס זאלן
זיך ענדיקן און ער זאל שוין קומען אהיים, וועט ער זיך אריינכאפן אף א
רגעלע אין שטאל, א קוק טאן כאטש פון אויבן־אויף ― וויפל? וואס
פארמאגט ער איצטער?...
    
געקומען אהיים, האט ער געטראפן א חורבן, אן איבערקערעניש!
דאס גאנצע בעטגעוואנט איז צעווארפן, די קיך ― מיטן קאפ אראפ. די
שיקסע וויינט, שווערט, כאפט די ערד, אז זי ווייס נישט פון וואס צו זאגן.
דער טאטע איז אויס מענטש, שווארץ ווי די ערד. אזש איינגעבויגן אין
דרייען. די שטיפמאמע פייערט, שילט, לייגט די תוכחה ― אף וועמען?
שווער צו וויסן. ווארעם די קללות גייען בא איר מיט א לשון־רבים, אין
א מער־צאל: „פון אונטער דער נאז זאל מען צונעמען ― נעמען זאל
א יי ך דער שווארצער יאר!״ „אריין א בייטל מיט געלט אין דער ערד
אריין ― אין דער ערד זאלט א י ר  אריין״! „קיינער האט ניט געזען דאס
בייטעלע ― ניט זען זאלט א י ר  די וועלט!״ „וואסער אורח וועט דא
וועלן שטיין ― שטיין זאלט א י ר פראווצעס!״... און דער אורח אליין,
וואלפסאן מיטן כאלאטל, שטייט מיט דער גראבער בלעטערנער ציגאר
אין מויל, האלט די הענט אין די קעשענעס, קוקט אף די קינדער, שמייכלט
און רעדט צו זיך אליין: „ערשט היינט אינדערפרי געהאלטן די בייטעלע,
פון שטוב ניט ארויסגעגאנגען״...
    
― האט איר ניט געזען דאס בייטעלע? ― פרעגט דער טאטע בא
די קינדער, און שלום שטעלט זיך ארויס פאר אלע:
    
― וואסער בייטעלע?...
    
זעלטן־ווען דער טאטע איז אין כעס. איצט קאן ער שוין ניט איינהאלטן זיך און פאלט־אן אף זיין ליבלינג און קרימט אים איבער:
    
― „וואסער בייטעלע?״ וואס זאגט איר אף דעם תם? א גאנץ פרימארגן הערט ער „בייטעלע־בייטעלע! בייטעלע־בייטעלע!״ ― פרעגט ער
גאר: וואסער בייטעלע!...
    
און צום אורח זאגט דער טאטע:
    
― וויפל פארט איז דארט געווען געלט בא אייך אין בייטעלע?
    
― עס האנדלט זיך נישט אום געלט, ― ענטפערט וואלפטאן אף
זיין ליטוויש לשון ― דא האנדלט זיך אום די בייטעלע! ערשט היינט
אינדערפרי געהאלטן די בייטעלע, ניט ארויסגעגאנגען פון שטוב ניט
ארויסגעגאנגען!...
    
ניין, איצט איז ניט די צייט אף געוווירע צו ווערן, וויפל געלט עס
געפינט זיך אין בייטעלע. שלום איז ניט אזא אידיאט, ער זאל איצטער,
אף דער הייסער שעה, גיין אין שטאל אריין טרייבערן דאס בייטעלע. ער
קאן באשטיין אפלייגן די ארבעט אף מארגן, אדער אף איבערמארגן. דערווייל דארף מען זיך נעמען צו די ביכלעך, חזרן די געאגראפיע מיט דער
היסטאריע אף אויסווייניק, מאכן א פאר טעארעמעס פון געאמעטריע...
נעבעך גאט די נשמה שולדיק. און דא אין שטוב קאכט זיך! די שיקסע
האט מען שוין אפגעשאפט. די שטיפמאמע פייערט. דאס גאנצע הויז איז
אף רעדלעך. אלע זוכן דאס בייטעלע, און שלום זוכט גלייך מיט אלעמען,
טוט א קוק אפן טאטנס פנים, און עס פארגייט אים דאס הארץ, קאן ניט
זען, ווי ער גייט איינגעבויגן, קאן ניט הערן, ווי ער זיפצט און ווי ער
קרעכצט. און ערשט דא דערפילט דער גנב, וואס פאר א מיאוסע זאך ער
האט אפגעטאן, און ער האט חרטה אף דער מעשה, איז אויפגעטראגן אפן
יצר־הרע, וואס האט אים אנגערעדט אף אזא עבירה, ארויפגעפירט אף
א גליטש...
    
ווי א יאר האט זיך געצויגן יעדע שעה, ווי אן אייביקייט האט אויסגעוויזן דער טאג. קוים דערלעבט דעם פארנאכט, ווען דער רעש מיטן
טארעראם האבן זיך אביסל איינגעשטילט און די שטוב־צרות מיט די
דאגות־פרנסה האבן ארויסגעשטויסן אף א וויילע דעם הארמידער פון
רער גנבה. האט זיך דער קליינער גנב אריינגעכאפט אין הויף, אריינגעכאפט זיך אין שטאל פון האלץ, פאוואליע זיך אראפגעלאזט אף דער ערד,
ארויסגעצויגן פון צווישן וואנט דאס בייטעלע, אויפגעעפנט דאס, געגעבן א קוק אריין ― און... דארטן איז געלעגן אן אלטע, אפגעריבענע
מטבע פון פארצייטן, וואס האט אמאל געדארפט באטרעפן צען קאפיקעס, נאר היינט איז זי ניט ווערט גארניט, ווארעם קיינער נעמט זי ניט!...
און דאס בייטעלע אליין איז אויך ניט ווערט גארניט. א בייטעלע א פארזעעניש, א שלעסל דער רוח ווייס וואסערס, דאס לעדער אפגעבארעט און
פעט ― פארסמאלצעוועט, בא די ברעגעס איינגעקארטשעט און פארגעלט,
ווי בא אן אלטער באבעצע די הויט פון פנים ― אזא בייטעלע האלטן
אין די הענט איז מוקצה מחמת מיאוס!... טאקע כדאי געווען צוליב אזא
פאסקודסטווע אפטאן אזא מיאוסע זאך, עובר זיין אף א לאו פון די
עשרת הדברות: „לא תגנוב״!...
    
אריינגעקומען אין שטוב אריין, איז אים די שטיפמאמע מכבד מיט
אריינטראגן דעם אורח דעם סאמאוואר. דער אורח (וואלפסאן) האט א
טבע איטלעכס מאל, ווען מע טראגט אים אריין דעם סאמאוואר, רייבט
ער א האנט אן א האנט און טוט א זאג מיט א ניגון און מיט א גראם:
„אט אזוי! אצינד וועלן מיר טרינקען טיי!״... איצטיקס מאל האט ער
צוגעלייגט אויך די ווערטער: „וואס־זשע הערט זיך ― ניטא די בייטעלע?״... און האט געגעבן בשעת מעשה א קוק אריין דעם בחורל אין די
אויגן אריין, און עס האט זיך געלאזט הערן א פארבארגענע איראניע
סיי אין די ווערטער, סיי אינעם קוק... און אפשר האט זיך עס נאר אויסגעוויזן אזוי? ווי זאגט מען דאס: „עס ווייס די קאץ וועמענס פלייש זי
האט אויפגעגעסן״... אדער: „אפן גנב ברענט דאס היטל״... יעדנפאלס,
האט דער גנב אין דער מינוט פיינט געהאט דעם אורח וואלפסאן מיט
סכנות, נישט געקאנט אנקוקן זיין ליטוויש פנים מיט זיין ליטווישן לשון:
„די בייטעלע״, און ער האט זיי ביידן בא זיך אין הארצן געשאלטן מיט
קללות נמרצות!... וואס טוט מען מיטן פארשאלטענעם בייטעלע? ס׳איז
ניט קיין תכלית, טאמער געפינט מען דאס אין שטאל צווישן האלץ! וואלט
מען זיך ניט צוגעאיילט אזוי אפצושאפן די שיקסע, וואלט געווען דער
בעסטער פלאן אונטערווארפן דאס בייטעלע. איצט אבער, אז די שיקסע
האט מען שוין דורכגעטריבן, קאן דאך ערשט פאלן דער חשד אף די
קינדער ― שלעכט!...
    
באנאכט האט ער לאנג ניט געקאנט אנטשלאפן ווערן. ער האט בא
זיך אליין ניט געקאנט פועלן, אז דאס איז ניט קיין חלום, קיין בייזער
חלום. ניט שוין־זשע איז דאס אמת? ניט שוין־זשע איז ער א גנב? א
פשוטער גנב?!... און עס באשלאגט אים אזש א שווייס, ווי אזוי א מענטש
קאן פאלן!... און וואס וועט זיין ווייטער?... ווייטער ווערט ער אנטשלאפן
און עס פלאנטען זיך אים בייטעלעך, און די בייטעלעך זיינען ניט קיין
בייטעלעך, נאר לעבעדיקע מיאוסע באשעפענישן, אפגעקראכענע, געלע און
איינגעקנייטשטע, און קאלטע און נאסע, אזוי ווי שרצים, זשאבעס... און
זיי רירן זיך און זיי קריכן אים איבערן לייב, פארקריכן אונטערן קאלנער, אונטער די פאכוועס ― בררר!... ער כאפט זיך אויף, קוקט אונטער
דער קאלדרע, טאפט זיך דאס לייב ― דאנקען און לויבן גאט, ס׳איז נאר
א חלום... יא, אבער ווי אזוי ווערט מען פארט פטור פונעם בייטעלע?
ס׳איז ניטא קיין אנדער עצה, סיידן פארווארפן דאס ערגעץ אין אזא ארט,
אז קיין פויגל זאל ניט וויסן. פרעגט זיך: וווהין? צום גויישן שכן אין
גארטן אריין? ערגעץ ,ווייט אפן הייליקן ארט? אין דער ווייבערישער שול?
ניין. דאס בעסטע וועט זיין ― פון דער בריק אין טייך אריין. און די
בעסטע צייט דערויף איז שבת. און אזוי איז דאס געבליבן.
    
שבת באטאג. סוף זומער. אין דרויסן איז נאך ווארעם. יידישע קינדער שפאצירן נאך אן אייבערשטע מלבושים. מיידלעך גייען נאך מיט
זאנטיקלעך. צווישן די, וואס האבן שפאצירט, האט זיך געפונען אויך
דער העלד מיטן בייטעלע. ס׳איז געלעגן פארבארגן בא אים ווייט אין א
קעשענע, אנגעפילט מיט שטיינדלעך, בכדי אז ער וועט דאס אראפלאזן
פון בריק אין טייך אריין, זאל עס מיט זיכערקייט אראפ טיף אפן אפגרונט
פונעם וואסער. איז אבער די צרה, וואס די בריק איז פארפלייצט מיט
מענטשן ― און ער דארף, אז קיינער זאל ניט זען, ווי אזוי ער וועט
מאכן די אפעראציע. דרייט ער זיך ארום הין און צוריק, פארקוקט איטלעכן אין די אויגן, און ער וואלט געמעגט שווערן, אז אלע קוקן אף אים
עפעס מאדנע... און אפשר ווייזט זיך אים נאר אויס אזוי? אלץ די אייגענע מעשה: „אפן גנב ברענט דאס היטל״... נאר אט האט אים גאט געהאלפן ― ער האט זיך פארשלאגן אין א ווינקל אונטער א גרויסן סלופ
פון די סוואיעס, אף וועלכע עס האלט זיך די בריק, אריבערגעבויגן זיך
מיטן גאנצן קערפער איבער דער פארענטשע, איינגעקוקט זיך כלומרשט
אין וואסער אריין, גלייך ווי דארטן וואלט ער דערזען גאט ווייס וואס פאר
חידושים, אנגעטאפט מיט דער האנט זיין קעשענע, ווו דאס פארשאלטענע בייטעלע ליגט, דערפילט אין האנט א מיאוסקייט, א לעבעדיקע זאך,
א מין שרץ... ארויסגעצויגן דאס פאוואלינקע פון קעשענע און צענומען
די פינגער און ארויסגעלאזט דאס פון דער האנט. פליוך ― אויס בייטעלע! אפן ארט, ווו דאס בייטעלע איז געפאלן, האט זיך באוויזן א רעדל.
דאס רעדל איז געוואקסן ברייטער און ברייטער, און פון דעם רעדל איז
באשאפן געווארן נאך א רעדל און נאך א רעדל. ער האט גאר ניט געקאנט אפרייסן די אויגן פון דעם ארט, ווו זיין עבירה איז געווען דערטרונקען און זיין סוד איז געווען באגראבן אף אייביק. נאר א שיינע
שטימע האט אים אויפגעוועקט פון זיינע מחשבות, און א זיסער געלעכטער
האט אים אפגעקלונגען אין די אויערן.
    
― פישעלעך שווימען? כא־כא, וואס דען שטייט מען אזוי לאנג
און מע קוקט?
    
ער דרייט־אויס דעם קאפ און דערזעט דעם חזנס מיידל מיט אירער
א חברטארן.
    
― איר זייט שוין דא לאנג? ― טוט ער א פרעג באם חזנס מיידל
מיט דער חברטארן.
    
― די גאנצע צייט, כא־כא! ― ענטפערן זיי אים ביידע מיט א געלעכטער, בא זיי איז דאס א געלעכטער, און אים ווערט איינגעפאלן אינעווייניק טאמער האבן זיי געזען וואס ער האט געטאן...
    
נארישער בחורל! אומזיסט געווען זיין מורא. אים האט אפגעווארט
אן אנדער צרה, וואס דערויף האט ער זיך גאר ניט געריכט. אים איז באשערט געווען איבערצולעבן, ווי מיר וועלן דאס באלד זען, א נייע דראמע
מיטן נאמען „דעם חזנס מיידל״.
דעם חזנס מיידל
    
צאליע דעם חזנס טאכטער. ― א פלאם־פייעריק פארליבעניש ― אן איבערשריי־
    
בעניש צווישן צוויי יונגע הערצער ― זיין בריוו פאלט־אריין אין פרעמדע הענט.
    
די זעלבע ראלע, וואס אין דער גרויסער שטאט שפילן איצט גימנאזיסטן און סטודענטן, האבן אין דער קלענערער שטאט אין יענער צייט
געשפילט די תלמידים פון דער „אויעזדנע״. איין זאך האט זיי נאר געפעלט ― א באזונדערע אוניפארם. ווייטער זיינען דאס געווען העלדן אין
פולן זין פון ווארט. זיי איז געווען דערלויבט, אשטייגער, אפצוטאן א
שפיצל דעם שמש פון שול, באדן זיך אין טייך אויסער דער „קופאלניע״,
פראווען ליצנות מיט וועמען זייער הארץ גלוסט, און אפילו ריידן מיט א
מיידל, נאר אבי פון לייטישן שטאנד, פון בעל־הבתישן גראד. און מיידלעך זיינען געווען נאך זיי די כפרה! איך מוז מיך אבער פארכאפן באלד
אפן ארט און מאכן א באמערקונג, אז דאס איז ניט געווען קיין „פלירט״
און ניט קיין ראמאנען. דאס זיינען געווען די ריינסטע און סאמע הייליקסטע באציונגען, וועלכע זיינען נאר מעגלעך צווישן יונגע קינדער פון
ביידע מינים. עס וועט ניט זיין איבערטריבן אף א האר, ווען איך וועל
זאגן, אז די באציונגען צווישן מלאכים קאנען ניט זיין ריינער און אומשולדיקער, ווי יענע באציונגען, וואס זיינען געווען צווישן דעם חזנס
מיידל און צווישן דעם יונגן העלד פון דער דאזיקער ביאגראפיע. ווו,
ווען און בא וועלכע אומשטענדן זייער ערשטע באקאנטשאפט איז פארגעקומען ― איז שווער צו געדענקען אקוראט, און ס׳איז אויך נישט אזוי
וויכטיק. קיין אנדער צייט און קיין אנדער פלאץ אף צו באגעגענען זיך
איז אין שטאט ניט געווען, אויסער שבת באטאג אף דער בריק, וואס
פירט צו די „פידווארקעס״. ווער פון די צוויי האט אנגעהויבן פריער צו
ריידן, דער בחור אדער דאס מיידל, און וואס איז צום ערשטן מאל גערעדט געווארן ― איז אויך נישט מעגלעך פעסטצושטעלן. אנגעהויבן
האט זיך עס זיכער פון א שארפן קוק. דערנאך א שמייכל. דערנאך אנגערירט זיך כלומרשט אומגערן מיט די עלנבויגנס. דערנאך א נעם געגעבן זיך צום היטעלע: „זדראסטי״ (גוט מארגן). דערנאך שוין אן א
נעם־נעבן זיך צום היטעלע: „קאק פאזשיוואיעטיע?״ (וואס מאכט מען?).
דערנאך, בא שפעטערע באגעגענישן, שטעלט מען זיך אפ אף א פאר
מינוט א רעד טאן וועגן גאנץ אומבאדייטנדע זאכן און מע טוט א שמועס
וועגן א צווייטער באגעגעניש:
    
ע ר: אף ווידערזען.
    
ז י: ווען? ווידער שבת?
    
ע ר: ווען־זשע, אז ניט שבת?
    
ז י: ווו? ווידער אט דא, אף דער בריק?
    
ע ר: ווו דען־זשע?
    
ז י: אפשר אן אנדער ארט?
    
ע ר: דהיינו?
    
ז י: ווו וועט איר זיין שמחת־תורה צו הקפות?
    
ע ר: וואס הייסט ווו? אין גרויסן בית־המדרש.
    
ז י: פאר וואס ניט אין דער קאלטער שול?
    
ע ר: דארט, ווו אייער טאטע דאוונט?
    
ז י: וואס מאכט דאס אויס?
    
ע ר: מיין טאטע וועט זיך כאפן, ווו בין איך.
    
ז י: אויב איר זייט א יינגעלע, וואס האט מורא פארן טאטן...
    
ווייטער לאזט ער זי ניט ענדיקן, ווארעם עס דערלאנגט אים בא דער
זיבעטער ריפ. סטייטש ― מע זאגט אים, אז ער איז א יינגעלע, וואס
האט מורא פארן טאטן! און  וו ע ר  זאגט דאס אים?!... ער געפינט אן
אויסרייד אף ארויסצודרייען זיך אבער קונציק, ווי א מזיק. ער האט איר
וואס צו זאגן א נייטיקע זאך. נאר אזוי ווי זי איז ניט אליין, זי איז מיט
איר חברטארן, קאן ער עס איר ניט זאגן. דעם חזנס מיידל ווערט רויט
און טוט א ווונק צו איר חברטארן, זי זאל אפגיין א פאר טריט ווייטער.
יענע פאלגט, און זיי בלייבן אינצווייען. זי איז גרייט אויסצוהערן דעם
סוד. ער לאזט זיך ניט לאנג ווארטן און, פלאנטענדיק מיט דער צונג,
גיט ער איר איבער אט וואס: „ער האט איר שוין לאנג געוואלט זאגן,
אז ער וואלט א בעלן געווען זען זיך אמאל מיט איר אליין, אן באגליי־טערנס, אן חברטארנס״. „מאלע וואס! און זי וואלט דען ניט געוואלט
ריידן מיט אים אונטער פיר אויגן, אן באגלייטערנס און אן חברטארנס?
― קאן זי אבער ניט. מע לאזט זי ניט אפ אליין. די מאמע גיט אכטונג, זי
זאל ניט זיין אליין. נאר ער באדארף ניט מורא האבן פאר איר חברטארן.
זי איז א מיידל א שטילע, אן ערלעכע, און האט אליין אויך גערן, א בחור
זאל מיט איר ריידן, און אויב ער וויל וויסן, איז אט דאס מיידל אויך פארליבט אין א בחור״... ,, א ו י ך  פארליבט? איז די משמעות, אז זי,
דעם חזנס מיידל, איז א וו ד א י  פארליבט? וואלט ער וועלן וויסן, ווער
איז יענער גליקלעכער?״... „אז ער וועט אלצדינג וויסן, וועט ער גיך אלט
ווערן״...
    
דארף מען נאך האבן א ווייטערן פירוש אף די דאזיקע ווערטער?
פארשטייט מען דען ניט, אז דער דאזיקער גליקלעכער ― דאס איז ניט
קיין אנדערער, נאר ער אליין טאקע? און טאמער איז נאך פאראן א שטיקל
ספק אין דעם, איז גענוג איין קוק אף איר ליכטיק־שיינענדיק פנים און
אף אירע מיט גליק שטראלנדיקע אויגן. א באקאנט פנים. באקאנטע אויגן.
ווו האט ער געזען אט דאס ווייסע מיידל מיט די בלאנדע געקרייזלטע
האר? אפילו די האנט אירע איז אים קענטלעך. א ווייס הענטל מיט דינע
לאנגע פינגער. א ווייס הענטל, א גלאטס און א ווארעמס. דאס ערשטע
מאל אף זיין לעבן בכלל, אז ער האלט א מיידלס האנט...
    
ווי אן ערלעכער ייד, וואס קוקט־ארויס אף משיחן, אזוי האט ער
גענומען ארויסקוקן אף דעם גליקלעכן יום־טוב שמחת־תורה. די צייט איז
אים אבער געווען צו לאנג צו ווארטן. ווי פון פעך האבן זיך געצויגן די
טעג. ער איז שיער ניט משוגע געווארן. און ער האט זיך אנטשלאסן
אויסגיסן דאס הארץ אף פאפיר אין דער פארעם פון א בריוו, אליין ניט
צו וויסן, צוליב ווען און צוליב וואס? א טאג מיט א נאכט האט דאס
שרייבן צוגענומען, און געשריבן האט זיך עס ווי א וואסער, וואס לויפט
אומגעשטערט, ווי א פאנטאן, וואס מע האט אפגעלאזט אלע זיינע קראנען. דאס שרייבן וואלט קיינמאל קיין עק ניט געהאט, ווען ס׳זאל נישט
געווען אויסגיין פאפיר. ווי דער פארפאסער זאל זיין ניט קיין גביר, וואלט
ער היינט א סך, א סך באצאלט פארן דאזיקן דאקומענט!...
    
אצינד איז געבליבן נאר איין זאך: ווי אזוי קומט די קאץ איבערן
וואסער? ווי אזוי וועט זי באקומען דעם דאזיקן בריוו? איין עצה נאר איז
פאראן: איבערשיקן איר דעם בריוו דורך איר חברטארן. דאס וועט הייסן
אזוי גוט, ווי אריינצונעמען אינעם סוד א דריטע פערזאן, פארטרויען זיך
פאר א זייטיק מיידל, וואס מע קען זי ניט און מע ווייס זי ניט. וואלט
אפשר אין דעם אויך ניט געווען קיין מניעה, איז אבער א חסרון: ווי אזוי
קומט מען צו צו אט דער דריטער פערזאן? איז דערצו אויך דא א רפואה:
מע וועט מוזן אריינשלעפן נאך א פערטע פערזאן. דאס איז דער בחור,
וואס דעם חזנס מיידלס חברטארן איז אין אים פארליבט. א בחור מיט א
בחור ― איז גאר אנדערע ווערטער. א בחור מיט א בחור קאנען אומגעשטערט זיך צונויפריידן און אפהאנדלען צווישן זיך די גרעסטע סודות.
איצט איז געבליבן נאר איין קלייניקייט ― אויפזוכן דעם בחור און פארבינדן מיט אים ברודערשאפט. דאס איז, דאכט זיך, גאר א גרינגע זאך.
נאר נישט אזוי גיך טוט זיך עס, ווי סע רעדט זיך.
    
דער בחור איז געווען א יונג א פריקאשטשיק אין אן אייזן־געשעפט
(„זאליאז״), א גאנץ שיינער אפן פנים, נאר הענט האט ער געהאט א פאר
― דאס, וואס מע רופט־אן „ידים״. צוטרעטן צום בחור איז ניט אזוי
שווער, ווי ס׳איז שווער געווען צו זאגן אים, אף וואס מע דארף אים
האבן. שוין באם ערשטן ארויסטריט איז שיער אויסגעפאלן א שטיקל
סקאנדאל. דער בעל־הביתטע פונעם אייזן־געשעפט, א יידענע אן אנגעפעלצטע, גארניט נאכן סעזאן, מיט שווארצע הענט און מיט אן אונטער־געשווארצטער נאז (פון דעם, וואס זי וועגט שרויט און צוויעקעס מיט די
הוילע הענט און שנייצט מיט די זעלבע הענט די נאז), איז ניט געפעלן
געווען די מעשה, וואס איר פריקאשטשיק קען זיך מיט ראבינאוויטשעס
יינגל. וואס פאר „דאטשיניעניעס״ קאן האבן א בחור א פריקאשטשיק מיט
רב נחום ראבינאוויטשעס א יינגל? איז איין מאל אוועק. דאס אנדערע,
אז ס׳איז געקומען צום רעכטן שפיץ, און שלום האט אים א זאג געגעבן, אז ער האט א בקשה צו זיין כלה, האט זיך דער פריקאשטשיק אויפגעבלאזן, ווי א האן אף א קאץ, ווען זי כאפט זיך אריין צו זיינע הינער:
„פון וואנען ווייסטו, אז איך האב א כלה?״ „איך בין באקענט מיט איר
חברטארן״. „מיטן חזנס מיידל? ע! דארט וועסטו האבן א ביינברעכער״...
שלום פארשטייט ניט, וואס הייסט דאס, אייגנטלעך, א „ביינברעכער״.
נאר נאכן פריקאשטשיקס געלעכטערל שטויסט ער זיך, אז דאס דארף זיין
ניט פון די אנגענעמע זאכן. טוט ער אים א פרעג: „ווער איז דער ביינברעכער?״... „דאס איז שוין מייז עסק... נאר לאמיר הארכן, וואס איז
די בקשה?״ שלום ציט־ארויס דעם געפאקטן בריוו פון קעשענע און גיט
אים איבער דעם פריקאשטשיק: „אט דאס דארף אייער כלה איבערגעבן דעם
חזנס מיידל און איבערשיקן מיר דורך אייך טאקע אן ענטפער״. דער
פריקאשטשיק נעמט־צו דעם בריוו, באטראכט דעם קאנווערט פון אלע
זייטן: „אט דאס איז גאר? קום צו גיין מארגן, וועסטו מסתמא באקומען
אן ענטפער״.
    
אראפ א שטיין פונעם הארצן. אף מארגן אין דער אפגעשטעלטער
צייט האט שלום באקומען פונעם פריקאשטשיק אן ענטפער, אז ער האט
נאך נישט קיין ענטפער. „קום צו גיין מארגן, וועט געוויס זיין אן ענטפער״. דא האט שלום באמערקט ― און אפשר האט זיך אים נאר אויסגעוויזן אזוי, ― אז דער פריקאשטשיק שמייכלט עפעס מאדנע אונטער. צו
דעם חשד איז צוגעקומען נאך א חשד: דער פריקאשטשיק האט אים א זאג
געגעבן מיט א זיפצל: „ווען איך זאל קאנען שרייבן, אזוי ווי דו!״... „פון
וואנען ווייסטו, ווי אזוי איך שרייב?״ „מיין כלה האט מיר דערציילט״.
„פון וואנען ווייס דיין כלה?״ „זי ווייס עס פונעם חזנס מיידל״.
    
א תירוץ איז דאס אפילו א נישקשהדיקער, און ס׳איז אוודאי זייער
אנגעלייגט צו הערן אזא קאמפלימענט פון א מיידל, וואס מע האט זי
ליב. נאר פונדעסטוועגן און ניט ווילנדיק גנבהט זיך אריין א מחשבה
זרה: טאמער האט דער פריקאשטשיק ניט איבערגעגעבן דעם בריוו און
האט אים בעסער אליין געלייענט?... דער דאזיקער געדאנק לאזט ניט
שלאפן. קוים דערווארט זיך אף אן ענטפער! דאס איז געווען שוין ערב
יום־טוב. דער פריקאשטשיק איז אים געלאפן אקעגן און אריינגערוקט אין
האנט אריין א געל שטיקל פאפיר, צונויפגעלייגט אין פירן, אן א קאנווערט, נאר מיט טריוואקס פארזיגלט און צוגעקוועטשט מיט א מטבע.
דאס איז געווען דאס לאנג־דערווארטעט בריוול פונעם חזנס מיידל, געשריבן מיט דינע לאנגע אותיות, וואס האבן דערמאנט אירע דינע לאנגע
פינגער. דארט איז געשטאנען, אז זי האט זיין בריוו מיט טרערן אין די
אויגן געלייענט עטלעכע מאל, און עס טוט איר באנג, וואס זי קאן ניט
אזוי שרייבן, ווי ער. „זי זאל האבן פליגל, וואלט זי צו אים געפלויגן. זי
זאל קאנען שווימען, וואלט זי אלע ימים איבערגעשווומען, אבי צו אים
צו קומען. און אויב ער מיינט, אז זי קאן יא שלאפן רויק, האט ער א
טעות. און זי קוקט שוין ארויס אף דעם שמחת־תורה מיט אלע אויגן,
ווארעם א הארץ פילט א הארץ!״... צום סוף האט זי אים געווארנט, ער
זאל צו איר מער קיין בריוו דורך אזא וועג ניט שרייבן, ווארעם זי איז
זיכער, אז דעם בריוו האבן געהאלטן פרעמדע הענט... דא קומען אים
אקעגן דעם פריקאשטשיקס „ידים״, און עס ווארפט אים אריין אין א קעלט
מיט א היץ, אז ער שטעלט זיך פאר, ווי אזוי דער פריקאשטשיק האט
געעפנט דעם קאנווערט און געלייענט זיין בריוו, וואס ער האט אויסגעגאסן
פארן חזנס מיידל!... נאר ער עסט זיך ניט אפ לאנג דאס הארץ, ווארעם
אט־אט איז שמחת־תורה און אט באלד וועט ער זי זען, שטיין נעבן איר,
ריידן מיט איר ― מיטן חזנס מיידל...
    
56
  
שמחת־תורה צו הקפות
  
די נאכט פון שמחת־תורה. ― די פאעזיע וואס פאר הקפות. ― יידן כאפן א
    
טענצל. ― ווייבלעך און מיידלעך קושן די רייניקייטן ― די הימלען עפענען זיך
    
 און מלאכים זינגען שירה.
    
ווען איך בין געטהע ― אסור אויב איך וואלט באשריבן די צרות
פון א יונגן  וו ע ר ט ע ר. איך וואלט שוין בעסער באשריבן די
צרות פון אן ארעם בחורל, וואס איז געפערלעך פארליבט אין א חזנס א
מיידל. אדער ווען איך בין היינע ― אסור אויב איך וואלט באזונגען די
„פלארענטינישע נעכט״. איך וואלט שוין בעסער באזונגען די נאכט
פון שמחת־תורה, בעת יידן גייען צו הקפות און יונגע ווייבלעך און שיינע
מיידלעך קלייבן זיך צונויף אין שול, מישן זיך אויס מיט די מאנסבילן
― שמחת־תורה מעג מען. זיי קושן די תורה, שפרינגען און רופן און
קוויטשען אף אלערליי טענער: „דערלעבט איבער א יאר!״ און באקומען
צוריק אן ענטפער: „גם אתם! גם אתם!״...
    
נאך מיט א שעה אדער צוויי פאר די הקפות קומען זיך צונויף די
קליינע קינדער, יינגלעך און מיידלעך, קלעטערן־ארויף אף די בענק, די פאנען פלאטערן, די עפל זיינען רויט, די ליכטלעך ברענען, און די בעקלעך
זייערע זיינען ניט ווינציקער רויט ווי עפל, און די אויגן לויכטן ניט ערגער ווי די ליכטלעך. דאס איז קליינווארג. די עלטערע בחורימלעך, די
גמרא־יינגלעך אדער תלמידים פון די קלאסן ― די שפאצירן נאך דערווייל ארום אין דרויסן אפן שול־הויף. די לופט איז נאך לינד און שיטער.
דער הימל איז אויסגעשטערנט. עס פילט זיך יום־טוב אין דער גאנצער
וועלט. אפילו די שטילקייט איז א יום־טובדיקע. קיין זאך איז נישט אימשטאנד צו שטערן די הייליקייט פון דער דאזיקער נאכט פון שמחת־תורה,
ווען דאס אויסדערוויילטע פאלק איבער דער גאנצער וועלט פרייט זיך מיט
זיין הימלשער מתנה. און טאמער פארט־דורך דערביי א גויישע פור און
הייבט־אויף א געדיכטן שטיקנדיקן שטויב; טאמער פליט־דורך א פאטש־טאווע גלעקל ― דזין, דזין, דזין, עס פארט א „קנעפל״ ― ווער הערט
זיי? דער שטויב וועט זיך אפלייגן, דאס גלעקל וועט פארלוירן גיין ערגעץ ווייט־ווייט ― און די נאכט בלייבט אלץ הייליק, אלץ יום־טובדיק,
ווארעם ס׳איז דאך שמחת־תורה אף דער וועלט! א שווארצע קאץ לויפט־דורך דעם גאנצן שול־הויף אין דער ברייט און ווערט פארשווונדן. א
הונט רופט זיך אפ ערגעץ פון א ווייטער גויישער גאס מיט א בילן אין
א לאנגן מינארנעם טאן און ווערט אנטשוויגן ― און די נאכט בלייבט
אלץ הייליק, אלץ יום־טובדיק, ווארעם ס׳איז דאך שמחת־תורה אף דער
וועלט. און עס אטעמט זיך אזוי גרינג. און אפן הארצן איז אזוי גוט,
אף דער נשמה אזוי אויפגעלייגט. אזוי גדולדיק איז מען בא זיך. א קלייניקייט ― דאס בין איך, און דאס איז די נאכט פון שמחת־תורה, און
דאס איז א הימל, און דארט איז גאט ― מ יי ן גאט, מ יי ן הימל,
מ יי ן יום־טוב!
    
קינדער! מע גייט שוין מיט די הקפות!
    
מע כאפט זיך אריין אינעווייניק אין שול ― ווער? וואס? עס הייבט
זיך גארניט אן. דערווייל דאוונט מען ערשט מעריב. צאליע דער חזן פון
דער קאלטער שול שטייט באם עמוד מיט זיינע צוויי משוררים. איינער, א
שווארצער בחורל מיט גראבע ליפן ― א באס. דער אנדערער, אן אויסגעדארט יינגעלע מיט א ווייס פנימל ― א סאפראנא. און דער חזן אליין,
רב צאליע, מיט זיין גאלדענעם האלדז ― א ייד א הויכער, א געלער,
מיט אן אויסגעבויגענער נאז, ווי א שופר, מיט דינע געקרייזלטע פאהלעך
און מיט א געלער געקרייזלטער בארד, וואס זעט־אויס, ווי א צוגעבונדענע
― ווער וועט דאס גלייבן, אז אזא פארזעעניש וועט האבן אזא שיינע
צארטע איידעלע ליבע טאכטער?... „דעם חזנס מיידל״ ― דאס איז
ז יי ן טאכטער, און צאליע דער חזן ― דאס איז  א י ר פאטער, וואס
בארימט זיך פאר איטלעכן, אז ער האט א מיידל ― איז זי איינע בא
גאט, די אנדערע בא אים. איין חסרון גאר ― זי וויל ניט א כלה ווערן.
„וועמען מע זאל איר ניט ריידן ― איז איין מאל ניין. נאר ס׳וועט איר
העלפן, ווי א טויטן באנקעס. אז ס׳וועט קומען דער רעכטער זיווג, וועט זי
שוין מוזן זאגן יא. אניט, נעמט מען זי פאר די צעפ. און פאר נויט איז
דא א שטעקן!״... אזוי זאגט ער אליין, צאליע דער חזן, געוויינלעך אין א
שפאס, און באווייזט זיין יאמשאווע שטעקן מיט דער אלטער פארגעלטער עלפאנטביינערישער גאלקע.
    
מע האט שוין אפגעדאוונט מעריב אין דער קאלטער שול, און צו
הקפות איז נאך ווייט: מע האלט ערשט בא „אתה הראית לדעת״ און מע
טיילט־אויס צווישן די מזרח־וואנט־בעלי־בתים די פסוקים פון „אתה
הראית״, וועלכע יעדער זאגט זיך אפ שטייענדיק אף זיין פלאץ, און איטלעכער באזונדער מיט אן אנדער קול און מיט אן אנדער נוסח. דאס
הייסט, דער נוסח איז איין און דער זעלבער נוסח אף דער גאנצער וועלט,
נאר מחמת יעדער האט זיך זיין שטימע מיט זיין טעמבער און מע שרעקט
זיך אביסל איבער פאר דעם אייגענעם קול, קומט־אויס ניט דאס, וואס מע
וואלט אליין געוואלט, און דאס דריידל, וואס מע לאזט איבער אפן סוף
פסוק, גייט אינגאנצן פארלוירן...
    
די קאלטע שול איז גענוג גרויס און ברייט און הויך און אן א
סטעליע נאר מיט א דאך ― און דערפאר רופט מען זי די „קאלטע״ שול.
דער דאך איז צעמאלט ווי א הימל ― בלוי, שוין אביסל צו בלוי, אזש
גרין. דער פארבער האט אריבערגעכאפט די מאס. און די גלאנצנדיקע
שטערן זיינען אביסל צו גרויס. יעדער שטערן איז אביסעלע קלענער פון
אן עפל און כאפט דעם אפבליק פון א קארטאפל, ארום און ארום באגילט
מיט גאלד. אויסגעלייגט זיינען די קארטאפל, דאס הייסט די שטערן, ניט
אזוי, ווי די שטערן אין הימל, אן א שום ארדענונג ― ניין! נאר אויסגעלייגט שורות־ווייז, נאענט און געדיכט איינס נעבן דאס אנדערע. פון
אין מיטן צענטער, אף לאנגע מעשענע שטריק, הענגען־אראפ אלטע פארצייטיקע הענגלייכטער פון אלטן געלן פארגרינטן מעש. פון דעם זעלבן
אלטן פארגרינטן מעש זיינען אויך די העסעס, וואס אף די ווענט ―
און אלץ איז אנגעפאקט מיט ליכט. אלע ליכט ברענען. ס׳איז אזוי ליכטיק,
אז עס דאכט זיך, אז ליכטיקער קאן שוין גאר נישט זיין.
    
פון וואנען האבן זיך גענומען אזוי פיל יידן, קיין עין־הרע, און ווייבער. און ווייבלעך, און בחורים, און קליינע קינדער? שלום איז דא
דעם ערשטן מאל אין דער קאלטער שול, און ניט ווילנדיק קומט אים
אפן זינען דער פסוק: מה טובו אוהליך יעקב ― ווי שיין זיינען דיינע
געצעלטן, יעקב!... עס קומט אים אן ניט גרינג צו באקומען אן ארט אף צו
זיצן. א גליק, וואס דער שמש האט אים דערקענט ― ס׳איז דאך רב נחום
ראבינאוויטשעס א זונדל, דארף מען אים מאכן אן ארט, און דווקא אין
שפיגלבאנק, צווישן בעלי־בתים.
    
 ווו האלט מען? דער רעש מיטן טומל זיינען אזוי גרויס, אז
מע הערט נישט דעם חזן, נישט זיינע משוררים. אומזיסט איז דעם עולמס
שרייען „שא״! אומזיסט איז דעם שמשס קלאפן אין טיש. ווייבלעך גראגערן, מיידלעך לאכן, קינדער פישטשען. אט שטייט א יינגעלע מיט ביטערע טרערן. „וואס וויינסטו, יינגעלע?״ ― מע האט אים אראפגעווארפן
דעם עפל פון דער פאן אומגערן און צעטראטן מיט די פיס. וואס וועט ער
איצטער טאן אן אן עפל?... און לעבן יינגעלע זיצט א בחור און
שטשירעט די ציין, לאכט פונעם יינגלס טראגעדיע. פארדריסט דאס
שלומען, לאזט ער זיך אריין מיטן בחור אין א דיסקוסיע: „וואס איז דער
געלעכטער?״ ― ענטפערט אים אפ דער בחור און הערט ניט אויף צו
באווייזן די ציין: „א יינגעלע א שוטה!״ פארדריסט דאס שלומען נאך
מער: „נו, און דו אין זיינע יארן האסט געהאט מער שכל?״ דא הערט
דער בחור אויף צו לאכן און ענטפערט אפ שוין ווי א שייגעץ: „וויפל
שכל איך האב געהאט אין זיינע יארן געדענק איך ניט, נאר אז איצט האב
איך מער שכל אין פיאטע, וויפל דו אין קאפ ― דאס איז זיכער, כאטש דו
גייסט אין די קלאסן און כאטש דו ביסט נחום ראבינאוויטשעס זון״...
וואלט דאס נישט געווען אין דער קאלטער שול צווישן פרעמדע, וואלט
נחום ראבינאוויטשעס זון זיך אנדערש אפגערעכנט מיט אים. דא האט
ער אבער געמוזט כאפן א שווייג, ווארעם צווישן יא און ניין וואלט ער
געקאנט זיין א געפאטשטער פונעם דאזיקן בחור דעם עזות־פנים. און אגב
האט ער שוין דערהערט אינעם גרויסן טומל מיטן גרויסן רעש די ליבע
ווערטער: „התורני רב שמשון־זאב ברב חיים־צבי הכהן, תן כבוד
לתורה!״ „התורני רב משה־יעקב ברב נחמן־דוב הלוי, תן כבוד לתורה!״...
די משמעות, אז די הקפות האבן זיך שוין אנגעהויבן. ווו־זשע איז דעם
חזנס מיידל?...
    
„אנא ה׳ הושיעה נא!״ ― דער ערשטער טור האט זיך געענדיקט
מיט א ניגון, מיטן גראבן ניגון „היידא״, און מיט א טענצל. און עד כאן
הקפה א׳! און דער שמש רופט שוין ווידער אויס מיט זיין הייזעריקן
קול און מיטן זעלבן נוסח: „התורני דער און דער, תן כבוד לתורה!״
„התורני דער און דער, תן כבוד לתורה!״ און אט אזוי האט זיך געענדיקט
די צווייטע הקפה, די דריטע, די פערטע. נאך יעדער הקפה דער זעלבער
גראבער ניגון מיטן זעלביקן טענצל ― און דעם חזנס מיידל זעט מען
 ניט.
    
שלום רוט ניט, קוקט אף אלע זייטן, טאמער וועט ער זי פארט אמאל
דערזען ― נישטא זי! ניט איר חברטארן! ניט שוין־זשע האט זי אים
אזוי מיאוס אפגענארט?... אדער אפשר האט זי ניט געקאנט קומען? אפשר
האט זיך מיט איר עפעס געטראפן? אפשר איז מען זיך דערגאנגען פון
זייער אפריידן און מע האט זי איבערגעלאזט אין שטוב אונטערן שלאס?
אף צאליע דעם חזן איז צו גלייבן! א מענטש, וואס שלעפט פאר די צעפ
און גיט מיט א שטעקן!... און די שווארצע געדאנקען און פינצטערע
מחשבות האבן גאר קיין גרענעץ...
    
אפנים, דעם שמש האט זיך אויסגעדאכט, אז דאס, וואס נחום ראבינאוויטשעס בחורל דרייט זיך, קוקט זיך ארום אף אלע זייטן, זיצט ניט
איין אף אן ארט, איז א סימן, אז ער גארט, ער גייט־אויס נאך א הקפה.
און אפשר האט אים איינער פון די גבאים א ווונק געגעבן, ער זאל ראבינאוויטשעס זונדל אויך מכבד זיין מיט א הקפה? יעדנפאלס, האט זיך
צווישן אנדערע נעמען פלוצעם דערהערט אויך זיין נאמען: „הבחור שלום
ברב מנחם־נחום, תן כבוד לתורה!״... דאס גאנצע בלוט איז אים אריין
אין פנים, נישט געקאנט אריבערטראגן די בעל־הבתישע אויגן, וואס האבן
אף אים געקוקט. ער האט זיך געפילט, ווי עס פילט זיך יעדער בחור,
אז מע רופט אים אויף מפטיר. און איידער ער האט זיך ארומגעקוקט,
ווו ער איז אין דער וועלט, האט אים שוין דער שמש אונטערגעטראגן
א רייניקייט, און ער שטייט שוין אין דער רייע מיט א בינטל יידן און מיט
א גרויסער ספר־תורה אין די הענט, און די פראצעסיע גייט שוין אן:
דער חזן רב צאליע גייט אויף צו פריער און זינגט: „עוזר דלים, הושיעה
נא!״ ווייבלעך און מיידלעך רייסן זיך, קושן די ספר־תורה און ווינטשן
אים: „דערלעבט איבער א יאר!״ ער פילט זיך מאדנע, וואס מע זאגט
אים „איר״, און איז צעטומלט פונעם אומגעריכטן כבוד, און איז גרויס
בא זיך, וואס ער גייט אין דער רייע, איין בחור צווישן אזוי פיל יידן ―
און נאר דערפאר, וואס ער איז ניט קיין אבי־ווער, רב נחום ראבינאוויטשעס א זונדל, פארט א „טאטנס א קינד״!... נאר סאמע אין רעכטן
טומל דערפילט ער א קוש אין האנט אריין: „דערלעבט איבער א יאר!״
ער הייבט־אויף די אויגן, דערזעט ער ― ס׳איז זי, דעם חזנס מיידל, און
איר חברטארן, פארשטייט זיך, לעבן איר.
    
― ― ― ― ― ― ― ― ― ― ― ― ― ― ― ―
    
אלע הימלען עפענען זיך און מלאכים נידערן־אראפ און זינגען
שירה. זיי באזינגען די וועלט, וואס גאט האט באשערט ― אזא גוטע,
זיסע, שיינע, ליבע וועלט! זיי באזינגען די מענטשן, וואס גאט האט באשאפן ― אזעלכע גוטע, זיסע, שיינע, ליבע מענטשן! ס׳איז אזוי גוט,
אז עס ווילט זיך וויינען פאר גוטסקייט. און אין הארצן זינגט זיך אים
צו די מלאכים: „שלום עליכם, מלאכי השרת!״...
    
אמת, די ערשטע מינוט איז אים געווען פריקרע און ווונדערלעך.
אנשטאט דעם ז י זאל קושן די ספר־תורה, האט ז י א קוש געגעבן
זיין האנט! איז דאס אפשר געווען אומגעריכט? ניין, נישט אומגעריכט.
ער האט דאס ארויסגעזען פון אירע שמייכלענדיקע אויגן. ער איז געווען
אזוי איבערראשט, אז ס׳איז אפגעגאנגען א האר, ער זאל ארויסלאזן די
רייניקייט פון די הענט. ער האט חשק געהאט זיך אפשטעלן, נאך א מאל
א קוק טאן איר אין די שיינע אויגן אריין, אויב ניט זאגן א צוויי ווערטער ― לאזט מען אים אבער נישט. די יידן, וואס גייען אים נאך פון
הינטן, לאזן אים ניט. מע דארף גיין ווייטער. מע דארף איבערגעבן די
רייניקייטן צו אנדערע. די הקפות האבן זיך נאך ניט געענדיקט. ערשט
דא, באם ארון־קודש, איבערגעגעבן דעם שמש די ספר־תורה, קוקט ער
זיך אום צוריק, טאמער וועט ער זי דערזען נאכאמאל, כאטש פון דער
ווייטן. מע זעט זי ניט. לאזט ער זיך מיט דער ווייטערדיקער הקפה, גייט־נאך נאך די יידן גלאט אזוי, מאכט א טור, זוכט זי מיט די אויגן ―
ניטא דעם חזנס מיידל, נעלם געווארן! לויפט ער ארויס אין דרויסן, זוכט
זי אפן שול־הויף ― ניטא זי אין ערגעץ ניט!... אפשר איז דאס געווען
א חלום? אפשר איז דאס געווען א דמיון? ניין. ס׳איז נישט געווען קיין
חלום, ס׳איז נישט געווען קיין דמיון. ער פילט נאך איצט אויך דעם קוש
פון אירע ליפן אף זיינע הענט. ער גייט ווייטער און ער פילט ניט די ערד
אונטער זיך. עס ווייזט זיך אים אויס, אז ער האט פליגלען און אז ער
פליט, ער שוועבט, און די מלאכים שוועבן מיט אים, טראגן זיך אין דער
לופטן, באגלייטן אים גלייך ביזן גרויסן בית־המדרש.
    
דארט האלט מען נאך אין מיטן די הקפות. דער טאטע איז מאדנע
אויפגעלייגט, יום־טובדיק געשטימט און זעט־אויס אין דער אלטער צעהאקטער זיידענער קאפאטע, פון וועלכער עס קוקט־ארויס ערטערווייז דער
געלער אונטערשלאק, אזוי שיין, אזוי גרויסארטיק ווי קיינמאל ניט. נעבן
אים שטייען ביידע געראטענע איידעמס, פון איין זייט לייזער־יאסל, פון
דער אנדערער זייט מאגידאוו. ביידע וויצלען זיך, און דער טאטע הערט
זיך איין, ווי זיין שטייגער איז, און לאכט. „ווו ביסטו געווען אזוי שפעט?״
― טוט דער טאטע א פרעג, חלילה ניט אף צו באשטראפן, נאר גלאט
אזוי, אויס נייגעריקייט. „אין דער קאלטער שול״ ― ענטפערט אים שלום
און בארימט זיך, אז מע האט אים מכבד געווען דארט מיט א הקפה.
איז דאס דעם טאטן געפעלן און ער זאגט: „ס׳איז זייער שיין פון זיי״.
און די געראטענע איידעמס וויצלען זיך איבער ראבינאוויטשעס בחורל.
איינער פרעגט אים: צי האט ער זיך באקענט אין דער קאלטער שול מיטן
„עוזר־דלים״? און דער אנדערער באמערקט: ווי קומט אהין דער „עוזר־דלים?״ דארט איז דאך נאר דעם „עוזר־דלימס״ אן אייניקל! און אלע דריי
לאכן זיי פון דער חכמה, און שלום העלפט זיי לאכן. עס גיט זיך אויס
א נאכט! אזא נאכט קאן געמאלט זיין נאר שמחת־תורה צו הקפות.
  
דער קריזיס
  
זיך מיאוס אפגענארט אין די הייליקסטע געפילן. ― ווערט קראנק אף טיפוס ―
    
שטייט־אויף אן אנדער מענטש ― געזעגנט זיך אפ מיט זיינע קינדערשע יארן.
    
אלע מאל, ווען דער פארפאסער פון די דאזיקע באשרייבונגען לאזט
זיך אראפ אין די טיפע קאטאקאמבן פון זיין ווייטער קינדהייט, טראגט־ארויס אף גאטס וועלט און לופטערט דורך זיינע זכרונות פון די אף אייביק פארגאנגענע יינגלשע יארן, פארטיפט זיך אין זיינע שפעטערדיקע
דערפארונגען פונעם גרויסן וועלט־יאריד, וואס מע רופט דאס „לעבן״,
און באטראכט דאס אלצדינג מיט א קלארן קאפ און מיט א קאלטן מח,
באווונדערט ער, ווי ער האט געקאנט אריבערטראגן אזעלכע אומדערבא־רעמיקע קלעפ, מיאוסע אפנארעכטסן און ביטערע אנטוישונגען, און
בלייבן גאנץ אף צו כאפן פרישע קלעפ מיט נייע אפנארעכטסן מיט נאך
גרעסערע אנטוישונגען, ווי דאס, וואס מע בלייבט אפגענארט. א קלאפ
פארהיילט זיך, אבער אן אנטוישונג לאזט־איבער נאך זיך א קרעל אין
דער נשמה אף אייביק.
    
דער העלד פון דער דאזיקער ביאגראפיע האט שוין געפרוווט געשלאגן ווערן מאראליש און באנומען ווערן מאטעריעל פון קאפ ביז פיס.
ער האט פארזוכט דעם טעם, ווי דער לעזער וועט דאס זען פון די ווייטערדיקע קאפיטלעך, פון צו פארלירן א ריזיקן קאפיטאל אין א קורצער
צייט דורך פארשיידענע ספעקולאציעס, וואס אלערליי מנחם־מענדלס
האבן אים אין זיי אריינגעפירט, און ער קאן זאגן מיט א ריינעם געוויסן,
אז אים האט ניט אזוי גענומען דער פארלוסט פון געלט, ווי דאס, וואס
מענטשן האבן אים אפגענארט און וואס ער ה א ט  ז י ך  א פ ג ע ־
נ א ר ט  א י ן   מ ע נ ט ש ן. די אנטוישונג ― אט וואס אים האט
מקצר־ימים געווען אלע מאל, אט וואס אים האט געטריבן אין דער ערד
אריין.
    
שוין אין יענער עפאכע, ווען ער איז געווען נאך גאר א שנעק און
האט זיך נאריש פארליבט אינעם חזנס מיידל, האט ער שוין געכאפט דעם
ערשטן קלאפ פון שרעקלעכער אנטוישונג ― אזא קלאפ, וואס ניט ער,
ניט קיינער האט זיך געקאנט דערויף ריכטן. מע האט געקאנט דערווארטן,
למשל, אז די עלטערן זאלן געוווירע ווערן פון דעם אומגעלומפערטן ראמאן און צעשטערן דעם נארישן שידוך. מע האט געקאנט דערווארטן, אז
צאליע דער חזן זאל נעמען די טאכטער פאר די צעפ, אדער דערלאנגען
איר מיטן שטעקן ניט אף קאטאוועס, נאר טאקע אף דער רעכטער אמת.
נאר ווער וואלט דאס געקאנט צולאזן, אז דעם חזנס מיידל זאל אין דער
זעלבער צייט, וואס זי האט געשפילט א ראמאן מיט נחום ראבינאוויטשעס
בחורל, גאר זיין פארליבט אין א גוי, א פריקאשטשיק בא קאטיעלניקאוון
אינעם גרויסן אייזן־געשעפט, און זאל מיט אים איינמאל אין א שבת־צו־נאכטס, ניט ווייט פון יענעם שמחת־תורה, וואס איז באשריבן אויבן,
אנטלויפן, אריינגעבן זיך אין א פרויען־מאנאסטיר, צווישן מאנאשקעס,
זיך דערנאכדעם אפשמדן און חתונה האבן טאקע פאר דעם זעלבן קא־טיעלניקאווס פריקאשטשיק?!...
    
קיין פאנטאזיע פון א שרייבער וועט ניט צוטראכטן דאס, וואס דאס
לעבן אליין קאן צוטראכטן. אוודאי איז נעבעך צאליע דער חזן ארומגעלאפן, געזוכט זכות־אבות, פראטעקציעס צום ארכימאנדריט, צו דער אי־הומענשע פונעם מאנאסטיר און אליין צום גובערנאטאר ― עס האט ניט
געהאלפן קיין שמע־ישראל. די שטאט האט געקאכט, ווי א קעסל. די
„גאנצע וועלט״ האט געוויגט זיך. וואלט דאס כאטש געווען גלאט א
מיידל, א יידישע טאכטער ― עס מאכט זיך אן אומגליק, וואס זאל מען
טאן? איז ניין. דארף זיך עס טרעפן מיט א חזן, א כלי־קודש! ווער וועט
אים איצט צולאזן צום עמוד? פרעגט זיך א קשיא: פון וואנען וועט ער
לעבן? היינט דער בזיון פאר די בעלי־בתים פון דער קאלטער שול איז
אויך עפעס ווערט. ווארעם פאר וואס האט זיך עס געטראפן גראד מיט
ז יי ע ר  חזן פון  ז יי ע ר  שול?...
    
וואס פאר א ווערט האבן אבער געהאט די אלע אויסגערעכנטע צרות,
בזיונות און יסורים קעגן דעם גיהנם, וואס האט זיך אפגעטאן אין דער
נשמה פון יענעם בחורל, וואס איז געווען מיט סכנות פארליבט אינעם
חזנס מיידל און וועלכן דאס מיידל האט אזוי מיאוס אפגענארט, פארביטן
אים, א טאטנס א קינד, אף א גוי א פריקאשטשיק בא קאטיעלניקאוון?!
צוליב וואס האט זי באדארפט נארן אן אומשולדיקן בחורל, שרייבן אים
אזעלכע בריוועלעך? קושן אין דער האנט שמחת־תורה צו הקפות? שווערן
אים אייביקע ליבע און נאך אזעלכע זאכן? דאס אנטלויפן מיטן פריקאשטשיק איז דאך ניט געווען קיין פלוצלעכע, אומגעריכטע פארליבעניש.
דאס איז געווען אן אפגערעדטע זאך שוין פון לאנג. און ער דערמאנט זיך,
וואס איר חברטארנס חתן, דער פריקאשטשיק מיט די „ידים״, האט אים
געהאט א זאג געגעבן, אז באם חזנס מיידל וועט ער זיך באגעגענען מיט
א ביינברעכער. איצט ווייסט ער שוין, ווער דער ביינברעכער איז... און
דאס ווארפט אים אריין אין אזא פייער, אז ער פארשילט זיך זיין געביין.
ער שילט דעם טאג, וואס ער האט זיך באקענט מיטן חזנס מיידל. ער שילט
דעם בחור, דעם פריקאשטשיק פון דער „זאליאזנע״ קראם, און קאטיעל־ניקאווס פריקאשטשיק, און אלע פריקאשטשיקעס פון דער גאנצער וועלט.
אך! ווי גוט ס׳וואלט געווען, ווען א פייער ברעכט־אויס און פארברענט אלע
„זאליאזנע״ קראמען פון שטאט, אדער ווען א שטורעם־ווינט הייבט זיך
אויף און טראגט־אראפ אלע קראמען מיט אלע הייזער פון שטאט, אדער
די ערד עפנט זיך אויף און די גאנצע שטאט פערעיאסלאוו מיט דער
בריק און מיט די פידווארקעס ווערן איינגעזונקען, אזוי ווי קורח! נישטא
בא אים קיין טראפן רחמנות אף אייגענע, אף פרעמדע, אף אלטע לייט,
אף קליינע קינדער, עופהלעך ― אלע און אלץ זאל גיין צו אלדי שווארצע
יאר!... און ער פארשילט די וועלט, וואס גאט האט באהערשט ― אזא
פאלשע, אזא מיאוסע, פאסקודנע וועלט! און ער פארשילט די מענטשן,
וואס גאט האט באשאפן ― אזעלכע פאלשע, מיאוסע, פאסקודנע
מענטשן!...
    
פארטיפט אין אזעלכע מיזאנטראפישע געדאנקען, קומט ער איינמאל פון קלאס אהיים און פילט, אז דער קאפ איז אים עפעס ווי אנגעגאסן מיט בליי. פאר די אויגן שוועבן אים רעדלעך מיט עפעס מאדנע
פיגורן. די רעדלעך ברייטלען זיך, די פיגורן ווערן צעגאנגען, אזוי ווי שניי
אף דער זון, און אף זייער ארט קומען־אן אנדערע פיגורן. קיין ווארעמעס
עסן וויל ער ניט. די שטיפמאמע חידושט זיך: „געפגרט א בער אין וואלד״
― זאגט זי מיט איר געוויינלעכן גיפט. ער קאן זיך ניט האלטן אף די פיס.
ער לייגט זיך אף דער קאנאפע. דער טאטע גייט־צו, טאפט אים באם קאפ.
עפעס פרעגט בא אים דער טאטע, און ער ענטפערט, נאר וואס מע האט
אים געפרעגט און וואס ער האט געענטפערט ― ווייס ער ניט. ער געדענקט ניט. דאכט זיך, עפעס האט מען גערעדט וועגן „מאגן״... „דאקטער״... „אפטייק״... און עפעס ביטערס פילט ער, ווי מע גיט אים איין
דורך א טיי־לעפל, און סע שמעקט מיט מאנדלען... און דער קאפ, אוי דער
קאפ!... און עס וויקלען זיך קנוילן פאר די אויגן, און זיי שפארן זיך
דורך די אויערן ארויס און גייען־אוועק מיט א לאנגן־לאנגן פייף. און ווי
קליינע מורעשקעס גראבלען זיי זיך אינעווייניק אונטער דער הויט, אין
די אדערן, קיצלען, זידן, בולבען זיך אינעווייניק אין לייב, און בייטעלעך,
בייטעלעך קאטשען זיך אראפ א בארג, אן א שיעור בייטעלעך... און
מענטשן ווילן כאפן די בייטעלעך ― און קאנען ניט... דער אנטיק איז
אבער דאס, וואס ער האלט, דאכט זיך, צוגעמאכט די אויגן, און זעט
פונדעסטוועגן אלץ, וואס סע טוט זיך! ער הערט ניט ― איבערן פייפן,
וואס פייפט אים אין די אויערן, קאן ער ניט הערן, נאר זען זעט ער אלעמען. אלע זיינען דא. א מישמאש פון אמאליקע און היינטיקע חברים און
גלאט מענטשן. זיין חבר שמואליק, פיניעלע שימעלעס, אליע דאדיעס,
איצל דעם פעטער פיניעס, דער אורח וואלפסאן... שענער פון אלץ איז
דאס, וואס קאטיעלניקאווס פריקאשטשיק דאוונט פארן עמוד, זינגט „אתה
הראית״, און דעם חזנס מיידל שלאגט זיך „על חטא״... און עפעס א
קול, א פארדומפענע שטימע, הערט זיך פון דער קאלטער שול ארויס ―
מאדנע וויינענדיקע שטימען מיט א כליפען. דאס דאוונען די מתים.
מתים דאוונען אלע שבת־צו־נאכטס אין דער קאלטער שול. מיט א מנין
דאוונען זיי. ווער ווייס עס ניט? און ס׳איז אים קיין זאך ניט קשה, אפילו
דאס, וואס קאטיעלניקאווס פריקאשטשיק, א גוי, זינגט „אתה הראית
לדעת״ מיטן יידישן ניגון... איין זאך נאר איז אים יא קשה: ווי קומט
דאס, וואס אט איז דא נאר־וואס געווען זיין חבר שמואליק, שמואליק
דער יתום, ― פאר וואס האט ער אים ניט געפרעגט, וואס הערט זיך
מיטן „אוצר״? ווי קומט דאס, ער זאל פארגעסן אזא וואזשנע זאך? ער
עפנט־אויף די אויגן און זוכט שמואליקן, און קאן אים ניט געפינען.
נישטא קיין שמואליק, ניט קיינער פון די, וואס זיינען דא נאר־וואס געשטאנען. ווו האבן זיי געקאנט אהינקומען אלע? און ער מאכט־צו צוריק
די אויגן, און ער הערט זיך צו צום הארצן, ווי עס קלאפט, און צו די
שלייפן, ווי זיי שלאגן. און ער פילט, אז ער איז אפגעגאסן מיט שווייס,
ער שווימט אין א טייך פון שווייס. די שפיץ־פינגער זיינען אויפגעבלעזלט,
ווי נאך א שוויץ־באד, און די האר פון קאפ זיינען נאס און קלעפן זיך
צום שטערן. און ער פילט א קאלטע האנט אף זיך. און ער דערהערט
א באקאנטן זיפץ. עפנט ער אויף די אויגן ― ס׳איז דער טאטע! און
נעבן אים דער אורח וואלפסאן, און דער קאלעקטאר מיט די שווארצע
ברילן, און נאך און נאך מענטשן. און ער זעט, אז אלע קוקן אף אים מיט
רחמנות. און ער הערט און פארשטייט, אז מע רעדט פון אים. „קריזיס״,
הערט ער, זאגט מען. און ער פארשטייט נאך ניט, וואס פאר א „קריזיס״?
און ער איז גאנץ צופרידן, וואס ער איז מיט איין מאל געווארן אזא מיוחס
בא אלעמען, וואס אלע אינטערעסירן זיך מיט אים אזוי. מער פון אלע
אינטערעסירט זיך דער טאטע. ער בייגט זיך אן איבער אים און פרעגט
אים: וואס וואלט ער געוואלט? ער ענטפערט נישט באלד. ער וויל זיך
פריער גוט באטראכטן, ווו ער איז אין דער וועלט און וואס טוט זיך
דא מיט אים? עס נעמט היפשע עטלעכע מינוט, ביז ער קומט צו זיך און
פארשטייט, וואס מיט אים איז, ― אז ער איז קראנק געווען, אפנים,
זייער קראנק, און אז איצט איז אים בעסער. בעסער? אויסגעצייכנט גוט.
ערשט דעמאלט, אז ער האט שוין כמעט אלץ באגריפן, באנעצט ער מיט
דער צונג די פארטריקנטע ליפן און לאזט ארויס א ווארט, מער ניט אז
איין ווארט:
    
― אגרעסן!...
    
קוקט זיך דער טאטע איבער מיט די איבעריקע מענטשן, וואס שטייען
ארום קראנקן, און טוט אים א פרעג־איבער:
    
― אגרעסן? וואסערע אגרעסן?
    
.― איינגעמאכטס! ― ענטפערט דער קראנקער מיט א מאדנער גראבער שטימע, וואס הייבן הייבט זי זיך אן דין, סאפראנעדיק, און לאזט
זיך אויס גראב, מיט א באס. דער קראנקער האט זיך אזש איבערגעשראקן, ניט דערקענט זיין קול. אין דער צייט, וואס ער איז קראנק געווען, האט ער זיך אזוי פארענדערט, אז ווען ער איז אין א פאר וואכן
ארום אראפ פון בעט, קוים דערשלעפט זיך אין זאל אריין, א קוק געטאן
אף זיך אין שפיגל, האט ער זיך קוים דערקענט. פאר אים איז איצט
געשטאנען שוין גאר אן אנדער מענטשל. פריער איז דאס געווען א ציקאווע יינגל מיט רויטע פוכקע בעקלעך, א רירעוודיקס, א לעבעדיקס, מיט
שמייכלענדיקע אויגלעך, קיילעכיק אונטערגעשארן, מיט א געקרייזלט טשובעקל פון בלאנדע האר פון פארנט אפן שטערן. איצט האט זיך דאס פנים
אויסגעבלייכט, די בעקלעך זיינען אפגעפאלן, די אויגן זיינען גרעסער געווארן, דער קוק פארטראכט, און אליין האט ער זיך אויסגעצויגן אין דער
לענג. די בלאנדע געקרייזלטע האר האט מען אים אפגעשארן ביז דער
הויט, ווי א טאטער. גאר אן אנדער בחורל איז דאס געווען אצינד.
    
אבער ניט נאר אין זיין אויסזען אליין האט ער זיך פארענדערט. ער
האט זיך אינגאנצן איבערגעאנדערשט. ער האט דערפילט, אינעווייניק בא
זיך, אין דער נשמה, איז פארגעקומען א קריזיס. און עס טוט אים באנג,
הארצעדיק באנג, זיין נארישע נאיווע פארגאנגענהייט, וועלכע וועט זיך
שוין ניט אומקערן און ניט איבערחזרן קיינמאל, קיינמאל!... און אויך
איצט, איבערלעבנדיק אין דעם זכרון נאך א מאל יענע גליקלעכע יארן און
אריבערגייענדיק צו די ווייטערדיקע באשרייבונגען, קוקט ער זיך אום צוריק
מיט א שטילער בענקשאפט און געזעגנט זיך אפ שוין אף אייביק מיט זיינע
גוטע יינגלשע יארן:
    
― זיי געזעגנט, קינדהייט!
דריטער טייל
  
ער גיט שטונדן
    
דער פשט פון „געבן שטונדן״ ― יונגע און אלטע לערערס ־ דער כח פון
    
„גראמאטיקע״ ― מע גייט צו אים מיט פראטעקציעס ― אין פערעיאסלאווער
    
שטאט־גארטן און בא דער שטיפמאמע אינדערהיים ― דעם קאלעקטארס פשרה. ―
    
 ער באקומט א שטעלע און פאקט זיינע ביכער.
    
איצט איז שווער צו זאגן, צו וועמען האט געהערט די איניציאטיווע,
דאס הייסט, וועמען איז דאס איינגעפאלן צום ערשטן, אז א בחורל, נאך
קיין פולע זיבעצן יאר ניט אלט, נאך קיין סימן פון וואנצעלעך אף דער
אייבערשטער ליפ, נאך נישט געענדיקט דעם גאנצן קורס פון דער „אוי־עזדנע״, ― זאל ער שוין נעמען דאס שטעקעלע אין האנט, ארויפווארפן
דאס אויבעררעקל אף די פלייצעס אן די ארבל און שוין מארשירן פון
שטוב צו שטוב „געבן שטונדן״? „געבן שטונדן״ האט געהייסן ― לערנען מיט יינגלעך און מיט מיידלעך אלץ, וואס מע לערנט אין די קלאסן,
אונטערנעמען זיך דורכגיין מיט זיי א געוויסן קורס און צוגרייטן זיי צו א
געוויסער צייט, זיי זאלן קאנען אריין אין די קלאסן, אדער אפגעבן
עקזאמען.
    
אפגעבן עקזאמען איז געווארן א גאנג, ס׳איז אריין אין דער מאדע.
אלע און אלע האט זיך געגרייט צום עקזאמען. יינגלעך און מיידלעך,
חתנים און יונגעלייט, בעל־הביתלעך, יידן מיט בערד שוין ― האבן זיך
א נעם געגעבן צו גאוואראווס גראמאטיקע, צו יעווטושעווסקיס אריפמע־טיקע, צו סמירנאווס געאגראפיע, צו דיסטרעוועגס געאמעטריע, און גענומען לערנען אף אויסווייניק „באסני קרילאווא״, שטודירן דאס ווערטערבוך. ס׳איז געווארן א מין עפידעמיע ― עקזאמענעס! פארשטייט זיך, אז
בא אזא עפידעמיע איז ניט געווען גענוג לערערס אין שטאט. פראפעסיאנעלע יידישע לערערס זיינען געווען אינגאנצן צוויי: דער אלטער מא־ניסאוו ― איז ער געווען אן ציין, געשפיגן ניט גערעדט, און דערצו נאך
טויב, ווי די וואנט; און דער יינגערער, נח בוסעל ― דער האט געלערנט
פראנצויז, געטראגן א בלויען מונדיר, גלאנצנדיקע שטיוול, און איז געווען א יקרן, גענומען צו־טייער. און ווייטער איז געווען איציע דער שרייבער און זיין ברודער, אברהם דער שרייבער ― ביידע אויסגעפוצטע
יידלעך מיט רויטע בעקלעך־פאמפעשקעס. די האבן שוין גענומען צו
וואלוול, זיינען זיי אבער געווען צעקריגט מיט דער רוסישער גראמאטיקע
אף מעסערשטעך און האבן נישט געוווסט, ווי אזוי עס לייגט זיך אויס
דאס ווארט „פעטשעניעגי״. דאס הייסט, זיי האבן געוווסט, אז אינעם
ווארט ,,פעטשעניעגי״ באדארף ערגעץ זיין א „יאט״, נאר זיי האבן ניט
געקאנט טרעפן, ווו אוועקצושטעלן די „יאט״: נאך דער פע? נאך דער
טשע? נאך דער ניע? אדער גאר נאך דער גי? דאס אייגענע איז געווען
מיט א „עס״ און מיט א „שא״. אז ס׳איז געקומען, למשל, צו סושא
(טריקעניש) אדער סאשא (אלכסנדר), איז רעכט געווען בא זיי צו שרייבן:
סושא, שוסא, אדער שושא; סאשא, שאססא, אדער שאשא. אין שטאט,
צווישן יונגווארג, איז געגאנגען אן אנעקדאט, אז מע האט פארגעלייגט די
ברידער, זיי זאלן מוחל זיין איבערזעצן אף רוסיש די ווערטער: „סאשא
האט זיך געטריקנט אף דער טריקעניש״, ― האט איינער אנגעשריבן:
„שאסא שוסילסא נא שוסיע״, און דער אנדערער האט אוועקגעשטעלט
„שאשא שושילשא נא שושיע״.
    
פארשטייט זיך, אז דאס איז נאר געווען אן אנעקדאט. נאר ווי אזוי
האט דאס נעבעך זיי געקרענקט, אז דער אנעקדאט איז דערגאנגען צו זיי!
און ס׳איז טאקע געווען א פארדראסיקע זאך: סטייטש, זיי האבן אויסגעלערנט שרייבן א גאנצע שטאט, מיט קינדער און קינדס־קינדער, ― קומען
צו גיין יונגע צוציקעס, וואס די מילך איז זיי נאך ניט אפגעטריקנט אף
די ליפן, און דערציילן אנעקדאטן!... עס האבן אבער ניט געהאלפן קיין
חכמות ― גראמאטיקע איז געווארן א גאנגבארער ארטיקל. אן גראמא־טיקע האט מען זיך ניט געקאנט געבן א ריר. עס איז דערגאנגען אזוי
ווייט, אז אפילו דער פעטער פיניע, וואס האט, ווי איר ווייסט, פיינט
געהאט די קלאסן, ווי א כשרער ייד האט פיינט חזיר, האט אויך מודה
געווען, אז גראמאטיקע איז א גוטע זאך. ער איז א ייד, וואס קאטארע
ער פארט אף יארידים, האנדלט מיט מאסקווע, איז א חשוב בא פאניען
און רעדט רוסיש אויסגעצייכנט, נאר ער פילט, אז עס פעלט אים גרא־מאטיקע (דאס ווארט „גראמאטיקע״ האט ער באוויזן מיט צונויפגעלייגטע פינף פינגער).
    
פונדעסטוועגן, זיין פלימעניק שלום זאל זיך ניט אזוי שטארק איבערנעמען, האט דער פעטער פיניע געפונען פאר נייטיק צוזעצן, אז ער
פארשטייט ניט, צו וואס מע דארף נאך דערצו גיין אן א היטל, עסן
אומגעוואשן און שרייבן אום שבת, אים דאכט זיך אויס, אז מהכתיתי
― מע קאן קענען גראמאטיקע און דווקא גיין אן א היטל, און דווקא
וואשן זיך צום עסן, און דווקא ניט שרייבן אום שבת! דער פעטער פיניע
איז, אפנים, געווען א נוקם ונוטר, ווי אן אמתער תלמיד־חכם. ער וויל ניט
פארגעסן יענע אלטע עבירה פון שרייבן אום שבת אפן פארקאן... נאר
ווער רעכנט זיך מיט אים? א בחורל, וואס נעמט סטיפענדיעס, גיט
שטונדן, פארדינט גאלד ― מע צערייסט אים אף שטיקער, מע שלאגט
זיך גאר פאר אים: אלע ווילן, אז דווקא ער זאל גרייטן זייערע קינדער
אין די קלאסן, ניט קיין אנדערער ― ווי אזוי זאל ער זיך ניט איבערנעמען? יידן גייען צו אים מיט א פראטעקציע דורכן קאלעקטאר מיט
די שווארצע ברילן, וואס איז א גוטער ברודער מיט רב נחום ראבינאוויטש, אז ער זאל זיין אזוי גוט און זאל פועלן בא דעם פאטער, אז דער
פאטער זאל פועלן בא זיין זון כאטש איין האלבע שעה אין טאג: „מע
זאגט, אז זיין שלום האט א גרינגע האנט, און אז דורך אים גיט מען אפ
עקזאמען בעסער, ווי דורך אלע אנדערע״... און דעם טאטנס הארץ
וואקסט, די נשמה קוועלט ― א קלייניקייט, אזא כבוד דערלעבט זיך,
כאטש נחת ווינציק, זייער ווינציק! וואס פאר א נחת, איך בעט אייך,
אז מע קוקט נישט אן קיין קינד אין די אויגן? דעם ערשטן האלבן טאג
איז ער אין קלאס, דעם אנדערן האלבן טאג ביז אין דער נאכט ― פארנומען מיט די שטונדן. און קומט פארנאכט, שפאצירט מען ארום מיט
חברים אין שטאט־גארטן. זומער איז דער פערעיאסלאווער שטאט־גארטן
א גן־עדן. דארט שפילט מוזיק ― די מיליטער־מוזיק ― מיטן פאלקאוואי
קאפעלמייסטער, א ייד מיט א שווארצער בארד און שווארצע אויגן, ווי
די קארשן, און מיט גראבע ליפן. אלע מיידלעך זיינען פארליבט אין זיין
שטעקעלע, און ער האט זיי ליב אלע גלייך, שמייכלט צו זיי פון דער
ווייטן מיט זיינע שווארצע קארשן־אויגן און מיט זיינע גראבע ליפן און
מאכט מיטן שטעקעלע נאך שטארקער. און די טרובעס טרובען, און דער
קעסלפויק באראבאנעט, און דער שטויב פון די שפאצירנדיקע פארלעך
צווישן די אלעען קאנקורירט מיטן שמעקנדיקן ריח פון דער נאר־וואס אפ־געצוויטעטער בוזינע, וואס פילט־אן די לופט מיט א געדיכטער זיסקייט.
דאס איז דער ריח און דאס איז די זיסקייט, וואס נאר דער דארטיקער, פון
יענע מקומות, פון מאלאראסיע, ― דער ווייס עס, דער געדענקט עס און
דער קאן אפשאצן, וואס הייסט א זומער־אוונט און א שפאציר־גאנג אין
שטאט־גארטן. באלייכט איז דער גארטן זייער געמיין. אינגאנצן געפינען
זיך דארט א דריי־פיר לאנטערנעס מיט גאז־לעמפלעך, אי דאס פאררייכערטע, פארחושכטע, מיט צעבראכענע גלעזלעך, אזוי אז עס הייבט זיך אויף
צו א שטארק ווינטל, בלאזן זיך די לעמפלעך אן און ווערן גאר פארלאשן.
נאר ווער קוקט דערויף? אדרבה, אויב איר ווילט, איז נאך גלייכער, וואס
ס׳איז פינצטער. קאן מען דעמאלט אפשטעלן זיך, בחורימלעך און מיידלעך, און א שמועס טאן, א לאך טאן און געבן א רייד־אפ אף מארגן אין
דער צייט נאכאמאל זיך באגעגענען אט דא, אין דער אלעע, אונטער דער
נאר־וואס אפגעצוויטעטער שמעקנדיקער בוזינע...
    
און מע קומט אהיים א פארפאליעוועטער, א צעהיצטער און א הונגעריקער און מע עסט וואס גאט גיט ― א שטיקל הערינג, א טאראנקע,
א גרינע אוגערקע, א ציבעלקע מיט ברויט. אן אפעטיט איז, קיין עין־הרע, דא א פיינער. ווער וואשן זיך? וואס בענטשן? דער טאטע פרעגט
שוין אפילו ניט וועגן מעריב דאוונען... קרענקען קרענקט דאס אים, נאר
ער מאכט זיך ניט וויסנדיק. ריידן מיט די קינדער א ווארט ― איז קיין
צייט ניטא. אפגעגעסן, דארף מען זיך זעצן לערנען, צוגרייטן די אוראקן
אף מארגן. זעצט זיך אוועק שלום בא א לאמפ לערנען, ברענט קעראסין
― וויל די שטיפמאמע ניט ליידן, בורטשעט זי. פארדריסט עס דעם טאטן.
זאגט שלום, אז ער וועט זיך קויפן קעראסין פאר זיין געלט, און א לאמפ
אן אייגענע וועט ער זיך איינפירן. זאגט דער טאטע, ער זאל זיך ניט דערוועגן טאן אזא זאך און זאל אים ניט מקצר־ימים זיין. דערהערט דער
קאלעקטאר מיט די שווארצע ברילן און זאגט, אז ער האט פיינט מחלוקת.
מישט ער זיך אריין און מאכט א פשרה. באשר בכן, אזוי ווי דאס בחורל
איז שוין א מענטש פאר זיך, פארדינט שוין, קיין עין־הרע, א קערבל, און
לערנען דארף ער אויך, עס שטייט אים פאר אפגעבן דעם לעצטן עקזאמען,
איז א יושר, מע זאל דעם קונדס (שוין אויס „קונדאס״, נאר „קונדעס״)
לאזן צורו. און ער לאזט־אויס: „עצתי, אז ער זאל ערגעץ אנדינגען א
קווארטיר מיט קעסט ביז איבער די עקזאמענעס, און לאז ער זיך לערנען
געזונטערהייט״. און טאמער איז אים שווער צו געפינען, נעמט ער, דער
קאלעקטאר, אף זיך די דאזיקע טרחה.
    
פארשטייט זיך, אז תחילת האט דער טאטע ניט געוואלט הערן, ניט
זען פון אזא משוגענעם פלאן. דער קאלעקטאר האט אבער געהאט אין זיך
א כח, אז ער האט געקאנט איבערריידן א וואנט. און דערצו האט ער
פיינט געהאט ריידן. ער האט ליב געהאט טאן. איז ער אוועק און געקומען
מיט א גדולה ― ס׳איז אים אפגעראטן על צד היותר טוב! ער האט געקראגן איינעם א בעלן, וואס גיט־אפ א חדר מיט קעסט מיט אלעם גרייטן
אומזיסט, נאר מיט דעם תנאי, אז דער קונדס זאל לערנען סך־הכל איין
האלבע שעה אין טאג אינדערפרי און איין האלבע שעה באטאג מיט די
עלטערע קינדער, און אמאל נאך א האלבע שעה אדער א שעה פארנאכט
מיט די קלענערע קינדער.
    
― וויפל־זשע זיינען פאראן קינדער ארום און ארום? ― פרעגט
דער טאטע.
    
― וואס מאכט אייך אויס וויפל? ער דארף זיי דען געבן עסן? ער
דארף דאך נאר לערנען. וואס־זשע איז אים די נפקא־מינה, צי דריי קינדער, צי פינף קינדער, צי זיבן קינדער? דאכט זיך, איר ווייסט גאנץ גוט,
אז איך בין אייך א גוטער פריינט און וועל אייך ניט פארפירן ― וואס איז
שייך? עצתי, אז דער קונדס זאל זיך צונויפפאקן און זאל זיך אריבערפעקלען גלייך מיט מיר, און טאקע באלד, און טאקע שוין, ווארעם
בעלנים אף אזא שטעלע וועלן זיך געפינען א סך. היידא!
    
דער קונדס נעמט זיך פאקן. קיין סך צייט דארף עס בא אים ניט
נעמען. זיין גאנצער גארדעראב באשטייט פון א פאר העמדער, איין פאר
זאקן, א תפלין־זעקל, א סידורל און ביכער, ביכער, ביכער. פאקנדיק, כאפט
ער א קוק אפן טאטן ― זיין פנים איז געל, אזוי ווי וואקס. ער דרייט
דאס שיטערע בערדל און קייט עס מיט די ציין. ער האט נישט קיין ווערטער, נאר יעדער זיפץ רייסט־ארויס א שטיק הארץ. דערפאר האט זיך
אבער די שטיפמאמע צערעדט, גענומען באדויערן, זאגן, אז עס געפעלט
איר ניט דער פלאן. ערשטנס, וואס וועט די וועלט זאגן? די וועלט וועט
זאגן, געזאגט זאל זיי ווערן פרעהס מכות, אז שולדיק איז די שטיפמאמע.
איז איין מאל אוועק. און ווידער ― וועמען מאכט קאליע א קינד, אז ער
איז בא זיין טאטן? מער מיט א מויל, ווינציקער מיט א מויל ― מע וועט
שוין דערמיט די יויך ניט פעט מאכן... און אז ס׳איז געקומען צום געזעגענען זיך, האט זי געלאזט א טרער.
    
ארויסבאגלייט דעם קונדס, האט דער טאטע גענומען בא אים תקיעת־כף, אז שבת איז ער א היימישער. מילא, א גאנצע וואך ― ווי די מעשה
איז. אבער שבת ― אין גאטעס ווילן, שבת!... דאס שטיקל נחת פאר וואס
זאל ער אים ניט צוטיילן? ובפרט, אז ס׳איז פאר אים אליין א גענוס און
א פארגעניגן. ווארעם ווו ריכט מען אפ אזא שבת, ווי בא זיין טאטן?
ווער זאגט אזוי די „שלום־עליכמס״, ווי זיין טאטע? בא וועמען קלינגט
אזוי שיין דער „אשת־חיל־מי־ימצא״, ווי בא אים? ווער קאן אזוי זינגען
זמירות, ווי זיין טאטע? און דער קידוש? אלע יידן מאכן קידוש. נאר ניט
אף אלע יידן רוט די שכינה. אין אלע יידישע הייזער פראוועט מען שבת.
אבער ניט אין אלע יידישע הייזער נידערן אראפ די מלאכי־השלום,
מלאכי־עליון, שוועבן, טראגן זיך אין דער לופטן און פילן־אן די שטוב
מיט א שטילער הייליקייט, אדער מיט א הייליקער שטילקייט פונעם הייליקן גרויסן ליבן טאג שבת...
    
59
  
אן אידיליע
  
אורחים אף שבת ― א העברעישער משורר בנימינזאן. ― דאנטעס גיהנם און
    
בנימינזאנס „עמק יהושפט או החלירע״. ― ווי אזוי א דיכטער בראט א שטיקל
    
הערינג אף קוילן. ― שבת באם טיש ― „פייגע־לאה די גבאיטע״ קוקט־ארויס
    
 אף שבת.
    
האבן אן אורח אף שבת איז געווען ניט נאר א מצווה ― עס איז
אריין אין דער טבע, עס איז געווארן א מין רגילות. אזוי איז דאס געווען
בא בעל־הבתישע יידן אין יענער צייט. אזא ייד א בעל־הבית, ווי נחום
ראבינאוויטש, למשל, האט ניט געקאנט פארשטיין, וואס הייסט זעצן זיך
שבת צום טיש אן אן אורח? דאס וואלט געווען בא אים א פארשטערטער
שבת.
    
אלע מאל האט אים גאט צוגעשיקט אן אנדער אורח. איצטיקס מאל
איז דער זון געווען אן „אורח״. אויך גוט. ער איז אבער געווען ניט איינער. א חוץ אים זיינען געווען נאך צוויי. דער קאלעקטאר מיט די שווארצע ברילן ― אים קענט איר. דער אנדערער האט געהייסן  ב נ י מ י נז א ן ― מיט אים וועל איך אייך באקאנט מאכן.
    
א משורר. ניט קיין משורר בא א חזן, נאר א פאעט, א דיכטער. א
העברעישער שרייבער. ער האט געמאכט א בוך מיטן נאמען:  „ ע מ ק
י ה ו ש פ ט א ו  ה ח ל י ר ע ״. אין זייער א שיינער מליצה־שפראך
שילדערט דער מחבר, ווי אזוי גאט האט זיך צעבייזערט אף דער פארדארבענער מענטשהייט און האט אראפגעשיקט אף דער ערד די הלירע, נאטירלעך, אין דעם געשטאלט פון א נקבה, א מיאוסע, א שרעקלעכע, א
„חלירע״, מיט א גרויסן חלף אין די הענט, און זי שניידט רעכטס און
לינקס. פארשטייט זיך, אז דער גיהנם פון דאנטע איז באשריבן מיט מער
שרעקלעכע פארבן און מאכט אפן לעזער א מער טיפן איינדרוק, ווי די
„חלירע״. נאר ניט דאס איז דער עיקר. די הויפטזאך איז דא די שפראך.
דאס איז געווען א מין פילפארביקע, גרויסארטיקע, זיס־צוקערדיקע מליצה
שפראך, וואס די חלירע האט אזעלכעס זיכער ניט פארדינט. דאס איז,
וואס ס׳איז שייך צום ווערק. אצינד קומט דער מחבר אליין.
    
א טרוקענער, נאר א ברייטביינערדיקער, מיט א ברייט פירעקעכיק
גלאנצנדיק פנים, שיטער באוואקסן, אזוי שיטער, אז בעת ער עסט, קאן
מען זען יעדן שלונג, וואס גייט־אראפ אין האלדז, ווי בא א הונגעריקער
גאנדז. בא יעדן שלונג טוט ער א מאך מיטן קאפ ארויף און אראפ, אויך
ווי א הונגעריקע גאנדז. די האר, וואס אפן קאפ, זיינען אויך שיטער, דערפאר זיינען זיי לאנג און הענגען אראפ מיט פארקרייזלטע קוטשערלעך,
אלע מאל מיט עפעס א פעטער זאך אנגעשמירט, ס׳זאל גלאנצן. אנגעטאן
גייט ער, ווי א דייטש, מיט א הויכן הארטן קאפעלוש. אלץ וואס אף אים
איז שרעקלעך אלט, נאר מיט סכנות ריין, ציכטיק, אויסגעבערשטלט און
צוגעפרעסט. און אלצדינג אליין. אליין גערייניקט, אליין געפרעסט, אליין
פארריכט, אליין א קנעפל איינגענייט. א סברה, אז ער וואשט זיך אליין
באנאכט אויס דאס העמד, וואס ער טראגט באטאג, און אפילו דער
שניפס, וואס בא אים אפן האלדז, איז אויך זיין אייגענע מלאכה. אז ער
רעדט, רעדט ער מיט אלע איברים, מיט א הארציק קול, מיט א רחמנות־פנים, און די אויגן האלב־צוגעמאכט, פארגלאנצט ארויף. קוקנדיק אף
דעם פארשוין, האט דער העלד פון דער דאזיקער ביאגראפיע ניט איין מאל
געטראכט בא זיך: „טשיקאווע צו וויסן, ווי אזוי האט אויסגעזען אט דער
בנימינזאן מיט א יאר דרייסיק אדער פערציק צוריק, ווען ער איז געווען
נאך גאר א יינגל?״...
    
פון וואנען האט ער זיך גענומען אהער ― ווייס קיינער ניט. אויסדריקנדיק זיך מיט דעם לשון פון דער שטיפמאמע, האט אים „פארנאדעט״
אהערצוצו דער קאלעקטאר. „איין שלים־מזל שלעפט דעם אנדערן״... אף
זיין „טריפהנעם״ גליק, האט אים דער קאלעקטאר געבראכט צו פירן
איינמאל אין א שיינעם טאג מיט א גרוי טשעמאדאנדל אקוראט אין דער
שעה, ווען זי, די שטיפמאמע, איז ניט געווען אינדערהיים. אז זי איז
געקומען און געטראפן דעם פארשוין מיטן טשעמאדאנדל, לייענענדיק
פארן טאטן עפעס פון א ביכל, האט זי באלד געזאגט, אז ס׳איז א שלים־מזל, איינער פון יענע שלים־מזלען, וואס „מע דארף זיי געדיכט זייען און
זיי זאלן שיטער אויפגיין״, און געפרעגט, פאר וואס האט ער בעסער ניט
געטראפן צו ראובן יאסנעגראדסקין אף סטאנציע? עס איז שוין אבער
געווען פארפאלן. מע טרייבט נישט קיין מענטשן פון שטוב, בפרט אזא
מין נפש, וואס דארף ניט קיין זאך און וויל ניט קיין זאך און פאדערט
ניט קיין זאך. שלאפן שלאפט עס אף דער אלטער סיראטענער קאנאפע,
אין א פינצטערן קארידאר, צווישן צוויי חדרים. אז מע טראגט־אריין דעם
סאמאוואר, צאפט ער זיך אן אין זיין אייגענעם גרויסן טשייניק זודיק
וואסער, פול ווי אן אויג, שיט זיך ארויף פון א געל פאפירל עפעס א מין
„סענעס־בלעטלעך״, וואס ס׳איז „גוט צום הארצן״, נעמט זיך ארויס פון
קעשענע זיין שטיקל צוקער און טרינקט זיך זיין טיי.
    
מיטן עסן איז אויך דאס אייגענע. ער האט זיך זיין ברויט בא זיך
אין גרויען טשעמאדאנדל. דאס ברויט איז אלטגעבאקן. וואס עלטער איז
בעסער (שפארעוודיקער). און הערינג קויפט ער זיך אלע טאג, פאר א קאפיקע א שטיקל הערינג, גייט מיט דעם פאוואלינקע, אף די שפיץ פינגער,
אין קיך אריין, אנטשולדיקט זיך א מאל פופצן־צוואנציק פאר דער שטיפמאמע, זי זאל אים דערלויבן אוועקלייגן דאס שטיקל הערינג אין אויוון
אין א ווינקעלע אף הייסע קוילן, סע זאל זיך א ביסעלע צובראטן. און אז
דאס שטיקל הערינג הייבט זיך אן צו צובראטן, הייבט עס אן צו פראטעסטירן, זשומען און פרעגלען זיך, און לאזט ארויס אזא געשטאנק, אז
מע דארף אנטלויפן פון שטוב. שווערט די שטיפמאמע, אז דאס אנדערע
מאל וועט זי אים ארויסווארפן מיטן הערינג. נאר איר שבועה איז זי
ניט מקיים. ווארעם מע דארף האבן א הארץ פון א טאטער, מע זאל
אזעלכעס טאן מיט א מענטשן, וואס לעבט א גאנצע וואך מיט א שטיקל
געבראטענעם הערינג.
    
אן אויסנאם איז שבת. קומט שבת, איז ער אן אורח באם טיש
גלייך מיט אלעמען. און נאך מיט א קאפ העכער פון אלע אנדערע אורחים.
א ייד אן איידעלער, א תלמיד־חכם, א משכיל, א שרייבער, א משורר!
אי וואס, ער איז נעבעך אן ארעמאן ― וואס זאל ער טאן? ס׳זאל זיין
אין אים געווענדט, וואלט ער בעסער געווען א נגיד. נאר אז ס׳איז נישטא
קיין מזל... און ער טוט א זיפץ. דער בעל־הבית ענטפערט אים מיט א
זיפץ און גיסט אים אן א גלעזל וויין, און גיסט זיך אן א גלעזל וויין, און
גיסט אן דעם קאלעקטאר אויך א גלעזל וויין, און אלע דריי טרינקען
לחיים, נישט נאר פאר זיך, נאר פארן כלל־ישראל. און פון א גלעזל וויין
ווערט מען לעבעדיק, און די צונג ווערט אויפגעבונדן, און מע הייבט־אן
ריידן אלע אינאיינעם ― נישט קיין דברים בטלים, חס־ושלום, נאר דברי־תורה, פון ספרים, ביכער, חכמה, השכלה, וויסנשאפט...
    
דער יינגסטער פון די „אורחים״, דער פארפאסער פון די דאזיקע
באשרייבונגען, מישט זיך אויך אריין אין געשפרעך, נאר ער היט זיך
מיט אן איבעריק ווארט צווישן גרויסע, כאטש מע קוקט אף אים שוין
כמעט ווי אף א גרויסן. א בחורל, ,וואס פארדינט שוין אליין געלט, גיט
שטונדן ― א קלייניקייט?
    
פון זינט דאס בחורל איז אראפ פון קעסט און איז געווארן א מענטש
פאר זיך, האבן די צוויי אנדערע אורחים זיך גענומען רעכענען מיט אים,
ווי מיט א גרויסן, אים זאגן „איר״. באם קאלעקטאר איז ער געווארן
א „קונד״, א קונה. ער האט אים פארשריבן אן אכטל ברוינשווייגער
לאטעריי, צוגעזאגט מיט דעם זעלבן טאן און מיט רער זעלבער זיכערקייט,
ווי זיין טאטן, אז ער וועט, אם ירצה השם, מיט גאטס הילף, אויסנעמען
דאס גרעסטע געווינס. און דער דיכטער בנימינזאן ― דער איז גלאט
געווארן אן אפטער אריינגייער צום חברה־מאן, וואס גיט שטונדן, געשריבן אף זיין טישל אין דער צייט, ווען ער איז געווען אף די שטונדן,
געבראכט צו טראגן איינמאל זיין גרוי טשעמאדאנדל מיט די פאפירן מיטן
אלטגעבאקענעם ברויט, און אנשטאט דעם, ער זאל בראטן אלע פרימארגן א שטיקל הערינג בא ראבינאוויטשן אף דער אכסניה און אויסשטיין
בזיונות פון דער שטיפמאמע, האט ער שוין בעסער זיך פארגונען צו טאן
די דאזיקע ארבעט בא דער בעל־הביתטע פון זיין יונגן פריינט שלום, צו
וועלכן ער האט זיך סוף־כל־סוף אינגאנצן אריבערגעקליבן און באזעצט
אף שטענדיק.
    
דאס איז אויסגעקומען גאנץ פראסט און נאטירלעך. צוויי מענטשן
האבן זיך ניט פיינט און קאנען נוצלעך זיין איינער דעם אנדערן ― פאר
וואס זאל מען ניט זיין אינאיינעם? בנימינזאן איז א שיינער העברעער,
א משורר. זיין יונגער פריינט האט א באזונדער חדר, א בעט, א ברייטס,
א פעלד ניט קיין בעט ― וועמען שאדט עס, אז עס וועלן ליגן צוויי, ניט
איינער? אי, דער דיכטער בנימינזאן האט אין זיך ניין מאס רייך און
הערט ניט אויף צו לויבן זיינע אייגענע שירים, לייענען גאנצע פאעמעס
ביז שפעט אין דער נאכט, און דווקא מיט אזא התלהבות, מיט אזא
התפעלות, אז עס שטייען אים אזש טרערן אין די אויגן, ― איז דאס
אויך פון די קליינע אומגליקן. זיין יונגער פריינט שלום האט, דאנקען
גאט, א גוטן שלאף, און דער פאעט בנימינזאן קימערט זיך ווייניק וואס
יענער שלאפט. ווארעם אז ער, בנימינזאן, האלט אין לייענען זיינע אייגענע פערזן, מעג זיך דעמאלט די גאנצע וועלט איבערקערן!
    
דאכט זיך, אין פלוג, וואס האבן זיך אנגעקערט די דאזיקע אלע באשריבענע פארשוינען איינס מיט דאס אנדערע? וואס פאר א מחותן, למשל,
איז נחום ראבינאוויטש, א ייד א בעל־הבית, א האלבער חסיד און א
האלבער משכיל, מיט אזא יידן א ליטוואק און א מתנגד, ווי דער קאלעקטאר מיט די שווארצע ברילן? און וואס פאר א סמיכות־הפרשיות איז
צווישן די צוויי מיט א הונגעריקן עקזאלטירטן משורר בנימינזאן? און
ווי האט זיך געקאנט אין דער דאזיקער סביבה פילן א ציקאווע בחורל
מיט פוכקע בעקלעך, מיט בלאנדע געקרייזלטע האר (נאכן טיפוס האבן
די האר גענומען וואקסן בא אים, ווי גראז נאך א רעגן)? וואס האט דא
געהאט צו טאן א בחורל אין די יארן, ווען עס ציט אים גאר אין דרויסן
ארויס, אין שטאט־גארטן, אפן שפאציר מיט חברים, מיט האלב־באקאנטע מיידלעך? און דאך דארף מען זאגן, אז דאס איז א זעלטענע אידיליע,
אן אומפארשטענדלעכע פריינטשאפט, אן אומבאשרייבלעכע אינטימיטעט,
און דער שבת איז געווען א געווינטשטע באגעגעניש, אף וועלכע זיי אלע
האבן ארויסגעקוקט מיט דער גרעסטער שפאנונג די גאנצע וואך. וואס
עמעצער פון די פיר האט געהאט עפעס א גוטע זאך צו זאגן, צו באווייזן,
צו דערציילן, האט ער עס איבערגעלאזט אף שבת. בנימינזאן דער משורר,
וויפל ער האט אייך ניט געמאטערט א גאנצע וואך מיט זיינע שירים, האט
ער די בעסטע פון זיי דאך איבערגעלאזט אף שבת, נאכן טיש. דאס
הייסט, עס רעדט זיך אזוי „נאכן טיש״. אין דער אמתן האט ער ארויסבאוויזן אלץ, וואס עס האט זיך בא אים אנגעזאמלט פאר דער וואך,
פ א ר ן טיש, ב א ם טיש און נ א כ ן טיש.
    
דער קאלעקטאר מיט די שווארצע ברילן איז שוין געווען א סך
פראקטישער פון אים. אז מען איז געקומען פון שול און דער טאטע האט
אפגעזאגט אלץ, וואס מע דארף, אפגעמאכט קידוש און געגאנגען זיך
וואשן, האט ער, דער קאלעקטאר, אריינקוקנדיק דורך די שווארצע ברילן
אין טעלער אריין, א זאג געגעבן: „אצינד וועט אונדז אונדזער משורר
מסתמא עפעס זאגן״. און דער משורר, כאטש ער איז נעבעך גוט אויסגעהונגערט, וואס מע האט געקאנט ארויסזען פון זיין כאראקטעריסטישן
שלינגען, לאזט זיך נישט לאנג בעטן, און דער קאלעקטאר דערווייל פאקט
אף ביידע באקן, טונקט די פרישע חלה אין דער שטארק־געפעפערטער
פיש־יויך, פארטרינקט מיט א קליין קעלישעקל שטארקן בראנפן, און
ווישנדיק א האנט אן א האנט, טוט ער א זאג מיט התלהבות: „אויסגעצייכנט! עס לאזן זיך אויס אלע וועלטן!״...
    
עס איז נאר שווער געווען צו טרעפן, מיט וואס לאזן זיך בא אים
אויס אלע וועלטן: מיט בנימינזאנס שירים? אדער מיט דער געפעפערטער
פיש־יויך? אדער מיטן קעלישעקל בראנפן? אדער מיט אלע זאכן אינאיינעם? יעדנפאלס, איז די שטימונג אזא הויכע, אז אפילו אזא פראזאישע
נשמה, ווי די שטיפמאמע, הייבט זיך אויך אויף דעם דאזיקן שבת אף א
האר העכער, און אויסגעשלייערט לכבוד שבת אין איר בארדיטשעווער
פריזורקע, קוקט זי מיט א פריינטלעך אויג אף די שבתדיקע אורחים און
טרייבט זיי אונטער, זיי זאלן שוין אמאל עפעס עסן אויך און איבערלאזן דאס איבעריקע ביסל רייד אף נאכן עסן.
    
בכדי דאס בילד זאל זיין פארענדיקט און די אידיליע זאל זיין נאך
מער בולט, מוז דא געזאגט ווערן כאטש א פאר ווערטער וועגן נאך א
לעבעדיקן נפש, וואס האט ארויסגעקוקט אף די שבתדיקע אורחים. דאס
איז געווען „פייגע־לאה די גבאיטע״. דער מחבר פון די דאזיקע זכרונות
האט זי שוין געהאט אמאל באשריבן טאקע אונטער דעם דאזיקן נאמען
אין אן אנדער ארט (אינעם בוך „מאטל פייסי דעם חזנס״). דאס איז געווען א קאץ. און ווייל זי איז געווען א גראבע, האבן איר חברה א נאמען
געגעבן „פייגע־לאה די גבאיטע״. חברה האבן געהאט א שוואכקייט צו
קעצעלעך, און פייגע־לאה האט אלע יאר אראפגעבראכט א דור פון שיינע
ראבע קעצעלעך. די קעצעלעך זיינען אונטערגעוואקסן, האט מען זיי צעשענקט, צעווארפן, און פייגע־לאה איז פארבליבן אן אלטגעזעסענע, אן
איינגעווארצלטע, א פארפונדעוועטע, א קאץ, וואס פארשטייט איר ווערט
און לאזט זיך ניט טרעטן מיט די פיס. אמת, קיין גרויסע מיוחסת
איז זי בא דער שטיפמאמע נישט געווען. געכאפט א שמיץ מיטן פוס, א
בוכצע אין זייט אריין, און אמאל מיט דער בארשט איבערן קאפ, ― נאר
מיט וואס איז זי מער צאצקע פון דער שטיפמאמעס אייגענע קינדער?
און דער שטיפמאמעס קינדער באגייען זיך מיט איר, מיט פייגע־לאהן,
אויך נישט איבעריק קוצעניו־מוצעניו, טוען איר צום טויט, שלעפן בא
איר אוועק די קליינע קעצעלעך פון דער ברוסט און מוטשען זיי מיט
סכנת־נפשות! ס׳איז אבער דערויף אויך פאראן א תירוץ (אף אלצדינג
קאן מען געפינען א תירוץ): פאר וואס זאלן קינדער זיך באגיין מיט א
קאץ בעסער, ,ווי זייער אייגענע מאמע באגייט זיך מיט אירע אייגענע
קינדער?... אודאי, ווען שלום איז געווען א היימישער, האט ער אכטונג
געגעבן, מע זאל פייגע־לאהן אומזיסט ניט באליידיקן. איצט, אז ער איז
נאר א גאסט, קומט צו גיין איין מאל אין וואך, שבת, איז אים פייגע־לאה מקבל־פנים, ווי אן אייגענעם, שטייט־אויף, אז ער קומט אריין, בייגט־אויס דעם רוקן, טוט זיך א רייב מיטן קאפ בא זיינע פיס און ציט־אויס א
לאנגן גענעץ און באלעקט זיך. „וואס איז דיר, פייגע־לאה?״ ― טוט
ער זי א גלעט איבערן קעפל, אנגעבויגן זיך צו איר אף דער ערד.
„מניא־או!״ ― ענטפערט אים אפ פייגע־לאה מיט אזא טאן, וואס דארף
הייסן: „עט! אבי מע לעבט און מע זעט זיך!״... ― און הערט ניט אויף
צו רייבן זיך אן זיינע פיס און צו מורליקען, קוקן ווי א זינדיקער מענטש
און ווארטן, מע זאל איר עפעס צוווארפן.
    
― צער בעלי־חיים! ― זאגט דער קאלעקטאר מיט א זיפץ. טוט בני־מינזאן א שלונג, א קוק אף אלע דריי און זאגט, אז ער האט דערויף א
שיר, הייסט ער: „ורחמיו על כל מעשיו״. און ניט געווארט ביז מע וועט
אים בעטן, פארגלאנצט ער די אויגן ארויף און זאגט דעם שיר.
    
60
  
די צעשטערטע האפענונגען
  
די עקזאמענעס אף דער נאז ― ער בויט לופטשלעסער מיט זיין חבר אלי דאדיעס ―
    
„למנצח על השלישית״ ― ער שרייבט א מליצה־בריוו צו ח″י גורלאנד ― דער
    
„קלוב״ אין דער „טאבאטשנע״ ― ח″י גורלאנד ענטפערט מיט א בריוו, און די
    
 לופטשלעסער צעפאלן זיך
    
די צייט איז געגאנגען. קינדער וואקסן. עס קומט־אן דער זומער, דער
לעצטער זומער, וואס מע דארף ענדיקן דעם קורס. די עקזאמענעס זיינען
אף דער נאז. אט נאך א וואך, נאך צוויי ― ווערט מען פטור פון דער
„אויעזדנע״, וואס האט זיך שוין צוגעגעסן. דער העלד פון דער דאזיקער
ביאגראפיע האט קיינמאל ניט געפילט קיין באזונדערע סימפאטיע צו די
קלאסן. קיין קוואל אף צו שעפן פון דארטן חכמה און וויסנשאפט איז זי
פאר אים קיינמאל ניט געווען. דאס ביסל, וואס ער האט יא גענאשט, איז
דאס געווען גיכער פון דעם בוים, וואס האט געהייסן אין יענער צייט
„השכלה״. ביכער, רוסישע און העברעישע, בלעטער, צייטונגען, זשורנאלן ― דאס זיינען געווען די פירות, וואס ער האט געגעסן מיטן פולן
מויל. א סך האט אים מיטגעהאלפן דער „קלוב״, די דעמאלטיקע פערע־יאסלאווער אינטעליגענץ, מיטן קאלעקטאר, מיט בנימינזאן און מיט די
געראטענע איידעמס בראש, און דער אידעאל איז געווען ― ארנאלד פון
די פידווארקעס מיט זיין גרויסער ביבליאטעק.
    
דאס איינציקע, וואס אים האט געבונדן מיט דער „אויעזדנע״, איז
געווען זיין חבר אליע דאדיעס, וועלכן ער האט באמת ליב געהאט פאר זיין
לעבעדיקן כאראקטער און פאר זיין קאנען נאכמאכן און איבערקרימען
אלע לערערס, ווי אן אמתער אקטיאר, א קאמיקער. ביידע אינצווייען האבן
זיי איבערגעקערט די וועלט, ביידע אינאיינעם האבן זיי געלייענט ביכער,
געלעבט א גוטן טאג, געווען אפגעטיילט פון אלע איבעריקע חברים,
צום מיינסטן פארשטאפטע קעפ, פלעקער. אין דער צייט, ווען יענע האבן
זיך געגרייט צו די עקזאמענעס, געפיבערט, מורא געהאט פאר א דורכפאל, האבן די צוויי חברים, שלום ראבינאוויטש און אליע דאדיעס, געמאכט
חוזק פון דער גאנצער וועלט, געהאט די עקזאמענעס אין דער לינקער
פאה. זומער־לעבן. אין דרויסן איז א גן־עדן. די בעסטע צייט אף צו
באדן זיך אין טייך, אף צו שיפן זיך אין א שיפל, העט־ווייט, אף יענער
זייט ברעג, אין הויכן גרינעם אטשערעט. דארטן איז דא א לעוואדע, א
פעלד, מיט א סך ווייסע און רויטע מארגאריטקעס באשפרענקלט. און
ווייטער פון דער לעוואדע גייט א וועלדל, טאקע א גאנצער וואלד. לאזן
זיך לויפן איבערן גאנצן פעלד, ביז צום וואלד, אין איין אטעם ― איז
ניט פון די קליינע זאכן. ווער פון זיי, ער אדער זיין חבר אליע, וועט קומען
צו לויפן פריער? זיי בלייבן ביידע אן אטעם. טוט מען זיך א ווארף אפן
גרינעם שמעקנדיקן גראז. מיטן פנים אראפ ליגט מען און מע גראבלט די
פרישע רויע זאמדיקע ערד, ווו עס קריכט א פליגעלע, שפאצירט א זשוקל,
פויזשעט א מורעשקע, שלעפט מיט די פעדערשטע פיסעלעך א גאנצע
שטרוי, א שטיקל קארע, א נאדל פון א בוים. ס׳איז שטיל. א מאדנע,
א הייליקע, א פארוויגנדיקע, א פארשלעפערנדיקע שטילקייט. זעלטן ווערט
די שטילקייט געשטערט דורך א צוויטש פון א רייע שוועלבעלעך, וואס טראגן
זיך דורך איבער די קעפ ― א סימן אף א רעגן. אדער עס דערהערט זיך
א קוואק פון א פאריתומטער זשאבע ערגעץ ווייט פון אטשערעט ארויס:
קווא! ― און ווערט אנטשוויגן. אויך א סימן אף א רעגן. כאטש דער
הימל איז ריין, קלאר, ווי זעפיר. קיין שפרענקעלע אפן האריזאנט. עס
פילט זיך א נאענטע שייכות מיט אט דעם וואלד, מיטן פעלד, מיט די
מארגאריטקעס, מיט דער פרישער ערד און מיטן שמעקנדיקן גראז און
מיטן פליגעלע, מיטן זשוקל און מיט דער מורעשקע, וואס פויזשעט, מיט
די שוועלבעלעך, וואס פליען, און מיט די זשאבעס, וואס קוואקען, און
מיט דער גאנצער נאטור ארום און ארום ― יעדע זאך באזונדער איז א
חלק פון דער וועלט און אלץ אינאיינעם מיט די מענטשן גענומען ―
דאס איז איין וועלט, איין משפחה, איין געזינדל. און דאס ווימלט און דאס
גריבלט, און דאס ליארעמט און דאס טארעראמט ― עס איז א י א ־
ר י ד ,  עס איז א וועלט, עס הייסט „לעבן״. ביידע יונגע חברים פילן זיך
גוט אין דער דאזיקער וועלט. ביידע זיינען צופרידן מיט זייער לעבן, זאט
מיט זייער פארגאנגענהייט, קאנטעט מיט זייער היינט און דערווארטן
נאך מער פון דעם, וואס וועט זיין, פון דעם, וואס קומט. זיי פירן א לאנגן
שטילן, רויקן געשפרעך. א געשפרעך, וואס האט ניט קיין אנהייב און
האט ניט קיין סוף. דער גרעסטער טייל פון זייער געשפרעך דרייט זיך
ארום דעם, וואס זיי שטייט פאר: וואס וועט ווייטער זיין? און מע לייגט־פאר פלענער און מע בויט לופטשלעסער, און מע שטעלט זיך פאר א זיס
פילפארביק לעבן, וועלכעס שפיגלט זיך אפ אין דער פאנטאזיע פון יעדן
יונגן מענטשן און וועלכעס גיט זיך קיינמאל קיינעם נישט איין אף דער
ערד...
    
מע קאן אבער דא אזוי לאנג ניט פארברענגען. די צייט שטייט ניט.
עקזאמענעס אין פארט ניט קיין שפילכל. זיי זיינען טאקע די ערשטע
און די בעסטע איז קלאס, נאר א קשיא, וואס סע מאכט זיך? עס קאן זיך
אמאל טרעפן, אז דער בעסטער זאל דורכפאלן. נאר איין מענטש איז געווען געזיכערט ― און דאס איז געווען דער קאלעקטאר מיט די שווארצע
ברילן. „וואס מיר עקזאמענעס? ווער מיר עקזאמענעס? מע שטעלט זיי א
פייג!״ ― אזוי האט געטענהט דער קאלעקטאר, וואס האט געטראגן אף
זיך די דאגות פונעם קונדס מער ווי זיין אייגענער פאטער. און דעריבער
האט זיך קיינער אזוי ניט דערפרייט, ווי דער קאלעקטאר, מיט דער גוטער
בשורה, וואס שלום האט איינמאל געבראכט צו טראגן אהיים, אז ער
און זיין חבר אליע דאדיעס זיינען פון עקזאמען אינגאנצן באפרייט.
    
― דאנקען גאט! מיר זיינען פריי! פריי פון עמזאמענעס! מיר
וועלן הוליען!... ― אזוי האט געזאגט דער קאלעקטאר.
    
און פאר גרויס שמחה האט דער קאלעקטאר אין דעם אייגענעם טאג,
אפדערנאכט, געבראכט צו טראגן צום „קונדס״ אף דער קווארטיר א הערינג מיט צוויי פראנזעלן, און אין קעשענע ― א פלעשל בראנפן, און
אינדרייען, מיטן משורר בנימינזאן, האט מען געגעבן א לעב־אונטער,
ווי גאט האט געבאטן. אף בנימינזאנען איז אנגעפאלן, ווי ער אליין האט
געזאגט, דער רוח־הקודש, און ער האט אפן ארט אנגעשריבן א שיר:
    
,, ל מ נ צ ח  ע ל  ה ש ל י ש י ת  מ ז מ ו ר  ש י ה ״...
    
,, ע ל  ה ש ל י ש י ת ״ ― מיינט דאס די דריי קלאסן, וואס שלום
האט געענדיקט. און איצט האט זיך אנגעהויבן א נייע סדרה: וואס טוט
מען ווייטער? וואס וועט זיין דער תכלית? עס זיינען ארויס אף דער סצענע אלע אונדזערע אלטע באקאנטע פארשוינען: ביידע געראטענע איידעמס, ארנאלד פון די פידווארקעס, די אלע איבעריקע פריינט און גוטע
פריינט, יעדער מיט אן אנדער עצה: גימנאזיע, ראבינער־שול, אוניווער־זיטעט, דאקטוירים, אדוואקאטן, אינזשעניערן... דער טאטע איז ארומגעגאנגען א צעטומלטער: אזוי פיל וועגן, פראפעסיעס, פרנסות ― אזש דער
קאפ דרייט זיך!
    
פון אלע פראיעקטן האט מען זיך אפגעשטעלט אף דעם זשיטאמירער
לערער־אינסטיטוט, ווו מע האט צוגעזאגט אריינצונעמען אף „קאזיאני
שטשאט״ ביידע אויסגעצייכנטע תלמידים ― שלום נחום ראבינאוויטשעס
און זיין חבר אליע דאדעס. עס זיינען שוין וועגן דעם אוועקגעגאנגען
פאפירן קיין זשיטאמיר, צום דירעקטאר פון אינסטיטוט, ח″י גורלאנד.
ליתר בטחון האט שלום צוגעלייגט צו די פאפירן פון זיך א בריוו אף העברעיש, אין זייער א שיינער מליצה־שפראך ― צו באווייזן דעם דירעקטאר גורלאנדן, אז ער האט צו טאן ניט מיט קיין יינגעלע, און דער קאלעקטאר איז געווען מלא גדולה:
    
― ברוך שפטרני! ― האט ער געזאגט און אויסגעווישט מיט דער
נאסער פאלע די שווארצע ברילן (אן די ברילן זעט־אויס דעם קאלעקטארס
פנים ווי געשוואלן, און די אויגן ― ווי קישעלעך). ― דער קונדס איז
שוין א באווארנטער. וואלט איך שוין האבן אזא דאגה מיט פרנסה, ווי
איך האב א דאגה מיט אים. וואס ער זאל שוין ניט זיין, א ראבינער אדער
א לערער ― א מענטש וועט ער שוין זיין, דאס איז זיכער! און פון פריזיוו זיינען מיר אויך באווארנט. קאזיאנע לערערס און קאזיאנע רבנים דינען ניט. איצט בלייבט־איבער נאך א שיינע חלה פון א לייטיש ארט מיט
פופצן־הונדערט קארבוינים נדן, וועט זיין, ווי זאגט איר, חי געלעבט!
הייסט־זשע, רב נחום, דערלאנגען א ביסל „צערקאוונע כשר לפסח״...
    
לאזט זיך אויס, אז דער קאלעקטאר האט זיך צו־פרי משמח געווען.
און אט וואס עס האט זיך געטראפן.
    
די אלע פרנסות, וואס נחום ראבינאוויטש האט זיך מיט זיי פארנומען, זיינען סוף־כל־סוף געווען ניט גענוג אף צו לעבן. האט זיך געפונען
א רייכער בעל־הגוף. א גוי מיטן נאמען זאכאר נעסטראראוויטש, וואס
האט געהאלטן פון ראבינאוויטשן אן עולם ומלואו און האט אים אפגעטראטן א קלייט מיט א קעלער אין סאמע פראנט פון זיין נייעם גרויסן
מויער, און דארט האט ער אים געעפנט א געשעפט פון טאבאק, גילזעס
און פאפיראסן, און אויך דעם וויינשענק „ראזניך ווין יוזשנאהא בערע־גא״ האט מען אריבערגעטראגן אהער, און עס האט זיך אנגעהויבן באווייזן פרנסה בשפע. דאס הויז פון נחום ראבינאוויטש איז, ווי איר
געדענקט, תמיד געווען א בית־ועד, א קלוב פון משכילים און גלאט יונגעלייט. איצט איז דער קלוב געווארן נאר לעבעדיקער און מער באזוכט
פון פריינט און גוטע פריינט און גלאט קונים. ווער עס האט נאר געהאט
א שטיקל פרייע צייט, געוואלט זען זיך מיט מענטשן, וויסן, וואס הערט
זיך אף דער וועלט, ― דער איז זיך דורכגעגאנגען אין דער „טאבאטשנע״
רויכערן א פאפיראס און ריידן א ווארט.
    
איינמאל האט זיך אין „קלוב״, אדער אין דער „טאבאטשנע״, צונויפגעזאמלט די גאנצע סמעטענע פון דער פערעיאסלאווער אינטעליגענץ. דארט זיינען געווען אלע אונדזערע באקאנטע פארשוינען: יאסיע
פרוכשטיין, ביידע געראטענע איידעמס, ארנאלד פון די פידווארקעס און,
פארשטייט זיך, דער קאלעקטאר מיט די שווארצע ברילן און בנימינזאן
דער משורר און זייער יונגער פריינט דער קונדס האבן אויך ניט געפעלט.
עס איז געווען זייער א לעבעדיקער שמועס, און אלע מינוט האט אויסגעשאסן א הילכיקער געלעכטער. דעם געלעכטער האט ארויסגערופן איינער פון די געראטענע איידעמס, לייזער־יאסל. ער האט געפאדערט פון
יעדן איינציקן א קלייניקייט: ער זאל מוחל זיין געבן צו פארשטיין דעם
פשט פון דעם ווארט „מאסיוו״, נאר אן הענט. און אזוי ווי עס איז אן
אוממעגלעכקייט, אז א ייד זאל קאנען געבן צו פארשטיין אזא זאך אן
הענט, האט יעדער איינציקער אף זיין אופן באוויזן מיט די הענט, וואס
באטייט דאס ווארט „מאסיוו״. און אט דערפון זיינען דאס געפלויגן די
דאזיקע געלעכטערן.
    
נאר פלוצעם, סאמע אין רעכטן מיטן לאכן, עפנט זיך די טיר און
עס קומט־אריין דער בריווטרעגער מיט א פאקעט ― „זאקאזנאיע״. אפן
קאנווערט שטייט אף רוסיש מיט גרויסע אותיות: „קאנצעליאריא זשיטא־מערסקאווא קאזיאנאווא יעוורייסקאווא אוטשיטעלסקאווא אינסטיטוטא״.
    
― אהא! דאס איז פון אים, פון ח″י גורלאנדן!
    
מע האט געעפנט דעם פאקעט און מע האט איבערגעלייענט א בריוו
פון דעם דירעקטאר ח″י גורלאנד. אין בריוו איז געשטאנען: „אזוי ווי
אין אינסטיטוט דארף מען לערנען פיר יאר, און אזוי ווי פון די פאפירן
און פון די מעטריקעס איז צו זען, אז דער באזיצער פון זיי איז געבוירן
געווארן אין דעם 18טן פעווראל, 1859, קומט־אויס, אז אין דעם יאר
1880, דאס הייסט, אין דריי יאר ארום שוין, אין אקטאבער, וועט ער זיך
דארפן שטעלן צום פריזיוו. דאס הייסט, מיט א יאר פריער איידער ער
וועט ענדיקן דעם גאנצן קורס פון דעם לערער־אינסטיטוט״.
    
ווי א באמבע, ווי א דונער אין מיטן העלן טאג, איז געווען די דאזיקע ידיעה. צום אלעם ערשטן האט מען זיך גענומען שפארן און לערנען
דעם פשט פון דעם בריוו: מאי קא משמע לן ― וואס לאזט ער מיך דא
הערן? און פאר וואס האט ער ניט אויסגעפירט, טאקע אט דער ח″י גור־לאנד, דעם היוצא־לנו מזה? און טאמער איז פאראן עפעס אן עצה, א
דריידל, אף ארויסצודרייען זיך פונעם דאזיקן פלאנטער? ס׳איז אבער
אומזיסט געווען דאס שפארן זיך מיטן דעבאטירן. אלע האבן ארויסגעזען,
ווי צוויי מאל צוויי, אז דאס שפיל איז פארן טייוול ― די שאנסן אף
אריינצוטרעטן אין אינסטיטוט זיינען פארלוירן. די מעטריקעס קאן מען
שוין ניט איבערמאכן. און ח″י גורלאנד איז ניט אזא מענטש, וואס מע
מאכט מיט אים דריידלעך. פארפאלן!
    
דער העלד פון די דאזיקע באשרייבונגען שטעלט זיך פאר יענע צייט
אלס זיין איבערגאנגס־עפאכע פון איין וועלט אין דער אנדערער. עס האט
באדארפט אויסגעוויילט ווערן א וועג, וווהין צו גיין, אויסגעארבעט ווערן
א פלאן, וואס צו טאן, און באשטימט ווערן, אזוי צו זאגן, א פראגראם
שוין אפן גאנצן לעבן. צווישן אים מיט זיין חבר אליע דאדיעס איז שוין
לאנג געווען אן אפגעמאכטע זאך, ווי אזוי מע וועט ביידע אינאיינעם
פארן קיין זשיטאמיר, ביידע וווינען אין איין צימער, ביידע לערנען,
שפאצירן, באדן זיך, שיפן זיך... און אז סע וועט קומען „קאניקולעס״,
  
וואקאציעס, וועט מען פארן ביידע אהיים ― און אך! ווי זיי וועלן דאס
איבערראשן זייערע געוועזענע חברים מיט זייערע זשיטאמירער אוניפארעם, זיך האלטן פון זיי פון דער ווייטן, און ריידן פון פושקין און פון
לערמאנטאוו, פון בייראן און פון שעקספיר, הויך אף א קול, אלע זאלן
הערן און וויסן, אז דאס ריידן ניט קיין פארכעס... די חברים וועלן דאס
הערן און שטוינען, מקנא זיין. מיידלעך וועלן זיך רויטלען, דרייען ארום
זיי, כלומרשט פארריכטן די הענטשקעלעך, ווארפן מיט אויגלעך, וועלן
זיך וועלן באקענען נענטער ― קורץ, דאס וועט זיין א גן־עדן!
    
און מיטאמאל האט זיך פון די אלע חלומות אויסגעלאזט א טייך.
אויס זשיטאמיר! אויס לערער־אינסטיטוט! אויס באדן זיך, שיפן זיך!
אויס וואקאציעס! אויס חברים! אויס מיידלעך! אויס גן־עדן! אויס קאריערע! און דא דעם טאטנס פנים ― א רחמנות א קוק צו טאן. געל,
ווי א וואקס. נייע קנייטשן, נייע זארגן, נייע זיפצן: „גוואלד, וואס טוט
מען? וואס הייבט מען אן צו טאן?״... בנימינזאן דער פאעט פילט זיך ניט
גוט. ער וויל ברענגען א טרייסט כאטש מיט א נייעם שיר, נאר ― אוי־וויי! עס זינגט זיך ניט!
    
דעם קאלעקטאר זעט מען עפעס ניט. ער האט זיך א פאר מאל געהאט באוויזן אף א פאר מינוט, געזאגט, אז ער האט עפעס זייער א גוטן
פלאן פארן קונדס, וואס וועט אים פארזארגן אפן גאנצן לעבן מיט קינדער און קינדס־קינדער, נאר ער האט איצט זייער קיין צייט ניט. און ער
איז אוועק, און פון דעמאלט־אן הערט מען ניט פון אים און מע זעט
ניט.
    
61
  
דער סוף פון דער אידיליע
  
ווער איז געווען דער קאלעקטאר? ― דריי רובל מיט „גראמאטיקע״ אף יום־טוב
    
― דעם קאלעקטארס טויט ― די לוויה ― „געווען א מאדנער מענטש״ ― דער
    
 משורר בנימינזאן פארשווינדט און ווערט מגולגל קיין אמעריקע.
    
ניטא קיין אייביקע זאך אף דער וועלט. געקומען א סוף צו דער אויבן־באשריבענער אידיליע. איינער פון די אויסגערעכנטע פריינט איז אוועק
פאר דער צייט, און באלד נאך אים ― דער אנדערער, און די כנופיה
איז צעפאלן געווארן. דעם ערשטן פעטשאטעק האט געמאכט אונדזער
אלטער באקאנטער קאלעקטאר מיט די שווארצע ברילן און מיט די גרויסע
טיפע גומענע קאלאשן, און נאך אים האט זיך אינגיכן אפגעטראגן אויך
דער משורר בנימינזאן.
    
ווער איז געווען, אייגנטלעך, אט דער ייד דער קאלעקטאר? פון וואנען האט ער זיך גענומען? ווו און וועמען האט ער געהאט אף דער דאזיקער וועלט? פון וועמענס וועגן האט ער געהארעוועט דאס גאנצע לעבן?
טאג־איין טאג־אויס זיך געטיאפקעט אין דער בלאטע, געשוויצט און
ארויסגעקוקט אפן גרויסן געווינס? ― דאס זיינען זאכן, וואס ס׳איז שווער
אף זיי צו געבן, מער אדער ווייניקער, א קלארע תשובה. עס געדענקט זיך
נאר, אז ער האט אפטמאל געבעטן בא זיין יונגן פריינט, באם „קונדס״,
ער זאל זיך מטריח זיין אף א וויילע אנשרייבן מיט זיין שיין הענטל אף
רוסיש אן אדרעס. דעם אדרעס האט ער אזוי דיקטירט: „מיעסטעטשקא
פאגאסט, פינסקאווא אויעזדא, מינסקאי גובערני, גאספאזשא פריידקא
עטקא...״
    
― גאספאזשא פריידקע עטקע, ― פארריכט אים דער קונדס על־פי
גראמאטיקע, און דער קאלעקטאר דיקטירט ווייטער:
    
― סא וולאזשעניעם טרי רובליא.
    
― טריאך רובליי, ― פארריכט אים ווידער א מאל דער קונדס על־פי
גראמאטיקע.
    
― צו וואס גראמאטיקע? ― שפארט זיך דער קאלעקטאר, ― דארט
דארף מען ניט קיין גראמאטיקע אף יום־טוב, דארט קוקט מען ארויס
אף געלט...
    
נישט אומזיסט גייט בא אונדז אין וואלין א שפריכווארט, אז א ליטוואק פארט־אוועק אף זיבן פסחן פון דער היים און פארגעסט דעם זיי־געזונט. דער קאלעקטאר האט געהאט א טבע ― אוועקגיין אף א וויילע
און פארפאלן ווערן אף א צייט, און וויפל איר זאלט אים דערנאך ניט
מוטשען, ווו ער איז געווען ― וועט איר קיינמאל ניט דערגיין בא אים
קיין טאלק: „ניט געווען ― א דאגה איר האט!״
    
אויך איצט איז דער קאלעקטאר פארשווונדן געווארן, און קיינער
האט ניט געוווסט, ווו ער איז.
    
איינמאל ― דאס איז געוועזן נאך אינדערפרי, שלום איז געזעסן בא
זיך אף זיין קווארטיר, געמאכט מיט זיינע תלמידים די אוראקן ― עפנט
זיך די טיר און עס קומט־אריין א גאסט ― דער טאטע! שלום האט זיך
דערשראקן: „וואס האט זיך געטראפן?״ ― גארנישט. דער קאלעקטאר
איז ניט געזונט. מע דארף זיך דורכגיין צו אים, מבקר חולה זיין...
    
אפן וועג ווערט ער געווויר פון דעם טאטן איינצלהייטן, אז דער
קאלעקטאר איז, אייגנטלעך, שוין לאנג ניט מיט אלעמען. נאר די לעצטע
צייט איז ער שוין גאר ערנסט קראנק. וואס ווייטער ווערן די איינצלהייטן
אלץ טונקעלער און געדיכטער. עס לאזט זיך אויס, אז ער איז געפערלעך
קראנק. „א סברה, אז ער האלט זייער שמאל. דאס הייסט, ער וויל זאגן,
אז דער קאלעקטאר איז פארביי״... און אזוי ריידנדיק, קומען זיי צום
שול־הויף.
    
דער שול־הויף איז באגאסן מיט די שטראלן פון דער ברענענדיקער
זון אין די לעצטע זומערדיקע טעג. א גאנצע כאליאסטרע יידישע קינדער,
האלב־נאקעטע און גאנץ־בארוועסע, שפילן אין פערדלעך און פילן־אן
דעם שול־הויף מיט הילכיקע קולות פון זייערע יונגע געזונטע העלדזער.
עס איז א לעבן און א פרייד אף דער יידישער גאס. די לופט, ווי סע זאל
דא ניט זיין ענג און געשטיקט, איז דאך א מחיה. ווו־ניט־ווו ווארפט זיך
דורך א בוימל, שלאגט זיך דורך און קוקט־ארויס א גרעזל. די אויסגעגאסענע פאמעניצע שלאגט־צו דעם שטויב, וואס די קינדער (די פערדלעך)
האבן אויפגעהויבן מיט זייער לויפן. עס איז פארט זומער, מען איז
פארט אין דרויסן און עס איז פארט גוט אף גאטס וועלט!
    
― אט דא וווינט דער קאלעקטאר, ― רופט זיך אן דער טאטע,
און ביידע לאזן זיך אראפ אין א מין קעלער, אדער אזוי א פינצטערע גרוב,
האלטן זיך אן בא די נאסע ווענט, עפענען־אויף א טיר מיט א גרויסער
שווערער אייזערנער קליאמקע, און פאר זייערע אויגן באווייזט זיך אזא
מין בילד:
    
אף דער הוילער ערד, מיט שווארצן איבערגעדעקט, ליגט עפעס א
זאך, אין מיטן קיילעכיק פארשפיצט. צוקאפנס, בא דער זאך, צאנקען
צוויי ליכט, אריינגעשטעקט אין צוויי פלעשלעך פון פארשיידענער גרויס
און פארשיידענער פארב. פון יענער זייט ליכט, אף א בענקל, אין מיטן
שטוב, זיצט עפעס א ייד א שמש מיט א קאלטונעוואטער בארד און מיט א
צעפליקטער קאפאטע. בא דער רעכטער זייט, בא דער וואנט, שטייען
פאריתומט, איינס נעבן דאס אנדערע, ווי א צווילינג, א פאר אלטע טיפע
 צעריסענע גומענע קאלאשן, און אפן ביישטידל פונעם איין־און־איינציקן
 פענצטער וואלגערן זיך א פאר גרויסע שווארצע ברילן.
  
― ― ― ― ― ― ― ― ― ― ― ― ― ― ―
    
דעם זעלבן טאג איז געווען די לוויה. מען קאן זיך פארשטעלן, וואס
 פאר א לוויה האט דא געקאנט זיין, אז דער געשטארבענער איז, ערשטנס,
 א ייד אן ארעמאן ― ווער קען אים און ווער ווייס אים? און, צווייטנס,
האט ער געהאט א שם אין שטאט פון א שטילן אפיקורס. נאר אזוי ווי
 אין זיין ארויסבאגלייטן האבן זיך מתעסק געווען אזעלכע יידן, ווי רב
 נחום ראבינאוויטש, יאסיע פרוכשטיין, ביידע געראטענע איידעמס, און
 ארנאלד פון די פידווארקעס איז אויך געקומען ― דאס איז געווען די ער־
 שטע, אויב ניט די איינציקע, לוויה, וואס ארנאלד זאל זיין דערביי, ―
 האט זיך די שטאט פאראינטערעסירט, און קוקנדיק איינער אפן אנדערן,
 האט דער עולם גענומען קלייבן זיך און וואקסן און וואקסן ― און ס׳איז
געווען גאר אומגעריכט א לוויה א גרויסארטיקע, אן אימפאזאנטע. ארעמעלייט האבן דערשמעקט א „פעטע״ לוויה, איז מען זיך צונויפגעקראכן קאליקעס פון אלע ווינקעלעך, געשלעפט פאר די פאלעס, געמאכט גוואלדן
פאר וואס מע טיילט קיין געלט ניט פאר דער מטה. עס איז שווער געווען
איינצוריידן זיי, אז דאס איז געשטארבן א ייד אן אביון גלייך מיט זיי.
    
― פאר וואס־זשע קומט אים אזא לוויה?.― האבן זיי געטענהט,
― אז קיין גביר ניט, און קיין רב, ווי מע זעט ארויס, אויך ניט, היינט
וואס איז מיט אים דער יחוס?...
    
די זון האט נאך געהאלטן אין רעכטן בראטן, אז מע האט ארויסגעטראגן די מטה, מיט שווארצן איבערגעדעקט, פון פינצטערן קעלער ארויס.
דער שול־הויף און די גאנצע גאס איז געווען פארפלייצט, שווארץ פון
מענטשן. קיינער האט אבער קיינעם ניט גערופן. מען איז אליין געקומען.
קיינער האט ניט געוויינט, נאר זיפצן האבן זיך געלאזט הערן. קיינער האט
קיין הספד ניט געמאכט, קיין קריעה ניט געריסן, קיין קדיש ניט געזאגט,
קיין שבעה ניט געזעסן. נאר שבחים האבן זיך געהערט, געטראגן אין דער
לופטן: „א וווילער ייד געווען״... „נישט קיין צדיק, נאר א וווילער, גוטער
מענטש״... „אויסגעהאלטן א שטאט מיט ארעמעלייט״... „וויפל ער האט
פארדינט ― אוועקגעגעבן״... „דעם לעצטן ביסן״... „זיך מפקיר געווען
פאר יענעמס וועגן״... „געריסן פון טויטע און פון לעבעדיקע צוליב קראנקע אלטע יידן״... „פיינט געהאט, מע זאל אים דאנקען״... „קיינמאל ניט
גערעדט פון זיך, נאר יענעם אין זינען געהאט״... „געווען א מאדנער ייד״...
„ניט קיין מאדנער ייד, נאר א מאדנער מענטש״... „יא, א מענטש איז
דאס געווען״...
    
דאס איז געווען א שטילע, נאר א שיינע לוויה. עפעס האט זיך געפילט
א באפרידיקונג. א דאנק גאט דערפאר, וואס מענטשן צאלן־אפ, אויב ניט
פארן לעבן, איז כאטש נאכן טויט, כאטש וויפל ס׳ניט איז, כאטש א טראפן
כבוד פאר אזוי פיל יארן פיין און ליידן, צער, מאטערניש און ביטערניש.
ס׳איז נאר א ווייטיק, וואס ער אליין, דער קאלעקטאר מיט די שווארצע
ברילן, קאן ניט אויפשטיין כאטש אף א מינוט, כאטש אף א רגע, א קוק
טאן אף דעם כבוד, וואס ער האט... און אפשר ― ווער ווייס? וואס ווייסן
מיר?... און עס פלאנטען זיך מחשבות און געדאנקען פון „השארת־הנפש״, אין וועלכן דער נפטר האט געגלויבט, כאטש ער האט געשמט
פאר אן אפיקורס. אפשר גייט אט־דא זיין נשמה נאך דער מטה גלייך
מיט אונדז און ווייס מער פון אונדז, א סך, א סך מער?... ווער ווייס? ווער
ווייס?...
    
וואס ווייטער ווערט דער עולם שיטערער. ביזן בית־עולם זיינען געבליבן נאר די סאמע נאענטע פריינט. דער גאנצער „קלוב״. אן ארט האט
מען אים אפגעגעבן א באשיידענעם, ווי ער אליין. אין א זייט האט מען
אים באהאלטן, א בערגל ערד האט מען אפן פרישן קבר אנגעשאטן. און מען
איז זיך צעגאנגען. קיינער האט נישט געוויינט. קיינער האט קיין הספד
נישט געמאכט, קיין קדיש נישט געזאגט, קיין שבעה ניט געזעסן. די ערשטע צייט האט מען נאך פון אים אין „קלוב״ א פאר מאל גערעדט. דערנאך האט מען אויפגעהערט פון אים צו ריידן ― און פארגעסן.
    
גאר אין גיכן נאך דעם איז פארשווונדן געווארן אויך בנימינזאן דער
משורר. א שטיק צייט האט מען ניט געוווסט, ווו ער איז אהינגעקומען.
דערנאך האט מען זיך דערוווסט, אז ער איז אין קיעוו. אין א צייט ארום
האט זיך דער נאמען בנימינזאן געלאזט הערן אין דער גרויסער „מלחמה״,
וואס ס׳איז אויסגעבראכן צווישן די „חכמי קיעוו״, מיט וועלכע מיר וועלן
זיך נאך באגעגענען אין די ווייטערדיקע קאפיטלעך. זיין נאמען האט זיך
געלאזט הערן אינאיינעם מיט די נעמען פון משה־אהרן שאצקיס, יצחק־יעקב ווייסבערג, דובזעוויטש, דארעווסקי. און גאר־גאר שפעטער איז ארויס
א סלוך, אז בנימינזאן איז מגולגל געווארן אין אמעריקע און אז ער איז
דארטן א רעווערענט און איז, זעלבסטפארשטענדלעך, אלל־רייט.
    
און אט אזוי איז נתפרדה החבילה געווארן. צעשלאגן געווארן די
כנופיה, צעשטערט געווארן די זעלטענע גוטפריינטשאפט. אויס אידיליע.
    
62
  
א האלב יאר נע־ונד
  
עלנט און פאריתומט ― „דער ייד פון די שמויסן״. ― ער לאזט זיך אוועק אין
    
דער וועלט אריין זוכן גליק ― ניט אייביק איז מען א גאסט ― קאנקורענץ מיט
    
מיידלשע שרייבערס און קליינשטעטלדיקע קנאה־שנאה ― אברהם דער כלי־זמר. ―
    
 א מין סטעמפעניו ― ער אנטלויפט פון דער „וועלט״ צוריק אהיים
    
פארלוירן אזעלכע צוויי נאענטע גוטע פריינט, ווי דער קאלעקטאר און
בנימינזאן, האט דער העלד פון דער דאזיקער ביאגראפיע זיך קיין ארט
נישט געקאנט געפינען. ער האט זיך געפילט פאריתומט. נאך מער עלנט
האט ער זיך דערפילט, ווען זיין איינציקער איבערגעבליבענער חבר אליע
איז אויך אוועקגעפארן קיין זשיטאמיר. דא האט זיך, ניט ווילנדיק, צוגע־מישט אויך א געפיל פון קנאה. ער האט געוווסט גאנץ גוט, אז ס׳איז א
מיאוסע מדה, נישט קיין ריין געפיל. נאר וואס האט ער געקאנט טאן, אז
עס האט אים פארט פארדראסן ― פאר וואס קומט זיין חבר אזא גליק
און אים ניט? מיט וואס איז ער שולדיק, וואס ער האט זיך געכאפט געבוירן ווערן מיט א פאר חדשים פריער? איבער אזא נארישקייט זאל ער
פארלירן זיין קאריערע? פארשפילן דאס גאנצע לעבן? ער האט באהאלטן
דאס פנים אין קישן און לאנג און שטארק געוויינט. עס האט זיך אים
אויסגעוויזן, אז דער הימל איז צו דער ערד געפאלן, און די גאנצע וועלט
האט אים אויסגעזען פינצטער־חושך. נאר צו וועלכער מכה איז נישטא
קיין רפואה? דער בעסטער דאקטער איז די צייט.
    
מיר וועלן בעטן דעם לעזער זיך מטריח זיין מיט אונדז צוריק צו
דער אמאליקער אכסניה, וואס די ראבינאוויטשעס האבן געהאלטן, און
צו אירע שטענדיקע אורחים. צווישן זיי איז געווען נאך איינער א שטענדיקער אורח. ער האט געהייסן מיט א מאדנעם נאמען: „דער ייד פון די
שמויסן״. ער האט געהאנדלט מיט שמויסן (שאפן־פעל). די שמויסן האט
ער עקספעדירט צו זיך אין דער גארבארניע. דארט האט מען די שמויסן
גערייניקט, געפארבט, אויסגעארבעט און געמאכט פון זיי גויישע היטלען
און פעלצן. אז דער ייד פון די שמויסן איז געקומען צו פארן, האט מען
דאס געקאנט הערן אין דער צווייטער גאס. אזוי שארף איז געווען דער
ריח פון די שמויסן, אז די גאנצע שטוב האט די ערשטע צייט געהאלטן
אין איין ניסן. דערנאך זיינען בא אונדז אלעמען פארלייגט געווארן די
נעזער און מע האט שוין נישט געהערט קיין שום ריח.
    
דערפאר אבער איז ער אליין, דער ייד פון די שמויסן, געווען א ליבער מענטש. א פראסטער, א גוטער, אן אפנהארציקער. און גערעדט האט
ער מיט דער „סין״. א גראבער יונג איז ער אויך געווען א גוטער און האט
ליב געהאט דאוונען דווקא הויך, אף א קול. אז ס׳איז געקומען שבת צום
קידוש־מאכן, האט ער גענומען דעם כוס אין דער האנט, צוגעמאכט די
אויגן און אויסגעשריען אף א קול:
    
„יום הסיסי ויכולו הסמים...״
    
האבן חברה קליינווארג זיך באהאלטן אונטערן טיש. דער ייד פון די
שמויסן האט געוווסט, אז דאס לאכט מען פון אים, נאר סע זאל אים אנהייבן ארן!
    
― סקצים! עכברוסים! טאר מען לאכן פון אן עלטערן מענצן? גאט
וועט אייך סטראפן, סארלאטאנעס!...
    
דאס האט ארויסגערופן נאך א גרעסערן געלעכטער. עס האבן געלאכט
גרויס און קליין, און ער אליין האט אויך געלאכט.
    
אט דער ייד פון די שמויסן האט א סך מיטגעהאלפן, אז דער פארפאסער פון די דאזיקע באשרייבונגען זאל פארלאזן זיין געבורטס־שטאט
און זיך אוועקלאזן אין דער וועלט אריין זוכן גליק. און אוועקגעלאזט
האט ער זיך נישט, חלילה, קיין אמעריקע, קיין לאנדאן, אדער קיין פאריז, און ניט אפילו קיין אדעס, קיין ווארשע, אדער קיין קיעוו. נאר גאר
נישט ווייט פון פערעיאסלאוו, אין א קליין שטעטעלע, קיין רזשישטשעוו
(קיעווער גובערניע). „בא אים אין רזשישטשעוו ― אזוי האט געזאגט
דער ייד פון די שמויסן ― איז ניטא קיין לערערס. מע וועט אייער זון
דארטן אפגילטן! ער אליין האט קינדער, זיינע פריינט און באקאנטע האבן
קינדער, וואס ווילן לערנען, און קיין לערערס איז ניטא, כאטש צי זיך אויס
און שטארב!״
    
― גלייבט מיר, בנאמנות, אז אייער זון וועט בא מיר זיין, ווי אן
אייגענער, דאס סווארצאפל פונעם אויג!...
    
הקיצור, ער האט אריינגעגעבן אי דעם פאטער, אי דעם זון אזוי פיל
חשק, אז ס׳איז שווער געווען בייצושטיין דעם נסיון, און נחום ראבינא־וויטש האט גענומען דעם זון און האט זיך אויפגעזעצט מיט אים אפן
פאראכאד און איז אוועק קיין רזשישטשעוו.
    
פארפארן איז מען גלייך צום יידן פון די שמויסן, און מען איז געווען
אזעלכע געסט, אז מע האט דעם ערשטן טאג גארנישט געוווסט, ווו זיי
אוועקצוזעצן און וואס מע זאל מיט זיי טאן. דעם בעל־הבית אליין האבן
זיי געטראפן בא דער ארבעט ― סארטירן די שמויסן ― אין א לייבל,
אן א קאפאטע און בארוועס. דערזען אזעלכע געהויבענע געסט, האט ער
קודם אנגעטאן די שטיוול, געכאפט אף זיך די קאפאטע און גענומען
שרייען אין צווייטן צימער אריין ניט מיט זיין קול:
    
― סיינע־סיינדל! סיינע־סיינדל! סטעל דעם סאמאוואר! מיר האבן
געסט!
    
גיך איז באשאפן געווארן א סאמאוואר, גלעזער, טיי, און קאווע, און
ציקאריע, און מילך, און פוטערגעבעקס, אזעלכע, וואס א ייד קאן זיך פארגינען נאר שבועות צו דער מילכיקער סעודה, אדער צו א קימפעט. און
א ווארעמעס איז צוגעגרייט געווארן ― כיד חמלך. פיש געפילטע, פיש
געפרעגלטע, פיש געבאקענע. יויך מיט לאקשן, יויך מיט רייז, יויך מיט
מאנדלען ― קלייבט אייך אויס וואס איר ווילט. פליישן שמועסט מען ניט
― אלערליי סארטן. און אפילו צימעסן צווייערליי. דערנאך ― דעם סאמאוואר. ווידער טיי, איינגעמאכטס, פארבייסעכצן. און אז ס׳איז געקומען
צו וועטשערע, האט דער בעל־הבית זיך גענומען נאכפרעגן בא די געסט:
וואס האבן זיי בעסער ליב פון מילכיקע מאכלים ― קרעפלעך, ווארעניקעס
אדער „קאסניקעס״? די געסט האבן באשיידן געענטפערט, אז פאר זיי איז
אלץ איינס. אוודאי האט מען דערלאנגט צום טיש אלע דריי אויסגערעכנטע
מאכלים, פארטרונקען מיט קאווע און פארביסן ווידער מיט אלערליי איינגעמאכטסן. דעם פאטער האט מען באלייגט אין זאל אף א סאמעטענער
קאנאפע, דעם זון ― אף דער אנדערער קאנאפע, אויסגעבעט, ווי מע
בעט פאר א מלך מיט א פרינץ. אף מארגן האט זיך דער טאטע אפגעזעגנט און איז אוועקגעפארן אהיים, און דער זון איז געבליבן באם יידן
פון די שמויסן אף קעסט און קווארטיר, און דערפאר געלערנט מיט זיינע
קינדער.
    
אף דעם אנדערן טאג איז דער ווארעמעס געווען שוין ניט מיט אזא
שיק און אזא קנאק, ווי דער ערשטער. א געוויינלעכע קאשע מיט יויך, א
שטיקל פלייש ― און פארטיק. די וועטשערע אויך א מילכיקע, נאר באשטאנען איז זי פון א שטיקל קעז און פוטער מיט ברויט. ברויט לרוב. באלייגט האט מען דעם גאסט שוין ניט אין זאל און ניט אף קיין סאמעטענער
קאנאפע, נאר אף אן אייזערנעם קאסטן, פון וועלכן מען איז אויפגעשטאנען א צעבראכענער, אן א האלדז און נאקן. אף איבערמארגן איז דער
ווארעמעס באשטאנען פון א געקאכטער טאראנקע מיט קארטאפל, וואס האט
נאכדעם אויסגעברענט דאס הארץ אף צו חלשן. קיין וועטשערע האט מען
ניט געגעבן, נאר א גלעזל טיי מיט ברויט, און באלייגט האט מען דעם
לערער אף דער ערד, אויסגעבעט אף אויסגעמאכטע שמויסן. מע האט באדארפט זיין שטארקער פון אייזן, מע זאל אריבערטראגן דעם ריח פון די
שמויסן. דערצו האט א גאנצע נאכט געקאוויאקעט א קינד אין וויגעלע,
זיך געריסן די קישקעלעך, ניט געלאזט שלאפן. א קליין לעמפל האט גערייכערט און געטשאדעט, פארהאקט דעם קאפ, און דאס עופהלע האט ניט
אויפגעהערט צו שרייען און צו גוואלדעווען ― ס׳איז געווען א גאטס
רחמנות! דער רעפעטיטאר האט געזען, אז שלאפן וועט ער שוין סיי־ווי־סיי
ניט, איז ער אויפגעשטאנען פון די שמויסן, צוגעגאנגען צום קינד א קוק
טאן, וואס שרייט דאס. לאזט זיך אויס, אז די קאץ האט זיך פארקליבן
צום קינד אין וויגעלע, האט זיך צעלייגט, ווי באם טאטן אין וויינגארטן,
זיך געמאכט נאכטלעגער. פארן לערער איז געווען אן אלטערנאטיווע:
וואס טוט מען? ארויסווארפן די קאץ? ― א רחמנות אף דער קאץ. צער־בעלי־חיים. איבערלאזן די קאץ? ― שרייט דאס קינד. פאלט ער אף א
המצאה (א יונג א חכם גיט זיך אן עצה): ער וועט נעמען וויגן דאס
לינד, וועט די קאץ אליין אוועק. דאס ווייסט ער פון דער פראקטיק. בא אים
אינדערהיים, ווי אויך אין חדר, איז אים אויסגעקומען צו זען אלע מאל
אזעלכעס. איידער מע האט אוועקגעלייגט א קליין קינד צום ערשטן מאל
אין א ניי וויגעלע, איז געווען א סגולה, מע זאל פריער אויסוויגן אין וויגעלע די קאץ. האט אבער קיין קאץ ניט געלאזט זיך וויגן בשום אופן.
קוים האט מען זי אריינגעלייגט אין וויגל און געגעבן איין ריר ― אזוי איז
זי אויפגעשפרונגען, גרייט געווען אויסדראפען יעדן איינציקן די אויגן.
אזוי איז געווען אויך איצט. דער רעפעטיטאר האט זיך נאר צוגערירט
צום וויגל, אזוי האט זיך די קאץ אויפגעהויבן און געגעבן א שפרונג־ארויס
פון וויגל ― און ניטא זי. דערפאר אבער האט דאס עופהלע דערפילט,
אז מע וויגט דאס, אויפגעהערט שרייען, זיך בארויקט און אנטשלאפן געווארן. אף מארגן, אז ער האט דאס דערציילט דער מוטער פונעם עופהלע,
האט זי געשאלטן די קאץ מיט טויטע קללות, געהאלובעט דאס קינד ―
איר זאל זיין פארן קינדס ביינדעלעך! נאר דאס, וואס דער לערער איז א
גאנצע נאכט ניט געשלאפן ― דאס גייט איר אן, ווי דעך פאראיאריקער
שניי.
    
איינגעזען, אז ס׳איז קיין תכלית ניט אזוי צו לעבן אף דער וועלט,
האט דער לערער זיך געמוזט אנדינגען קעסט און קווארטיר אין אן אנדער
פלאץ און באצייטנס זיך געזעגענען מיט די שמויסן. און דא האט זיך אנגעהויבן פאר אים א גאנצע רייע פון אלערליי צרות, שלעק, פורעניות.
א סדרה פון בייזע בעל־הביתטעס, איינגעזעסענע טאראקאנעס, בייסנדיקע
וואנצן, לויפנדיקע מייז, שטשורעס און אנדערע מיאוסקייטן. נאר די אלע
יסורים, צרות און ווייטיקן זיינען געווען גאלד אקעגן די אינטריגעס,
וואס ס׳איז אים אויסגעקומען אויסצושטיין פון זיינע קאנקורענטן די
לערערס. דאס זיינען געווען יידן מלמדים, מיידלשע שרייבערס, וואס האבן
געפירט צווישן זיך א מוראדיקע קאנקורענץ און אלע אינאיינעם ― א
קאמף קעגן דעם נייעם לערער פון פערעיאסלאוו. ווו ס׳איז פאראן ערגעץ
א שמוץ אף דעך וועלט ― האט מען אף אים ארויפגעווארפן. צוהערן
זיך צו זיי ― איז דאס געווען א קרימינאליסט, א גנב, א גזלן, וואס אין
דער קארט. זיי האבן אנגעפירט צווישן אים און די בעלי־בתים אזעלכע
פליאטקעס, אז ער האט געבעטן גאט, דער זמן ― דער זומער ― זאל שוין
אוועקגיין, און ער זאל קאנען אנטלויפן פון דארטן מיטן לעבן. די גאנצע
צייט וואס ער האט פארבראכט אין רזשישטשעוו, איז געווען ווי א קאשמאר, ווי א בייזער חלום. דאס איינציקע הויז, ווו ער איז אריינגעקומען
און געפילט זיך צווישן מענטשן, איז געווען בא אברהם דעם כלי־זמר.
אברהם דער כלי־זמר ― דאס איז א טיפ פון אן ארטיסט, אן אמתער
מאעסטרא, וואס פארדינט באשריבן צו ווערן.
    
א הויכער מענטש, א ברייטער, מיט א קיילעכיק ברייט פנים, מיט
קליינע אייגעלעך, געדיכטע ברעמען, שווארצע לאנגע געקרייזלטע האר.
הענט ברייטע, גראבע, באוואקסענע. אזוי, אז די פידל האט אין זיינע
הענט אויסגעזען ניט ווי א פידל, נאר ווי א פידעלע, א שפילכל. קיין נאטן
האט ער ניט געקענט, און דאך האט ער געהאט זיינע אייגענע קאמפאזיציעס. און שפילן האט ער געשפילט אזוי, אז מע האט געקאנט ממש
אויסגיין אונטער זיינע הענט. דאס איז געווען א מין סטעמפעניו. און
אפשר מיט א קאפ העכער פון סטעמפעניו. אין לעבן איז ער אויך געווען
א סטעמפעניו. א מאדנער פארשוין. א פאעטישע נאטור און א גרויסער
ליבהאבער פון שיינע ווייבלעך און מיידלעך... דערפאר אבער האט ער
געהאט א ווייב ― ניט אזא שלאק, ווי סטעמפעניוס. אדרבה, זיין ווייב,
אברהמיכע די כלי־זמרן, איז געווען פונקט אזוי ווי ער. א הויכע, א
גרויסע, א שיינע און א ברייטע. שוין אביסל צו ברייט. מע האט פון איר
געקאנט מאכן דריי ווייבער. אויך מיטן כאראקטער איז זי געווען ווי צוויי
טראפן וואסער איר מאן. ביידע זיינען קיינמאל נישט געווען אויפגערעגט,
תמיד פריילעך, אויפגעלייגט, שטענדיק געלאכט, און ליב געהאט גוט עסן,
גוט טרינקען, גוט לעבן. איז געווען פאר וואס ― האט מען איינגעקויפט
דאס בעסטע און דאס שענסטע. איז ניט געווען ― האט מען פארווארפן
די ציין אף דער פאליצע און געווארט ביז גאט וועט צושיקן א פארדינסטל,
וועט מען קוילען א הערינג און מע וועט געבן א לעב־אונטער, אזוי ווי גאט
האט געבאטן. מיט קינדער האט זיי גאט אויך ניט פארזען. עס איז געווען בא זיי א גאנצע כאליאסטרע, און אלע מיט געבארענע טאלאנטן.
אלע אויסגעצייכנטע מוזיקער אף אלערליי אינסטרומענטן ― א זעלטענער
ארקעסטער.
    
אהין האט זיך דאס אריינגעכאפט דער מאדערנער לערער פון פערעיאסלאוו. דארט האט ער זיך געפילט, ווי א פיש אין וואסער. דער מאעס־טרא אליין האט אים געלערנט פידל־שפילן. געצאלט האט ער גארניט. אברהם
דער כלי־זמר איז ניט אזא מענטש, וואס זאל פאר אזא הייליקער זאך, ווי די
געטלעכע מוזיק, נעמען געלט. „נאר אויב דער לערער איז רייך אין א פאר
גראשנס, בעט ער בא אים א גמילות־חסדל״. דאס אייגענע אויך זיין ווייב,
אברהמיכע די כלי־זמרן. זי באדארף גראד אצינד האבן עטלעכע קאפיקעס
אין מארק אריין... „וועט זיך ניט געפינען בא אייך עפעס קליינגעלט אין
קעשענע?״
    
פארשטייט זיך, אז קליינגעלט וועט זיך תמיד געפינען. און אזוי
ווערט ער דארט א היימישער, א בן־בית, אן אייגענער ― און דאס איז
גענוג פאר זיינע קאנקורענטן די לערערס, זיי זאלן אים באריידן, באווארפן
מיט שמוץ, אים און דעם כלי־זמר, דער כלי־זמרן מיטן גאנצן געזינדל.
זיי האבן צעפויקט איבער דער גאנצער שטאט, אז אלץ, וואס דער פערע־יאסלאווער לערער פארדינט, גיט ער אוועק דער כלי־זמרן, און אז מע
פראוועט דארט אלע נאכט הוליאנקעס, די כלי־זמר שפילן און זיי טאנצן
― ס׳איז חי געלעבט! עס גייט זיי ניט אן, וואס ארעמעלייט גייען־אויס פון
הונגער און קליינע קינדער שטארבן... דער, וואס דערציילט, מאכט א
פרום פנים און פארגלאנצט די אויגן ארויף, און די, וואס הערן, שפייען־אויס... וואס פאר א סמיכות־הפרשיות איז דאס מיט ארעמעלייט? און
וואס האט דאס צו טאן מיט קליינע קינדער? וואס באטייט דער שפיי? ―
דאס דארף מען ניט פרעגן. דארט, ווו עס האנדלט זיך אום קאנקורענץ,
שווייגט דער געזונטער פארשטאנד. קורץ, ער האט קוים דערצויגן דעם זמן
און איז אנטלאפן פון דעם פארשאלטענעם שטעטל אהיים, מורא געהאט
אפילו זיך ארומקוקן צוריק, פארזאגט קינדער און קינדס־קינדער מער קיין
שטונדן אין די קליינע שטעטלעך ניט געבן. ער האט באשלאסן צו זוכן
זיך אן אנדער קאריערע אין לעבן.
ווידער אינדערהיים
  
די זיסקייט פון צוריקקערן אהיים ― ער באגעגנט זיך ווידער מיט זיין חבר
    
אליע ― מע שמועסט אין שטאט, אז ער שרייבט אין „המגיד״. ― דארווין,
    
באקל און ספענסער. ― צוויי טיפן פון די אמאליקע ערשטע „עקסטערנעס״.
    
קיין נאמען קלינגט ניט אזוי שיין, ווי דער נאמען „מאמע״. קיין
ווארט רעדט ניט אזוי צום הארצן, ווי דאס ווארט „היים״. אז מע וויל
קענען און אפשאצן די היים, זאל מען כאטש אף א קורצע צייט זיך אוועקלאזן, זיך וואלגערן אביסל אין דער פרעמד און דערנאך אומקערן זיך צוריק
אהיים, אין דאס היימישע נעסט אריין. יעדע זאך באקומט אן אנדער פנים,
אן אנדער חן. אלצדינג ווערט צוויי מאל אזוי ליב און טייער. מע פילט
זיך אן איבערגעביטענער, א ניי־געבארענער אף דער וועלט.
    
דער העלד פון די דאזיקע געשיכטעס, אז ער איז געקומען אף ראש־השנה אהיים, האט ער זיך צום אלעם ערשטן געלאזט איבער דער שטאט
שפאצירן, אויסגעמאסטן אלע גאסן, געפונען אלע הייזער און הויפן און
גערטנער אף זייערע ערטער. די מענטשן, וואס ער האט באגעגנט, האבן זיך
ווינציק־וואס איבערגעביטן. זיי האבן אים פריינטלעך געגריסט, און ער
איז צו אלעמען געווען פריינטלעך, ווי ווייט ער האט געקאנט. נאר דאס
יונגווארג, וואס ער האט אוועקגעלאזט, האט זיך אויפגעכאפט אף די פיס
און איז אביסל אונטערגעוואקסן. און אליין איז ער, ווי מע האט אים פארזיכערט, אויך אויסגעוואקסן, געווארן „מענערשער״. דערצו האט ער זיך
אויסגעקליידט טשאקענדיק און קנאקנדיק, ניט געזשאלעוועט קיין סקרי־פעס אין די שיך, אפצאסן הויכע, הויזן ברייטע און לאנגע ― נאך דער
מאדע. א רעקעלע א קורץ, א קאפעליושל א ווייכס, א העלס, א ביסל
געלבלעך. די האר פארלאזט לאנגע, מעשה פאעט, און פארקעמט אראפ,
אלא גאגאל.
    
גאנץ אנדערש האט אויסגעזען זיין חבר אליע, וועלכער איז אויך
נאר־וואס געקומען צו פארן אף יום־טוב אהיים, פון זשיטאמיר. זיין אוניפארעם איז באשטאנען פון א קורץ ווייטיקל, פארשפיליעט, ווי א טוזשורקע, ביז ארויף. קורצע שמאלע הויזן, א בלויער קאשקעט מיט א
ברייטן דאשעק, און אפגעשוירן, ווי א סאלדאט. די ברוסט ארויסגעשטעלט,
די ציין ווייס, די אויגן פריילעך ― ער קאן זיך גאר זאט ניט אנדערציילן,
ווי גוט עס איז אין אינסטיטוט. מע גייט־דורך, זאגט ער, העכערע מאטעמאטיק, מע לייענט רוסישע ליטעראטור, מע לערנט גימנאסטיקע, און
יידיש ― אפן שפיץ מעסער: א פרשה חומש, א קאפיטל פסוק, א שטיקל
חיי־אדם ― און פארטיק. „אט דאס איז די גאנצע תורה פונעם לערער־אינסטיטוט? אט דער אליע וועט עס זיין א יידישער לערער? א רב בא
יידן?״...
    
אויך איז ער געווען איבערראשט פון דעם, וואס זיין חבר אליע האט
געבראכט צו פירן פון דעם יידישן זשיטאמירער לערער־אינסטיטוט א
גאנצן פאק מיט רוסישע לידער, און נישט איינס א יידיש. גלייך ווי ער
וואלט דאס געקומען צו פארן פון א „בורסע״, פון א גויישער סעמינאריע.
דאס האט אבער ניט געשאדט, זיי זאלן בלייבן די זעלבע חברים, וואס
געווען. שטענדיק אינאיינעם. אומעטום אינצווייען. ביידע האבן געהאט
גענוג שטאף אף צו ריידן, און נאך מער ― אף צו לאכן און אפשפעטן
פון דעך גאנצער שטאט. און ווי אמאל, אין די גוטע יארן, איז מען אוועק
צום טייך, געדונגען א שיפל און אריבערגעפארן ווייט, הינטער דער שטאט
ארויס.
    
סוף זומער. די קעלט האט נאך ניט אריינגעטרעטן. נאר דאס פעלד
איז שוין ניט מער גרין. נישטא שוין קיין זכר פון די ווייסע און רויטע
מארגאריטקעס. דער אטשערעט שטייט נאך אין דער בלאטע. נאר ער איז
שוין געל און שיטער. רויטלעך איז דאס וועלדל. אוועק די צייט פון
אויסציען זיך אף דער ערד. די ערד איז פייכט און זומפיק. די חברים
זוכן־אפ אן אויסגעהאקטן בוים אין וואלד און זעצן זיך אוועק אביסל
רוען. און מע דערציילט זיך איינס דאס אנדערע אלצדינג, וואס יעדער
האט דורכגעמאכט דאס ערשטע האלב יאר פון זייער צעשיידן זיך. מע
לאזט ניט דורך קיין קלייניקייט, קיין ברעקל. עס ווערט איבערגעגעבן יעדער איינדרוק, יעדע באגעגעניש, איטלעכע געשעעניש. און נאך מער
קונץ, וואס ביידע אינאיינעם ריידן, ביידע לאכן, שלאגן זיך איבער איינס
דאס אנדערע אין דער רעכטער מיט ― און דאך הערט מען זיך און מע
פארשטייט זיך און מע האט הנאה.
    
דערנאך ווערט מען אנטשוויגן. יעדער פארטיפט זיך, קוקט־אריין
צו זיך אין דער נשמה אריין, בלייבט אליין מיט זיינע געדאנקען. מען איז
טאקע נאענטע חברים. מע האט זיך גערן. מע זאגט־ארויס איינער דעם
אנרעדן אלץ, נאך ניט אינגאנצן. ניין, ניט אינגאנצן, ניט אינגאנצן. יעדער איינער האט זיך זיינע געדאנקען, זיין אידעאל, זיין אייגן וועלטל,
ווו קיין אנדערער, עס מעג זיין דער בעסטער חבר, האט קיין שליטה...
    
עס הייבט־אן ווערן ווי קילבלעך. אויסגעלאשן דער טאג. די זון זעצט
זיך. דער וואלד ווערט פארצויגן, ווי איינגעהילט אין א דינעם רויך. עס
פאלט אראפ א שישקע מיט א ווידערקול. ביידע כאפן זיך אויף ווי פון א
כישוף.
    
― צייט פארן אהיים?
    
― צייט פארן אהיים.
    
און מע הייבט זיך אויף. און מע שפאנט־דורך דאס גאנצע פעלד דורך
אן אויסגעטרעטענע קרומע, שמאלע סטעזשקע. מע זעצט זיך אריין אין
שיפל און מע זינגט א לידל (א גוייש, ניט קיין יידיש), און מע גליטשט
זיך איבערן שמאלן געדרייטן טייכל, פארביי דעם געלן אטשערעט. און
אז מע קומט אהיים, איז שוין פינצטער. די באקן פלאמען. די אויגן
גלאנצן. דער אפעטיט איז גרויס. מע האט גייענדיק געקויפט א זיסן קאווען
(ארבוז, וואסערמעלאן), מיט צוויי פרישע, ווייכע, נאך ווארעמע פראנזעלן.
און מע פראוועט וועטשערע. און מען איז פריילעך. און עס לאכט זיך גאר
אן א ווארום און אן א זין.
    
דער זייטיקער האט געקאנט מיינען, אז ביידע זיינען גלייך צופרידן,
גלייך גליקלעך ― יונגע, געזונטע קינדער, וואס פעלט זיי? אין תוך אריין
איז אבער נאר איינער פון זיי (אליע) געווען באמת א גליקלעכער. דער
צווייטער (שלום) האט זיך געפילט אנגעבראכן, ניט אפן ריכטיקן וועג.
זיין איינציק שטיקל טרייסט איז געווען דאס, וואס די שטאט האט געקלונגען מיט זיין הפטרה־זאגן אין בית־מדרש און מיט זיין קענען תנ″ך און
העברעיש און מיט זיין שרייבן. אלץ אזעלכע זאכן, וואס פאר זיין חבר
אליע איז דאס א סוד. ניט פאר אים געדאכט. ווי קומט צו אליען אזא
יידיש שרייבן? לשון־קודש? מליצה? דערויף איז נאר ער, נחום ראבינאוויטשעס זונדל. קלאר אין אלע השכלה־ביכלעך, ווי א וואסער. לייענט
דעם „המגיד״. א ווונדער, וואס ער אליין שרייבט נאך ניט אין „המגיד״.
נאר פון וואנען ווייסט מען, אז ער שרייבט ניט? אפשר שרייבט ער אונטער א פארשטעלטן נאמען?...
    
אזוי שמועסט מען אין פערעיאסלאוו. און מע רינגלט אים ארום מיט
א באזונדערן ארעאל, און ער וואקסט־אויס בא זיך אליין אין די אויגן
מיט א קאפ העכער. און ער ווערט סאליד. ער זוכט ניט מער קיין חברשאפט מיט קיינעם פון די פריערדיקע ווייסע־חברהניקעס. ער פארשרייבט זיך אין דער שטאט־ביבליאטעק. טראגט אהיים גראבע ביכער.
לייענט ד א ר וו י ן ,  ב א ק ל ,  ס פ ע נ ס ע ר. שארט זיך ארום
די גרויסע, בארימטע, אויפגעקלערטע בחורים אין שטאט. בחורים אויטא־דידאקטן, אזעלכע, וואס האבן אליין, מיט זייער זיצן און קוועטשן די
באנק, דורכגעמאכט א גאנצן קורס, בייגעקומען לאטיין און גריכיש,
דורכגעגאנגען געאמעטריע און אלגעברע, און טריגאנאמעטריע, און פסיכאלאגיע, און פילאזאפיע. גרייט געווען כאטש היינטיקן טאג אריינטרעטן
גלייך אין אוניווערזיטעט אריין. זיי האבן נאר ניט אף דער הוצאה. צוויי
טיפן פון די אמאליקע ערשטע עקסטערנעס. איינער האט געהייסן כייטע
רודערמאן, דער אנדערער ― אברהמל זאלאטושקין. ביידע זיינען טויט
און פארדינען באשריבן צו ווערן כאטש אין עטלעכע שורות אין די דאזיקע זכרונות.
    
כייטע רודערמאן איז געזעסן ווייט הינטער דער שטאט ארויס, אפגעזונדערט פון דער וועלט און פון מענטשן. דאס איז געווען א זון פון
דעם מלמד משה־דוויד רודערמאן, וועלכער איז באשריבן אינעם ערשטן
טייל פון דער ביאגראפיע, און א ברודער פון שמעון רודערמאן, וואס האט
געהאלטן בא שמדן זיך, נאר די שטאט האט אים ארויסגעראטעוועט פון
מאנאסטיר און אוועקגעשיקט קיין זשיטאמיר אין דער ראבינער־שול.
כייטע איז גארניט געווען געראטן אין זיין בלאסן, יאדישלעוון ברודער
שמעון. דאס איז געווען א בחור א געזונטער, א ברייטבייניקער, א שיינער
יונגאטש מיט רויטע פוכקע באקן. משה־דוויד דער מלמד איז געשטארבן
פון אן אסטמא־הוסט, און זיין ווייב די אלמנה, כייטעס מוטער, איז געווארן א סארווערקע אף פרעמדע חתונות, געבאקן לעקעכער. דאס האט
איר געגעבן מיטלען צום לעבן און אויסצוהאלטן איר זון, וואס האט געוווסט נאר איין זאך ― ביכער, ביכער און ביכער. מיט קיינעם אין דער
וועלט האט זיך כייטע ניט אנגעקערט. זעלטן ווער עס האט זוכה געווען
מיט אים צו ריידן. נאר אלע האבן געוווסט, אז כייטע קען, כייטע איז
קלאר אומעטום, כייטע איז טיף. ווער עס האט געהאט אמאל א זכיה מיט
אים צו באגעגענען זיך, איז געווען איבערראשט פון אט דעם באהאלטענעם פילאזאף. כייטע, אז ער האט זיך צערעדט, האט ער געשאטן מיט
פייער, געמאכט א תל פון אלץ און פון אלעמען, מבטל געווען די גאנצע
וועלט. זיין צונג איז געווען א פייל. זיין געלעכטער איז געווען גאל. זיין
וויץ איז געווען גיפט. פון וואנען האט דער פרוש אזוי געקענט די וועלט?
דאס בלייבט א סוד און א רעטעניש אף אייביק. איינמאל אין א זומער
האט ער זיך אפגעבאדן אין טייך, פארקילט זיך און איז פון טובערקולאז,
א בחור פון צוויי און צוואנציק יאר, געשטארבן.
    
דער צווייטער פילאזאף־אויטאדידאקט, אברהמל זאלאטושקין, איז
שוין געווען ניט קיין פרוש, ניט קיין פארבארגענער. א יונג א פריילעכער,
א הייסער ברונעט, מיט פייערדיקע שווארצע אויגן, מיט שווארצע, שטארק־געקרייזלטע האר, אליין אויך א שווארצער, ווי אן אראב, מיט ווייסע
לאכנדיקע ציין, אביסל א הייזעריקע שטימע, ליב געהאט אנטאן זיך, ווי
אן ענגלענדער, קעסטלדיקע הויזן, א מאדנע מיצל אפן קאפ, און ווינטער
א מגושמדיקן הענג־קאלנער. אנגעלייענט איז זאלאטושקין געווען, ווי א
פויק. געקענט  ה יי נ ע  אף אויסווייניק. נאר ליב האט ער געהאט
ד י ק ע נ ס  און  ט ע ק ע ר יי ,  ס וו י פ ט ,  ס ע ר וו א נ ט ע ס
און אונדזער ג א ג א ל ן. און איז אליין אויך געווען א הומאריסט.
דאס הייסט, ער האט שטילערהייט פאר זיך געשריבן א סך הומאריסטישע
זאכן, און קיין איינציקע שורה נישט געוואלט ניט אפדרוקן, ניט באווייזן
קיינעם. בטבע געווען א גרויסער עקשן, א צו־להכעיסניק, אן אפשפעטער
און א פארטיפטער אין זיך. געלעבט האט ער פון דעם, וואס ער איז געווען א שרייבער כל־ימיו אין דער מעשטשאנסקי אופראווע. זיין כתב־יד
איז געווען פונקט אזוי געקרייזלט, ווי זיינע האר. ער איז געשטארבן אן
אלטער בחור אריבער פערציק.
    
אט דאס זיינען געווען די צוויי גרויסע שטערן, ארום וועלכע שלום
האט זיך געריבן און פון וועלכע ער האט גענאשט וויפל עס האט זיך
געלאזט. צווישן זיך זיינען די צוויי שטערן, כייטע רודערמאן און אברהמל
זאלאטושקין, געווען פייער מיט וואסער. זיי האבן זיך קיינמאל נישט
באגעגנט און נישט געקענט אפילו. און דאך האבן זיי זיך אזוי פיינט געהאט, אז מע האט נישט געטארט דערמאנען פאר איינעם דעם אנדערנס
נאמען. מיר וועלן זיך נאך מסתמא באגעגענען מיט זיי אין אונדזערע
ווייטערע באשרייבונגען.
    
64
  
ער פארט אף א רייכע שטעלע
  
„פוסטעפאס״ ― ישראל בענדיצקי גיט אן עצה, און דער פאטער שרייבט א בריוו
    
צום „מאגנאט״ ― ער לאזט זיך ווידער אין דער וועלט אריין און בלייבט מיט
    
איין פיטאקל ― בא די טויערן פון גן־עדן ― דער קאלטער ברוך־הבא
    
וואס וועט זיין ווייטער?
    
פון אלע פראפעסיעס, וואס זיינען פריער געווען א גאנצער שלל, האט
זיך אויסגעלאזט א בוידעם. די שטונדן האבן זיך צעקראכן. פארן שטודירן ― איז ניט געווען מיט וואס. זיצן באם טאטן אף קעסט איז אויך
נישט זייער ליב. ובפרט נאך דעם, ווי מען איז שוין געווען א זעלבסטשטענדיקער מענטש פאר זיך. און כאטש דער טאטע האט געקליבן תענוג
פון זיין זון דעם קענער און דעם משכיל, דאך האט דאס אים געקרענקט
און געעלטערט, וואס זיין זון גייט־ארום בטל אן א שום ארבעט. וואס וועט
זיין דער תכלית? און די שטיפמאמע, וועלכע האט געהאט געקוקט אף דעם
זעלבסטשטענדיקן שטיפזון מיט א געוויסער דאזע פון רעספעקט, האט
אצינד מיטאמאל פארלוירן דאס גאנצע ביסל דרך־ארץ פארן „פוסטעפאסניק״. זי האט ביסלעכווייז אנגעהויבן אירע אמאליקע זאכן: קוקן מיט
איין אויג, אריינווארפן א שטעכווערטל, זאגן דער שוויגער און מיינען די
שנור... דאס אלץ האט דעם טאטן מקצר־ימים געווען, און דער העלד אליין
האט פארטיפט זיך אין זיינע ביכער, אדער אנגערוקט דאס היטל, גענומען דאס שטעקעלע און אוועק צו זיינע אויבן־באשריבענע באקאנטע פילאזאפן, צו כייטע רודערמאן אדער צו אברהמל זאלאטושקין. מיט זיי האט
ער ליב געהאט צו דיסקוטירן וועגן אבסטראקטע זאכן, וועלט־פראבלעמען.
כייטע רודערמאן, דער פעסימיסט, האט, ווי זיין שטייגער איז, געזידלט
די גרעסטע מענטשן, ניט אנערקענט קיין אויטאריטעטן, געפייפט אף
דער גאנצער וועלט. דערפאר האט אבער דער אפטימיסט זאלאטושקין ציטירט פון היינע און בערנע גאנצע שטיקער מיט א באזונדערן ניגון,
געקרייזלט בעת מעשה דעם טשוביק פון זיינע געקרייזלטע האר און זיך
אנגעווארעמט מיט אזא התלהבות, ווי א פארברענטער חסיד, בעת ער זאגט
נאך דעם רבינס תורה.
    
דאס אלצדינג איז אבער געווען נישט מער ווי א מיטל אף די צייט
צו פארטרייבן. עס האט זיך געפילט א פוסטקייט אין דער נשמה און אן
אומזיסט־פארלירן פון צייט און פון ענערגיע. עס האט זיך געבענקט נאך
ארבעט. עס האט זיך געריסן אין דער וועלט אריין. עס איז ניט ליב געווען
דאס לעבן. זיך אליין נמאס. נמאס און מאוס.
    
נאר דער גאט, וואס פארלאזט ניט קיינעם, האט זיך אומגעקוקט אויך
אף דעם פארלוירענעם העלד פון דער דאזיקער ביאגראפיע. אים איז געקומען צו הילף זיין טאטנס א גוטער פריינט מיטן נאמען ישראל בענדיצקי.
דער דאזיקער פארשוין, כאטש ער איז, אייגנטלעך, געווען ניט מער ווי א
כלי־זמר, דאך האט ער געשפילט אין שטאט א ראלע פון א זייער אנגעזעענעם בעל־הבית. געשפילט האט ער נאר אף געהויבענע רייכע חתונות,
זיך גערעכנט פאר דיריזשאר און קאפעלמייסטער. זיין הויפטגעשעפט איז
געווען ― א רייכע פריצישע אכסניה. ער איז אויך געווען דער איינציקער
פאטאגראף אין שטאט. דערצו איז ער געווען גלאט א שיינער ייד, א
הויכער, אן אויסגעפוצטער, מיט א זעלטן־שיינער קיילעכיקער שווארצער
בארד. געטראגן א שווארצן געווענטענעם הענגקאלנער, א הויכן קאפעלוש
און לעדערנע קאלאשן מיט מעשענע אבצאסן. א צינגל האט ער געהאט
א געשליפענעם, גערעדט זיס און קיילעכיק און מער אף רוסיש: „וויד־טילי״... „מעזשדו פראטשים״... „סליעדאוואטעלנא״...
    
דער דאזיקער בענדיצקי איז געווען אן אפטער אריינגייער אין קלוב,
דאס הייסט, צו ראבינאוויטשן אין דער „טאבאטשנע״ ― אביסל שמועסן.
איינמאל איז מען געזעסן אזוי און געשמועסט, דערציילט בענדיצקי, ווי א
מסיח לפי תומו, אז די טעג האט זיך אפגעשטעלט בא אים איינער א ייד,
 אן עושר, א גביר, אן אדיר, א מאגנאט, מיטן נאמען ק. זיצן זיצט דער
 דאזיקער „מאגנאט״ אין א קליין שטעטעלע אין ט. (קיעווער גובערניע).
 מע קאן זאגן, אז ס׳איז א דארף, ניט קיין שטעטל. און ער האט קינדער,
צו וועלכע ער זוכט מיט ליכט עפעס א רעכטן לערער, א רעפעטיטאר, אף
יידיש און רוסיש צוזאמען. נאר דער לערער זאל זיין א געראטענער, א קענער, און, מעזשרו פראטשים, א טאטנס א קינד.
    
לאזט זיך אויס, אז דער טאטע קען דעם דאזיקן „מאגנאט״ נאך פון
לאנג. אמאל, מיט יארן צוריק, אז דער „מאגנאט״ ק. איז נאך געווען
א קליין מענטשעלע, זיך געדרייט ארום א פריץ, איז ער געשטאנען סטאנציע בא ראבינאוויטשן אין דער אלטער אכסניה און געווען דאס, וואס מע
רופט אן א „גוט ברודערל״. דערהערט אזא מעשה, רופט זיך אן בענדיצקי: „סליעדאוואטעלנא, האט דאך גאט אליין מיך געשיקט צו אייך
פאר א שליח! אויב אזוי, וועל איך אייך געבן אן עצה, אז איר זאלט באלד
אוועקזעצן זיך און אנשרייבן א רעכטן, א פיינעם בריוו, מעזשדו פרא־טשים, אף לשון־קודש, אזוי ווי איר קענט און אזוי ווי אזא מאגנאט
שטייט־אן, און דער בחור, ווידטילי, זאל ניט מעדליווען און זאל גלייך
אוועקפארן מיט דעם דאזיקן בריוו קיין ט. און פארנעמען די שטעלע, און
סע זאל זיין אין א גוטער שעה ― אמן״.
    
און אזוי איז דאס טאקע געווען. עס איז באשאפן געווארן א בריוו,
א שיינער פייערדיקער מליצה־בריוו מיט אזא שיינער שפראך, אז עס קאן
רירן אפילו א שטיין. דער טיטל אליין האט פארנומען דריי לאנגע שורות,
אין וועלכע עס זיינען געווען אויסגערעכנט אזוי פיל מעלות און שבחים,
אז ווען אפילו דער „מאגנאט״ זאל פארמאגן נאר א דריט־חלק פון זיי,
וואלט ער אויך געקאנט זיין אן אידעאל פון א מענטשן... אנגעוואפנט
מיט אזא שטארקער פראטעקציע, לאזט זיך דער יונגער רעפעטיטאר אוועק
נאך א מאל אין גאטס וועלט זוכן גליק. קיין איבעריקע געלטן מיט זיך,
דארף מען דעם אמת זאגן, האט ער ניט מיטגעפירט. קיין אקרעדיטיוון
אין די בענק האט ער אויך ניט געהאט. דאס ביסל, וואס ער האט פארדינט פון זיינע שטונדן, האט ער דעם גרעסטן טייל פארטראנזשירט, זיך
אויסגעקליידט, ווי א פרינץ. דאס איבעריקע האט צוגענומען די באן.
היינט איז מען דאך עפעס א לעבעדיקער מענטש. אף יעדער סטאנציע
שטעלט מען זיך אפ. די פאסאזשירן שיטן־ארויס פון די וואגאנעס און
לויפן־צו צום בופעט. מע כאפט זיך צו, ווער צו די פלעשלעך מיט די
גלעזלעך, ווער צו די הייסע פירעזשקעס. ווער עס הייסט זיך געבן א
גלעזל טיי און ווער א פלעשל סאדע־וואסער. מע טרינקט דאס אויס על
רגל אחת און מע באצאלט דעם קעלנער טרינקגעלט פון דער ברייטער
האנט, מעשה באנקיר, אדער אפיציר ― לאז ער וויסן דרך־ארץ, ― און
אזוי איז אף יעדער סטאנציע. דאס ביסל מינץ ווערט צעקראכן, צעגאנגען,
אזוי ווי שניי אף דער זון. אין בייטעלע באמבלט זיך נאך עפעס א מין פיטאקל. נאר ווער טראכט וועגן דעם? א מענטש פארט אף א גרייטער זאך.
אזא שטעלע! און אנגעוואפנט מיט אזא פראטעקציע ― וועמען רעדט ער?
  
― ― ― ― ― ― ― ― ― ― ― ― ―
    
און אז ער איז געקומען קיין ט., ארום פארנאכטלעך איז דאס
געוועזן, האט ער זיך ארומגעקוקט, אז ער איז נקי, ריין פון געלט, פארמאגט זיין אייגנס דאס איינע פיטאקל. און דאך האט ער אפילו אף קיין
מינוט זיך ניט פארטראכט. אדרבה, ער האט זיך געפילט אזוי גוט, ווי נאך
קיינמאל ניט אין זיין לעבן. דאס אליין, וואס ער איז פריי געווארן פון די
רזשישטשעווער אינטריגאנעס־לערערס, טאראקאנעס און וואנצן ― וואס
איז עס ווערט? מיט פולע לונגען האט ער אריינגעאטעמט אין זיך די
געזונטע אסיענדיקע לופט. די זון איז שוין לאנג פארשווונדן אף יענער
זייט וואלד, וואס האט געשמעקט מיט דעמבענעם און סאסנאוון ריח.
    
ארויסגעשפרונגען פון וואגאן, האט זיך דער יונגער רעפעטיטאר געלאזט גלייך צום גביר ― אים איבערגעבן דעם בריוו. פארגינט זיך אזא
„מאגנאט״ צו זיצן העט־ווייט אין אלדי גוטע יאר ארויס פון דער שטאט,
אין א ווייסן פאלאץ מיט א גרויסן גרינעם גארטן, ארומגעגרייזעט מיט
געפארבטע שפיצעכיקע צאצקעדיקע שטאכעטן. צוטרעטן צו אים איז ניט
אזוי גרינג, ווי מע קאן זיך פארשטעלן. ערגער ווי צו א פריץ. נאר אז מען
איז אנגעלאדן מיט אזא שטארקער פראטעקציע, קאן מען שוין גיין אפילו
צום קייסער אליין... אזוי טראכט זיך דער העלד, נאר ער האט א טעות.
ווארעם נאך אלעמען איז דער גן־עדן גאר ניט אזוי גוואלדיק, ווי דער וועג,
וואס פירט צום גן־עדן. א סברה, אז איידער מע טרעט־צו צו אזא גביר,
מוז מען דורכגיין פריער אלע שבעה מדורי גיהנם. בא אזא „מאגנאט״
איז פאראן דריי זאכן, וואס מע מוז פריער דורכמאכן, איידער מען איז
זוכה צו זען זיין פנים. און אפילו, אז איר האט שוין דורכגעמאכט אלע
דריי זאכן, זייט איר נאך אלץ ניט פארטיק. איר קאנט גיין און גיין און
אוועקגיין מיט דעם, וואס איר זייט געקומען. וואס זיינען די דריי זאכן?
1) א סטרוזש, א הויכער טרוקענער ערל מיט קרומע פיס. אז ער גייט,
קאטשעט ער זיך. זיין נאמען איז פאנטאליי און זיין עובדה ― ער זיצט
באם טויער, אזוי ווי, להבדיל, מרדכי דער ייד באם קעניג אחשורוש. 2)
א שווארצער כלב, א בלינדער אף איין אויג, אזוי ווי בלעם. זיין נאמען
איז זשוק. דעם דאזיקן כלב שבכלבים האלט מען צוגעבונדן צו א בוים
אף אן אייזערנער קייט ― אניט וואלט ער דורס געווען מענטשן. און 3)
א יונג א משרת, וואס טראגט א קויטיקע מאנישקע, א גאלדענעם רינג
און גייט פארקעמט מיט א שרונט אקוראט אינמיטן קאפ. די שווארצע האר
שטארק אנגעשמירט מיט פעטן און שמעקן מיט א ריח פון אדעקאלאן,
געמישט מיט ציבעלעס, נאר די אויערן זיינען פול מיט בלאטע און די
נעגל ארומגעברעמט מיט שווארצן. דורכגיין אט די דריי אינסטאנציעס
איז ניט פון די קלייניקייטן. קודם־כל דארפט איר זיך באקענען מיטן
סטרוזש פאנטאליי, ווארעם אז ער דערזעט א פרעמדן מענטשן, טוט ער
אים א פרעג: „שטא נאדא?״ גייט דערציילט פאנטאלייען א מעשה וועגן א
בריוו און וועגן א שטעלע. איז אבער פאנטאליי נישט קיין שלעכטער גוי.
א „פיטאקל״ איז בא אים א מטבע, אוועקגעשווומען דאס איינציקע, דאס
לעצטע פיטאקל!... דערפאר איז פאנטאליי א גוטער ברודער. א סך ערגער
פון דעם ערל איז זשוק. דער כלב איז טאקע אף א קייט. נאר א הונט
בלייבט א הונט. ער בילט און שפרינגט און רייסט זיך, דער כלב שבכלבים, מיט אלע כוחות. א גליק, וואס פאנטאליי איז דא בא דער זייט.
שרייט ער אן אף אים, שילט אים מיט טויטע קללות און זאגט אים מוסר
― א גאנצע דרשה. נאר שווערער פון אלץ איז די דריטע אינסטאנציע ―
דער משרת. דער האלט זיך גאר פאר א גאנץ קנעפל, פרעגט־אויס בא אייך
איטלעכס ברעקל, נעמט־אפ אן עקזאמען: ווער איר זיינט? פון וואנען איר
קומט? און וואס איר דארפט? א יונג א בלאזן. מיט אים איז גלייכער
איר זאלט זיך האלטן פון דערווייטן, קוקן אף אים פון אויבן אראפ. אניט
― וועט ער אייך קריכן אפן קאפ. דער העלד פון די געשיכטעס ווייס עס
פון זיין אייגענעם דערפארן. דער משרת האט אים א נעם־געגעבן אפן
צימבל: פון וועמען איז דער בריוו? וואס שטייט אין בריוו? און וואס
פאר א געשעפט ער האט? א שטעלע? וואסער א שטעלע? אין „זאוואד״?
אדער אין די „עקאנאמיעס״? אויב אין „זאוואד״ ― זיינען אלע שטעלעס
פארנומען. און אויב אין די „עקאנאמיעס״ ― זיינען אויך אלע שטעלעס
באזעצט. סיידן א לערער־שטעלע? זיינען אבער דא בעלנים איבער־גענוג.
אט גייט נאך איינער מיט א הענגקאלנער, זייער א וואזשנער לערער ―
האט ער אבער א חסרון: ער איז א שוטה, כאטש בראקט אים אין קרויט.
דערפאר האט ער א מעלה, וואס ער איז מיט א בארד, וועלן די פאניטשלעך מיט די בארישניעס פאר אים האבן דרך־ארץ.
    
― פאר אייך נישט, ווייל איר זייט נאך צו יונג, וועלן זיי אייך אפדרייען דעם קאפ... אונדזערע פאניטשלעך מיט אונדזערע בארישניעס ―
עס וואלט געמעגט קומען אף זיי א חלירע אין איין טאג!...
    
אזוי לאזט־אויס דער משרת און פארבייסט מיט א שיינעם יברכך,
נעמט־צו באם בחור דעם בריוו, לייגט אים ארויף אף א זילבערן טעצל
און ווערט פארשווונדן אין די ווייטע אפארטאמענטן. אין עטלעכע מינוט
ארום איז דער משרת געקומען צוריק מיט ליידיקע הענט און אן א שום
רעזולטאט. דעם בריוו האט, זאגט ער, דער „מאגנאט״ געעפנט, א קוק
געגעבן, און, ניט געלייענטערהייט, אוועקגעלייגט.
    
וואס איז די מעשה? ― דאס וועלן מיר זען ווייטער.
אין חלום און אף דער וואר
    
אף דער סטאנציע אינעם קליין שטעטעלע ― „בערל דער רויטער״ טאפט בא אים
    
ווערטער ― דער העלד לייגט זיך שלאפן א הונגעריקער און גייט־אוועק אין
    
עולם־הדמיון אריין ― ווידער אמאל דער „אוצר״. ― ער באגעגנט זיך מיט א
    
טאכטער פונעם „מאגנאט״, און פון זיינע חלומות לאזט זיך אויס א טייך.
    
באקומען באם „מאגנאט״ פון ט. אזא קאלטן ברוך־הבא, האט אונדזער העלד פונדעסטוועגן נאך ניט פארלוירן זיין קוראזש און זיין האפענונג האט ער ניט אויפגעגעבן. ער האט זיך געטראכט: „וואס א גביר א
מאגנאט קאן זיך פארגינען! אפשר איז אים דער קאפ ניט דערביי? ניט
היינט ― איז מארגן״... דערווייל די צייט שטייט ניט. עס הייבט־אן צו
ווערן שטאקנאכט. מע באדארף א טראכט טאן וועגן נאכטלעגער, אויסזוכן
א סטאנציע. ער האט זיך געלאזט זוכן און האט אויסגעזוכט די איינציקע
סטאנציע אינעם שטעטעלע ט. ― א שטיבל אף הינערשע פיסלעך. דער
בעל־הבית איז נאך א יונגערמאן, טאקע דעם „מאגנאטס״ א נאענטער
קרוב. א ייד א רויטער, מיט א רויט־פייערדיקער בארד. זיין נאמען איז
„בערל דער רויטער״. אז ער רעדט, פארמאכט ער די אויגן און שמייכלט.
א מאדנער ייד. ער אינטערעסירט זיך אייך מיט איטלעכס ברעקעלע. ער
דארף אלצדינג וויסן, וואס בא אייך טוט זיך, און איז גרייט צו יעדער
צייט אייך באהילפיק זיין מיט וואס נאר ס׳איז מעגלעך. אזוי זאגט ער.
ער קאן אייך געבן אן עצה, פאלגן א גאנג, זאגן א גוט ווארט פאר אייך
בא זיין רייכן קרוב אין הויף, און טאקע אונטערשטיצן מיט א באשיידענעם ווארעמעס, מיט א גלעזל טיי, עס שטייט במילא א גרויסער סאמאוואר מיט א טשייניק. טיי טרינקט ווער עס וויל און ווער עס וויל ניט.
    
אויסגעטאפט באם יונגן אורח, ווער ער איז און ווער זיין טאטע
איז, לאזט זיך אויס, אז ער קען אים זייער גוט. ער איז ניט איין מאל
געשטאנען בא זיין פאטער אין דער אכסניה. איז ער בא אים נאך טייערער
געווארן. גאר אן אנגעלייגטער גאסט! וויבאלד אזוי, מעג ער זיך וואשן
און גיין צום טיש גלייך מיט אלעמען. געפעלט ניט דעם גאסט, וואס מע
קוקט אף אים, ווי אף אן ארעם־בחור... ער איז נאך גענוג גרויס בא
זיך, ער זאל ניט וועלן עסן לאסקאווע ברויט בא א יידן אן ארעמאן,
וועלכער לעבט מסתמא פון די ברעקלעך, וואס פאלן אראפ פון דעם
רייכן קרובס טיש... און ער טראכט־אויס א ליגן, אז ער איז גאר נישט
הונגעריק, אז ער איז שוין א געגעסענער...
    
וויפל דער בעל־הבית, בערל דער רויטער, מוטשעט אים ניט, ער
זאל אים זאגן, וואס פאר א געשעפט ער האט צו זיין רייכן קרוב, טאמער
קאן ער אים א טובה טאן, ― וויל ער אים ניט זאגן. עס שטייט אים ניט
אן, אז א זייטיקער ייד, און נאך א רויטער דערצו, זאל זיך אריינמישן
אין זיינע געשעפטן.
    
בערל דער רויטער טאפט ווערטער. דער בחור מאכט זיך תמעוואטע,
גלייך ווי ער פארשטייט ניט, וואס דער ייד מיינט. לאזט זיך אויס, אז דער
ייד ווייס גאנץ גוט, וואס דער בחור דארף צו זיין רייכן קרוב. נאר ער וויל
דאס הערן פון אים אליין. און ער דערציילט אים א מעשה, באשר אזוי
ווי דער קרוב זיינער, דער „מאגנאט״, זוכט א לערער צו די קינדער, האט
ער אויסגעפויקט איבער דער גארער וועלט, און עס האבן זיך א לאז געגעבן צו אים לערערס. יונגע און אלטע, מיט פראטעקציעס און רעקאמענדאציעס פון באסלאוו, פון קאניעוו און פון טאראשטשע ― „יידן זוכן
פרנסה, ווילן א שטיקל ברויט״... אזוי לאזט־אויס בערל דער רויטער,
און די ווערטער „פרנסה״ און א „שטיקל ברויט״ קלינגען פאר אונדזער
יונגן העלד, ווי א באליידיקונג. און טאמער איז קארג, גיסט־אונטער
דער רויטער ייד בוימל אפן פייער און זאגט, אז ס׳איז א גאטס רחמנות
אף די קאנדידאטן, „ווארעם זיי זיינען נעבעך הונגעריק״... עס ווייזט זיך
אים אויס, אז אט דער רויטער ייד צילט דאס גראד אף אים... דער ייד
ווייס, אפנים, אז דער העלד לייגט זיך שלאפן א הונגעריקער.
    
― ― ― ― ― ― ― ― ― ― ―
    
ער ווייס ניט, צי עס חלומט זיך אים, אדער ער פאנטאזירט עס וואכנדיק, נאר עס שטעלט זיך אים פאר אזא משונה־מאדנער אומגעלומפערטער געדאנק: אז ער האט גאר קיין שום בריוו צום „מאגנאט״ ניט איבערגעגעבן, נאר ער איז גלאט אזוי אריינגעטרעטן צו אים אלס באדינער... און
אז ער איז בא אים א „מענטש״, ווי אלע „מענטשן״... נאר ער געפעלט
זייער דעם „מאגנאט״... און דער „מאגנאט״ רופט אים אריין צו זיך און
פרעגט אים, ווער ער איז און פון וואנען ער איז?... און אז ער דערזעט
מיט וועמען ער האט צו טאן, הייבט ער אים אויף און גיט אים א העכערע שטעלע... און עס גייט־אוועק א קורצע צייט, ווערט ער בא אים
כל־ולך איבער אלע „מענטשן״ און איבערן גאנצן „הויף״... און דער
סטרוזש פאנטאליי, און דער הונט זשוק, און דער בלאזנע משרת ― אלע
ציטערן פאר אים אימת־מות... און ער שרייבט א בריוו צום טאטן אהיים,
מיט א שיינער מליצה, אף העברעיש געוויינלעך, און ניט גלאט א פוסטן
בריוו, נאר מיט עטלעכע פרישע קנאקנדיקע הונדערטער ― א מתנה דעם
טאטן אף יום־טוב... אינעם בריוו שרייבט ער ארויס דעם טאטן רוב
גדלו ורוב עשרו, מאלט אים א בילד, ווי אזוי ער פארט־ארויס מיט דריי
פאר פערד נאשפיץ... פרעגט מען איינס דאס אנדערע: „ווער פארט דאס?״
ענטפערט מען: „איר ווייסט ניט, ווער דאס איז? דאס איז דאך דער גלאוונע
אופראווליאיושטשע״... „אזא יונגערמאן?!״...
    
עס איז שוין גרויסער טאג. פון בערל דעם רויטנס קיך לאזט זיך
הערן א קלאפעריי און עס טראגט זיך פון דארטן א ריח פון פרישן,
נאר־וואס אויסגעבאקענעם ברויט און געפראזשעטער מילך. דער העלד
כאפט אויף זיך גיך דאס אנטאן און לאזט זיך אין „הויף״ אריין, באקומט
אן אוידיענץ באם משרת און ווערט געוווירע, אז דער „מאגנאט״ האט
דעם בריוו נאך ניט געלייענט... גייט ער מיט א פארביטערט הארץ צוריק
אף דער אכסניה, באגעגנט זיך מיטן רויטן בעל־הבית. מיט צוגעמאכטע
אויגן, ווי זיין שטייגער איז, טוט אים בערל דער רויטער א פרעג גלאט
אזוי פון יוצא וועגן: „וואס הערט מען נייס?״... „דערווייל נאך גארניט״.
― ענטפערט אים דעך יונגער אורח און גליטשט זיך אויס פונעם רויטנס
הענט און גייט־אוועק צו זיך אין חדרל אריין, ציט זיך אויס אפן בעטל
און פארשטעקט זיך די נאז, ער זאל ניט הערן דעם ריח פון מארענירטן
הערינג מיט אנגעבראקטע ציבעלעס, וואס קיצלען דעם חוש־הריח און
רייצן דעם אפעטיט מיט סכנת־נפשות!... און בכדי אפצוטרייבן פון זיך
דעם יצר־הרע, מאכט ער צו די אויגן און פארטיפט זיך אין מחשבות
און געדאנקען, וועלכע כאפן אים אויף און טראגן אים אוועק אף די פליגלען
פון דער היציקער פאנטאזיע אין עולם־הדמיון, אין דער צויבערוועלט
פון זיסע חלומות. אהין האט ער ליב צו פארקלויבן זיך אלע מאל, ווען ער
בלייבט אליין מיט זיך. קיינער האט אהין קיין שליטה ניט. אפילו זיינע
סאמע נאענטע חברים. דאס איז יענע כישופדיקע וועלט, וואס איז פארבליבן פון זיין אמאליקן חבר שמואליק. א וועלט פון אוצרות און פון
ווונדער־שטיינער, וואס איינער פון זיי הייסט „ישפה״ און דער אנדערער
― „כדכד״. א רייב מיטן ערשטן שטיין: „ס׳זאל מיר ארויסגיין און
ארויסגיין!״... באווייזט זיך אן אנבייסן, הייסע שמעקנדיקע פראנזעלן
מיט פוטערקיכלעך, וואס צעגייען זיך אין מויל, און א ריח פון הייסער
קאווע מיט מילך צעגייט זיך אין אלע ווינקעלעך, ― איז איידער ער
רירט זיך נאך צו צו דער קאווע, איז שוין אויסגעוואקסן א פעטע יויך
מיט מאנדלען און א פערטל עוף, און געבראטענע קאטשקע מיט מערעלעך,
און א קוגעלע פון מצה־מעל מיט גענדזנשמאלץ, און וויין ― צווייערליי
סארטן: 1) רויטוויין „צערקאוונע כשר לפסח״, 2) ווייסער וויין, פונעם
„ווימאראזיג יוזשנאהא בערעגא״... דאס זיינען די וויינען, וואס זיין טאטע
האט געהאלטן אף פסח נאר פאר יחידי־סגולה, פאר די אמתע מבינים.
    
אפגעפארטיקט זיך מיטן דאזיקן גרויסארטיקן אנבייסן, פילט ער,
אז ער באדארף האבן רו. טוט ער א רייב מיטן צווייטן שטיינדעלע:
„ס׳זאל מיר ארויסגיין און ארויסגיין״!... און נאך איידער ער רעדט עס
ארויס, דערזעט ער זיך שוין אין א קרישטאלענעם פאלאץ פון צוועלף
חדרים. די ווענט זיינען אויסגעקלעפט מיט אסיגנאציעס פון סאמע הונדערטער. די ערד איז אויסגעפלאסטערט פון זילבערנע מטבעות, באצירט
מיט גאלדענע רענדלעך. דאס גאנצע מעבל איז פון ווייסן עלפאנטביין, מיט
סאמעט אויסגעבעט. ווו מע טוט זיך א ריר איז גאלד און זילבער און די
בעסטע טייערסטע שטיינער. ארום און ארום איז א גארטן פון די בעסטע
פירות. און א טייכל לויפט פארביי מיט גאלדענע פישעלעך. און א געטלעכע מוזיק הערט מען דארטן שפילן ― די בעסטע פידלשפילער פון דער
וועלט. און ער אליין, דער העלד, טוט גארנישט, נאר ער טיילט צדקה פון
דער ברייטער האנט, פולע זשמעניעס. וועמען גאלד, וועמען זילבער, וועמען שטיינער, און וועמען א מזומנע מטבע, וועמען עסנווארג און וועמען
קליידער ― ער לאזט ניט דורך קיינעם, דעם גרעסטן שונא אפילו. פארקערט, די שונאים גיט ער נאך מער, ווי די גוטע פריינט, בכדי זיי זאלן
פילן...
    
א פארחלומטער, א הונגעריקער, כאפט זיך אויף דער יונגער טרוימער,
און מיט א פארחלשט הארץ לאזט ער זיך אוועק ווידער אין „הויף״ פון
דעם „מאגנאט״. ער איז שוין דארט א היימישער. דאס הייסט, דער
סטרוזש פאנטאליי לאזט אים דורך. דער הונט זשוק טשעפעט אים ניט.
און דער משרת איז מיט אים זא־פאני־בראטא. ער פאטשט דעם יונגן
בחור איבער דער פלייצע און זאגט אים אן א בשורה, אז ער האט שוין
גערעדט פון אים, ניט מיטן בעל־הבית, נאר מיט זיינע טעכטער... און אזוי
ווי ער רעדט ― באווייזט זיך איינע פון די טעכטער, א גראבע מויד, א
רויטע, אין א קורץ קליידעלע, מיט גראבע פולקעס און מיט א פארריסן
נעזל: „אט דאס איז ער!״ ― ווייזט־אן אף אים דער משרת, און די
גראבע מויד באטראכט אים פון קאפ ביז די פיס, באהאלט דאס פנים
אין די הענט, שיסט־אויס א געלעכטער און אנטלויפט.
    
66
  
א מעשה מיט א זייגער
    
ער זוכט מיטלען קעגן הונגער. ― א זייגער מיט א געשיכטע. ― דער דיאלאג
    
צווישן דעם בחור מיטן אלטן זייגערמאכער. ― די קאמבינאציעס העלפן ניט,
    
 און דער הונגער וואקסט.
    
און דעם בריוו האט דער „מאגנאט״ נאך אלץ ניט געלייענט. דאס
רירט שוין אן דעם העלדס אמביציע און ער גייט־ארויס פון דארטן א
צעקאכטער. סטייטש, זיין טאטנס בריוו וואלגערט זיך ארום ― דאס ארט
אים מער פון אלצדינג. נאך מער פון דעם, וואס ער איז הונגעריק. הונגעריק, ווי א הונט! ער קאן זיך קיין ארט ניט געפינען. עס טראגט אים
אין דער לופטן. עס ציט אים דאס הארץ, און דער בויך איז אים ווי איינגעשרומפן. א קאלטער שווייס טרעט־ארויס, און ער זוכט אין זיינע געדאנקען, וועלכע פון זיינע זאכן ער וואלט געקאנט פארקויפן, מאכן דערפון
קליינגעלט און עפעס קויפן צו שטילן דעם הונגער... וואלט דאס געווען אין
א גרויסער שטאט ― פארזעצט מען דעם אויבערראק און מע שלאגט־צונויף א פאר גראשנס...
    
ער טאפט זיך אין אלע קעשענעס, און זיינע געדאנקען שטעלן זיך
אפ אפן זייגער. נאר וואס טוט מען מיטן זייגער? פארזעצן אין משכון
― איז נישטא בא וועמען. סיידן פארקויפן? דערמאנט ער זיך, אז אינדערפרי האט ער געזען אין מארק אן אויפשריפט מיט א גרויסן ציפערבלאט: „טשאסאוויך דיעל מאסטער״. דא וועט ער קאנען פארהאנדלען
זיין זייגער. קיין סך קאפיטאלן ― ווייס ער ― וועט ער פון דעם ניט
שלאגן. נאר עס וועט זיין גענוג וויפל ער וועט קריגן, אבי צו שטילן דעם
הונגער.
    
א מיאוסע זאך ― הונגערן. א חוץ, וואס עס ציט דאס הארץ און עס
ציטערן הענט און פיס ― איז דער בזיון, דער בזיון!... מע דארף פאר־שטערכן דעם זייגער... איז אבער דער זייגער, וואס דער בחור פארמאגט,
ניט גלאט א זייגער, נאר דאס איז א זייגער מיט א געשיכטע, מיט א
היסטאריע. א היסטארישער זייגער. מוז מען דעריבער פריער אייך באקענען מיט דער געשיכטע פונעם זייגער.
    
דאס איז געווען אין יענער צייט, ווען דער מחבר פון די דאזיקע
זכרונות האט געהאלטן אין רעכטן גלאנץ פון געבן שטונדן. אין זיין
געבורטסשטאט האט ער געהאט שטונדן א סך מער, וויפל א יונגער לערער
קאן זיך ווינטשן. נאר איין זאך האט אים געפעלט צו די שטונדן ― א
זייגער. האט ער זיך צונויפגעשלאגן פון די שטונדן א שטיקל קאפיטאל אף
צו באזארגן זיך מיט א זייגער. די בעסטע צייט אף צו קויפן א זייגער
איז „ספאס־יאריד״. דעמאלט פארן זיך צונויף אין פערעיאסלאוו סוחרים,
קרעמער פון דער גארער וועלט. וואס אן אויג קאן זען און וואס א מויל
קאן ריידן קריגט איר אף דעם יאריד.
    
אויפגעשטאנען איינמאל אינדערפרי, גענומען דאס שטעקעלע, האט
זיך אונדזער העלד געלאזט אפן יאריד צו די שאלאשן און קראמען, ווו
די גאלדענע און אנדערע טייערע זאכן זיינען אויסגעשטעלט. ספאס־יאריד
שטעלט זיך סוף זומער, אין חודש אויגוסט. דעמאלט קומען־אויף די
קאווענעס מיט די דיניעס. עפל און בארן ליגן קופעסווייז אף די וועגן
און אף דער ערד. יידן לויפן־ארום, ווי פארסמטע מייז, פארטארעראמט
און פארשוויצט. מע טוט געשעפט. מע לייזט געלט. ציגיינער שווערן זיך,
פערד הירזשען, שאף מעקען, חזרימלעך קוויטשען פון די זעק ארויס. א
בלינדער בעטלער שפילט אף א באנדורע. א יידענע פארקויפט בייגל. א
יינגל טראגט־ארום קוואס. אלץ רעדט. אלץ שרייט. מע קאן טויב ווערן.
    
גייענדיק אזוי איבערן יאריד פארטראכט, שלאגט ער זיך אן אף א
יידל מיט א רויט פרישטשעוואטע פנים, מיט א קויטיקער מאנישקע און
מיט מאדנע לויפנדיקע אויגן. שטעלט אים אפ דער ייד, רעדט שטיל,
הייזעריקלעך, און ווינקט מיט די ממזרישע אויגלעך אף א הויכן דארן
פריץ מיט א פויליש היטל, מיט לאנגע פארדרייטע וואנצעס ארויף.
    
― אט דער אדון האט צו פארקויפן א זאך בחצי חנם... טוט א קוק.
וואס׳ט אייך ארן?
    
און באלד נאך דעם רוקט זיך צו דער פריץ, ציט־ארויס פון קעשענע
א פאפיר, קוקט זיך ארום אף אלע זייטן, וויקלט־אויף דאס פאפיר, און
עס טוט מיטאמאל א בלישטשע אין די אויגן א שפאגל־נייער, א גלאנצנדיקער גאלדענער זייגער. א ווייז געגעבן דעם זייגער פון דער ווייטן,
וויקלט אים דער אדון איין אין פאפיר און באהאלט אים צוריק אין קעשענע, אן ווערטער. ריידן רעדט דאס יידל:
    
― א מציאה פון א גנב!... ער באדארף האבן נייטיק געלט. אף דעם
זייגער איז דא גאלד אליין אפשר אף א הונדערטער...
    
― וויפל־זשע וויל ער פארן זייגער?
    
― איך מיין, ער׳ט נעמען האלב, א פופציקער. א מציאה פון א
גנב!... איך אליין וואלט א בעלן געווען, האב איך ניט אזוי פיל געלט בא
זיך ― זאגט דאס יידל.
    
― איך האב אויך ניט, ― זאגט דער בחור און כאפט זיך צו דער
קעשענע.
    
― וויפל דען האט איר? ― פרעגט אים דער פרישטשעוואטער ייד.
    
― איך פארמאג אינגאנצן איין פינף־און־צוואנציקער...
    
דער ייד טוט א בלישטשע מיט די ממזרישע אויגן, ציט־אויס א
האנט:
    
― מיט מזל־ברכה!...
    
אין איין אויגנבליק ווערט איינגעצאלט דאס געלט, און דער גאלדענער זייגער ווערט איבערגעגעבן צום קונה אין די הענט אריין. עס טוט
אים א טיאכקע דאס הארץ ― „טאמער איז דער זייגער א געגנבהטער?״...
עס גייט אים ניט איין די מציאה, וואס ער האט איינגעהאנדלט, און עס
שטעלן זיך אים פאר אלערליי טונקעלע מחשבות און טרויעריקע געדאנקען: „טאמער דערקענט מען בא אים דעם זייגער?״... האנדלען א גנבה
איז ערגער פון א גנבה אליין... קורץ, ער האט שוין חרטה. נאר ס׳איז
פארפאלן. ער נעמט־ארויס דעם זייגער פון קעשענע, באטראכט אים פון
אלע זייטן ― א שפאגל־נייער זייגער, און קלאפט, ווי א באנדער! קא־פערטעס גינגאלדענע, שווערע. א ציפערבלאט, ווי געפאלענער שניי. ווייזערס, ווי ריטער. עס בלייבט נאר צו באווייזן דעם זייגער עפעס פאר א
רעכטן מבין, ער זאל אים באטראכטן און אפשאצן. דער טאטע איז אפילו
א מבין אף זייגערס. פאסט אים אבער ניט צו ווייזן אים דעם טאטן.
און דערציילן דעם אמת, אז ער האט אים געהאנדלט אף דער גאס ― וויל
ער אויך ניט. הקיצור, דאס בעסטע וועט זיין אריינטראגן דעם זייגער
צו הענזל דעם זייגערמאכער.
    
הענזל דער זייגערמאכער איז נאך גאר א יונגערמאן, נאר א גרויסער
קאפמענטש. אין שטאט זאגט מען, אז הענזל האט צוגעטראכט אן אייגענעם
זייגער נאך דער סיסטעם פון דער זון. אפן פנים בא אים זעט מען אפילו
קיין באזונדערע חכמה ניט ארויס. א גאנץ געוויינלעכער ייד מיט א ברייטער נאז. פארמאגט א גראבן ברייטן פלאטשיקן פינגער מיט א
גרויסן נאגל. מיט דעם נאגל טוט ער אן עפן־אויף דעם זייגער, זאטלט־אן דאס אויג מיט א שפאקטיוו, טוט א קוק־אריין אין געווערקל און זאגט
אייך באלד, וואס דער זייגער האט, וואס אים פעלט, און וואס ער איז
ווערט.
    
באטראכט די מציאה, דעם גאלדענעם זייגער, האט הענזל אים צוגעמאכט מיט א קנאק און א זאג געגעבן:
    
― א פראסטער צילינדער, ניט קיין אנקער, ווערט א פינפערל עובר
לסוחר...
    
― נו, און דאס גאלד?
    
― וואסער גאלד? ס׳איז אזוי גאלד, אזוי ווי איך בין א מיניסטער.
    
― וואס דען איז דאס?
    
― טאמבעקע.
    
― וואס הייסט דאס טאמבעקע?
    
― טאמבעקע איז טאמבעקע; נישט קיין מעש און נישט קיין קופער,
נאר טאמבעקע...
    
און הענזל טוט־אויס די שפאקטיוו, נעמט זיך צו דער ארבעט און
רעדט נישט מער.
    
אט דעם דאזיקן זייגער האט דאס דער יונגער וואנדערער געוואלט
פארהאנדלען צום זייגערמאכער פונעם קליינעם שטעטעלע ט. אריינגעקומען איז ער צום זייגערמאכער, צו אן אלטן יידן א טויבלעכן, מיט וואט
אין די אויערן, ,גאנץ ברייטלעך, מעשה סוחר. און צווישן בחור מיטן
אלטן זייגערמאכער קומט־פאר אזא מין דיאלאג:
    
ד ע ר  ב ח ו ר: גוט מארגן, הער זייגערמאכער! האט איר עפעס
גוטע זייגערס?
    
ד ע ר  ז יי ג ע ר מ א כ ע ר: וויפל זייגערס דארף עס א בחורל?
    
ד ע ר  ב ח ו ר: איינעם א זייגער...
    
ד ע ר  ז יי ג ע ר מ א כ ע ר: וואסער א זייגער ווילט איר ― א
זילבערנעם? א גאלדענעם?
    
ד ע ר  ב ח ו ר: א גאלדענעם וועל איך בא אייך קויפן א ביסל
שפעטער... דערווייל וועט זיין גענוג א זילבערנער, אבי ער זאל גיין ווי עס
געהער צו זיין.
    
ד ע ר  ז יי ג ע ר מ א כ ע ר: וועגן דעם איז גאר ניטא וואס צו
ריידן! ― און דער אלטער זייגערמאכער שיט־אויס פארן קונה אקעגן
א האלב טוץ נייע זייגערס. דער בחור שטעלט זיך אפ אף איינעם פון זיי
און גיט צו פארשטיין דעם אלטן, אז ער וויל, אייגנטלעך, מאכן מיט אים
א בייט. דאס הייסט, ער וועט בא אים נעמען דעם דאזיקן נייעם זילבערנעם זייגער און וועט אים געבן זיין אלטן זייגער... „אין וויפל וועט איר
אים אננעמען?״... דער אלטער באטראכט דעם בחורס זייגער פון אלע
זייטן, טראכט א וויילע, צושאקלענדיק מיטן קאפ. דערנאך נעמט ער ארויס
די וואט פון די אויערן און לייגט־איבער פון איין אויער אינעם אנדערן,
גלייך ווי דאס האט א שייכות צו די זייגערס. און קוים וואס ער שטעלט
זיך איין ארויסצוזאגן, אז ער קאן אננעמען בא אים זיין זייגער מער ניט,
ווי אין צוויי קארבן. און אזוי ווי זיין זילבערנעם זייגער רעכנט ער אין
ניין קארבן, קומט־אויס, אז דער בחור באדארף אים צוצאלן אזוי גרויס,
ווי זיבן קארבן, און דאס געשעפט איז געמאכט. דעם בחור איז די קאמבינאציע געפעלן, און ער לייגט־פאר דעם זייגערמאכער א נייע קאמבינאציע: אז ער זאל דערווייל נעמען בא אים דעם אלטן זייגער און געבן
צוויי קארבן, און שפעטער מיט א טאג אדער צוויי וועט ער אריינקומען
און וועט זיך אויסקלייבן א נייעם זייגער... געפעלט נישט דעם אלטן די
דאזיקע קאמבינאציע. פאר וואס? אזוי. דערפאר, ווייל ער קויפט ניט
קיין זייגערס. ער פ א ר ק ו י פ ט זייגערס... פרוווט זיך דער בחור
פארלייגן א נייעם פראיעקט. דהיינו: ער גיט אים אוועק זיין אלטן זייגער
פאר איין קארב ― אן עק! ניט צוליבן געלט, נאר ווייל דער זייגער איז
אים נמאס געווארן, ער קאן אף אים ניט קוקן... זאגט דער אלטער, אז אויב
ס׳איז אים נמאס געווארן דער זייגער, קאן ער אים ארויסווארפן אין
בלאטע. גיט אים דער בחור צו פארשטיין, אז ער קאן איצט דאס געשעפט מיט אים ניט מאכן, מחמת ער איז איצטער קורץ אין געלט. דאס
הייסט, פשוט ער איז איצטער ניט בא געלט... גיט אים דער זייגערמא־כער אן עצה, ער זאל אריינקומען אן אנדערס מאל, דעמאלט ווען ער וועט
זיין בא געלט. און אזוי עטלעכע מאל. ער זאגט אים דאס, און יענער
ענטפערט אים בויבעריק. זינט גאט האנדלט מיט נודניקעס, האט ער נאך
אזא נודניק ניט געהאט!... דער בחור באהאלט צוריק זיין אלטן טאמבעקע־
  
נעם זייגער און בעט דעם אלטן, ער זאל אפלייגן אט א יענעם זילבערנעם
זייגער אף א זייט. ער וועט נאך אפשר היינט אריינקומען צו אים נאכאמאל. עס דארף אים אנקומען געלט מיט דער פאסט. ער זאל נאר קיין
פאריבל ניט האבן, וואס טאמער האט ער בא אים צוגענומען צייט. זאגט
דער אלטער, אז עס מאכט ניט אויס, נאר נאך זיין בלאס פנים, נאך
זיין בייזן קוק און נאכן ציטערן פון זיינע אלטע פינגער איז צו זען,
אז עס מאכט שוין דווקא יא אויס... דער בחור ― קוים וואס ער טרעפט
צו דער טיר. מיט א פארחלשט הארץ לאזט ער זיך אוועק צו בערל דעם
רויטן אף דער סטאנציע און בעט גאט, ער זאל כאטש ניט באגעגענען
זיך מיטן רויטן בעל־הבית. „ווארעם אט דער רויטער ייד ― טראכט זיך
דער בחור אין הארצן ― איז דער איינציקער, וואס שטויסט זיך, אז ער
הונגערט״...
    
67
  
א מלאך פון גאט אינעם געשטאלט פון א מענטשן
    
ער פארקלייבט זיך אין בית־המדרש פון שטעטל און וויינט זיך גוט אויס ―
    
א מלאך פון גאט באווייזט זיך, און דאס מזל טוט אים א שיין ― ער ווערט
    
איינגעלאדן אלס לערער אין א דארף און ווייס ניט, אז דערמיט איז אים פאר־
    
 זיגלט געווארן דאס גליק אף זיין גאנצן לעבן
    
דאס צווייטע הויז פון בערל דעם רויטנס אכסניה איז געווען דאס
בית־המדרש פונעם שטעטל. אהין האט זיך דער העלד פון דער ביאגראפיע
פארקליבן אף מארגן אינדערפרי און, ניט האבנדיק וואס צו טאן, האט ער
אוועקגעשטעלט זיך דאוונען. און געדאוונט האט ער ביחידות, איינער
אליין. ווארעם דאס ביסל יידן, וואס אין שטעטל ט., האבן זיך געפעדערט
גאנץ פרי, אפגעדאוונט מיט א מנין און צעגאנגען זיך זוכן פרנסה, ווי
דער שטייגער איז. געבליבן איז נאר דער שמש, א ייד א שוסטער. נאר
ווייל ער האט ווינציק ארבעט, איז ער אין איינוועגס אויך א שמש אין שול.
דערזען א פרעמדן בחור מיט א תפילין־זעקל, איז דער שמש־שוסטער צוגעגאנגען צו אים און א פרעג געגעבן, צי האט ער ניט קיין יארצייט? אויב
א יארצייט, וועט ער א לויף טאן צונויפשלעפן א מנין.
    
― ניין, נישט קיין יארצייט, נאר איך וויל גלאט אזוי דאוונען, ―
האט אים דער בחור בארויקט, און באקומען אן ענטפער פונעם שמש:
    
― געזונטערהייט. אט האט איך א סידור, ― זאגט צו אים דער
שמש, לאזט אים אליין און פארקלייבט זיך אין פאליש און זעצט זיך
אוועק פארריכטן אן אלטע פאר שיך.
    
שוין לאנג האט דער יונגער העלד אזוי געשמאק און אזוי הארצעדיק
נישט געדאוונט, ווי אין יענעם פרימארגן. ער איז שוין דעמאלט בכלל
געווען ווייט פון פרומקייט. דאס איז געווען די עפאכע פון השכלה, ווען
פרום זיין איז געווען א בזיון, ווען א פאנאטיקער איז געווען ערגער פון
א הולטיי, און אפשר ערגער, ווי היינט א משומד... נאר דער חשק צו
דאוונען איז געקומען פון זיך אליין. א מין רעליגיעזער עקסטאז איז אף
אים אנגעקומען מיטאמאל, און ער האט זיך צעלאזט, צעזונגען אף א קול,
גאר מעשה חזן, און צו דער שמונה־עשרה האט ער זיך צעוויינט. לאנג
געוויינט, מיט הארץ געוויינט. און אז ער האט זיך גוט אויסגעוויינט,
האט ער זיך געפילט א סך גרינגער, גלייך ווי ס׳איז אים אראפ א שווערע משא פון הארצן. וואס דאס דאזיקע געוויין האט באטייט, קאן ער אף א
ראציאנעלן אופן נישט געבן צו פארשטיין. עס האט זיך געוויינט גיכער
פון זיך אליין, און די נשמה האט זיך ווי אפגערייניקט. אפשר איז דאס
געקומען פון אפגעשוואכטע נערוון? אפשר איז דאס געווען פון דעם
פאסטן?.. ער האט באשטימט בא זיך דעם תענית היינט איבערצורייסן
― ס׳זאל זיין וואס עס וויל זיך. גענוג פאסטן!... און ער לייגט־צונויף די
תפילין, נעמט דאס שטעקעלע און גייט אהיים אף דער סטאנציע און באגעגנט אף דער שוועל בערל דעם רויטן, וועלכער זאגט אים אן א בשורה,
אז היינט אינדערפרי האט זיך אפגעשטעלט בא אים א יונגערמאן, א גביר,
אן אדיר, פון ניט ווייט, פון א דארף. ער איז, דאכט זיך, אים א נאענטער
קרוב.
    
― וועמענס א קרוב?
    
― אייערער א קרוב. דאס הייסט, ניט קיין קרוב, נאר א שטיקל
מחותן... ― און נישט לאנג געטראכט, נעמט אים בערל דער רויטער אן
פאר א האנט און פירט אים אריין אין א באזונדערן חדר, וואס איז צוגעקליבן פאר פריצים, און שטעלט אים פאר פאר א יונגנמאן, וואס זיצט
בא א סאמאוואר און טרינקט טיי.
    
דער יונגערמאן, א סימפאטישער פארשוין מיט גוטע בלויע אויגן,
א הויכן ווייסן שטערן און א שיין קיילעכיק בערדל, איז העפלעך אויפגעשטאנען, זיך אנגערופן באם נאמען יהושע לאיעוו און געבעטן דעם גאסט
זיך זעצן צום סאמאוואר, א ווונק געגעבן צום בעל־הבית, מע זאל דערלאנגען נאך א גלאז, און גאר ניט ווארטנדיק, האט ער אנגעגאסן נאך
א גלאז טיי, צוגערוקט בייגעלעך, קיכלעך און אנדערע פארבייסעכצן, און
דער יונגערמאן לאיעוו האט זיך געווענדט צום אריינגעקומענעם בזה
הלשון:
    
― דער בעל־הבית האט מיר געזאגט, אז איר זייט פון פערעיאסלאוו,
נחום ראבינאוויטשעס א זון. אויב אזוי, זיינען מיך שטיקלעך אייגענע...
עסט, איך בעט אייך, און טרינקט טיי.
    
קיינמאל אין לעבן, נישט פריער און נישט נאכדעם, איז א גלאז
טיי ניט געווען אזוי אנגעלייגט בא אים, ווי אצינד, און קיין שום מאכל
אין דער וועלט האט קיינמאל ניט געהאט אזא טעם, ווי עס האבן געהאט
אט די פרישע בייגעלעך, די קיכלעך און די אנדערע פארבייסעכצן, וועלכע זיינען גיך פארשווונדן געווארן פונעם טיש, נישט געבליבן פון זיי א
זכר אפילו אף דרך־ארץ. דער גאסט האט דאס אלץ איינגעשלונגען, ווי א
הונגעריקע גאנדז, און האט זיך ארומגעקוקט, אז עס איז ניט שיין, וואס
ער האט דאס אלץ אויפגערוימט, נאר ס׳איז שוין געווען נאך אלעמען...
דער יונגערמאן האט דערוויילע אויסגערעכנט דעם יחוס, ווי אזוי זיי זיינען
קרובים:
    
― אייער פאטער האט א מחותן אברהם־יהושע. אט דער אברהם־יהושע האט געהאט דאס ערשטע ווייב, וועלכע האט מיר אנגעקערט א
מומע, מיין געשטארבענע מוטערס א שוועסטער. פארשטייט איר שוין?
ווייטלעכע מחותנים, און דאך מחותנים... אצינד זאגט מיר: פון וואנען
פארט איר? וווהין פארט איר? און וואס איז אייער טועכץ?
    
אויסגעפרעגט זיך באם העלד אלצדינג און געוווירע געווארן, אז ער
איז געקומען אהער צו פארנעמען א לערער־שטעלע, האט דער יונגער א
פרעג געגעבן, אויב דער בחור וויל דווקא בלייבן דא, באם היגן גביר ק.,
אדער עס מאכט אים ניט אויס צו פארן א ביסל ווייטער? אויב עס מאכט
אים ניט אויס, וואלט ער אים פארגעלייגט, ער זאל פארן מיט אים צו זיין פאטער לאיעוו אין דארף אריין, פארנעמען דארט א
לערער־שטעלע בא זיין שוועסטערל ― זיין פאטער איז אויך אימשטאנד
גוט צו באצאלן, אזוי ווי דער היגער גביר, אויב ניט שענער נאך... אף
די דאזיקע ווערטער האט זיך אפגערופן בערל דער רויטער און צוגעווינטשעוועט זיך: „א חוץ זיין שאדן, אף אים געזאגט געווארן כאטש א צענט־חלק״. און גארנישט פרעגנדיק באם בחור, צי ער וויל, צי ער וויל ניט,
האט בערל דער רויטער צוגעגעבן, אז דער בחור וועט מיט פארגעניגן זיך
דורכפארן מיטן יונגנמאן צו זיין פאטער לאיעוו אין דארף אריין און
וועט מיט פארגעניגן פארנעמען דארט די לערער־שטעלע.
    
א מאדנער ייד אט דער בערל דער רויטער! עפעס גלייך ווי עמעצער
וואלט אים געבעטן, ער זאל זיך ארויסשטעלן פאר אן אפיטרופס, אדער,
ווייניקסטנס, פאר א פארמיטלער. ער האט ניט געלאזט קיינעם צום ווארט
און האט בעסער אליין גערעדט. דער בחור איז געווען איבעראשט פון דער
גאנצער געשיכטע ארום און ארום. ער האט כמעט ניט געגלויבט זיינע
אויערן. ניט אנדערש, אז דאס איז אדער א חלום, אדער א מין האלוצינאציע, אדער דער יונגערמאן ― דאס איז א מלאך פון הימל אראפ אף
דער ערד אינעם געשטאלט פון א מענטשן... נאר ארויסבאווייזן זיין פרייד,
פונדעסטוועגן, שטייט אים ניט אן. ער הערט־אויס דעם געשפרעך כלומרשט
גאנץ גלייכגילטיק, באטראכט פריער וואס צו ענטפערן און רופט זיך אן
 צום יונגנמאן מיט האלבע ווערטער:
    
― אייער פארשלאג איז אפשר נישט קיין שלעכטער פלאן... די
מעשה איז אבער, פארשטייט איר, וואס איך האב געבראכט צום היגן גביר
 א רעקאמענדאציע, א בריוו, טאקע פון מיין טאטן... וואס וועט זיין,
טאמער...
    
― אין וואסער א שפראך איז געשריבן אייער טאטנס בריוו? ―
מישט זיך אריין בערל דער רויטער.
    
― וואס הייסט אין וואסער א שפראך? אין העברעיש.
    
― לשון־קודש? ― פרעגט איבער בערל דער רויטער און כאפט זיך
אן מיט ביידע הענט בא די זייטן און צעלאכט זיך אזוי שטארק, גלייך
ווי אכצן שדים קיצלען אים אונטער די פאכוועס! ― איר וועט דארפן,
יונגערמאן, א ביסעלע צוווארטן, ביז מיין קרוב וועט זיך פריער אויסלערנען איבערלייענען א לשון־קודשדיקן בריוו. איר וועט אבער, האב איך
מורא, באדארפן לאנג ווארטן!... ― און ביידע צעלאכן זיי זיך און לאכן
לאנג און געשמאק.
    
עס האט ניט גענומען קיין האלבע שעה צייט, איז צווישן דעם יונגנמאן יהושע לאיעוו און זיין יונגן פראטעזשע געשלאסן געווארן א גוט־פריינטשאפט, וואס איז געוואקסן אלע מינוט שטארקער און גרעסער. עס
האט זיך ארויסבאוויזן, אז אט דער יהושע לאיעוו איז א יונגערמאן א
משכיל פון דעם טיפ משכילים, וואס יענער דור האט פראדוצירט. א שיינער
בעל־תנ″ך, א בלאט גמרא, קלאר אין אלע מליצה־ספרים, קען גאנצע
שטיקער מאפו אף אויסווייניק, קאן מיט אייך ריידן פון א „מורה־נבוכים״,
פון א „כוזרי״, האט א שיין הענטל צום שרייבן. ער איז נאר אביסל
שוואכלעך אף דקדוק. ווייטער וועט ער זיך מיט אייך אויסגלייכן אומעטום.
און צו דעם אלעמען איז ער גלאט א ליבער מענטש, האט ליב מענטשן. זיי
אלע האבן ליב מענטשן. און מחמת זיי זיצן אין א דארף, זיינען זיי ממש
זשעדנע, גייען־אויס נאך א מענטשן... וואס איז זייער געשעפט? זיי
האלטן פאסעסיעס אין דער ארענדע, באם גראף בראניצקי און באם גראף
מאלאדעצקי... זיי לעבן ווי פאמעשטשיקעס, האבן אייגענע פערד און קארעטעס, פארהאלטן זיך זייער גוט מיט די פריצים וואס ארום און ארום,
און די גויים זיינען נאך זיי די כפרה...
    
מיט זיין ריידן האט דער יהושע לאיעוו ארויסבאוויזן, אז ס׳איז אמת
וואס ער זאגט, אז זיי זיינען זשעדנע אין דארף א מענטשן. דאס מויל האט
זיך אים די גאנצע צייט ניט צוגעמאכט, גלייך ווי ער וואלט וועלן ארויסריידן אלץ, וואס האט זיך אנגעקליבן בא אים פאר א לאנגע צייט אין
דארף. ער האט גערעדט אין שטוב, ער האט גערעדט אין דרויסן, ער
האט גערעדט שוין זיצנדיק אין פאעטאן און פארנדיק מיטן נייעם לערער
אף זיינע אייגענע ברענענדיקע פערד פון דעך פאסעסיע.
    
― געפעלט אייך א פאר סוסים? ― האט א זאג געגעבן בערל דער
רויטער צום לערער, בעת דער יונגערמאן יהושע לאיעוו איז געגאנגען
זאגן, מע זאל שפאנען. און בערל האט גענומען דערציילן גרויסקייט פון
דעם יונגנמאנס פאטער, וואס פאר א גביר, אן אדיר דאס איז, און וואס
פאר אן אריגינעלער מענטש דאס איז.
    
― איר דארפט גאט דאנקען, וואס ס׳האט זיך אזוי געמאכט...
    
עס האט זיך אים אויסגעוויזן, אז דער ייד וויל, אייגנטלעך, מע זאל
א י ם זאגן א דאנק. נאר א מכה! דאס וועט ער בא אים ניט פועלן, ער
זאל מיינען, אז ער האט געראטעוועט א מענטשן פון הונגער... עס איז אים
נאר ניט איינגענעמען, זייער ניט איינגענעמען, וואס ער קאן אים איצט
נישט באצאלן פאר סטאנציע. ער איז איצט זייער פארענגט אין געלט...
    
― איר זאגט מיר בעסער, רב ייד, וויפל... קומט אייך?
    
בערל דער רויטער מאכט־צו די אויגן:
    
― פאר וואס?
    
― פאר... פאר סטאנציע, פאר אלצדינג... וועל איך אייך אפשיקן
פונעם ארט... באלד ווי איך וועל קומען...
    
― גייט שוין גייט, מע וועט לאכן פון אייך! ― זאגט בערל מיט א
געלעכטער און שטופט אים אפ פון זיך. און אין דעם קומט־אריין א הויכער גוי מיט ווייסע ברעמען, מיט אונטערטעניק־שמייכלענדיקע אויגן.
ער הייסט אנדריי. ער פרעגט זיך נאך אפן באגאזש פונעם „פאניטש״,
וואס פארט מיטן „בארין״. שעמט זיך דער לערער פארן גוי, פאר אנדרייען,
וואס ער האט ניט קיין באגאזש, און זאגט, אז זיין באגאזש גייט נאך...
ער וועט אנקומען נאכדעם... דערווייל האט ער נאר אט דאס פעקעלע, וואס
ער וועט דאס אליין נעמען מיט זיך אין וואגן אריין. אנדריי וויל אבער
נישט אוועקגיין מיט ליידיקע הענט. א פעקעלע ― לאז זיין א פעקעלע. און
ער טוט א נעם דאס פעקעלע מיט צוויי פינגער און א טראג־אוועק, ווי א
פעדערל. א מינוט שפעטער איז ער שוין געזעסן מיט זיין יונגן פאטראן
אין א גרויסארטיקן ווייכן פאעטאן. אנדריי האט געגעבן א קנאק מיט דער
בייטש, און צוויי גרויע פערדלעך מיט אונטערגעבויגענע עקן האבן אים
געטראגן איבער פעלדער און איבער וועלדער, אין א ניי ארט, צווישן
נייע מענטשן, און עס איז אים גאר אף די געדאנקען נישט געקומען,
אז אט א דא, אף דעם ארט, וווהין ער פארט אצינד, ווערט דאס פארזיגלט
זיין גליק אפן גאנצן, גאנצן לעבן...
אן אומגעריכטער עקזאמען
    
אין באסלאוו אף דער סטאנציע ― דער אלטער לאיעוו ― א מיידל מיט קאווא־
    
ליערן ― שפילהאגען, אויערבאך און „טשטא דיעלאט״. ― וואס וויל רש″י פון
    
די בנות צלפחד, און ווי אזוי שרייבט מען א בריוו צו א דירעקטאר פון א צו־
    
קער־פאבריק? ― ער האלט־אויס דעם עקזאמען און פארט אין דארף אריין
    
 עס איז שוין געווען ארום פארנאכטלעך, ווען דער יונגער משכיל
יהושע לאיעוו מיט זיין פראטעזשע דעם לערער זיינען אריינגעפארן אין
דער שטאט באסלאוו. אף דער סטאנציע, ווו זיי האבן זיך אפגעשטעלט,
האבן זיי געטראפן דעם פאטער פונעם יונגן משכיל, דעם אלטן לאיעוו,
ווארטן אפן זון.
    
דער איינדרוק, וואס דער אלטער לאיעוו האט געמאכט אפן לערער,
איז געווען אויסערגעוויינלעך, ער האט זיך קיינמאל נישט פארגעשטעלט,
אז א ייד זאל האבן אזא אויסזען. אן אויסזען פון א גענעראל, א פעלדמארשאל, מיט א קול פון א לייב. אין קורצע ווערטער האט דער זון איבערגעגעבן דעם פאטער, ווער איז דאס בחורל, וואס איז מיט אים געקומען, און ווו און ווי אזוי ער האט זיך מיט אים באקענט. אויסגעהערט
דעם זון, האט דער אלטער אנגעזאטלט די נאז מיט א פאר ווייסע זילבערנע ברילן און האט ערנסט באטראכט דעם בחור, אן איבעריקע צערעמאניעס, מיט אזא פנים, למשל, ווי מע באטראכט א געקויפטן פיש פונעם
מארק... דערנאך האט ער אים אויסגעצויגן א ווארעמע האנט, און מיט
א פריינטלעכער מינע, אף וויפל ס׳איז נאר געווען מעגלעך פאר אזא
שטרענגן פעלדמארשאל, האט ער אים אפגעשטעקט א שלום־עליכם און אן
צערעמאניעס, און מיטן לשון „דו״, א פרעג געטאן:
    
― ווי אזוי רופט מען דיך?
    
געווארע געווארן פונעם בחור, אז מע רופט אים שלום, האט ער זיך
אנגערופן צו אים ווייך, ווי ווייט ס׳איז מעגלעך געווען פאר זיין לייבנשטים:
    
― הער־זשע אויס, שלום־סערצע, גיי, זיי מוחל, אהין אין צווייטן חדר.
איך וועל דא מיט מיין זון אפריידן געשעפט. דערנאך וועל איך דיך
אריינרופן און מיר וועלן א ביסל שמועסן.
    
דאס צווייטע צימער איז געווען א זאל, אייראפעיש גערעדט, א מין
וועסטיבול פאר געסט. דארט איז געווען דער בעל־הבית פון דער סטאנציע,
א געוועזענער שניטקרעמער, איצט אף דער עלטער א בעל־אכסניה, מיטן
נאמען בערעלע עטלס, א ייד מיט א בלויער נאז, מיט רויטע דינע שלענגעלעך אף דער נאז; ער שטייט צונויפגעלייגט די הענט, טוט גארניט, נאר
ער רעדט. רעדט פון די אורחים, פון זייערע געשעפטן און פון זיך אליין,
אז „גאט האט אים געשטראפט, ער דארף אף דער עלטער האנדלען מיט
לאקשן־יויך״... זיין יידענע, א קורצינקע, א דארינקע, מיט א „מושקע״
אפן קאפ און מיט געלע פערעלעך אפן האלדז, דרייט זיך ארום אין שטוב
און שילט די קינדער זיינע (זי איז בא אים די צווייטע פרוי), שילט די
דינסט, שילט די קאץ, ווייזט אויס, ניט צופרידן מיט דער וועלט ― א
גרויסע פעסימיסטקע! באם פענצטער, איבער א ביכל, א ראמאן פון שפיל־האגען, זיצט זייער מיזינקעלע, שיווקע בערעלע עטלס, א טעכטערל א
יפת־תואר מיט א ווייס קיילעכיק פנים, א מוראדיקע קאקעטן. צו איר זיינען געקומען מיט באזוך א צוויי־דריי יונגעלייט מיט אונטערגעשוירענע
בערדלעך ― דער סאמע צימעס פון דער באסלאווער אינטעליגענץ. מע
פירט א געשפרעך פון „ליטעראטור״. דער בעל־הבית מיט דער בלויער
נאז פירט־צו דעם יונגן לערער צו דער קאמפאניע און שטעלט אים פאר.
פון וואנען ווייס דער אלטער, ווער דער לערער איז? ― בלייבט א סוד.
בכדי ס׳זאל אים ניט זיין לאנגווייליק, ווענדט זיך צו אים דאס מיידל
די יפת־תואר מיט א ליבלעך שמייכעלע: צי האט ער געלייענט „נא דיונאך״
פון שפילהאגען? לאזט זיך אויס, אז ער איז קלאר אין גאנץ שפילהאגען.
נו, און אויערבאך? „אויערבאך אויך״. נו, און „זאפיסקי יעוורעיא״ פון
באגראוון? „ער קען אים אף אויסווייניק״. און דעם ראמאן „טשטא דיע־לאט?״ „ווער האט דאס ניט געלייענט טשערנישעווסקי?״... „ווי געפעלט
אייך די הויפט־העלדן?״ „וויערא פאוולאוונא? וואס איז פאר א שאלה!״...
    
דאס מיידל די יפת־תואר און אירע קאוואליערן זיינען אנטציקט.
איינער פון זיי, א „טשאסטנע פאוויערענע״ מיט א קלינגענדיקן נאמען
מענדעלסאן, שטשיפעט זיך בא די וואנצעלעך, וואס האלטן ערשט אין
שפראצן. עס ווייזט אויס, אז ער איז פארליבט אין דעם מיידל, ווי א
קאץ, און איז דעריבער מלא גזלן אף דעם יונגן אורח, וואס איז קלאר
אומעטום, ווי א וואסער. ווארפט ער אף אים מיט בייזע אויגן און
ווינטשט אים מסתמא בא זיך אין הארצן, ער זאל ברעכן רוק־און־לענד
אפן גלייכן וועג... דאס גיט־צו דעם העלד נאך מער מוט, און ער שיט מיט
פראזן, ציטירט גאנצע שטיקער אף אויסווייניק, מישט גאר אריין אזעלכע
נעמען, ווי באקל ― „די געשיכטע פון ציוויליזאציע אין ענגלאנד״, און
דזשאן סטיוארד מילל ― „וועגן פרייהייט״.. א בחורל א משכיל פון א
פרעמדער שטאט קומט צווישן מענטשן, באדארף ער אויסלייגן וואס ער
האט, באווייזן וואס ער ווייס און וואס ער קען.. און אקוראט סאמע אין
דער רעכטער היץ קומט־אן דער אלטער לאיעוו מיטן זון יהושע לאיעוו
און ווערן נישט ווילנדיק צוהערער פון דער לעקציע, וואס דער יונגער
לערער פון פערעיאסלאוו לייענט דא פארן יונגווארג. זיי קוקן זיך איבער
צווישן זיך און האבן הנאה, זעט אויס. דערנאך טוט אים א רוף דער
אלטער לאיעוו:
    
― הער נאר אויס, חברה־מאן, וואס איכל בא דיר פרעגן. מיין זון
זאגט מיר, אז דו ביסט אין אונדזערע יידישע ספרים נישט ווינציקער
קלאר, ווי אין זייערע ביכער. איך האב געוואלט הערן פון דיר, צי געדענקסטו נאך, וואס רש″י וויל האבן פון די בנות צלפחד?...
    
און עס גייט־אוועק א שמועס פון רש″י. פון רש″י קומט מען ארויף
אף דער גמרא. און עס גייט־אוועק א פלפול פון לומדות און פון קענטעניש
און פון השכלה, ווי געוויינלעך צווישן יידן, וואס זיינען היימיש אין די
קליינע אותיות...
    
דאס רופט ארויס א סענסאציע. דער פוראר איז אזוי גרויס, אז
דער אלטער לאיעוו לייגט־ארויף אף אים די האנט און זאגט צו אים:
    
― פון די אלע לערנעכצן און קענטענישן האבן מיר שוין געזען, אז
עס קומט צו עפעס, למשל, א קוויטל אנשרייבן, איז ניטא קיין לשון... א
סימן ― אט שטייט א טינט און פען; נעם, זיי מוחל, שרייב מיר אן א
בריוו אף רוסיש אין דער צוקער־פאבריק צו דעם דירעקטאר, אז מע וועט
אים ניט צושטעלן מער קיין בוריקעס, ביז ער וועט ניט צושיקן אזויפיל
און אזוי פיל געלט...
    
פארשטייט זיך, אז דאס בריוול איז געווען מער ניט ווי אן אנשטעל,
אן אויסרייד, א מין עקזאמען. דאס אנגעשריבענע בריוול איז געגאנגען
פון האנט צו האנט, און אלע האבן באווונדערט די זעלטענע האנטשריפט,
די קאליגראפיע פונעם בחור. דא איז אים בייגעשטאנען דער זכות פון זיין
רבין מאניש פון פערעיאסלאוו. דער מלמד רב מאניש וואלאוו, וואס האט
זיך בארימט געמאכט מיט זיין „ביינדל״, איז געווען א זעלטענער קאליגראף,
א מין קינסטלער פון דער נאטור. א גאלדענע האנט. מיט זיין געשריפטס
האט מען זיך ארומגעטראגן איבער דער שטאט. ער האט געמאלט, ניט
געשריבן. געווען א ייד א כשרער, א גרויסער ירא־שמים, און נישט פארשטייענדיק קיין ווארט רוסיש, האט ער קאנקורירט מיטן שרייב־לערער
פון דער „אויעזדנע״. עס איז געווען ניט צו גלייבן, אז א האנט, ניט א
מאשין, זאל אזוי קאנען שרייבן! די תלמידים, און צווישן זיי אויך ראבינאוויטשעס קינדער, האבן נעבעך גענוג געליטן פונעם רבין מאנישעס
„ביינדל״. זיי האבן אבער א סך גענאשט פון זיין קאליגראפיע, פון זיין
שיין רוסיש שרייבן, וואס האט זיי מיט דער צייט געבראכט גרויסע נוצן...
    
דערמיט אליין האט זיך דער עקזאמען נאך נישט געענדיקט. דער
אלטער לאיעוו האט פארלאנגט פונעם יונגן לערער, ער זאל זיך מטריח
זיין דאס אייגענע בריוועלע איבערזעצן אין העברעיש, „ווייל דער דירעקטאר פון דער צוקער־פאבריק איז א ייד״... אזוי האט דער אלטער מאטיווירט זיין פארלאנג. און פארשטייט זיך, אז דאס איז אויך געווען שייך
צוס עקזאמען.. און נישט לאנג געטראכט, האט דער לערער דאס בריוול
איבערגעזעצט אין העברעיש, מליצהדיק, אזוי געפלייסט זיך, אז דאס כתב
זאל זיין וואס שענער, געקינצלט און געצוקט, די שורות געדיכט, אויסגעמאסטן, פערלדיק און צאצקעדיק. דא האט זיך שוין געמיט דער זכות־אבות פון נאך א פריעריקן מלמד, פון רב זרחן. דאס וואס דער רבי מאניש
איז געווען אין רוסיש איז דער רבי זרח געווען אין יידיש.
    
בקיצור, דער לערער האט דעם אימפראוויזירטן עקזאמען אויסגעהאלטן גלענצנד. פאר קוראזש דרייט זיך אים אזש דער קאפ. ער פילט,
אז עס פלאמט אים איין אויער. די פאנטאזיע כאפט אים ארויף אף אירע
פליגלען און טראגט אים אוועק אין דער וועלט פון זיסע חלומות און
כישופדיקע געדאנקען. ער זעט זיך א גליקלעכן, א שיינענדיקן. יענער חלום
פונעם „אוצר״ הייבט־אן מקוים צו ווערן, און גאר אף א נאטירלעכן אופן:
ער קומט צו פארן אפן ארט, אזוי שטעלט ער זיך פאר אין דער פאנטאזיע, באקענט זיך מיטן אלטן לאיעווס טאכטער... זיי פארליבן זיך איינס
אין דאס אנדערע און דעקן־אויף זייער סוד פארן אלטן... דער אלטער
לייגט־ארויף אף זייערע קעפ זיינע הענט און בענטשט זיי: „זייט גליקלעך,
ליבע קינדער!״... שרייבט דער בחור אוועק א בריוו צו זיין טאטן קיין
פערעיאסלאוו: „אזוי און אזוי, ליבער פאטער, קום צו פארן״... און מע
שיקט־ארויס נאך אים א פאעטאן מיט ברענענדיקע פערד... און סאמע אין
רעכטן חלום שלאגט מען אים איבער. דער אלטער לאיעוו גייט־צו צו אים,
רופט־אפ דעם בחור אף א זייט און הייבט־אן צו ריידן מיט אים מכח
„אכצן און דרייצן״. דאס הייסט, וועגן געצאלטס. „אדער אפשר וועלן מיר
דאס איבערלאזן אף אן אנדערס מאל, אף שפעטער?״... און ער פילט זיך,
ווי א מענטש, וואס האט נאר־וואס זיס איינגעדרעמלט און געפלאנטעט
חלומות ― פלוצעם איז מען געקומען און מע האט אים אויפגעוועקט!...
    
ווי א רויך זיינען זיך צעגאנגען די זיסע חלומות. ווי א שאטן האט
זיך אויפגעהויבן די צעווארעמטע פאנטאזיע, און דער גאנצער כישוף מיטן
אוצר, מיט אלע גוטע זיסע געדאנקען, זיינען פארשווונדן געווארן.
    
― ― ― ― ― ― ― ― ― ― ― ― ―
    
דערווייל ווערט נאכט און מע דארף שוין פארן. פון דער שטאט
באסלאוו ביזן דארף איז נאך דא א פאר מייל. צוויי שעה פארעכטס. די
פערד שטייען שוין געשפאנט. אנדריי דער קוטשער טראגט א גאנצע וואליזע אין פאעטאן אריין. אין דרויסן איז קילבלעך.
    
― אט אזוי וועסטו פארן? ― זאגט דער אלטער לאיעוו צום לערער. ― דו גייסט דאך אדם־נאקעט; וועסט דערפרוירן ווערן, צו אלדי גוטע
יאר! אנדריי! אהער די בורקע!
    
אנדריי שלעפט־ארויס פון אונטער זיך א ווארעמע וואלענע בורקע.
דער אלטער אליין העלפט דעם לערער די בורקע אנצוטאן אף די ארבל.
  
די בורקע איז רעכט ווארעם און עס איז איינגענעם אין איר צו זיצן. נאר
עס גייט אים ניט איין. ווארעם דאס מיידל, שיווקע בערעלע עטלס, מיט אירע
קאוואליערן שטייען באם פענצטער און זעען, ווי דער אלטער טוט אים אן
די בורקע. עס דאכט זיך אים אויס, אז זיי לאכן... און פארן קוטשער,
פאר אנדרייען, איז אויך א בזיון. וואס טראכט זיך וועגן אים אט דער
גוי?...
    
69
  
א ייד א פאמעשטשיק
    
א יידיש־פריציש הויז. ― ער לערנט זיך דעם שלחן־ערוך פון עטיקעט ― דעם
    
אלטן לאיעווס ביבליאטעק ― א זעלטענער טיפ פון א יידישן גוטבאזיצער.
    
עס איז שוין געווען רעכט נאכט, אז זיי זיינען אריינגעפארן אין דארף
אריין אלע דריי: דער אלטער לאיעוו, זיין זון דער משכיל יהושע און דער
יונגער לערער פון פערעיאסלאוו. דורכגעפארן פארביי א סך נידעריקע
פינצטערע גויישע הייזלעך און דורכגעלאזט א גרויס ברייט גרין פעלד
― א „וויגאן״ ווערט דאס אנגערופן אין דארף ― און א גרויסן „טויק״
מיט הויכע סטערטעס שטרוי און היי און נאך ניט געדרעשט ברויט, האט
זיך דער פאעטאן אפגעשטעלט בא א גרויסן ברייטן פריצישן הויף. דער
קוטשער אנדריי האט נאך ניט באוויזן אפצושטעלן די פערד, האט זיך דער
הילצערנער טויער ווי פון זיך אליין ברייט צעעפנט. באם טויער איז געשטאנען א גוי אן א היטל. דער גוי האט זיך טיף פארנייגט פארן בעל־הבית און דורכגעלאזט דעם פאעטאן, וועלכער האט זיך נאך א וויילע געקייקלט ווי אף א ווייכן טאפעט און איז צוגעפארן צו א גרויסער, ברייטער,
ניט קיין הויכער, ווייסער פריצישער שטוב, דווקא מיט שטרוי געדעקט,
און מיט צוויי גרויסע גאניקעס בא די זייטן. פון יענער זייט שטוב ― א
גארטן. אינעווייניק איז די שטוב, ווי אויסווייניק, געקאלכט מיט ווייסן.
פראסט מעבלירט. א סך פענצטער. חדרים ― אן א שיעור. אין שטוב
דרייען זיך ארום דינסטן מיט שטילע טריט, אזוי ווי שאטנס. אף די פיס
בא זיי ― ווייכע שיך, ס׳זאל ניט קלאפן. קיינער וואגט ניט א ווארט
אויסצוריידן, בעת דער אלטער איז אינדערהיים. א שטרענגע דיסציפלין.
ריידן הערט מען נאר אים אליין, דעם בעל־הבית. זיין לייבנשטים קלינגט,
ווי א גלאק. אינעם ערשטן גרויסן חדר, בא א לאנגן שיין געדעקטן טיש,
איז געזעסן א פרוי, א יונגע, א הויכע, א שיינע. דאס איז דעם אלטנס
ווייב, די צווייטע פרוי. נעבן איר איז געזעסן א מיידל פון א יאר דרייצן־פערצן, זייער איינציקע טאכטער, א קאפיע פון דער מוטער. דער אלטער
האט זיי פארגעשטעלט דעם יונגן לערער און מע האט זיך געזעצט עסן
וועטשערע.
    
דאס איז געווען דאס ערשטע מאל, וואס דער העלד פון דער ביאגראפיע האט זיך געפונען בא אן אריסטאקראטישן טיש, ווו דאס עסן קומט־פאר מיט דער גאנצער צערעמאניע, סערווירט פון א לאקיי מיט ווייסע
הענטשקעס. דער לאקיי איז אפילו א פראסטער שייגעץ מיטן נאמען
„וואנקא״, נאר דער אלטער האט אים אויסגעקליידט און אויסגעדרעסירט
אפן פריצישן שטייגער. פאר א מענטשן, וואס איז ניט געוווינט געווארן
צו א סך טעלער און טעלערלעך, לעפל און לעפעלעך, גלעזער און גלעזלעך,
איז שווערלעך אויסצוהאלטן אזא אריסטאקראטישן טיש און נישט פארזינדיקן זיך קעגן אלע פאדערונגען פון עטיקעט. מע דארף זיין אף דער
וואך, האלטן קאפ... מע מוז זיך מודה זיין, אז דער בחור האט ביז דעמאלט ניט אנגעהויבן צו וויסן, אז מע זיצט באם עסן, באדארף מען אפהיטן דעם גאנצן שלחן־ערוך פון עטיקעט, וואס אין א געוויינלעכער
יידישער שטוב איז מען אף דעם ניט מקפיד. אין א געוויינלעכער יידישער
שטוב עסן אלע פון איין טעלער, טונקען־איין די פרישע חלה אינעם פעטן
סאוס, אדער עסן גאר מיט די הענט. אין א בעל־הבתישער יידישער שטוב
ווייסט מען ניט פון קיין באזונדערע דינים און מנהגים, ווי אזוי צו זיצן
באם טיש און צו באדינען זיך מיטן לעפל, מיטן מעסער און מיטן גאפל.
אין א בעל־הבתישער יידישער שטוב איז גענוג, אז מע ווייס, אז מע באדארף איבערלאזן אין טעלער א שטיקל פיש אדער פלייש, „אף דרך־ארץ״.
ווייטער מעג מען זיצן ווי אזוי מע וויל, עסן וויפל מע וויל, און רייניקן
די ציין מיטן גאפל איז אויך אן א סכנה. ווער זאגט עס דען, אז ס׳איז
פאראן ערגעץ א מין עטיקעט אף דער וועלט? ווער און ווו האט דאס
אזא שלחן־ערוך אמאל געשריבן? ניין, די אלע דינים און מנהגים פון
עטיקעט האט דער יונגער רעפעטיטאר אין ערגעץ ניט אויסגעלייענט.
ער האט נאר אין זינען געהאט איין זאך: אז מע דארף נאכקוקן, וו א ס
א נ ד ע ר ע   ט ו ע ן ― נישט מער. פארשטייט זיך, אז קיין הנאה
פונעם עסן קאן מען נישט האבן, אז מע דארף תמיד זיין אף דער וואך,
שטענדיק אכטונג געבן, טאמער האב איך געכאפט אן איבעריקן ביסן,
אדער טאמער האב איך דאס מעסער מיטן גאפל נישט געהאלטן ווי עס געהער צו זיין, אדער טאמער האב איך צו א שטארקן זופ געטאן, אדער
טאמער האט עמעצער געהערט ווי איך קיי... דאנקען גאט, דעם עקזאמען
פון עטיקעט האט דער לערער אויך אויסגעהאלטן גלענצנד, נאר פונעם
טיש איז ער די ערשטע עטלעכע מאל אוועקגעגאנגען א הונגעריקער. נאך
די אלע שיינע צערעמאניעס, פילע פאטראוועס און אויסגעצייכנטע מאכלים האט זיך שטארק געבענקט נאך א שטיקל פריש ברויט מיט הערינג
און מיט ציבעלע, און נאך הייסע זאמדיקע קארטאפל אין די העמדלעך,
און נאך א גוטע קרויט, וואס לאזט זיך הערן דערנאכדעם א גאנץ מעת־לעת... עס האט געמוזט נעמען צייט, ביז ער האט זיך צוגעוווינט צו דעם
רעזשים פון צירלעך־מאנירלעך. דערווייל האט דער בחור געמוזט, ווי עס
רעדט זיך, נאכשטופן די קארעטע, „האלטן שטאט״, ניט ארויסגעבן זיך
חלילה מיט זיינע דעמאקראטישע גענג און פראלעטארישע געוווינהייטן.
מיט איינעם ווארט ― זיין ג ל יי ך  מ י ט  א ל ע. און דעם אמת
מוז מען זאגן, אז מע האט דא געקוקט אף אים פון דעם ערשטן טאג אן
ניט ווי אף א פרעמדן, נאר ווי אף א גלייכן, אן אייגענעם. פארט א
„טאטנס א קינד״. אזוי האט געפסקנט דער אלטער און האט גאנץ אפנטלעך ארויסגעזאגט זיין מיינונג וועגן דעם לערער אים אין די אויגן, אז ער,
דער לערער, איז א „טאטנס א קינד״. און א „טאטנס א קינד״ באדארף
מען אנדערש באהאנדלען.
    
קודם כל, האט מען אים אפגעגעבן א באזונדער חדר, צוגעקליבן
פראסט, נאר מיט אלע באקוועמלעכקייטן און מיט דער בעסטער באדינונג.
דארט האט ער געהאט גענוג צייט און גענוג פרייהייט צו טאן וואס ער
וויל. לערנען מיט דער שילערן איז גענוג געווען אזעלכע צוויי־דריי שעה
אין טאג. די איבעריקע צייט האט ער געקאנט אויסנוצן פאר זיך ―
לייענען ביכער אדער שרייבן. און געלייענט האט ער אלץ, וואס ס׳איז
געקומען צו דער האנט. דער אלטער האט אליין ליב געהאט צו לייענען
און האט ניט געזשאלעוועט קיין געלט אף צו קויפן אלע מאל נייע ביכער. און אזוי ווי קיין אנדער שפראך, א חוץ העברעיש, האט דער אלטער
ניט געלייענט, איז זיין ביבליאטעק באשטאנען מער פון העברעישע ביכער
(יידיש איז נאך דעמאלט נישט געווען אין דער מאדע). קלמן שולמאן,
מאפו, סמאלענסקין, מאנדעלקערן, גאטלויבער, יהל″ל, יצחק־בער לעווינזאהן, מרדכי־אהרן גינזבורג, יצחק ערטער, דאקטער קאמינער, חיים־זעליק
סלאנימסקי ― אט דאס זיינען געווען די נעמען פון די שרייבערס, וואס
האבן באשיינט די ביבליאטעק פון דעם דארפישן מאגנאט, דעם פאסעסאר לאיעוו. אין די אלע אויסגערעכנטע ביכער איז דער אלטער לאיעוו
געווען קלאר כמעט אף אויסווייניק און האט ליב געהאט זיי ציטירן און
דערציילן פון זיי אלע מאל איבעראנייס. עס איז זעלטן געווען צו באגעגענען א מענטשן מיט אזא זכרון און מיט אזא כח הדבור, ווי דער
אלטער לאיעוו. ער האט געהאט אן אמתן טאלאנט אף איבערצודערציילן
א זאך מיט זיין אייגענעם לשון. איך וואלט געזאגט, אז ער איז געווען
אן אראטאר. ער האט געהאט אין זיך א גוזמא הומאר. זיינע מעשיות
זיינען געווען שפאנענדיק. א מענטש פון גרויסע דערפארונגען און א
סך איבערלעבענישן, האט ער געהאט צו דערציילן און צו דערציילן,
און אלע מאל מיט גרויסן אינטערעס. ער האט ניט נאר דערציילט ―
ער האט געדיכטעט, געשאפן, געמאלן בילדער מיט אלערליי פארבן. דארט
ווו ער האט זיך געפונען, האבן געמעגט זיין ווער ווייס וויפל מענטשן,
האט מען געהערט נאר אים, און ווייטער קיינעם ניט.
    
בכלל איז דאס געווען א זעלטענער טיפ, א גרויסער אריגינאל, א
ייד נישט ווי אלע יידן. אויסגעוואקסן און דערצויגן געווארן אין א פרומער יידישער שטוב, אין א יידישער שטאט, אין באסלאוו, איז געווען צו
באווונדערן, ווי אזוי איז דאס ארויסגעוואקסן פון דארטן אזא מין עקזעמפלאר? ווי קומט צו א באסלאווער יידן גאר א השגה צו פירן א פריצישן שטאט, ליב האבן ערד און אפגעבן זיך אינגאנצן צו פעלד־ארבעט?
עס איז ווערט געווען אנצוקוקן אים אין א פרימארגן, אנגעטאן אין הויכע
גלאנצנדיקע באטפארטן און אין א קורץ סאמעטן רעקל ביז די קני,
שטיין אפן טויק בא דער דרעשמאשין, קאמאנדעווען מיט די ארבעטער און
ווארפן די סנאפעס אין קאסטן אריין, אדער דרייען די „וועיעלקע״, אדער
ווארפן מיט דער „רעשעטע״. אומעטום איז ער געווען אליין: באם אקערן,
באם זייען, באם פאלען, באם גראבן, באם שניידן, באם אריינפירן און
ארויספירן די תבואה, בא די פערד, בא די אקסן, בא די בהמות ―
אומעטום אליין. איך מיין, אז אויב עס וואלט ווען אמאל געווען נייטיק
צו באווייזן פאר פרעמדע פעלקער א מוסטער פון א יידן א פאמעשטשיק,
א גוטבאזיצער און אן אמתן פעלדארבעטער, וואלט דער אלטער לאיעוו
געווען דער בעסטער מוסטער. קריסטן האבן אפנטלעך ארויסגעזאגט, אז
בא דעם יידן באדארף מען זיך גיין לערנען ווי צו פירן בעל־הבתישקייט,
ווי צו באארבעטן די ערד אפן בעסטן שטייגער און ווי צו באגיין זיך מיט
די ארעמע ארבעטער, אז זיי זאלן זיין צופרידן. אלע מוזשיקעס פון דארף,
אן א שום אויסנאם, זיינען געווען נאך אים די כפרה. נישט נאר האבן
זיי געציטערט פאר אים און געהאט דרך־ארץ ― זיי האבן אים ליב געהאט, פשוט ליב געהאט. דערפאר, וואס ער איז זיך באגאנגען מיט זיי,
ווי א מענטש, ווי א פריינט און ווי א פאטער. אזא מין באנעמונג האבן די
גויים קיינמאל ניט געזען פון די פריערדיקע בעלי־בתים, פון די פוילישע
פריצים. מע דארף געדענקען, אז דער עלטערער דור מוזשיקעס האבן נאך
ניט פארגעסן דעם טעם פון „פאנשטשינע״. אף זייערע לייבער האבן זיי
נאך געטראגן סימנים פון שמיץ. און דא באגייט מען זיך מיט זיי, ווי מיט
מענטשן, ניט ווי מיט „סקאט״. היינט דער צוטרויען, וואס זיי האבן
געהאט צום בעל־הבית. זעלטן ווער פון זיי אינעם גאנצן דארף האט געקאנט צונויפרעכענען, וויפל עס באטרעפט צוויי מאל צוויי. באם חשבון
האבן זיי זיך אינגאנצן פארלאזט אפן אלטן. זיי זיינען געווען זיכער, אז
ער וועט זיי ניט אפנארן אף קיין פרוטה אפילו.
    
עס איז שווער זיך פארצושטעלן, וואס פאר א ווענדונג וואלט אנגענומען די היסטאריע פונעם יידישן פאלק און וואס פאר א ראלע מיר
וואלטן געשפילט אין דעם עקאנאמישן און אין דעם פאליטישן לעבן פונעם
לאנד, ווען ניט די געוויסע „וורעמענע פראווילעס״, וואס דער מיניסטער
איגנאטיעוו האט אנגעכמארעט אף די יידן, אז זיי זאלן ניט טארן זיצן
אין די דערפער און ניט קויפן און ניט דינגען קיין ערד אף צו באארבעטן.
איך זאג עס דערפאר, ווייל אזעלכע פעלד־בעלי־בתים, ווי דער אלטער
לאיעוו, זיינען אין יענעם געגנט, ווי אויך אין אנדערע געגנטן פון דער
געבענטשטער „טשערטא״, געווען ניט קיין זעלטנהייט. באסלאווער, קאני־ווער, שפאלער, רזשישטשעווער, טאראשטשער, זלאטאפאלער, אומענער
און נאך א סך אנדערע יידן האבן זיך א לאז געגעבן פון די קליינע
שטעטלעך אין דארף אריין, אפגעדונגען גרויסע און קליינע פאסעסיעס,
גענומען אין דער ארענדע פריצישע פאלווארקעס, באוויזן ווונדער, געמאכט פון שלעכטער ערד, פון פארלאזענע חורבות אן אמתן גן־עדן. דאס
איז ניט קיין איבערטרייבונג, קיין גוזמא־זאך. די דאזיקע ווערטער האט
דער פארפאסער פון די דאזיקע כתבים אליין געהערט פון א בארימטן
רוסישן פאמעשטשיק, א קריסט, מיטן נאמען וו א ס י ל י  פ י א ד א ר א וו י ט ש
ס י מ ע ר ע נ ק א, מיט וועלכן דער אלטער לאיעוו איז געשטאנען אין נאענטע
געשעפטס־פארבינדונגען און מיט וועלכן מיר וועלן זיך נאך באגעגענען.
מיט איינעם ווארט ― איר האט פאר זיך א טיפ פון א יידן א פריץ, א יידן
א פאמעשטשיק, וואס איז, ליידער, דורך א בייזער האנט ארויסגעריסן געווארן מיטן ווארצל און איז אפגעשטארבן פאר דער היסטאריע אפשר
אף לאנגע־לאנגע יארן.
    
70
  
דאס לעבן אין דארף
    
דאס דארף „סאפיעווקא״ ― דער מחבר פון די באשרייבונגען באקענט זיך מיט
    
דער דרויסנדיקער וועלט ― דריי גוטע יארן ― דער לערער מיט דער שילערן
    
ווערן נאענט, ווי א ברודער מיט א שוועסטער ― בא די ביכער, אפן פעלד
    
 און בא די שכנים
    
דאס דארף, וווהין דער פארפאסער פון די דאזיקע געשיכטעס איז געבראכט געווארן, האט געהערט צום גראף בראניצקי און האט זיך אנגערופן
מיטן נאמען „סאפיעווקא״. געבראכט איז ער געווארן אהער אלס אנגעשטעלטער, אלס לערער, אף א קורצע צייט, און איז שוין פארבליבן דא אף
שטענדיק. דא האט ער געפונען זיין צווייטע היים. דא האט זיך פארזיגלט,
ווי מיר וועלן דאס ווייטער זען, זיין גליק און זיין לעבן אף אייביק... דערווייל האט ער אלס לערער פארבראכט אין דעם דארף עטוואס קארגער פון
דריי יאר. די דאזיקע דריי יאר מעגן פארצייכנט ווערן אלס די בעסטע,
די שענסטע און די גליקלעכסטע פון זיינע יארן. מע קאן זאגן, אז דאס איז
געווען באמת דער פרילינג פון זיין לעבן. דער פרילינג אין אלע אופנים.
דא האט ער געהאט די בעסטע געלעגנהייט נענטער צו באקענען זיך מיט
דער נאטור, מיט גאטס וועלט, מיט גאטס ערד. מיט דער ערד, פון וואנען
מיר זיינען אלע געקומען און וווהין מיר אלע זיינען אנגעברייט אוועקצוגיין. דא האט ער דערזען, פארשטאנען און דערפילט, אז אונדזער ארט איז
דא, אף דער נאטור, און ניט נאר אט דארטן, אין דער שטאט. דא איז ער
געקומען צו דער איבערצייגונג, אז מיר זיינען א טייל פון דער גרויסער,
דרויסנדיקער וועלט, און אז מיר האבן אלע מאל געבענקט און וועלן תמיד
בענקען נאך דער מוטער־ערד. אז מיר האבן אלע מאל ליב געהאט און וועלן
תמיד ליב האבן די נאטור. אז עס האט אונדז אלע מאל געצויגן און עס
וועט אונדז תמיד ציען אין דארף אריין. איך וויל האפן, אז דער גוטהארציקער לעזער וועט מיר איצטיקס מאל מוחל זיין פאר מיין קורצע הקדמה.
איך קאן מיך נישט דערמאנען אן דעם דארף און ניט ארויסזאגן די געפילן, וואס זיינען מיט דעם פארבונדן. און האב איך שוין ארויסגעזאגט,
קאנען מיר שוין אריבערגיין צום דארף גופא און געבן א גענויע באשרייבונג פונעם דארפישן גליקלעכן לעבן.
    
געשלאפן אין א גרויס ליכטיק צימער בא פארמאכטע לאדן, כאפט זיך
אויף דער לערער אינדערפרי, טוט א שטופ מיט דער האנט פון זיך ―
עפנט זיך אויף דאס פענצטער מיטן לאדן אינאיינעם, און עס רייסט זיך
אריין א סנאפ ליכט, מיט א ווארעמקייט פון דער זון, מיט אן אראמאט
פון רעזעדא, אויסגעמישט מיט א ריח פון מיענטע און פון פאלין, מיט נאך
פארשיידענע מינים ריחות פון גראזן, וואס מע ווייס ניט זייערע נעמען.
די גראזן זיינען, זאגט מען, דא געווען אמאל פארזייט פונעם גראף ברא־ניצקי. נאר איצט וואקסן זיי אליין פון זיך, אינאיינעם מיטן פראסטן בוריאן, שטעכעלקעס און קראפעווע. אין מיטן זומער זיינען די גראזן אזוי
הויך געוואקסן, אז דער לערער מיט דער שילערן זיינען ניט איינמאל געגאנגען ביז איבערן האלדז און האבן זיך געקאנט באהאלטן איינס פון דאס
אנדערע און זיך נאכדעם לאנג זוכן און ― געפינען. פונעם אויפעפענען
דאס פענצטער מיטן לאדן האט א קוואקעדיקע הון מיט איר משפחה זיך
ספאלאשעט און א ביסל אפגעטרעטן אף א זייט. זי האט זיך אבער באלד
אומגעקערט צוריק, געשארט און געפיקט אין מיסט און געלערנט אויך די
קליינע הינדעלעך, ווי אזוי צו שארן און צו פיקן.
    
דאס אויפשטיין, דאס אנטאן זיך מיטן איינוואשן זיך נעמט נישט קיין
סך צייט, און עס איז נאך גארניט אזוי שפעט. נאר אז דער לערער קומט־ארויס, טרעפט ער שוין קיינעם ניט אין שטוב. דער אלטער לאיעוו איז
שוין לאנג בא דער ארבעט אפן „טויק״, פון וואנען עס לאזט זיך הערן דאס
גראגערן פון דער דרעשמאשין. דעם אלטנס פרוי איז בא די אינדיקעס,
בא די גענדז מיט די קאטשקעס און די איבעריקע עופות ― א גאנצע
מלוכה פון עופות! פון די ברייטע פעלדער ציען זיך פאוואליע גרויסע אקסן־פורן מיטן אפגעשניטענעם ברויט. פון דער ווייטן קאן מען כאפן מיטן אויג
דעם לאן מיט ווייץ. א סך איז שוין אפגעשניטן און צונויפגעלייגט קופעס־ווייז אין די סנאפעס. און א סך שטייט נאך אין די געלע צייטיקע זאנגען,
רירט זיך און שאקלט זיך כוואליעסווייז פון א גרינג ווינטעלע, וואס לויפט
פארביי. אף יענער זייט לאן, דארט ווו עס ענדיקט זיך דאס ברויט, הייבן
זיך אן די גרויסע גרינע בלעטער פון די בוראקעס, וואס וואקסן גלייכע
שורות־ווייז. צווישן זייערע רייען, גאנץ שיטער, שטייען, ווי סאלדאטן אף
דער וואך, די הויכע „סאנישניקעס״ מיט די גרויסע געלע קוטשמעס. פייגעלעך האבן ליב צו קלייבן זיך ארום די סאנישניקעס און ארויספיקן פון
זיי איינציקווייז די נאך ווייסע, נאר שוין זיסע, סעמעטשקעס. נאך ווייטער
גייט דאס דעמבענע געדיכטע וועלדל, מיטן נאמען די „טורטשינא״. דעמאלט, ווען פריצים זיינען דא געזעסן, איז מען געגאנגען אהער שיסן, „נא
פאליעוואניע״. איצט, אז די פאסעסיע האלט א ייד, קאנען די אומשולדיקע האזן און גאט די נשמה שולדיקע פייגעלעך זיין גאנץ רויק. יידן
שיסן ניט. יידן קאנען באשטיין צו ציען אנדערע נוצן פונעם וואלד. פון
דעם וואלד האט דער אלטער לאיעוו ארויסגעפירט א היפש ביסל געהילץ
און האט אנגעבויט שטאלן מיט שטעלכעלעך, קאמערן מיט קעמערלעך,
אמבארן פאר תבואה און סאראיען מיט סטאניעס פאר אקסן און פאר פערד,
און וועגן און שליטנס און נאך זאכן, וואס ווערן אנגערופן מיט אן אלגעמיינעם נאמען „רעמאנענט״.
    
נאכן ערשטן אנבייסן און נאך דער ערשטער שטונדע מיט דער שי־לערן נעמט דער לערער א שפאציר אין גארטן. אמאל אליין און אמאל אינצווייען, טאקע מיט דער שילערן. עס איז שווער צו זאגן, ווען איז דער
גארטן שענער: צי ארום שבועות־צייט, ווען די ביימער האלטן אין רעכטן
בליען? צי דעמאלט, ווען עס האבן זיך נאר־וואס אנגעהויבן צו רויטלען
די וויימפערלעך מיט די אגרעסן? צי העט־שפעט, שוין סוף זומער, ווען די
עפל הייבן־אן אליין צו פאלן און עס בלייבן די פארשפעטיקטע קיילעכיקע
שווארצע פלוימען, וואס מע רופט זיי „טשערקוסן״? אין יעדער צייט האט
זיך דער גארטן זיין רייץ מיט זיין חן. אין יעדער צייט געפינען די שפא־צירנדע, דער לערער מיט דער שילערן, עפעס נייס. מעגן זיין די אגרעסן
נאך גרין אזוי ווי גראז און זויער אזוי ווי עסיק ― מאכט נישט אויס.
מע צעשטעכט זיך די הענט און מע רייסט־ארויס די גרעסטע פון זיי, די
וואס הענגען־אראפ און לייכטן זיך דורך אף דער זון. און ווער שמועסט
א ביסעלע שפעטער, ווען די וויימפערלעך גיסן זיך אן מיט רויטן וויין און
בלישטשען אף דער זון ― דעמאלט בעטן זיי זיך, מע זאל פארזוכן נאך א
בינטל און נאך א בינטל. מע פארזוכט אזוי לאנג, ביז עס ווערן הייליק
די ציין. דאס אייגענע איז מיט די וויינשל און מיט די קארשן און מיט די
אלע איבעריקע אויבסטן און פירות, וואס קומען־אויף און ווערן צייטיק
נישט אלע אויף איין מאל. אמת, דאס זיינען אלץ אזעלכע זאכן, וואס מע
קריגט עס אין שטאט אויך, וואס מע קאן עס קויפן פאר געלט. עס האט
אבער נישט דעם טעם מיט דעם ריח, ווי בעת איר רייסט דאס אליין אראפ
פונעם בוים. ובפרט אז איר זייט ניט אליין, נאר אינצווייען מיט א מיידל,
וואס איז אייך ליב און טייער, מיט א מיידל, וואס איר זייט איר ליב און
טייער, ווי אן אייגענער, ווי א ברודער...
    
ווי דען האט די שילערן אנדערש געקאנט באציען זיך צום לערער,
אז ניט ווי צו א ברודער, ווען אירע פאטער און מוטער האבן זיך באצויגן
צו אים, ווי צו א קינד? עס איז נישט געווען קיין שום אונטערשייד בא זיי
צווישן אים און צווישן זייערע אייגענע קינדער. אזוי ווי די אייגענע קינדער, אזוי האט דער לערער זיך געבאדן אין גוטס, נישט געוווסט פון קיין
נויט און פון קיין זארג און פון דעם, וואס געהער זיך אן מיט געלט.
דאס מין געלט האט אין יענער שטוב בכלל נישט עקזיסטירט. דאס הייסט,
געלט איז געווען א סך, גאר א סך. נאר קיינער, אויסער דעם אלטן, האט
נישט געוווסט דעם ווערט פון דעם און נישט געפילט, אז עס פעלט. אלץ
איז געווען גרייט און אלץ פון דער פולער ברייטער האנט. דאס עסן, דאס
טרינקען, דאס קליידן זיך און שוכן זיך און דאס ארויספארן מיטן גלאנץ
און מיטן קנאק. אף יעדן טריט א באדינער. מענטשן און פערד וויפל איר
ווילט און ווען איר ווילט. און באווייזט איר זיך אין דארף, בייגן זיך פאר
אייך אלע גויים, נעמען־אראפ דאס היטל. געבוירענע גראפן באדארפן זיך
ניט פילן בעסער, פרייער און בכבודער.
    
געקומען דער אלטער פון דער ארבעט, באדעקט פון קאפ ביז פיס מיט
שטויב, מיט שטרוי און מיט זאנגען. ער ווארפט אראפ די לאנגע שטיוול,
וואשט זיך איין, טוט זיך איבער און באקומט אן אנדער אויסזען. ער זעצט
זיך אוועק צום שרייב־טיש, נעמט זיך צו דער פאסט, וואס א שייגעצל האט
געבראכט צו פירן פון דער סטאנציע „באראניעפאליע״, רייטנדיק אף א
פערד מיט א טארבע איבער די פלייצעס. איבערגעקוקט די פאסט, רופט ער
צו דעם לערער, ער זאל שרייבן ענטפער אף די בריוו. דער לערער טוט די
ארבעט געשיקט, ווארעם ער פארשטייט דעם אלטן אפן קוק און ווייס די
גאנצע קארעספאנדענץ אף אויסווייניק. דער אלטער האט פיינט איבערחזרן א זאך צוויי מאל און האט ליב, מע זאל אים פארשטיין וואס ער וויל,
נאך איידער ער האט עס ארויסגעזאגט. אליין א פלינקער ארבעטער, האט
ער ליב צו זען, אז די ארבעט זאל ברענען אונטער די הענט. פארטיק געווארן מיט אלע ארבעט, זעצט מען זיך עסן. זעלטן עס זאלן ניט זיין עטלעכע זייטיקע, פרעמדע מענטשן באם טיש. דאס זיינען מערסטנטייל געסט,
שכנים, פאסעסארס, אדער סוחרים, וואס זיינען געקומען קויפן ווייץ, האבער,
גערשטן, אדער אנדערע תבואות. באם טיש הערשט, ווי איך האב שוין
פריער באשריבן, א שטרענגע דיסציפלין. קיינער וואגט ניט א הויך ווארט
אויסצוריידן, נאר דער אלטער קלינגט, ווי א גלאק. בא אים לאזט זיך קיינמאל ניט אויס קיין שטאף. ער האט אייך אף אלצדינג א מעשה, א משל און
א גלייכווארט, וואס מאכט אייך צום דענקען און צום לאכן. ווארעם איר
האט ניט געזען א צווייטן, וואס זאל אייך קאנען אזוי אינטערעסאנט דערציילן און קאפירן, נאכמאכן יעדן איינציקן מיט אלע פליטערלעך ― אן
אמתער טאלאנט, כאטש בא דער וועלט, צווישן יידן, האט ער געהייסן א
מאדנער ייד, א „טשודאק״ און א „שגעון״. און דאך האבן סוחרים ליב
געהאט מיט אים צו האנדלען, ווייל דאס ווארט איז בא אים געווען הייליק,
און האט ער אייך עפעס פארקויפט, אט דאס געמעגט ווערן ווי טייערער,
האט איר געקאנט זיין זיכער, אז קיין חרטה וועט ניט זיין. דאס איז געווען אן א שום פרינציפן און פרעטענזיעס, נאר פראסט און פשוט די נאטירלעכע ארנטלעכקייט, וואס ווייס ניט פון קיין דריידלעך און האט פיינט
קרומע פאלשע וועגן. אין דער סוחרישער וועלט הייסט אפילו אזא נפש,
הינטער די אויגן געוויינלעך, א „משוגענער מענטש״, נאר מע האט בעסער
ליב מיט אזא משוגענעם צו האבן געשעפט, ווי מיט אן אנדערן א קלארן.
    
נאכן טיש לאזט מען איבער דעם אלטן מיט די געסט, זיי זאלן זיך
דארטן שמועסן און מאכן געשעפטן, און דער לערער מיט דער שילערן
זעצן זיך אוועק לערנען, שטודירן, לייענען. איבערהויפט לייענען. מע
לייענט אלץ, וואס עס קומט צו דער האנט, אן א קאנטראל, אן א סיסטעם
און אן אן איבערקלייבן. צום מיינסטן ראמאנען, די גרעסטע קלאסיקער,
ווי שעקספיר, דיקענס, טאלסטאי, געטע, שילער, גאגאל, אויסגעמישט מיט
די ערגסטע שונד־ראמאנען פון אייזשען סיו, קסאוויע דע מאנטעפען,
אשאר, פאן בארן און נאך אזעלכע פוסטע שמירער פונעם פראנצויזישן
בולוואר. אנגעלייענט זיך, ווי די פויקן, גייט מען זיך דורך צו דער מאשינע, זען ווי מע דרעשט. אדער אין פעלד ארויס, צוקוקן ווי מע שניידט
דאס ברויט, ווי מע נעמט עס צונויף און מע בינדט עס אין די סנאפעס.
און עס נעמט־אן א חשק פארקאטשען די ארבל און זיך נעמען צו דער
ארבעט. עס באווייזט זיך אבער ארויס, אז שטיין בא דער זייט און קוקן,
ווי מע שניידט ברויט און מע בינדט סנאפעס, איז א סך גרינגער, ווי איידער אליין אנבייגן זיך און שניידן ברויט און בינדן סנאפעס. ווארעם פון
קוקן ווערט מען ניט דערשוויצט און אף די הענט לויפן ניט אויף קיין
בלאטערן... דערפאר אבער ― וואס פאר אן אפעטיט מע האט דערנאכדעם!
מע קומט אהיים און מע עסט זויערמילך מיט שווארצברויט און מע מאכט
א שפאציר אין גארטן. אדער מע הייסט איינשפאנען דאס פאעטאנדל און
מע פארט זיך דורך מיט אנדרייען אין די איבעריקע פאסעסיעס אדער עקאנאמיעס: אין גוזיפקע, אין קריטאהארבע, אין זאקוטעניץ. אדער מע פארט
אריבער קיין באראניעפאליע צום פאסטמייסטער מאלינאווסקי. און אומעטום ווערט מען אויפגענומען ווי זייער אנגעלייגטע, פיל געליבטע געסט. מע
ווייס גאר ניט, מיט וואס זיי מכבד צו זיין. שטעלט מען דעם סאמאוואר
און מע דערלאנגט איינגעמאכטס. באם פאסטמייסטער מאלינאווסקי ווערט
באשאפן א פלעשל בראנפן, וואס ער אליין טאקע טרינקט דאס אויס גלעז־לעכווייז ביזן סוף, ווארעם מאלינאווסקי איז א גוי, וואס האט ליב דעם ביטערן טראפן. און אז ניט, כאפט מען זיך גאר אריין צו דאדי דעם עקאנאם,
וואס זיצט ניט ווייט, טאקע אף איין הויף מיט די בעלי־בתים. דארטן, בא
דאדין אין דעם קליינעם שטיבל, איז פריילעכער, ווי בא זיי אין דער
גרויסער שטוב. און דאס, וואס מע קריגט בא דאדין, קאן מען אין דער
היים ניט אויספירן. אשטייגער, ווו וועלן זיי זיך דערלויבן עסן גרינע
קנעבעלעך מיט שטשאוו, אז ניט בא דאדיס ווייב? אדער געזאלצענע אוגערקעלעך גלייך פון סלאי מיט הייסע קארטאפל אין די מונדירן? אדער זיסע
קאטשענעס פון קרויט, וואס דאדיכע שאטקעוועט אויף צו זייערן? אדער
אנטרינקען זיך מיט עפלקוואס, וואס איז טעם גן־עדן? פון דעם באזוך
קאן מען זען, אז דאדיכע שעצט זיך גליקלעך, און ווער שמועסט דאדי ―
דער איז אפן זיבעטן הימל! נאר דאדי דער עקאנאם איז א טיפ פאר זיך,
און ער פארדינט באשריבן צו ווערן אין א באזונדער קאפיטל.
    
71
  
דאדי דער עקאנאם
    
א נאטור־מענטש ― דער אלטער לאיעוו לייענט די געשיכטע פון פעטער דעם
    
רגויסן, און דאדי ווערט אנטשלאפן ― בא דאדיעכן אין שטיבל ― דער העלד
    
שרייבט ראמאנען און טראגעדיעס און טראכט ניט פון זיין אייגענעם „ראמאן״.
    
דאדי דער עקאנאם איז געווען א מענטש א גבר, א גבור. ניט אזוי
הויך געוואקסן און ניט אזוי גראב געפאקט, ווי גוט געבויט און שטארק
פארפונדעוועט. א בולאנער מיט קליינע אויגן. א ביסל קאסאקע. די פלייצע
― שטאל. די ברוסט ― אייזן. א האנט ― א האמער. ניט איטלעכס פערד
האט געקאנט אים ליידן אף זיך. און האט ער זיך אוועקגעזעצט אפן פערד,
איז ער געווען ווי צוגעוואקסן, און איר האט נישט געוווסט, ווו לאזט זיך
אויס דאדי און ווו הייבט זיך אן פערד. פאר דאדין האבן אלע גויים געהאט
דאס קדחת, געציטערט אימת־מות פאר זיין האנט, כאטש געשלאגן האט
ער זיך זייער זעלטן. סיידן אונטער א נויט. דעמאלט, ווען ווערטער זיינען
נישט בכח צו טאן גארנישט. עס איז גענוג געווען, איינער זאל א זאג
טאן: „אן גייט דאדי״, אז אלע גויים, גויעס און שיקסעס, וואס זיינען געשטאנען און געפלאפלט, זאלן זיך א נעם טאן מיט חשק צו דער ארבעט.
צוגעקומען צו די ארבעטער, האט דאדי פיינט געהאט יוצא זיין מיט ווערטער. ער האט זיך גענומען צום אקער, צום סערפ, צו דער לאפעטע, אדער
צום זאסטופ, און האט מיט זיינע הענט באוויזן א ביישפיל, ווי אזוי מע
באדארף ארבעטן. אפנארן דאדין איז געווען שווערלעך, און גנבהנען בא
אים ― אוממעגלעך. פאר גנבה איז די גרעסטע שטראף געווען ווינציק.
אויך פאר שכורן איז ער געווען אש־להבה. אויסטרינקען א גלעזל בראנפן
― דאס מאכט ניט אויס. נאר פארשכורן זיך און מאכן סקאנדאלן ―
דאס ניט. חיות ניט זיכער!
    
היינט שטעלט אייך פאר, אז אט דער דאדי, דער גבר, וואס פאר אים
האט געציטערט א גאנץ דארף מיט גויים, אז ער איז געשטאנען פארן אלטן
לאיעוו, איז געווען אים ניט צו דערקענען. קלענער פון א קינד, שטילער
פון א שעפעלע. די הענט אראפגעלאזט. דעם אטעם פארהאלטן. א סאלדאט
פאר א גענעראל א פעלדמארשאל באדארף ניט שטיין מיט מער רעספעקט
און מיט מער מורא און דרך־ארץ, ווי דאדי איז געשטאנען פארן אלטן
בעל־הבית. אנגעקומען אין דארף אריין אלס יינגל, איז ער שוין פארבליבן
דארטן אף שטענדיק. געוואקסן און געגאנגען אלץ העכער און העכער, ביז
 דער אלטער האט אים געקרוינט מיטן נאמען עקאנאם, דאס הייסט, ער
 האט אים געמאכט פארן אויפזעער איבער אלע עקאנאמיעס. דא אין דארף
 האט דאדי חתונה געהאט, באקומען זיין געהאלט, א באזונדער שטיבל
 מיט א באזונדערן גארטן, מיט מעל, מיט שטרוי, מיט האלץ, מיט א פאר
 מעלקעדיקע בהמהלעך ― געווארן א שטיק בעל־הבית און א טאטע פון
 קינדער. און דאך האט ער קיינמאל ניט געוואגט פארן אלטן בעל־הבית
 זיך צוזעצן אפילו אף א מינוט. נאר איין מאל אין זיין גאנצן לעבן איז ער
 געזעסן פארן בעל־הבית, האט זיך געטראפן אן אינצידענט, וואס דאדי
 האט אים געהאט צו געדענקען דאס גאנצע לעבן.
    
איך האב שוין, דאכט מיר, אויבן באמערקט, אז דער אלטער לאיעוו
 האט ליב געהאט אויפצוקלערן, לערנען יעדן איינציקן, טיילן זיך מיט דעם,
 וואס ער ווייס. איינמאל, אין א לאנגער ווינטערנאכט איז דאס געווען,
 האט דאדי אפגעגעבן א ראפארט פון די עקאנאמיעס, שטייענדיק פארן אלטן
 אויסגעצויגן, ווי דער שטייגער איז. געענדיקט דעם ראפארט, האט דאדי
 געווארט, מע זאל אים הייסן גיין. איז אבער דער אלטער געווען אויפגע־
 לייגט און געוואלט נאך א ביסל שמועסן, שוין ניט פון די עקאנאמיעס,
 נאר פון זייטיקע זאכן, וועגן די שכנים די פאליאקן, ― ביז ער איז ארויף
 אף א געשפרעך וועגן פוילן און וועגן דעם פוילישן מיאטעזש, דעם פוילישן
אויפשטאנד. פון די פוילן איז ער ארויף אף די רוסן, אף דער רוסישער
היסטאריע פאר פעטער דעם גרויסן. און אזוי ווי אפן טיש איז געלעגן
די רוסישע היסטאריע אין דער העברעישער איבערזעצונג פון מאנדעלקערן,
האט ער גענומען לייענען און פארטייטשן אף יידיש פאר דאדין די גאנצע
געשיכטע, האט ער געהייסן דאדין צוזעצן זיך אף א שטול. האט דאדי
נישט געוואגט. האט דער אלטער געהייסן נאכאמאל. האט ער שוין געמוזט
זיך אוועקזעצן. און אוועקגעזעצט האט ער זיך בא דער טיר, אונטערן
אלטן וואנטזייגער. דאדיס קאפ איז ניט געוווינט געווארן צו אזעלכע
לעקציעס, און דערצו איז ער נאך געזעסן אויך, האט ער ביסלעכווייז אנגעהויבן צו דרעמלען, די אויגן האבן זיך אים געקלעפט, ביז ער איז אונטערן אלטנס קול פאוואלינקע גאנץ געשמאק אנטשלאפן געווארן. אצינד
וועלן מיר לאזן דאדין, ער זאל זיך שלאפן, און מיר וועלן דערווייל זאגן א
פאר ווערטער וועגן דעם דארפישן וואנטזייגער.
    
דאס איז געווען אן אלטער אינוואליד, וואס האט שוין לאנג אפגעדינט
זיינע יארן און וואלט שוין לאנג געמעגט רוען אפן בוידעם צווישן אלטע
אפגעלעבטע שמאטעס. האט אבער דער אלטער לאיעוו געהאט א מאדנע
ליבשאפט, א מין טראדיציע, דווקא צו אלטע זאכן. אשטייגער, צו אן אלטן
אפגעריבענעם שפיגל, וואס באווייזט צוויי פנימער, צו אן אלטער האלב־צעפאלענער קאמאדע, וואס ארויסציען א שופלאד קומט־אן שווער,
כקריעת ים־סוף, און נאך אזעלכע אלטע זאכן. צום ביישפיל, בא אים
אפן שרייבטיש איז כל ימיו געשטאנען אן אלטמאדיש טינטערל ― א גלעזערן שטיוועלע אין א שווארץ הילצערן שיסעלע, אנגעשאטן מיט זאמד.
פאר קיין געלט האט מען נישט געקאנט פועלן באם אלטן, ער זאל ארויסווארפן דאס דאזיקע טינטערל און איינפירן א נייעם, א לייטישן טינטער.
דאס איז געווען ניט מחמת קארגשאפט. דער אלטער איז שוין גאר ניט
געווען קיין קארגער. אדרבה, האט ער שוין געקויפט א זאך, האט דאס
באדארפט צו זיין דאס בעסטע און דאס טייערסטע. עס איז אים נאר שווער
געווען צו שיידן זיך מיט אן אלטער זאך. דאס אייגענע איז געווען אויך
מיטן זייגער, וואס פאר אלטקייט האט ער זיך גענייטיקט אין וואג. אלע מאל
איז צוגעקומען צו אים א נייע געוויכט. איידער דער דאזיקער זייגער האט
באדארפט שלאגן, האט ער זיך פארגאנגען מיט א הייזעריקן כריפען, ווי אן
אלטער מאן א זקן, וואס ליידט פון אסטמא, אז ער באדארף זיך אויס־
 הוסטן. דערפאר אבער אז ס׳איז געקומען צום שלאגן, האט ער געשלאגן,
ווי א קלויסטער־גלאק: באם! באם! ― מע האט געהערט אין דרויסן, ווי
 דער זייגער קלינגט אין שטוב.
    
אצינד קערן מיר זיך אום צוריק צו דאדין. דאדי שלאפט, און דער
 אלטער לייענט די היסטאריע פון פעטער דעם גרויסן און פון זיין ווייב
 אנאסטאסיא. פלוצעם פארגלוסט זיך דעם זייגער קלינגען צען. האט דאדי
זיכער געמיינט, אז ס׳איז א שרפה, דער „טויק״ ברענט. האט ער זיך געגעבן א כאפ־אויף מיט אן אימפעט און מיט א געשריי: „וואסער!״... דער
אלטער האט זיך דערשראקן, האט אוועקגעלייגט דאס בוך מיט דער היסטאריע פון פעטער דעם גרויסן און גענומען קוקן אף דאדין דורך די
ברילן. אט א יענעם קוק, זאגט דאדי, וועט ער געדענקען, אז ער וועט ליגן
אפן טויטן־בעט...
    
דער לערער האט ליב געהאט דאדין פאר זיין נאטירלעכקייט און פאר
זיין גוטסקייט. ער איז געווען איבערצייגט, אז אט דער נאטור־מענטש האט
קיינמאל אף זיין לעבן קיין ליגן ניט געזאגט. זיין געטריישאפט און זיין
צוגעבונדנקייט צו זיין בעל־הבית און צו זיין משפחה האט נישט געהאט
קיין גרענעץ. און ווייל דער לערער איז דארט געווען ווי אן אייגענער, איז
ער בא דאדין געווען פאררעכנט אין דער משפחה, און דאדי איז גרייט
געווען פאר אים אין פייער און אין וואסער. בא דאדין אין די אויגן איז
אלץ, וואס האט זיך אנגעקערט מיט דער פאמיליע לאיעוו, געווען פון א
העכערער מדרגה. יעדנפאלס, ניט גלייך מיט אלע איבעריקע מענטשן. ער
האט פשוט פארגעטערט די דאזיקע פאמיליע. און איר זכות האט גענאסן
אויך דער לערער. אין די הייסע זומערדיקע טעג, אדער אין די לאנגע ווינטערדיקע נעכט האבן דער לערער מיט דער שילערן ליב געהאט זיך אריינכאפן צו דאדין און צו דאדיכען. דארטן, אין דעם קליינעם שטיבעלע מיט
דער נידעריקער סטעליע, וואס מע קאן דערלאנגען מיט דער האנט, האבן
זיי זיך געפילט אלע מאל בעסער, ווי אינדערהיים. עסן בא דאדין זומער א
זויערן שטשאוו מיט יונגן קנאבל און ווינטער הייסע קארטאפל אין די
העמדלעך מיט געזאלצענע אוגערקעלעך, אדער געפרוירענע געזייערטע
קרויט האט געהאט זיבן טעמים און איז געווען טויזנט מאל בעסער פון די
טייערסטע מאכלים באם טיש. און ווער שמועסט, אז דאדיס ווייב פעסיע
האט געבאקן לעקעך, אדער געפרעגלט שמאלץ ― דעמאלט איז געווען פאר
די יונגעלייט א יום־טוב. א קלייניקייט ― הייסער לעקעך, נאר־וואס פונעם
אויוון? אדער פרישע פעטע גריוון, וואס צעגייען זיך אין מויל, אזוי ווי
דער מן, וואס די יידן האבן געגעסן אין דער מדבר!
    
מערסטנטייל זיינען זיי געווען געסט בא דאדין און בא דאדיכען ווינטער. דעמאלט, ווען די ביימער ווערן איינגעהילט אין ווייסן, זעען־אויס ווי
דו איבערגעפרוירענע מתים אין תכריכים. דאס דארף פארלירט דעמאלט
דעם זומערדיקן רייץ און פראכט, און עס בלייבט־איבער מער ניט אז
אריינכאפן זיך צו דאדין אינעם ווארעם־אנגעהייצטן שטיבל און קוויקן זיך
מיט פעסיעס מאכלים. ס׳איז מוראדיק שטיל. דער שניי איז טיף. קיינער
קומט ניט. ס׳איז טרויעריק אפן הארצן. אומעטיקלעך אף דער נשמה.
סיידן מע הייסט אמאל אנדרייען איינשפאנען די פערד אין א ברייטן
שליטן. מע פעלצט זיך אן, מע דעקט זיך צו מיט א ווארעמער „באראניצע״
און מע פארט זיך דורך פון איין פאלוואראק אינעם צווייטן. דארט שטעלט
מען דעם סאמאוואר, מע טרינקט זיך אן מיט טיי און מע פארט צוריק.
    
דער ווינטער האט אבער זיינע גוטע מעלות ― ס׳איז דא צייט גענוג
אף צו לייענען און אף צו שרייבן. אין די כמעט דריי יאר, וואס דער
העלד האט פארבראכט אין דארף, האט ער אנגעשריבן א סך מער, ווי
ער האט געשריבן נאכדעם, ווען ער איז שוין געווען א שרייבער און געהייסן „שלום עליכם״, אין צען יאר. עס האט זיך אים קיינמאל אזוי גרינג
ניט געשריבן, ווי אין יענער צייט. און געשריבן האט ער גאנצע נעכט ―
גרויסע, הארצרייסנדיקע ראמאנען, שרייענדיקע דראמעס, פארפלאנטערטע
טראגעדיעס און קאמעדיעס. עס האבן זיך געגאסן די געדאנקען, ווי פון א
פאס. עס האט געשפרודלט די פאנטאזיע, ווי א פאנטאן. צוליב וואס דאס
אלץ איז געשריבן געווארן ― האט ער זיך קיינמאל ניט געפרעגט. קוים
איז פארטיק געווארן בא אים א „זאך״, האט ער דאס איבערגעלייענט פאר
זיין שילערן ― און ביידע זיינען געווען אנטציקט. ביידע זיינען געווען
איבערצייגט, אז דאס איז א מייסטערווערק, ― אבער ניט אף לאנג. קוים
איז ער פארטיק געווארן מיט אן אנדער ווערק, אזוי איז שוין דאס צווייטע
געווען א מייסטערווערק, און דאס ערשטע איז געווארן בלאס, אפגעבליאקעוועט. דעם בעסטן ארט פאר דעם איז געווען דער אויוון. און אזוי איז
אוועק מיטן פייער ניט איין טוץ ראמאנען און ניט איין צענדליק דראמעס...
    
אז דער בחור איז געבוירן געווארן צו זיין א שרייבער ― אין דעם
איז בא זיי ביידן נישט געווען קיין שום ספק. דער לערער מיט דער שי־לערן האבן דערפון גערעדט, געפאנטאזירט, געבויט די שענסטע לופטשלע־סער. ריידנדיק פון פארשיידענע פלאנען פון פארשיידענע ווערק, האבן זיי
פארגעסן פון זייערע אייגענע פלאנען... וועגן דעם איז איבערהויפט ניט געווען בא זיי קיינמאל קיין שום רייד. עס איז זיי קיינמאל נישט געקומען
אף די געדאנקען צו דערקלערן זיך איינס דאס אנדערע אין זייערע געפילן, אדער צו פארטראכטן זיך אפן גורל פון זייער אייגענעם ראמאן...
דער נאמען „ראמאן״ איז, אפנים, געווען צו שאבלאן, דאס ווארט „ליבע״
איז געווען צו באנאל פאר די געפילן, וואס האבן זיך אנטוויקלט און אויסגעוואקסן צווישן די צוויי יונגעלייטלעך. זיי זיינען ביידע געווען אזוי נאטירלעך איינס פאר דאס אנדערע, אז ס׳האט גאר ניט געקאנט זיין מעגלעך,
ס׳זאל זיין אנדערש. וועט דען קומען אמאל אף די געדאנקען א ברודער,
ער זאל זיך דערקלערן אין ליבע צו זיין שוועסטער? איך האב מורא, אז
מיר וועלן זיין ניט ווייט פונעם אמת, אויב איך וועל זאגן, אז זייטיקע פארשוינען, מענטשן מן הצד, האבן א סך מער געוווסט און גאר אן אן ערך
מער גערעדט פונעם ראמאן פון די יונגע העלדן, ווי איידער די העלדן
אליין. צו יונג זיינען זיי געווען ביידע, צו נאיוו און צו גליקלעך. אף זייער
 הימל איז ניט געווען קיין שפרענקעלע. זיי האבן נישט ארויסגעזען פון
ערגעץ ניט קיין ווידערשטאנד. און וואס ס׳איז דער עיקר ― זיי האבן
קיינמאל ניט געדענקט דערפון. אין דער צייט פון די קארגע דריי יאר פון
זייער באקאנטשאפט האבן זיי ביידע נישט געקלערט אפילו איין מינוט
פון צעשיידן זיך. און דאך איז געקומען דער טאג, ווען זיי האבן געמוזט
זיך צעשיידן. דערווייל ניט אף שטענדיק, נאר אף א קורצע צייט.
    
דאס איז געווען די צייט, וואס דער העלד האט זיך באדארפט שטעלן
צום „פריזיוו״.
    
72
  
דער פריזיוו
    
מע רעדט שטארק פון „פריזיוו״. ― ער געזעגנט זיך מיט דער שילערן און פירט
    
פון סאפיעווקע א בריוו צום „פרעדוואדיטעל״. ― די פאנטאזיעס אפן וועג ―
    
דער בריוו ווירקט, און עס דערגייט ניט צו זיין נומער. ― א מעשה מיט א זון
    
א קאליקע. ― ער קערט זיך אום צוריק אין דארף, נאר די חלומות ווערן נאך
    
 אלץ נישט מקוים.
    
מען קאן מיט זיכערקייט זאגן, אז כמעט אין דער גאנצער צייט פון די
אויבן־באשריבענע דריי יאר איז נישט אוועקגעגאנגען אין סאפיעווקע קיין
טאג, וואס מע זאל ניט הערן דאס ווארט „פריזיוו״. פארן אלטן לאיעוו
איז דער פריזיוו געווען א קראנקייט, א מאניע אזעלכע, וואס האט אים
נישט געלאזט רוען באטאג און שלאפן באנאכט. א גאנץ פארמעגן האט
דאס אים אפגעקאסט. וואס איז די מעשה? זיין זון יהושע האט באדארפט
שטיין צום פריזיוו, האט דער פאטער קודם זיך אוועקגעלאזט אין טשערני־געווער גובערניע, האט זיך דארט אפגעוואלגערט א צייט, אויסגעריסן געווארן און האט איינגעהאנדלט א „קוויטאנציע״. דאס איז געווען איינע פון
די געציילטע עטלעכע „זאטשאטנע קוויטאנציעס״, וואס דורך זיי איז מען
אויסגעלייזט געווארן פונעם פריזיוו. דאס הייסט, אז ווער עס האט געקאנט צושטעלן אזא „קוויטאנציע״, דער איז געווען פריי פון צו גיין
דינען און ער האט זיך גערעכנט נאר אין דער „אפאלטשעניע״ (רעזערוו).
וואס אזא „קוויטאנציע״ האט אפגעקאסט, וואלט אן אנדערער געקאנט זיין
א גרויסער נגיד. פארן אלטן לאיעוו איז אבער צוליב א קינד קיין זאך ניט
געווען צו טייער.
    
פארטיק געווארן מיט דער „קוויטאנציע״, האט זיך אנגעהויבן א נייע
חתונה. עס האט אויסגעבראכן די רוסיש־טערקישע מלחמה און מע האט
געשמועסט, אז עס וועט דערגיין צו די „אפאלטשענצעס״ (רעזערוויסטן).
וויבאלד אזוי, באדארף מען דעם זון באווארענען מיט א „ווייסן בילעט״
באצייטנס. דאס האט געהייסן: מע באדארף דעם אפאלטשענעץ שטעלן צום
„פריאם״, אונטערזוכן זיין געזונט, אף וויפל ער טויג פאר א סאלדאט.
און עס האט זיך ארויסגעוויזן מן הסתם, אז פאר א סאלדאט טויג ער ניט,
און מע האט אים געגעבן א ווייסן בילעט, דאס הייסט, מע האט אים,
דאנקען גאט, „פארבראקעוועט״... מע האט אים ניט נאר „פארבראקעוועט״
פון פריזיוו; מע האט אים געמוזט דערנאכדעם אוועקשיקן אין די ווארעמע
לענדער, קיין מענטאן און קיין ניצע, ער זאל זיך קורירן, ווארעם ער איז
געווען ערנסט קראנק אפן הארצן, פון וועלכער קראנקייט ער איז אין עטלעכע יאר ארום, ווי מיר וועלן דאס זען א ביסל ווייטער, טאקע געשטארבן... אבער דערווייל האט זיך געטאן חושך: מע איז געפארן קיין קאניעוו, מע האט זיך באקענט מיטן איספראווניק, מיטן פרעדוואדיטעל, מיט
די דאקטוירים. די טשינאווניקעס פון דער „פריסוטסטוויע״ האבן געשלעפט גמילות־חסדים. יידן גוטע פריינט און בעלי־עצות האבן אפגעלעקט
א ביינדל. ווער עס האט געהאט גאט אין הארצן, דער האט געפאמפעט
געלט. הכלל, עס איז געווען פול די שטוב מיט פריזיוו, פריזיוו און פריזיוו...
    
און אז ס׳איז געקומען די צייט, וואס דער העלד פון דער ביאגראפיע
האט באדארפט זיך שטעלן צום „פריזיוו״, איז דער אלטער לאיעוו געווארן
נערוועז. קודם כל האט ער זיך א סטארעווע געטאן און האט געזען, מע
זאל דעם לערער באצייטנס אריבערפירן פון זיין געבורטסשטאט, פון פערעיאסלאוו, קיין קאניעוו, און צושרייבן צו דער קאניעווער „פריסוטסטוויע״,
דארט ווו לאיעוו האט א האנט און קאן עפעס טאן... מיר דאכט, אז אן
אייגענער פאטער באדארף אזוי ניט טראגן אפן קאפ זיין זון, ווי דער אלטער לאיעוו האט געטראגן דעם לערער. נאך מער: דער לערער אליין האט
ווינציקער מורא געהאט פארן „פריזיוו״, ווי די פאמיליע לאיעוו. באם בחור
אליין איז דאס פארן קיין קאניעוו און זיך שטעלן צום פריזיוו געווען א
גאנצער יום־טוב. ער האט זיך באשטעלט א פאר גרויסע שטיוול, א סאל־דאטסקן באשליק און איז געווען מוכן ומזומן „אריינצוטרעטן אין דער
דינסט״. ער איז געווען זיכער, אז ער וועט אין דער דינסט אויסנעמען,
נושא־חן זיין בא „נאטשאלסטווע״ און ווערן אינגיכן אן אונטעראפיציר,
אדער א פעלדפעבל. העכער דערפון קאן דאך א ייד ניט גרייכן... נאר אז
ס׳איז געקומען צום רעכטן שפיץ, אז ער האט שוין טאקע באדארפט זיך
זעצן פארן, האט ער מיט א מאל פארלוירן דעם גאנצן קוראזש. עס איז
אים א חרפה, א בזיון, נאר ער מוז זיך מודה זיין, אז ס׳איז געקומען
צום געזעגענען זיך מיט דער פאמיליע לאיעוו, אפשר אף שטענדיק, האט
אים פארפרעסט דאס הארץ מיט א מאדנע בענקעניש און ער האט זיך באהאלטן בא זיך אין חדר, פארגראבן דאס פנים אין קישן און געוויינט מיט
ביטערע־ביטערע טרערן...
    
נאר ער איז געווען ניט דער איינציקער אין דער דאזיקער שטוב, וואס
האט ביטער געוויינט. בא זיך אין איר חדר האט זיין שילערן נאך מער געוויינט. אירע אויגן זיינען געווען געשוואלן פון געוויין, און זי האט יענעם
טאג ניט געקאנט באווייזן זיך צום טיש אפילו... אונטער אן אויסרייד פון
א שטארקן קאפווייטיק איז זי געבליבן דעם גאנצן טאג בא זיך, ניט געוואלט
זען קיינעם.
    
טרויעריק, זייער טרויעריק איז געווען דאס געזעגענען זיך. תשעה־באב
איז געווען אין שטוב, און אפן הארצן וויסט און פינצטער. שוין אז דער
העלד איז געזעסן אין פאעטאן און אנדריי דער קוטשער איז גרייט געווען
זיך א נעם טאן צו דער בייטש, האט דער יונגער העלד צום לעצטן מאל א
קוק געגעבן אין פענצטער און דערזען צוויי פארוויינטע אויגן, וואס האבן
גערעדט אן ווערטער, נאר קלארע דבורים: „פאר געזונט, טייערער, טייערער, נאר קום צוריק וואס גיכער, ווארעם איך קאן אן דיר ניט לעבן!״...
    
די דאזיקע ווערטער האט דער בחור געהערט מיט אלע זיינע חושים,
און זיינע אויגן האבן איר געענטפערט: „זיי געזונט, טייערע, טייערע, איך
קום צוריק צו דיר, ווארעם איך קאן אן דיר ניט לעבן!״... און ערשט
אצינד האט ער דערפילט, ווי שטארק ער איז צוגעבונדן צו דער דאזיקער
שטוב, און אז ס׳איז גאר ניטא אף דער וועלט אזא כח, וואס זאל אים קאנען אפרייסן פון דאנען, סיידן דער טויט... און די געדאנקען צעשפילן זיך,
און די היציקע פאנטאזיע כאפט אים אונטער אף אירע פליגלען, און ער
הייבט־אן צו חלומען, ווי אזוי ער וועט קומען צוריק, וועט ער פריער
זיך אנטדעקן פאר איר, דערנאך פאר איר פאטער און מוטער. ווי אזוי
ער וועט זיך ווענדן צום אלטן און וועט אים זאגן דעם פסוק: ,, א ה ב ת י
― איך האב ליב אייער טאכטער, טוט מיט מיר וואס איר ווילט!״... ווי
אזוי דער אלטער וועט אים ארומנעמען און וועט אים זאגן: „גוט, וואס דו
האסט מיר געזאגט ― איך קוק שוין לאנג ארויס דערויף״... דערנאכדעם
הייבט מען זיך אן גרייטן צו דער חתונה. מע ברענגט־אראפ שניידערס פון
באסלאוו און פון טאראשטשע, וואס נייען מלבושים פאר חתן־כלה... מע
באקט לעקעכער און מע פרעגלט איינגעמאכטס... נאך חתנס צד שיקט מען
ארויס די גרויסע קארעטע וואס אין שטאל, וואס ווערט געניצט נאר אף אן
עקסטרא זאך. און עס קומען צו פארן דער טאטע, דער פעטער פיניע און
די איבעריקע משפחה... מע ווייס ניט פון וואנען, נאר עס וואקסט־אויס
אף דער חתונה שמואליק... אט א יענער חבר שמואליק דעם רבס, „שמואליק דער יתום״, וואס האט געהאט אין זיך אזעלכע שיינע מעשיות... ער
צעקושט זיך מיטן חתן און זאגט צו אים: „נו, שלום? האב איך דיר געזאגט, אז דער אוצר איז דיינער?״...
    
― ― ― ― ― ― ― ― ― ― ― ― ― ― ―
    
די דאזיקע קינדערשע זיסע חלומות און די יינגלשע גאלדענע פאנטאזיעס וועבן זיך בא אים אין דער מחשבה דעם גאנצן וועג ― ביז ער קומט
צו פליען קיין קאניעוו. אפגעשטעלט זיך בא דעם אלטן לאיעווס א קרוב,
א ייד א הויקער, נאר א נגיד, וואס האלט א וויינשענק פאר פריצים, ―
זיין נאמען איז ברך פערטשיק, ― פאלט ער אריין אין די עסקנים פון
„פריזיוו״ און גיט־איבער דעם אדון דעם פרעדוואדיטעל א בריוו. אינעם
בריוו שרייבט דער אלטער לאיעוו, אז ער שיקט צום „פריזיוו״ זיין לערער
און וויל האפן, אז ניט שפעטער ווי אין א וואך ארום זאל ער אים האבן
צוריק א באפרייטן... דער אדון, דער פרעדוואדיטעל האט איבערגעלייענט
דעם בריוו און געענטפערט נאר איין ווארט: „כא־רא־שא״... און דאס איז
גענוג געווען, אז דער בחור זאל זיין רויק. ער איז געגאנגען צום „פריזיוו״,
געצויגן א גורל און ארויסגענומען א נומער 285. מע קאן ניט זאגן, אז
דאס זאל זיין אזא הויכער נומער. נאר בא נומער 284 האט זיך דער
„פריזיוו״ געשלאסן... און דער לערער איז ארויס פריי. אין זיין זכות
זיינען באפרייט געווארן נאך עטלעכע יידישע קינדער מיט העכערע נומערן, און די שמחה איז געווען יענעם יאר אין קאניעוו זייער גרויס!...
    
צו דער שמחה פונעם „פריזיוו״ איז געקומען צו פארן קיין קאניעוו
פון פערעיאסלאוו אויך דער פאטער פונעם בעל הפריזיוו, און, אויב איך
האב קיין טעות ניט, איז דער פעטער פיניע אויך געקומען ― ער האט
געהאט אין קאניעוו א מחותן, ― און די שמחה איז געווען טאפל. ברך
פערטשיק האט געלייזט פאר וויין, און דער בעל־שמחה האט אוועקגעשיקט
א דעפעש קיין סאפיעווקע דורך סטאנציע באראניעפאליע: ,, מ ז ל־ט ו ב,
צ ו  מ י ר  נ י ט  ד ע ר ג ר יי כ ט .  ב י ן  פ ר יי . כ ׳ פ א ר
א ר ו י ס  מ א ר ג ן  פ ר י  צ ו ר י ק ׳׳.
    
ניט איין מארגן איז אבער אוועקגעגאנגען, ביז דער העלד האט געקאנט ארויספארן פון קאניעוו. ווארעם עס קאן דען זיין, א יידישע שמחה
זאל ניט פארשטערט ווערן? עס האט זיך געפונען איינער, ווישינסקי אדער
ווישנעווסקי, א ייד א שרייער מיט א קול פון א גראגער. האט ער געהאט
א זון א קאליקע, וואס איז געווען זיכער, אז ער וועט ארויס פריי. צום
סוף האט מען אים אפגעגעבן פאר א סאלדאט. האט דאס דעם פאטער פאר־באקט באם הארצן, און ער האט גענומען שרייען און גראגערן: „סטייטש,
זיין זון, דער קאליקע, וועט גיין דינען פאר די מיוחסים, וואס האבן זיך געלאזט קאסטן געלט?״ בעט מען אים, ער זאל אזוי ניט שרייען. זאגט ער:
„איך שריי דען? איך רייד, דאכט מיך, שטיל״. און ער הייבט־אן צו גראגערן נאך שטארקער, אז „ער ווייס פון דעם שכל, פאר וואס דער אדון דער
„פרעדוואדיטעל״ האט צוגענומען קאליקעס״... און ער דערציילט יעדן
איינציקן דעם „שכל״ בסוד סודות, נאר אזוי הויך, אז עס ווייס שוין דערפון די גאנצע שטאט מיט אלע סימנים, און אפילו מיטן לשון פונעם
בריוו, וואס דער אלטער לאיעוו האט געשריבן צום „פרעדוואדיטעל״ (פאר
א יידן איז ניטא קיין סוד). און דער ייד האט געגעבן צו וויסן, אז ער וועט
דאס ניט פארשווייגן. ער וועט אוועקגעבן, זאגט ער, „פאד סוד״ (צום גע־ריכט) דעם פרעדוואדיטעל, מיט די דאקטוירים, מיט דער גאנצער „פריסוטסטווע״!... רופט מען אפ דעם יידן אף א זייט און מע זאגט אים צו, אז
מע וועט זיך צונויפלייגן און מע וועט ארויסנעמען זיין זון דעם קאליקע
פון פאלק... וויל ער ניט הערן פון צוזאגעכצן. פון „וכך היה אומר״ ביז
„וכך היה מונה״ פאלט מען, זאגט ער, זיבן מאל כורעים. ער וויל, זאגט
ער, זיך זען מיט דער מטבע. און ער הייבט שוין גאר אן צו ריידן אף
רוסיש: „כאטשו, זאגט ער, ווידיעט דיענגי!״... און עס האט גארניט געהאלפן. עס האבן זיך אריינגעלייגט מענטשן. מע האט געמאכט אן אסיפה
און נאך אן אסיפה און נאך צוויי אסיפות, און די באפרייטע פריזיווניקעס
האבן זיך צונויפגעלייגט און באשטייערט, ווער מיט א פופציקער און ווער
מיט א הונדערטער, און מע האט די צונויפגעזאמלטע סומע פונאדערגע־טיילט צווישן די אפגעגעבענע יידן. דעם גרעסטן חלק האט גענומען, פארשטייט זיך, דער ייד דער שרייער. ער האט געטענהט, אז אים קומט מער
פון אלע, דערפאר, ווייל זיין זון איז מער קאליקע פון אלע. דער שכל־הישר האט אפילו געזאגט פארקערט: אדרבה, ווייל ער איז א קאליקע,
באדארף זיין גרינגער אים צו באפרייען! נאר וואס וועט איר מאכן מיט א
יידן א שרייער, וואס האט א קול פון א גראגער? דערזען, אז מע גיט אים
נאך, ווי א בן־יחיד, האט ער זיך פארמאסטן אלע מאל צו ריידן העכער און
העכער. ער האט געהאנדלט, ווי אן אמתער נאיאמשטשיק... א גליק, וואס
דער אויבנדערמאנטער קרוב ברך פערטשיק האט געהאט א באפויל פון דעם
אלטן לאיעוו: „קארט־בלאנש״, דאס הייסט, מע זאל דעם בחור דעם פריזיווניק געבן געלט, וויפל ער וועט באדארפן. ווער האט געקוקט דעמאלט
אף געלט? פרייהייט ― דאס איז געווען דער איינציקער פונקט, דער
איינציקער לייכטנדיקער שטערן. א באפרייטער האט ער זיך געפילט ערשט
דעמאלט, ווען ער איז שוין געזעסן אין פאעטאן, וואס מע האט אים
ארויסגעשיקט אף דער סטאנציע קיין מיראנאווקע, און אנדריי דער
קוטשער האט אים איבערגעגעבן א גרוס פון דער היים, אז אלע זיינען,
דאנקען גאט, געזונט און אלץ איז אין ארדענונג. „ווסיא בלאהאפאלוטשנא״
― לאזט־אויס אנדריי און שמועסט זיך דורך מיט די פערדלעך אף זייער
לשון, און די פערדלעך פארשטייען אים און טראגן דאס פאעטאנדל כמעט
אין דער לופטן. ס׳איז א ווארעמער, ווייכער אסיענדיקער טאג. די זון בראט
ניט, בריט ניט, נאר זי גלעט און צערטלט. און עס שליסן זיך די אויגן. און
עס וועבן זיך חלומות, זיידענע חלומות. און עס בויען זיך לופטשלעסער,
גאלדענע לופטשלעסער. אט באלד איז ער אינדערהיים. און קומט ער צו
פארן אהיים, אזוי דעקט ער אויף פארן אלטן לאיעוו די קארטן: „הנה זייט
וויסן, אז איך האב ליב אייער טאכטער און אייער טאכטער האט ליב
מיך״... אט באלד, נאך א האלבע שעה, נאך א פערטל שעה. אט איז שוין
דאס באקאנטע באראניעפאליע, דער וואלד, דער לאן, די „קלאדבישטשע״,
דו ווינטמילן, וואס זעען־אויס פון דער ווייטן ווי ריזן, וואס מאכן מיט די
הענט: „אהערצוצו! אהערצוצו!״... נאך עטלעכע מינוט ― און אט איז
שוין דעך הויף. די גרויסע ווייסע שטוב מיט די צוויי גאניקעס. ניין. עס
איז א ספק, אויב עס קאן זיין א גרעסערע שמחה, ווען אן אייגן קינד קומט
א באפרייטער אהיים צו די פאטער און מוטער. דער העלד האט געהאט צו
דערציילן און צו דערציילן נסים ונפלאות פונעם „פריזיוו״ ― יציאת־מצרים! נאר דאס סאמע וויכטיקסטע, ווי ער האט זיך געהאט געגרייט, האט
ער  נ י ט  דערציילט, און די קארטן האט ער פארן אלטן לאיעוו נ י ט
אויפגעדעקט... דאס האט ער אפגעלייגט אף מארגן, אף שפעטער... און דערווייל איז פארבייגעגאנגען א טאג און א טאג, א וואך און א וואך. ביז עס
איז געקומען א קאטאסטראפע גאר אומגעריכט, דורך א זייטיקן פארשוין,
וואס האט דעם אלטן געעפנט די אויגן אף דעם ראמאן...
    
דאס איז געווען א יידענע א חכמה מיט א ווייטן קוק, דעם אלטנס
א קרובה פון בארדיטשעוו, מיטן נאמען טויבע. מיר רופן זי די „מומע
טויבע פון בארדיטשעוו״. אז איר וועט זיך באקענען מיט איר, וועט איר
זען, אז דער נאמען פאסט איר. נאר וועגן איר ― א באזונדער קאפיטל.
    
73
  
די מומע טויבע פון בארדיטשעוו
    
די מומע טויבע קוקט־נאך די יונגעלייט. ― דער אלטער לאיעוו ווערט געוואר
    
פונעם סוד ― די קאטאסטראפע ― דער העלד לאזט זיך אין דער וועלט אריין
    
א באליידיקטער ― מע כאפט־איבער זיינע בריוו, און ער בלאנדזעט אין דער פינצ־
    
 טערער נאכט
    
 אין דער אמתן האט זי דארט קיינעם ניט אנגעקערט קיין מומע. סך־הכל איז זי געווען דעם אלטן לאיעווס א קוזינע. נאר, ווי געזאגט, דער נאמען
„מומע״ האט איר געפאסט צום פנים. א יידענע ניט קיין שיינע, מיט א ראבעטינע געפינטלט פנים און מיט א לאנגער נאז ,האט זי פארמאגט א פאר
זייער קלוגע אויגן, וואס אז זיי קוקן אף אייך, נעמען זיי אייך דורך און
דורך. בא איר מאן, זאגט מען, גייט זי אין ספאדיק, פירט אלע געשעפטן,
איז גאנץ רייך. און געקומען איז זי אהער צוגאסט נאך א סך יארן, וואס מע
האט זיך נישט געזען.
    
פארשטייט זיך, אז פאר אזא מומע, וואס איז געקומען אזש פון בארדיטשעוו, האט דאס פריצישע לעבן אין דארף אויסגעזען גענוג ניי און ווילד,
און זי האט אף יעדע זאך געקוקט מיט אירע בארדיטשעווער אויגן און האט
יעדע זאך באווונדערט. מיט דעם אלטן לאיעוו איז זי געווען אף „דו״ און
האט אים אלצדינג ארויסגעזאגט, וואס זי דענקט און וואס איר געפעלט און
וואס נישט.
    
למשל, איר איז געפעלן דאס לעבן אין דארף, די לופט, די קי, די
פערד, די פרישע מילך, וואס הערט זיך פון דעם די פאשע, דאס ברויט
פון די אייגענע ווייצן. אלץ שמעקט מיט ערד, אייגענע הארעוואניע ―
אלצדינג גוט, אויסגעצייכנט גוט. אפילו דאדי דער נאטורמענטש איז איר
געפעלן. איז זי אבער ניט איינפארשטאנען מיט איר קוזינס דיסציפלין,
וואס ער פירט זיך שוין צופיל מעשה פריץ. א ייד א פאמעשטשיק, לויט
איר פארשטאנד, קלעפט זיך עפעס ניט... אדער, אשטייגער, לאמיר זאגן
דאס, וואס ער איז א גוטער פאסעסאר, א ליבהאבער פון ערד ― מהכתיתי,
אבי גאט העלפט, מע קאן מאכן געלט, ווערן א גביר, פאר וואס ניט? זי
וואלט זיך אפשר אויך ניט אפגעזאגט דערפון... נאר צו וואס דארף מען
זיך אזוי דערווייטערן פון יידן? ― אט וואס זי פארשטייט ניט. פאר וואס
פארט ער ניט ארויס קיין באסלאוו, אז עס קומט א יידישער יום־טוב? און
ווידער האלט זי אים פאר, למאי ער לאכט־אפ פון אן ערלעכן יידן, אן „אייניקל״ מיט א גרינער שאל, וואס פארבלאנדזשעט צו אים נאך א נדבה?
א נדבה גיט ער, און נאך מיט א ברייטער האנט, נאר ער מאכט חוזק פונעם
יידן. „אמער גיב ניט און מאך ניט חוזק״... אזוי טענהט מיט אים די מומע
טויבע פון בארדיטשעוו.
    
און נאך א זאך. דער מומע טויבע איז געפעלן דער לערער. א גאנץ
פיינער בחור ― מע קאן ניט זאגן. און א קענער. און דערצו נאך א
„טאטנס א קינד״ ― איז דאך אוודאי גוט. נאר ווו שטייט דאס געשריבן,
אז א לערער דארף זיין א נאענטער מחותן מיט דער שילערן? און לויט איר
מיינונג, איז דער דאזיקער לערער שוין צו א נאענטער מחותן מיט זיין שי־לערן. פון וואנען ווייס זי דאס? ― די מומע טויבע ווייס. די מומע טויבע
האט אן אויג. די מומע טויבע האט זיך געגעבן די מי נאכצוקוקן דעם יונגן
פאר אף טריט און שריט, און זי האט אליין געזען מיט אירע אויגן, ווי זיי
האבן געגעסן פון איין טעלער. ווו איז דאס געווען? בא דאדין. די מומע
טויבע פון בארדיטשעוו האט שוין באלד פונעם ערשטן טאג באמערקט,
אז דאס מיידל „גייט־אויס נאכן בחור״ און אז דער בחור „איז די כפרה
נאכן מיידל״... דאס זעט־ארויס, האט זי געזאגט, יעדער מענטש, סיידן
אפשר דער, וואס איז אדער א בלינדער אף ביידע אויגן, אדער ער וויל ניט
זען וואס בא אים אונטער דער נאז טוט זיך... ס׳איז גאנץ גענוג, האט די
מומע טויבע געזאגט, מע זאל זיך צוקוקן, ווי די צוויי זיצן באם טיש און
ווארפן זיך דורך מיט א קוק, ריידן זיך איבער מיט די אויגן... פון דעמאלט
אן, זאגט זי, האט זי פון זיי קיין אויג ניט אראפגעלאזט. די מומע טויבע
האט זיך ניט געפוילט נאכקוקן נאך זיי, בעת זיי זיצן און לערנען, בעת זיי
גייען שפאצירן, אדער בעת מע זעצט זיך פארן.
    
איינמאל ― אזוי האט די מומע טויבע דערציילט פארן אלטן ― האט
זי זיי באמערקט אריינשפאצירן צו דאדי דעם עקאנאם אין שטיבעלע אריין.
איז איר די מעשה באלד נישט געפעלן: „וואס האבן אזעלכע קינדער צו טאן
באם עקאנאם אינעם ארעמען שטיבל?״ פוילט זי זיך ניט, די מומע טויבע
פון בארדיטשעוו, און כאפט א קוק אריין צו דאדין דעם עקאנאם דורכן
פענצטער און דערזעט, ווי דאס פארל עסן ביידע פון איין טעלער. וואס זיי
האבן געגעסן ― ווייס זי ניט. נאר געזען האט זי, זי זאל אזוי זען אלדאס
גוטס, ווי מע עסט און מע רעדט און מע לאכט... „איז דאך ממה־נפשך:
איז דאס א שידוך ― איז מהכתיתי. באדארפן דאך טאטע־מאמע וויסן. אלא
וואס דען ― ס׳איז א ליבע? א ראמאן? באדארפן דאך אוודאי טאטע־מאמע
וויסן דערפון... ווארעם ס׳איז א סך געזינטער און בעסער און שענער
געבן דער טאכטער פאר א חתן אן ארעמען לערער, וואס פארמאגט אינגאנצן איין פאר העמדער, איידער ווארטן, ביז דער דאזיקער לערער וועט
אנטלויפן מיט דער טאכטער אין א פינצטערער נאכט קיין באסלאוו, אדער
קיין טאראשטשע, אדער קיין קארסון, און דארטן שטעלן א שטילע חופה״...
    
אט דאס זיינען געווען די טענות פון דער מומע טויבע, ווי עס האט
זיך נאכדעם ארויסבאוויזן. און אנטדעקט האט זי דאס איר קוזין בסוד־סודות, א האלבע שעה פאר איר אוועקפארן. און אירע ווערטער האבן געפונען אן אפקלאנג אין הארצן פונעם אלטן לאיעוו, ווארעם אז ער איז ארויסגעגאנגען מיט זיין קרובה זי צו באגלייטן, איז ער געווען א צעקאכטער
און האט דעם גאנצן טאג נאכדעם ניט אויסגערעדט מיט קיינעם א ווארט
אפילו. ער האט זיך פארשפארט בא זיך אין חדר און האט זיך שוין מער
יענעם טאג ניט באוויזן.
    
אף דער נאכט איז געקומען צו פארן דער זון דער משכיל, יהושעקע,
און איז שוין געבליבן נעכטיקן אין סאפיעווקע. עפעס האט זיך דארט געטאן. עפעס האט זיך געקאכט. מע האט זיך פארשלאסן מיטן אלטן אין די
אלקערס און מע האט זיך געסודעט. מע האט געהאלטן, אפנים, א פאמי־ליענראט. די שילערן האט זיך געקליבן גיין אפן שפאציר מיטן לערער ―
האט מען זי אפגעהאלטן. צום טיש איז מען ניט געגאנגען אלע אינאיינעם,
ווי אלע טאג, נאר יעדער באזונדער איז געקומען אין אן אנדער צייט, אפגעגעסן, אויפגעשטאנען און אוועק צו זיך. עס איז פארגעקומען אין דער
דאזיקער שטוב עפעס אומגעוויינלעכעס. א מאדנע שטילקייט. די גרויזאמע
שטילקייט, וואס טרעט־אריין פאר א שטורעם... ווער וואלט זיך דאס געקאנט
ריכטן, אז א פאר פילדייטיקע ווערטער, וואס די מומע טויבע פון בארדיטשעוו האט אריינגעווארפן, זאל אנארבעטן אזא חתונה און ברענגען אן איבערקערעניש אין א שטוב? עס קאן זיין אז ווען די מומע טויבע זאל געווען וויסן פריער, אז אירס א ווארט וועט ברענגען אזעלכע רעזולטאטן,
וואלט זי זיך ניט אריינמישן אהין, ווו מע דארף ניט. ערשט העט־שפעטער,
אין א צייט ארום, איז מען געוווירע געווארן, אז די מומע טויבע פון בארדיטשעוו האט באלד חרטה געהאט אף דער גאנצער מעשה און האט געוואלט
כאפן צוריק, נאר ס׳איז שוין געווען צו שפעט. האט זי פארקערעוועט דעם
דישעל און גענומען איינטענהן מיטן אלטן, אז דאס אומגליק איז, אייגנטלעך,
גארניט אזוי גרויס, און אז זי זעט ניט, וואס האט מען זיך דא אזוי צו
ערגערן? וואס איז שולדיק דער בחור, וואס ער איז ארעם? „ארעם איז
קיין שאנדע״, און ,,גליק איז בא גאט״. און נאך אזעלכע ווערטער האט זי
אין אים אריינגערעדט. עס האבן אבער ניט געהאלפן שוין קיין ווערטער.
די גאנצע טענה פונעם אלטן איז געווען, אז צום בחור, אייגנטלעך, האט
ער גארניט. נאר ווי אזוי האט מען געוואגט פירן א ראמאן בא אים אין
שטוב אן זיין וויסן? און אז זיין טאכטער זאל נעמען א חתן אן ארעם־בחור ארט אים אויך ניט. נאר וואס דען? ווען ער, איר פאטער, זאל אים
געבן. ניט זי זאל אליין זיך אויסקלייבן, גארניט האבן זיך אנגעפרעגט בא
אים! אט דאס האט אים געקרענקט מער פון אלצדינג.
    
די אלע טענות מיט די רייד איז מען געוווירע געווארן ערשט נאכדעם,
אין א צייט ארום. דעמאלט אבער האט דאס פארפאלק, ווי די כשרע לעמעלעך, נישט געוווסט, ווער עס האט זיי געשלייערט. זיי האבן נאר געפילט,
אז עפעס קאכט זיך. וואס וועט זיך אויסקאכן ― וועלן זיי זען מארגן. דער
פרימארגן וועט זאגן...
    
און אז ס׳איז געקומען דער פרימארגן און אונדזער העלד איז אויפגעשטאנען, האט ער שוין ניט געטראפן קיינעם. ניט דעם אלטן, ניט זיין
פרוי, ניט דעם זון, ניט זייער טאכטער. ווו זיינען זיי אלע? אוועקגעפארן.
וווהין? מע ווייס ניט... פון די מענטשן אין הויף קאן קיינער ניט זאגן.
אפן טיש איז געווען אנגעגרייט פון זיינעטוועגן א פאקעט. געעפנט דעם פאקעט, האט ער געהאפט צו געפינען א בריוו, א דערקלערונג. צום סוף איז
אינעם פאקעט נישט געווען קיין איין ווארט אפילו. דארט איז געלעגן נאר
געלט ― די שכירות, וואס האבן זיך צונויפגעקליבן פאר דער גאנצער צייט
― און מער גארנישט. אין הויף איז געשטאנען גרייט פונעם לערערס וועגן
א שליטן (אין מיטן ווינטער איז געווען די געשיכטע) און א ווארעמע „בא־ראניצע״ אף איינצודעקן די פיס. פון די מענטשן איז נישט געווען ארויסצובאקומען קיין איינציק ווארט. אפילו דאדי דער עקאנאם, וואס וואלט זיך
פארן לערער און פאר דער שילערן געלאזט שניידן די הענט, האט אף אלע
נאכפרעגענישן געענטפערט נאר מיט א קנייטש מיט די פלייצעס און מיט א
זיפץ. די מורא פארן אלטן איז בא אים געווען שטארקער פון אלץ... דערפון איז דער באליידיקטער לערער געווארן נאך מער אויפגערעגט. ער האט
זיך פארלוירן, נישט געוווסט וואס צו טאן. ער האט זיך א פאר מאל גענומען שרייבן א בריוו, פריער צום אלטן, דערנאך צום זון צום „משכיל״,
דערנאך ― צו דער שילערן. עס האט זיך אבער ניט געשריבן. א קאטאסטראפע איז דאס געווען א גרויסע. נאר אף אזא פאטש אין פנים האט ער זיך
נישט געריכט... עס איז אים געווען א בזיון, א בזיון פאר זיך אליין און
פאר די מענטשן. ער האט דעריבער ניט געמאכט קיין לאנגע שהיות און
האט זיך אויפגעזעצט אפן שליטן און האט זיך געלאזט פירן צו דער
סטאנציע, בכדי צו פארן פון דארטן ― וווהין? ער ווייס נאך אליין ניט
וווהין. ווו די אויגן וועלן טראגן... נאר דערווייל, איידער ער קומט צו דער
באן־סטאנציע, האט ער געהייסן דעם קוטשער זיך אפשטעלן אין באראניע־פאליע ― די פאסט־סטאנציע, פון וואנען סאפיעווקע באקומט איר קארעספאנדענץ. אין באראניעפאליע האט דער העלד פון דער ביאגראפיע געהאט
א פריינט. איר קענט אים. דאס איז געווען דער סמאטריטעל פון דער
סטאנציע, אדער דער פאסטמייסטער, מאלינאווסקי.
    
בטבע איז מאלינאווסקי דער פאסטמייסטער געווען א גוי א כאבארניק
און האט ליב געהאט, ווי מיר ווייסן שוין, דעם טרונק. פונעם אלטן לאיעווס
פאסעסיעס האט ער געהאט אפטע מתנות: א זעקל ווייץ, א וואגן שטרוי,
אמאל אונטער א יום־טוב א מזומנע מטבע. מיטן לערער און מיט דער
שילערן האט ער געשלאגן בלאט, און בכלל געווען א גוטער גוי.
    
בא אים האט זיך דאס דער לערער אפגעשטעלט און פאר אים האט
ער א ביסל אנטפלעקט זיין הארץ. ער האט געהאט א מיין דערביי, וואס איז
באשטאנען אין דעם, אז ער, מאלינאווסקי, זאל זיין דער שליח אף איבערצופעקלען קאנטארבאנד ― א בריוו צו לאיעווס טאכטער, און איבערשיקן פון
איר, אויב ס׳וועט זיין, אן ענטפער. אויסגעהערט די בקשה, האט דער
פאסטמייסטער מאלינאווסקי אויסגעצויגן א האנט און געשווארן בא גאט,
און טאמער גלויבט מען אים ניט, האט ער זיך איבערגעצלמט, אז ער וועט
אויספאלגן אלצדינג אפן בעסטן ארט. און אזוי ווי עס איז, הייסט עס,
געשלאסן געווארן צווישן גוטע פריינט א געשעפט, באדארף מען דעם אפמאך באנעצן מיט א ביסל בראנפן און פארבייסן מיט א הערינג. עס האט
ניט געהאלפן קיין שום תירוץ. מע האט זיך אוועקגעזעצט ביידע און מע איז
ניט אויפגעשטאנען, ביז דאס פלעשל איז געווארן ליידיק און מאלינאווסקי
איז געווארן מלא און האט זיך ארומגעכאפט קושן מיטן לערער און האט
זיך פארשווארן נאך א מאל, און נאך א מאל זיך איבערגעצלמט, אז ער
וועט זיינע בריוו איבערגעבן צו לאיעווס טאכטער גלייך אין די הענט אריין
― ער מעג שוין זיין רויק. ווארעם מאלינאווסקי, אז ער זאגט א ווארט,
איז הייליק...
    
און כך הווה: די ערשטע עטלעכע הייסע פלאמפייערדיקע ליבע־בריוו,
וואס דער העלד האט אים צוגעשיקט איינס נאך דאס אנדערע, האט דער
פאסטמייסטער מאלינאווסקי, ווי עס האט זיך ארויסבאוויזן נאכדעם, אי־
  
בערגעגעבן אקוראט צום אלטן לאיעוו אין די הענט אריין... עס איז דעריבער גרינג צו פארשטיין, אז קיין ענטפער האט ער אף זיינע הייסע פלאמפייערדיקע בריוו ניט באקומען. און עס איז דעריבער גרינג צו פארשטיין,
אז ער האט אזוי לאנג געשריבן בריוולעך ביז ― ער האט אויפגעהערט
צו שרייבן.
..............................................................................................
..............................................................................................
    
וואס באטייטן די דאזיקע פינטעלעך? זיי באטייטן א לאנגע פינצטערע
נאכט. אלץ איז איינגעוויקלט אין א געדיכטן נעפל. דער עלנטער וואנדערער
טאפט דעם וועג. ער שלאגט זיך אן אלע מאל אף אן אנדער שטיין, אדער
ער פאלט אריין אין א גרוב... ער פאלט, ער כאפט זיך אויף, גייט ווייטער
און שלאגט זיך אן אף א פרישן שטיין און פאלט אין א נייער גרוב...
ניט זעענדיק פאר זיך די ליכטיקע וועלט, טוט ער נארישקייטן, באגייט פעלערן, איין פעלער גרעסער פונעם אנדערן... מע קאן ניט ארויפשלאגן זיך
מיט פארבונדענע אויגן אפן גלייכן וועג. מיט פארבונדענע אויגן מוז מען
בלאנדזשען... און ער האט געבלאנדזשעט. לאנג געבלאנדזשעט. ביז ער האט
זיך ארויפגעשלאגן אף דעם ריכטיקן וועג. ביז ער האט זיך אליין געפונען.
    
74
  
דער ערשטער ארויספאר
    
ער קומט צו פארן קיין קיעוו און ציט זיך צו די גרויסע שטערן פון „השכלה״. ―
    
די „אבלאווע״ אף דער אכסניה. ― ער פרעגט זיך נאך אפן העברעישן משורר
    
יהל″ל. ― רער מחבר פון „זאפיסקי יעוורעיא״ און א פרעפעראנסל. ― ער דער־
    
 שלאגט זיך צום משורר יהל″ל און קריגט א קאלטע אויפנאמע.
    
וווהין פארט א בחורל, וואס האט ניט קיין היים און וויל עפעס דערגרייכן? ― אין דער גרויסער שטאט אריין. די גרויסע שטאט ― דאס איז
דער הויפט־פונקט, דער צענטער, וווהין עס ציט יעדן איינציקן, וואס זוכט
עפעס א טועכץ, א באשעפטיקונג, א פראפעסיע, אדער א שטעלע. א יונגערמאן האט פארלוירן דאס נדן, אדער ער האט געווארפן אן אומחן אפן
ווייבל, אדער ער האט זיך צעקריגט מיט זיין שווער און שוויגער, מיט זיינע
עלטערן, אדער צעגאנגען זיך מיט זיינע שותפים, ― וווהין לאזט ער זיך
אוועק? ― אין דער גרויסער שטאט אריין. איינער האט געהערט, אז אף
דער בערזע מאכט מען פון שניי גאמלקעס און מע שיט־אן זעק מיט געלט
― וואס טוט ער? ― פארט ער אין דער גרויסער שטאט אריין זוכן גליק. די
גרויסע שטאט, דער צענטער, האט אין זיך א מאגנעטישע קראפט, וואס ציט־צו, וואס לאזט ניט אפ. אהינצו שלעפט דאס אייך, ווי א זומפ. דארטן האפט
איר, אז איר וועט געפינען דאס, וואס איר זוכט.
    
 די גרויסע שטאט אין יענעם געגנט, ווו אונדזער העלד האט זיך געפונען, איז די בארימטע הייליקע שטאט קיעוו. אהין האט ער געשטרעבט
און אהין איז ער געקומען. צו וואס האט ער, אייגנטלעך, געשטרעבט? און
וואס האט ער געזוכט? ― דאס לאזט זיך נישט זאגן פאר קלאר, ווארעם
קאנקרעט האט ער נאך אליין ניט געוווסט, נאך וואס עס לעכצט זיין נשמה.
עס האט אים געצויגן אין דער גרויסער שטאט אריין, ווי עס ציט א קינד
צו דער שיין פון דער לבנה, אין א גרויסער שטאט זיינען פאראן גרויסע
מענטשן. דאס זיינען די ליכטיקע שטערן, וואס שיינען־אראפ צו אונדז אף
דער ערד מיט זייער העלער ליכטיקייט פונעם גרויסן אומענדלעכן הימלרוים.
דאס זיינען די גרויסע משכילים, בארימטע שרייבער און פון גאט געבענטשטע פאעטן, וואס זייערע נעמען האבן אזוי שיין געקלונגען אין די
אויערן פון די ― ווי אזוי זאל איך זיי אנרופן? ― נו, „פרחי ההשכלה״,
די יונגעטשקע משכילימלעך, נאיווע, אומשולדיקע בחורימלעך. דאס איז
געווען דער ערשטער ארויספאר פון אונדזער יונגן העלד אין דער גרויסער
וועלט און זיין ערשטער אריינפאר אין דער גרויסער שטאט. און אפגעשטעלט
האט ער זיך אף א יידישער אכסניה מיטן נאמען „רב אלטער קאניעווערס
סטאנציע״, אין דעם אונטערשטן טייל פון דער שטאט, וואס טראגט דעם
נאמען „פאדאל״ און ווו יידן מעגן זיצן. איך זאג, אז יידן מעגן דארטן
זיצן, און מוז מיך אבער באלד פארכאפן, מע זאל ניט מיינען, אז חלילה אלע
יידן מעגן דארטן זיין. דאס ניט. דארט מעגן זיין נאר יענע יידן, וועלכע
האבן דערצו וווינרעכט ― „פראוואזשיטעלסטווע״. למשל: בעלי־מלאכות,
פריקאשטשיקעס פון ערשטער גילדע, ניקאלאיעווסקע סאלדאטן און אזעלכע, וואס האבן קינדער אין גימנאזיע. די אלע איבעריקע יידן כאפן זיך
אהער אריבער, ווי קאנטראבאנד, אף א קורצע צייט, און לעבן אין גרויסע
פחדים, נאר מיטן חסד פון דעם דווארניק און פונעם אדון דעם נאדזירא־טעל, אדער פונעם אדון דעם פריסטאוו. און דאס אויך נאר ביז א צייט.
ביז עס מאכט זיך אן „אבלאווע״ ― מע פאלט איבער אף די יידישע
אכסניות אין מיטן האלבע נאכט מיט זשאנדארמען און מיט סאלדאטן. אף
זייער לשון ווערט דאס אנגערופן „מע מאכט א רעוויזיע״... און אז מע
געפינט אזעלכע מינים קאנטראבאנדע סחורה, דאס הייסט, יידן אן פראוואזשיטעלסטוועס, פארנעמט מען זיי, ווי סקאט, אין פאליציע און מע באגלייט זיי ארויס מיט גרויס פאראד, דאס הייסט, מע שיקט זיי אפ מיטן עטאפ
גלייך מיט אלע גנבים אהיים אין זייערע שטעט, וווהין זיי זיינען צוגעשריבן.
    
 דאס האלט אבער קיינעם ניט אפ פון צו פארן קיין קיעוו. ווי זאגט
דער רוס: „וואלקא באיאטסא, ווליעס ניע כאדיט״. מע האט טאקע מורא
פאר „אבלאוועס״, נאר מע פארט. וועגן דעם זארגט שוין דער בעל־הבית
פון דער סטאנציע, אז די „רעוויזיע״ זאל אפלויפן גלאט, בשלום, און מע
זאל, חס וחלילה, קיין טריפה סחורה בא זיי נישט כאפן. ווי אזוי? גאנץ
פשוט: דער בעל־אכסניה שמירט־אונטער דארט, ווו מע דארף. ער ווייס שוין
פריער, ווען עס דארף זיין די „רעוויזיע״, און מע גיט זיך שוין אן עצה: מע
פארשטופט די פסולע סחורה ― וועמען אף א בוידעם, וועמען אין א
קעלער, וועמען אין א קליידער־שראנק, וועמען אין א קאסטן, און וועמען
אין אזא מין ארט, וואס וועט גאר קיינעם ניט איינפאלן, אז דארטן זאל
קאנען זיין פארבארגן א לעבעדיקער מענטש... און דאס שענסטע דערביי
איז, וואס די זעלבע לייט, וואס זיינען געלעגן אין אזא מין פארבארגעניש,
אז זיי קריכן ארויס אף גאטס וועלט, מאכן זיי חוזק פון דער גאנצער מעשה,
גלייך ווי קינדער האבן זיך געשפילט אין באהעלטערלעך, און אפן ערגסטן
פאל, טרייסט מען זיך מיט א זיפץ: „עט! מיר האבן איבערגעלעבט ערגערע
צייטן און גרעסערע המנס!״...
    
דער מחבר פון די דאזיקע באשרייבונגען האט אף זיין ערשטן ארויספאר אין דער גרויסער הייליקער שטאט קיעוו געהאט די ערע און דאס פארגעניגן צו ליגן מיט נאך א פאר יידן בא רב אלטער קאניעווער אף דער
סטאנציע אף א בוידעם און כאפן א ציטער. געווען איז דאס אין א ווינטערדיקער פינצטערער נאכט. און אזוי ווי די רעוויזיע איז געווען א פלוצלעכע,
אן אומגעריכטע, האבן די זכרים ניט באוויזן צו כאפן אף זיך, איך בעט
איבער אייער כבוד, די תחתונים, און די ווייבער ― זייערע אונטערשטע
קליידלעך. א גליק, וואס די „רעוויזיע״ האט זיך דאס מאל גיך געענדיקט,
אניט וואלטן זיי אפן בוידעם אויסגעגאנגען פון קעלט. דערפאר אבער ―
וואס פאר א גדולה איז געווארן, אז דער בעל־אכסניה, רב אלטער קאניעווער,
א שיינער ייד מיט א ווייסער בארד, האט זיי אראפגערופן פונעם בוידעם
מיט א מאדנע שפראך, צום גראם:
    
― יהודים בלא! קריכט ארויס פון שטרוי! געפטרט די שדים, אראפ
פונעם בוידעם!...
    
געענדיקט האט זיך דער איבערשרעק מיט א גרויסער שמחה. מע האט
דערלאנגט דעם סאמאוואר און מע האט געטרונקען טיי מיט טרוקענע
בייגעלעך און מע האט דערציילט נסים ונפלאות ― יציאת־מצרים! די שמחה
איז אבער באלד פארשטערט געווארן דורך דעם, וואס דער בעל־אכסניה,
רב אלטער קאניעווער, האט ארויפגעלייגט אף אלע זיינע אורחים א מין קאנטריבוציע, צו אנדערהאלבן קארבוינים אף א קאפ, כדי צו דעקן די הוצאות,
וואס די רעוויזיע האט געקאסט. עס האבן נישט געהאלפן קיין שום פראטעסטן פון די ווייבער. זיי האבן נעבעך געטענהט, אז זיי באדארפן ניט
צאלן גארניט, ווארעם זיי זיינען געקומען אהער ניט צוליב פארגעניגן און
ניט צו מאכן געשעפטן און צו פארדינען געלט. זיי זיינען גאר געקומען צום
פראפעסאר זיך קורירן...
    
און עס גייט־אוועק בא זיי א סדרה דאקטוירים, פראפעסארן. איטלעכע פון זיי דערציילט וועגן איר קראנקייט און צו וואסער א פראפעסאר
זי איז געקומען. לאזט זיך אויס, אז אלע זיינען זיי געקומען צו איין פראפעסאר און אלע האבן איינע און די זעלבע קראנקייט. ווארעם וואס פאר
א פעלער איינע זאל ניט האבן, האבן דאס אלע ווייבער אקוראט דאס אייגענע... נאר מער חידוש פון אלצדינג איז דאס, וואס אלע ווייבער, וויפל
זיי זיינען דא, ריידן זיי אינאיינעם, און מע הערט זיך פונדעסטוועגן איינס
דאס אנדערע! אייניקע שטריכן פון יענער נאכט האט דער מחבר פון די
דאזיקע זכרונות אויסגענוצט דערנאך אין איינעם פון זיינע ערשטע ווערק
מיטן נאמען „דער ערשטער ארויספאר״ (א מעשה, ווי אזוי צוויי יונגע
פייגעלעך פליען־ארויס דאס ערשטע מאל אף גאטס וועלט).
    
אט אזוי האט אונדזער העלד פארבראכט די ערשטע נאכט אין דער
גרויסער הייליקער שטאט קיעוו. אף מארגן אינדערפרי האט ער זיך געלאזט
דערקענען צו די גרויסע ליכטיקע שטערן, וואס שיינען־אראפ צו אונדז פון
זייער הימל־הייך. דאס הייסט, צו אונדזערע בארימטע גרויסע לייט, צו אונדזערע משכילים און פאעטן, צווישן וועלכע ער האט געוווסט אין קיעוו דערווייל נאר איינעם. דאס איז געווען דער העברעישער דיכטער, וואס איז
בארימט אונטערן נאמען  י ה ל ″ ל. אהין האט ער זיך געשלאגן און
דערשלאגן זיך. אבער ניט אזוי גרינג, ווי מע קאן זיך פארשטעלן אפן ערשטן קוק. גענומען זיך נאכפרעגן אפן דיכטער, איז ער געוווירע געווארן,
אז אין קיעוו איז דא א מיליאנער בראדסקי. און אז דער בראדסקי האט אף
פאדאל א מיל. און אז אין מיל איז דא א קאנטאר. און אז אין דער קאנטאר דינען אלערליי מענטשן. און אז צווישן די מענטשן איז דא איינער א
קאסירער, הייסט ער י. ל. לעווין. און אט דער י. ל. לעווין איז דאס דער
בארימטער דיכטער יהל″ל. און דא הייבט זיך ערשט אן א געשיכטע.
    
נישט איעדער קאן האבן א פרייען צוטריט אין בראדסקיס מיל. אהין
קאן צוגעלאזט ווערן נאר אזעלכער, וואס האט א שייכות צו ווייץ אדער
צו מעל. „צו וועמען דארפט איר?״ ― „צום בארימטן דיכטער יהל″ל״. ―
„דא איז נישטא אזעלכע״... איינער א ייד, א מעקלער פון ווייץ, האט נאך
געפונען דערביי אויסצוברענגען א פוילן וויץ. ער האט א פרעג געגעבן
באם בחור: „וואס איז היינט ― ראש־חודש, וואס איר זאגט הלל? ׳,
    
גאט האט געטאן א נס ― ס׳איז אנגעקומען א לאנגער ייד און א דארער, מיט א לאנגער נאז, מיט א געקנייטשט פנים און מיט עטלעכע געלע
פענקעס אין מויל אנשטאט ציין. אנגעטאן איז ער געווען אין א צעריסענעם בגד, און מיטן גרויסן רעגן־שירם פון גרויע פארוסינע און מיטן
אפגעבארעטן קאפעלושל, וואס אפן קאפ, האט ער געכאפט דעם אנבליק פונעם וועלט־בארימטן דאן קישאט. צום סוף לאזט זיך אויס, אז אט דער
לאנגער ייד, דער דאן קישאט, איז גאר א בוכהאלטער, און ער דינט דאס
אינאיינעם מיטן בארימטן דיכטער יהל″ל בא בראדסקין אין דער מיל! געוווירע געווארן, צו וועמען דער בחור פרעגט זיך נאך, האט אים דער לאנגער אנגענומען פאר א האנט און אן ווערטער איז ער אריין מיט אים אינעווייניק. דארט האט דאן קישאט אוועקגעשטעלט דעם גרויסן רעגן־שירם,
אראפגעווארפן פון זיך דעם אייבערשטן בגד און איז געבליבן אין א קורץ
ווייטיקל מיט אויסגעריבענע עלנבויגנס און מיט אויסגעבויגענע פיס, וואס
ווען ניט דאס, וואלט דער לאנגער בוכהאלטער געווען נאך לענגער. נאך די
ערשטע עטלעכע סקארבאווע ווערטער, וואס אומבאקאנטע באקענען זיך
דורך זיי, איז דער לאנגער בוכהאלטער אויסגעוואקסן אין די אויגן פונעם
בחור מיט צוויי קעפ העכער. וואס איז די מעשה? עס האט זיך ארויסבאוויזן,
אז אט דער דאן קישאט קען זיך פערזענלעך מיט א מאן, וואס אין
יענער צייט האט ער אויסגעוויזן באם בחור פאר א מלאך פון גאט. דאס איז
געווען ניט מער און נישט ווינציקער, ווי ב א ג ר א וו , דער מחבר פונעם
בוך „זאפיסקי יעוורעיא״! מיט אים האט דאס אט דער לאנגער בוכהאלטער
זיך געקענט פערזענלעך, געדינט אין איין באנק אין סימפעראפאל.
    
― אזוי? אזוי? האט איר אים, הייסט עס, געקענט, דעם גרויסן באג־ראוו, ליטשנא? ― פרעגט זיך נאך בא אים דער ציקאווע בחור מיט גרויס
התפעלות.
    
― מענטש! מע זאגט אייך, אז מיר האבן ביידע געדינט אין איין באנק,
אין סימפעראפאל, זאגט איר גאר דאס!
    
― און איר אליין האט גערעדט מיט אים?
    
― אזוי ווי איך רייד מיט אייך. ניט נאר גערעדט, נאר געשפילט
מיט אים אין קארטן, אין פרעפעראנס. א קערטל האט ער ליב, גריגארי אי־סאקאוויטש, איי האט ער ליב, איי האט ער ליב א קערטל! דאס הייסט, ניט
קיין קארטיאזשניק, נאר אזוי גלאט א קערטל, א פרעפעראנסל ― פאר וואס
 ניט? איי א פרעפעראנסל! איי־איי־איי!...
    
ער הייבט־אויף זיין טרוקענע ביינערדיקע האנט אינעם אויסגעריבע־
 נעם עלנבויגן, פארקנייטשט נאך מער דאס פארקנייטשטע פנים, טוט א פיר
 מיט דער שפיץ נאז אין דער לופטן האלבקיילעכדיק און באווייזט די געלע
פענקעס פון זיינע אמאליקע ציין. בא אים הייסט עס געשמייכלט. נאר באלד
 ווערט ער צוריק ערנסט, קוקט ערגעץ ווייט־ווייט דורך זיינע שארפע ברילן,
 קראצט זיך אונטערן קאלנער און רעדט מיט רעספעקט וועגן באגראוון:
    
― א גרויסער מענטש גריגארי איסאקאוויטש! א ווערטעלע אויסצו־
 ריידן ― גריגאיי איסאקאוויטש! פססס! אבער טאקע גאר א גרויסער! א
 סך גרעסער פון אייער בארימטן דיכטער יהל″ל. דער איז א קלייניטשקער...
 אט אזא קלייניטשקער... אבער טאקע גאר־גאר א קלייניטשקער!... ― און ער האט א ווייז געגעבן מיט דער האנט אף דער ערד, ווי
קליין יהל″ל איז. און אקוראט אף די רייד עפנט זיך די טיר און עס קומט
אריין א קליין מענטשל, נאר גוט געפאקט, מיט א פיין בייכל און מיט קאסאקע אויגן. אפן ערשטן קוק האט ער אקעגן דעם לאנגן און טרוקענעם דאן
קישאט אויסגעזען ווי ס א נ ט ש א פ א נ ס א , דאן קישאטס פליגל־אדיוטאנט. אן א גוט־מארגן איז דער סאנטשא פאנסא דורכגעלאפן פארביי
און איז פארשווונדן געווארן אף יענער זייט קראטעס אין א צווייטן חדרל.
    
― אט דאס איז ער דאך, אייער דיכטער יהל″ל. איר קאנט אריינגיין
צו אים, אויב איר ווילט. נישט אזא גרויסער פריץ...
    
פון די ווערטער, ווי אויך פון דעם פריערדיקן פארגלייכן אים צום
גרויסן באגראוון, איז געווען צו זען, אז דער בוכהאלטער מיטן קאסירער
לעבן בשלום, ווי א קאץ מיט א מויז. דערמיט האט נאך אבער דער
דיכטער בא זיין פארברענטן חסיד אין די אויגן גארנישט פארלוירן.
מיט א קלאפנדיק הארץ און מיט א פארצאפלטער נשמה איז ער אריבער־געטרעטן די שוועל און אריין מיט גרויס דרך־ארץ אין צווייטן חדרל
אריין. דארט האט ער געטראפן דעם בארימטן דיכטער אין א פאעטישע
פאזע, צונויפגעלייגט די הענט אפן הארצן, ווי אלכסנדר פושקין, אדער,
לכל הפחות, ווי מיכה יוסף לעבענזאן. דער דיכטער איז געווען, ווייזט
אויס, אין זייער א הויכער פאעטישער שטימונג, ווארעם ער האט ארומגעשפאנט הין און צוריק איבערן חדרל מיט די צונויפגעלייגטע הענט אפן
הארצן און האט אף זיין יונגן פארערער כמעט גארניט געקוקט און קוים־קוים געענטפערט אפן גוט־מארגן מער ניט ווי מיט א בייזן קוק פון זיינע
קאסאקע אויגן. פון בעטן זיצן, אדער פון נאכפרעגן זיך, ווער־וואס־ווע־מען ― איז גאר קיין רעדע נישט געווען. דער נאיווער פארערער איז געווען
זיכער, אז אלע פאעטן זיינען אזוי. אז אלכסנדר פושקין ענטפערט אויך
ניט אף א גוט־מארגן... דעם בחור איז אפילו געווען נישט אזוי פויגלדיק
דאס שטיין, ווי א באלוואן, בא דער טיר. נאר מע קאן זיך ניט העלפן.
און פאריבל האבן איז דאך ניט שייך ― פארט נישט קיין געוויינלעכער
בשר־ודם! פארט א דיכטער!... דערפאר אבער אין עטלעכע יאר ארום, אז
דער נאיווער פארערער איז אליין געווארן א שרייבער, און ניט נאר
א שרייבער ― ער איז גאר געווארן א רעדאקטאר פון א יארבוך („די
יידישע פאלקס־ביבליאטעק״) און דער פאעט יהל″ל האט אים געבראכט
א פעליעטאן, האט אים דער אמאליקער פארערער און דער איצטיקער
רעדאקטאר  ש ל ו ם  ע ל י כ ם  דערמאנט זייער ערשטע באגעגעניש
און איבערגעגעבן די אויבן־באשריבענע סצענעס, האט דער דיכטער גע־
 האלטן זיך בא די זייטן פאר געלעכטער.
    
דעמאלט האט זיך אבער דעם בחור נישט געלאכט. מיט וואס פאר
 א הארץ ער איז ארויס פונעם בארימטן דיכטער ― קאן מען זיך פארשטעלן. דערמיט האט זיך אבער זיין ערשטער ארויספאר נאך ניט געענדיקט. דאס רעכטע בינטל צרות, וואס איז אים באשערט געווען אויסצושטיין אין זיין ערשטער גרויסער נסיעה, הייבט זיך ערשט אן.
    
75
  
פראטעקציעס
    
דער בעל־אכסניה שמועסט פון פראטעקציעס ― ער מאכט א וויזיט דעם קיעווער
    
ראבינער ― מע שיקט אים אפ צום „אוטשאנע יעווריי״ באם גענעראל גובערנא־
    
טאר ― א צעטראגענער נפש ― ער באקומט א פראטעקציע צום בארימטן
    
 אדוואקאט קופערניק
    
א פרעמדער מענטש אין א גרויסער שטאט איז אין א וואלד. אין
ערגעץ פילט איר זיך ניט אזוי עלנט, ווי אין א וואלד. קיינמאל אין ערגעץ ניט האט זיך דער העלד פון די דאזיקע באשרייבונגען ניט געפילט
אזוי עלנט, ווי ער האט זיך געפילט אין יענער צייט אין קיעוו. די מענטשן
פון דער דאזיקער גרויסער שיינער שטאט האבן זיך ווי צונויפגערעדט,
אז מע זאל פאר דעם יונגן אורח נישט ארויסבאווייזן קיין סימן פון
גאסטפריינטלעכקייט, קיין ווארעמע מינע. אלע פנימער זיינען אנגעכמורעט. אלע טירן זיינען פאר אים געשלאסן. און וואלטן כאטש די אלע
מענטשן, וואס שוויבלען און ווימלען פאר די אויגן, ניט געווען אנגעפעלצט ווי מאגנאטן און ניט געפלויגן אף די גרויסארטיקע שליטעלעך
מיט ברענענדיקע פערדלעך־ריסאקעס! און וואלטן כאטש די הייזער ניט
געווען אויסגעפוצט מיט אזא שיק און מיט אזא גלאנץ! און וואלטן
כאטש די שווייצארן מיט די לאקייען, וואס בא דער טיר, ניט קוקן אזוי
פרעך און ניט לאכן אייך גלייך אין פנים אריין! אלצדינג וואלט ער אייך
מוחל געווען, נאר אבי מע זאל ניט לאכן פון אים. און ווי אף צו־להכעיס, האט זיך אים אויסגעוויזן, אז אלע מאכן פון אים חוזק. אלע ―
אפילו דער בעל־הבית פון דער אכסניה, רב אלטער קאניעווער, וואס איז
שוין געווען בא אונדז באשריבן אויבן. א ייד, וואס צוליב דעם, וואס
זיינע געסט האבן ניט קיין „פראוואזשיטעלסטווע״ און טארן ניט זיין אין
דעם הייליקן קיעוו, איז ער א חשוב בא „נאטשאלסטווע״.
    
א טבע האט אט דער ייד, אז ער רעדט צו אייך, קוקט ער אייך ניט
אין די אויגן אריין, נאר ערגעץ ווייט אהין, און א גרינג שמייכעלע שפילט
בא אים אונטער די גרויע וואנצעס. מיטן יונגן אורח רעדט ער ניט אף
„איר״ און ניט אף „דו״, נאר ער דרייט זיך קונציק, ווי אן אקראבאט,
און באגייט זיך אן א „איר״ און אן א „דו״. איך גיב דא איבער א
שמועס צווישן די צוויי, דאס הייסט, צווישן דעם אלטן גרייזגרויען בעל־אכסניה און זיין יונגן אורח. דער ייד שמייכלט, קוקט אראפ און דרייט
א פאפיראס, רעדט מיט א קוויטשל, צוקער־זיס:
    
ב ע ל ־ א כ ס נ י ה: ס׳הערט זיך?
    
א ו ר ח: וואס זאל זיך הערן?
    
ב ע ל ־ א כ ס נ י ה: וואס מאכט מען?
    
א ו ר ח: וואס זאל מען מאכן?
    
ב ע ל ־ א כ ס נ י ה: איך מיין, וואס טוט מען אין קיעוו?
    
א ו ר ח: וואס זאל מען טאן אין קיעוו?
    
ב ע ל ־ א כ ס נ י ה: מסתמא זוכט מען דאך עפעס אין קיעוו?
    
א ו ר ח: וואס זאל מען זוכן אין קיעוו?
    
ב ע ל ־ א כ ס נ י ה: א טועכץ, אדער א סלוזשבע?
    
א ו ר ח: וואסער א סלוזשבע?
    
ב ע ל ־ א כ ס נ י ה: דורך א רעקאמענדאציע? א פראטעקציע?
איך ווייס?...
    
א ו ר ח: צו וועמען א פראטעקציע?
    
ב ע ל ־ א כ ס נ י ה: איך ווייס, צו וועמען? צום רב.
    
א ו ר ח: וואס עפעס צום רב?
    
ב ע ל ־ א כ ס נ י ה: לאז זיין צו דער רביצין.
    
דא האט דער בעל־אכסניה פאר דער גאנצער צייט איין מאל אויפגעהויבן די אויגן אפן יונגן אורח און איז געבליבן שטיל. האט אים אבער
דער יונגער אורח ניט אפגעלאזט.
    
א ו ר ח: ניין. וואס איז אייך עפעס געפעלן צום רב?
    
ב ע ל ־ ה כ ס נ י ה: איך ווייס? א בחורל פון היינטיקע בחורימלעך קומט קיין קיעוו, באדארף ער האבן מסתמא א בריוו צום רב, צום
ראבינער מיין איך, און דורך דעם ראבינער קאן מען שוין האבן א פראטעקציע... אזוי פירט זיך די וועלט. און אפשר האב איך א טעות, איז לא
פדלתי ― טאקע יא ניע טאנצאוואל סמעדוועדיעם!...
    
איז אים שוין גאר געפעלן דאס יידישע ווערטל: „האב איך ניט
געטאנצט מיטן בער״ איבערזעצן אף רוסיש. דעם בחור זיינען אבער
די לעצטע ווערטער פונעם בעל־אכסניה וועגן א פראטעקציע באם ראבינער אריין, ווי מע זאגט, אין נאז אריין, און ער האט באשלאסן, אז ס׳איז
אפשר גאר ניט אזוי קרום. א פראטעקציע ניט קיין פראטעקציע, נאר מאכן
דעם ראבינער א וויזיט קאן ניט שאטן. און אפשר טאקע עפעס ברענגען
אויך. פארט א ראבינער. און נאך וואסער א ראבינער! א „גובערנסקי״
ראבינער ― א קלייניקייט!... וואס ווייטער צעוואקסט זיך בא אים די פאנטאזיע, און דער פלאן געהאלפן צו ווערן דורכן קיעווער ראבינער באקומט
בא אים מער חן און רעאלע פארמען, און ער זעט ארויס בחוש, אז ס׳איז
געווען א באשערטע זאך, אז דורך דעם, וואס א יידן רב אלטער קאניע־ווער איז געפעלן צו מאכן חוזק, אדער גלאט אזוי א ביסל פלאפלען, איז
בא אים געבוירן געווארן אן אידעע, א גליקלעכע, א גלענצנדיקע אידעע.
און מיט אן אידעע איז אלע מאל אזוי. דורך א קלייניקייט, דורך א צופאל,
קומען אמאל ארויס די גרעסטע געשעענישן אין דער וועלט. די היסטאריע
פון די נוצלעכסטע דערפינדונגען ווייסט פון דעם סוד ― ס׳איז
גאר קיין נייס ניט.
    
געקליבן זיך עטלעכע טעג דורכאנאנד און געוווירע געווארן, ווו דער
ראבינער זיצט, האט ער איינמאל אין א קאלטן פרימארגן אנגעקלונגען
רעכטס, האט זיך געעפנט די טיר און א האנט האט אים א ווייז געגעבן
אז ער זאל קלינגען לינקס, אין דער קאנצעלאריע. האט ער אנגעקלונגען
לינקס, אין דער קאנצעלאריע. עפנט זיך די טיר און ער קומט־אריין אין
דער קאנצעלאריע, טרעפט ער דארט עטלעכע יידן, פארשיידענע טיפן פון
אלערליי פראפעסיעס, צום מיינסטן ― בעל־מלאכות, ארעמע, דערשלאגענע, אפגעריסענע. אויך ווייבער א פאר פארשלומפערטע, מיט פארוויסטע
פנימער, און א געשוואלן יינגל מיט גרויסע צעריסענע שטיווליעטן, פון
וואנען עס קוקן ארויס די פינגער פון די פיס. דערפאר איז אבער דעם
יינגלס האלדז ארומגעוויקלט מיט צוויי שאלן, ער זאל זיך חלילה ניט פארקילן. אף די ווענט הענגען א צעריסענע מאפע פון ארץ־ישראל און א
שלעכטער קייזערלעכער פארטרעט. די קאנצעלאריע, די אפגעריסענע יידן,
די פארשלומפערטע ווייבער, דאס געשוואלענע האלב־בארוועסע יינגל, די
אנגעריסענע מאפע פון ארץ־ישראל מיטן שלעכטן קייזערלעכן פארטרעט
ווארפן־אן אף אייך א מאדנע מרה־שחורה. און טאמער איז קארג ―
זיצט בא אן אלטן אויסגעמוטשעטן פארפלעקטן שרייבטיש אן אלטער
מאן מיט אן אפגעבליאקעוועט טויט פנים. ווען דער אלטער זאל נישט
האלטן קיין פען אין האנט און ניט איינטונקען זי אלע מינוט אין טינטער,
וואלט מען געקאנט זיכער מיינען, אז דאס זיצט א בר־מינן, וואס איז
טויט, ווייניקסטנס, עטלעכע און דרייסיק יאר, נאר מע האט אים איינגע־מארענירט, האלט ער זיך. איינציקווייז פארטיקט זיך אפ דער אפגעבליאקעוועטער בר־מינן מיט אלע יידן און ווייבער, און דאס נעמט־צו ניט קיין
סך צייט. ארום און ארום אפשר אנדערהאלבן שעה. ביז ער קומט צום
געשוואלענעם יינגל מיט די צוויי שאלן. דאס געשוואלענע יינגל נעמט
אויך צו אזא האלבע שעה. דאס יינגל וויינט. דער איינגעמארענירטער בר־מינן שרייט אף אים. דאנקען גאט ― געפטרט דאס געשוואלענע יינגל
אויך. דעמאלט טוט דער בר־מינן א ווונק צום העלד פון די באשרייבונגען, ער זאל צוגיין צום טיש. גייט ער צו. דער בר־מינן קוים וואס מע
הערט אים:
    
― וואס׳ט איר זאגן?
    
― איך דארף צום ראבינער.
    
דער בר־מינן קוקט צו זיך אין ספר־הזכרונות אריין און זיין קול גייט
ווי פון יענער וועלט:
    
― א מעטריקע?
    
― ניין.
    
― א חתונה?
    
― ניין.
    
― א יינגל? א מיידל פארשרייבן?
    
― ניין.
    
― עמעצער געשטארבן?
    
― ניין.
    
― א נדבה?
    
― ניין.
    
― וואס זשע פארט?
    
― גארנישט. איך האב געוואלט זען דעם ראבינער.
    
― אט אזוי־זשע רעדט.
    
און דער מארענירטער בר־מינן הייבט זיך אויף פון טיש, גייט פאוואליע, ווי אף אונטערגעהאקטע פיס, ווערט פארשווונדן אין א זייטיק
חדר אף פופצן אדער אף צוואנציק מינוט און קומט צוריק מיט א פארע־ווען פנים און מיט א טרויעריקן רעזולטאט:
    
― רעד ראבינער איז נישטא אינדערהיים. איר׳ט מוחל זיין קומען אן
אנדערס מאל.
    
צום קיעווער ראבינער האט זיך דער העלד מטריח געווען ניט איין
מאל און ניט צוויי מאל. ביז ס׳איז אים געראטן צו טרעפן אים אינדער־היים. דערפאר אבער האט ער געהאט בא אים אן אויפנאמע זייער א
פריינטלעכע און א הארציקע. דער אנהייב איז אפילו געווען ניט אזוי פויגלדיק. דער ראבינער איז אין דער ערשטער מינוט געווען ווי דערשראקן.
ער האט זיך אביסל אנגעשטרענגט, ביז ער האט ארויסבאקומען פונעם
יונגן באזוכער, וואס איז זיין באגער. דער בחור האט געמיינט, אז אין
קיעוו א ראבינער באדארף נאכן ערשטן קוק אליין פארשטיין, וואס יענער וויל און וואס יענער באדארף. צום סוף קוקט ער גאר ווי א זינדיקער מענטש אין די אויגן אריין, און מע דארף אים צעקייען איטלעכס
ווארט און אריינלייגן אין מויל אריין. און ערשט נאכדעם, אז מע האט
דאס אים גוט צעקייט, לאזט זיך אויס, אז ער קאן גארנישט טאן. לחלוטין
גארנישט. דאס איינציקע, וואס ער קאן יא טאן ― איז געבן א רעקאמענדאציע, א פראטעקציע.
    
― א פראטעקציע? גאנץ גענוג! וואס דארף איך דען נאך? איך באדארף מער ניט, ווי א פראטעקציע.
    
און דער באזוכער באטראכט דעם קיעווער ראבינער און פארגלייכט
אים מיט די ראבינערס פון די קליינע שטעטלעך, וואס ער האט ווען געקענט. און עס גייען אים דורך פארביי א גאנצע רייע פון ראבינערס,
„קאזיאנע״ רבנים, פארזעענישן, טויגעניכטסן, צווישן זיי איינער מיט א
פליך אפן קאפ. אקעגן די אלע איז דער קיעווער ― א מאגנאט, און זיי
אקעגן אים זיינען חיות, קארליקעס. דער איז א ריז. און א שיינער מענטש.
איין חסרון נאר, וואס ער איז א געלער און א ביסל א שווערער פארשוין.
רעדט פאמעלעך, טוט יעדע זאך פאוואליע, דענקט פאוואליע, כמעט אן
נערוון. אזעלכע מענטשן לעבן הונדערט יאר. זיי כאפן זיך ניט שטארבן
― זיי האבן צייט.
    
― איז ווילט איר, הייסט דאס, פון מיר א פראטעקציע?
    
― צו וועמען? דאס דארפט איר שוין אליין באטראכטן...
    
גוט. ער וועט זיך באטראכטן. און דער ראבינער צעפרעגט זיך נאך
אמאל באם באזוכער, ווער ער איז, פון וואנען ער איז און וואס איז זיין
באגער? דערנאך גייט־אוועק א לאנגע פויזע פון א פאר מינוט. א קוועטש
א קנעפל ― און עס באווייזט זיך דער אלטער אפגעבליאקעוועטער און
גוט־געמארענירטער בר־מינן פון דער קאנצעלאריע, און דער ראבינער
הייסט אים אנשרייבן א בריוו צו זיינעם א פריינט ― דעם נאמען האט
ער ניט איינגעהערט ― און בעטן אים, טאמער קאן ער עפעס טאן פאר
אט דעם בחור... און צום בחור האט דער ראבינער א זאג געגעבן, אז דאס
שרייבט ער א בריוו צו זיינעם א פריינט הערמאן מארקאוויטש באראץ,
וועלכער איז א פריסיאזשנע פאוויערענע און א „אוטשאנע יעווריי״ באם
גענעראל־גובערנאטאר...
    
אפגעטאן אזא שווער שטיקל ארבעט, האט דער ראבינער אפגעאטעמט. מע האט געזען, אז דעם מענטשן איז אראפ א בארג פון די פלייצעס. ער האט טאקע א ביסל צוגעהארעוועט. דערפאר האט ער אבער געטאן א נוצלעכע זאך ― אויסגעארבעט פאר דעם בחור א פראטעקציע,
און נאך וואס פאר א פראטעקציע ― צום „אוטשאנע יעווריי״ באם גענע־ראל־גובערנאטאר!... אזוי ווייט האט זיך דעם בחורס היציקע פאנטאזיע
גארניט פארגעשטעלט. די פראטעקציע, וואס ער האט געהאלטן אין בו־זעם־קעשענע, האט אים געווארעמט דאס לייב און געטראגן אין דער
לופטן. ער גייט פון דאנען גלייך צום „אוטשאנע יעווריי״ וואס באם
גענעראל־גובערנאטאר ― דא וועט שוין עפעס זיין!... און דער „או־טשאנע יעווריי״ אליין שטעלט זיך אים אנדערש ניט פאר, ווי א פראפעסאר, באהאנגען מיט מעדאלן, ווי א גענעראל. מיט א ציטערניש קלינגט ער
אן בא דער טיר און ער ווערט אריינגעלאזן אין א קאבינעט מיט ספרים
און ביכער. עס קלאפט אים א צאן אף א צאן. אין א פאר מינוט ארום
פליט־אריין א ייד מיט שיטערע באקנבארדן און מיט זייער א נידעריקער
ראיה, און איז עפעס מאדנע צעטראגן. ניט שוין־זשע איז אט דער ייד
אן „אוטשאנע יעווריי״ באם גענעראל־גובערנאטאר? ער זאל ניט גיין
אויסגעגאלט א שטיק בארד אקוראט אין מיטן, וואלט ער געגאנגען שווערן,
אז ער איז א מלמד, א גמרא־מלמד. א טבע האט אט דער „אוטשאנע
יעווריי״, אז ער רעדט שפייט ער, און איז א מאדנע צעטראגענע בריאה.
פון אים דערציילט מען אין קיעוו, ווי ער איז שוין נאכדעם געוווירע געווארן, אלערליי מעשיות און אנעקדאטן. למשל: צו זיך אהיים האט ער
קיינמאל ניט געטראפן, ביז ער האט ניט איבערגעלייענט אף דער טיר די
אויפשריפט „הערמאן מארקאוויטש באראץ״. איינמאל האט זיך באראץ
שטארק איינגעקוקט אין זיין נאמען און האט דערזען פון אונטן אנגעוויזן
די שפרעכשטונדן פון דריי ביז פינף. א קוק געגעבן אפן זייגער, אז ס׳איז
ערשט צוויי, האט זיך באראץ באטראכט, אז מסתמא איז באראץ ניטא
אינדערהיים. און וויבאלד באראץ איז ניטא אינדערהיים, היינט וואס האט
דא באראץ צו טאן? איז זיך באראץ דערווייל געגאנגען אין גארטן שפאצירן... מיט איינעם ווארט, אף באראצן זאגט מען אין קיעוו, אז באראץ
זוכט באראצן און קאן אים ניט געפינען... אין דעם דאזיקן פרימארגן איז
באראץ געווען גאר באזונדער צעטראגן און ניט גוט געשטימט. ער האט
זיך געאיילט ערגעץ גיין, געווארפן זיך און געשפיגן און געשפריצט. דערנאך, אז ער האט איבערגעלייענט דעם בריוו פונעם ראבינער, וואס רעקאמענדירט פאר אים דעם בחור, האט זיך דער „אוטשאנע יעווריי״ א כאפ
געגעבן באם קאפ, גענומען ארומשפאנען איבערן חדר הין און צוריק,
ריידן און שפייען און בעטן זיך רחמים, מע זאל אים לאזן צו־רו, ווארעם
ער ווייס גארניט און קאן גארניט און וועט גארניט טאן! א גאטס רחמנות
געווען צו קוקן אפן „אוטשאנע יעווריי״! דער בחור האט זיך גענומען פארענטפערן, אז ער מיינט ניט קיין בייז. אז זיין גאנצער מיין איז געווען,
טאמער... א פראטעקציע... נאר באראץ לאזט אים ניט ריידן. ער זאגט,
אז ער ווייס עס אליין גאנץ גוט. און אז אים ברענט נאר אפן ראבינער,
וואס אלע טאג, אלע טאג שיקט ער צו אים יונגע מענטשן. וואס קאן ער
טאן פאר זיי? וואס ווייס ער? ווער איז ער? וואס איז ער? ער איז דאך
ניט בראדסקי!...
    
מיט א צעבראכן הארץ און מיט א שווער געמיט האט זיך דער בחור
ארויסגעגליטשט פונעם „אוטשאנע יעווריי״. נאר אז ער איז שוין געווען
גאנץ אונטן אף די טרעפ, האט ער דערהערט, אז מע רופט אים צוריק,
טאקע דער זעלבער „אוטשאנע יעווריי״. באראץ האט זיך באטראכט, אז
ער אליין קאן טאקע ניט טאן פאר אים גארניט. ער קאן אים אבער
געבן א רעקאמענדאציע צו זיינעם א פריינט און א קאלעגע, צו קופער־
  
ניקן. קופערניק, ער זאל וועלן, קאן ער טאן א סך. זייער א סך! א קלייניקייט קופערניק? מיט אזא פראטעקציע קאן מען דורכברעכן מויערן!
באוועגן די גרעסטע לייט! און נישט לאנג געטראכט, זעצט זיך אוועק
דער „אוטשאנע יעווריי״ און שרייבט א קארטל צו זיין בעסטן פריינט
און קאלעגע, צום בארימטן אדוואקאט לעוו אבראמאוויטש קופערניק.
    
76
  
קופערניק
    
ער זוכט דעם בארימטן אדוואקאט אפן „קרעשטשאטיק״. ― „מעניאלנאיא קאנטארא
    
קופערניקא״. ― אין אקרוזשנע סוד. ― ער געפינט ענדלעך וועמען ער זוכט. און
    
די פראטעקציע ווירקט. ― א קליינער טעות: ניט קופערניק, נאר משה עפעלבוים
    
 פון ביעלאצערקאוו
    
דער נאמען קופערניק, אדער ווי מע האט אים גערופן צווישן יידן
„ ק א פ ע ר נ י ק א וו ״, איז געווען כמעט אזוי בארימט און פאפולער, ווי אלכסנדר פאן הומבאלד אין אייראפע, אדער ווי קאלומבוס אין
אמעריקע. דער פראצעס פון קוטאאיס, דער בארימטער בלוט־בלבול, וואס
קופערניק האט פארטיידיקט און ריינגעוואשן, האט אים געמאכט אזוי בארימט, ווי אין א סך יארן ארום האט בארימט געמאכט אן אנדערן אדוואקאט, א. א. גרוזענבערגן, דער פראצעס פון מענדל בייליס. און אזוי
ווי גרוזענבערגן, אזוי האט מען פון קופערניקן אין זיין צייט דערציילט
נסים ונפלאות, ארומגערינגלט אים מיט לעגענדעס.
    
האבנדיק א פראטעקציע צו אזא מאן, ווי קופערניק, מעג מען זיך
שוין דערלויבן צו טרוימען, פאנטאזירן און חלומען די בעסטע חלומות.
כאפן זיך שטארק איז אויך ניטא וואס. ובפרט, אז ער ווייס נאך גארניט,
ווו קופערניקס אדרעס איז. האט ער זיך פאוואליע ארויפגעדראפעט אפן
הויכן „קרעשטשאטיק״, די שענסטע גאס אין קיעוו, און דארט איז
אונדזער העלד ניט שווער געווען צו דערפרעגן זיך, ווו קופערניק זיצט.
אריין אין א הויף אקעגן האטעל „יעווראפא״, האט ער איבערגעלייענט אף
רוסיש: „מיעניאלנאיא קאנטארא קופערניקא״. איז אים אפילו געווען א
חידוש, ווי קומט צו קופערניק דעם אדוואקאט א „מיעניאלנע קאנטאר״?
נאר עס איז אים באלד פארענטפערט געווארן די קשיה.
    
אריינגעקומען אינעווייניק אין קופערניקס קאנטאר, האט ער געטראפן
א יונגנמאן מיט בלויע ברילן און א יידענע א ליטוועטשקע אין א ווייסן
פאריק.
    
― צו וועמען דארפט איר?
    
― צו קופערניקן.
    
― פון וועמען?
    
― פונעם אוטשאנע יעוודיי, פון הערמאן מארקאוויטש באראץ א
קארטל.
    
― פון באראצן א קארטל? ווייזט אהער.
    
דער יונגערמאן מיט די בלויע ברילן נעמט דאס קארטל און טראגט
דאס צו צו דער ליטוועטשקע אינעם ווייסן פאריק. די ליטוועטשקע נעמט
דאס קארטל, טוט־אן די ברילן, לייענט דורך און טוט א שמיץ דאס קארטל
פון זיך.
    
― ס׳איז ניט צו מיר. ס׳איז גאר צו מיין זון.
    
― ווו געפינט ער זיך?
    
― ווער?
    
― אייער זון.
    
― מיין זון ווו געפינט זיך? וואס הייסט ווו? אין אקרוזשנע סוד
אריין גייט, וועט איר אים געפינען.
    
זוכן אן אדוואקאט אין אקרוזשנע סוד איז פונקט אזא שכל, ווי מע
זאל זוכן א נאדל אין א וואגן היי. דער אקרוזשנע סוד איז אן אומגעהייער
גרויסע געביידע מיט אייזערנע טרעפ און מיט אזוי פיל חדרים, זאלן און
אפטיילונגען, אז א פרעמדער קאן דארט פארבלאנדזעט ווערן און פארלירן דעם קאפ. צום ערשטן מאל אף זיין לעבן האט אונדזער העלד דערזען אזוי פיל מענטשן אין שווארצע פראקן מיט גרויסע פארטפעלן. דאס
זיינען לויטער געשווארענע אדוואקאטן. גייט טרעפט, ווער פון זיי איז דא
קופערניק? אפשטעלן איינעם פון זיי און א פרעג טאן ― איז א זאך, וואס
איז אוממעגלעך. אז אלע זיינען זיי פארטראגן. אלע לויפן מיט פארטפעלן, דער אהער, דער אהין, ווי די משוגעים. איינעם, א מאן אן א שווארצן
פראק, נאר מיט א גרויסן געלן פארטפעל און מיט זייער א סימפאטיש
פנים, האט ער געוואגט אפצושטעלן און א פרעג טאן: „ווו איז דא קופער־ניק?״ האט ער באקומען פונעם מאן אן ענטפער: „צו וואס דארפט איר
קופערניניקן?״ „איך האב צו אים א קארטל פונעם אוטשאנע יעווריי הערמאן מארקאוויטש באראץ״. „א? פון באראצן? זיצט א וויילע ― איכל
באלד קומען״. און דער מאן באווייזט אים אף א לאנגער פאלירטער באנק,
טוט זיך א גליטש און ווערט נעלם. דער בחור זעצט זיך אוועק אף דער
לאנגער פאלירטער באנק און זיצט א האלבע שעה, א שעה, אנדערהאלבן
שעה ― ניטא קיין מאן, ניטא קופערניק. שטייט ער אויף פון דער פאלירטער באנק און לאזט זיך גיין. דער עולם איז שוין געווארן א סך שיטערער. ווו־ניט־ווו ווארפט זיך נאך דורך א שווארצער פראק. ער דערזעט דעם מאן, וואס מיטן געלן פארטפעל.
    
― א? איר זייט נאך דא? וואס, אייגנטלעך, דארפט איר צו קו־פערניקן?
    
דערציילט אים דער בחור נאך א מאל:
    
― א קארטל פון הערמאן מארקאוויטש באראץ.
    
― און ווו איז דאס קארטל?
    
באווייזט ער אים דאס קארטל. דער מאן לייענט־דורך דאס קארטל.
    
― וואס אייגנטלעך, האט איר געוואלט פון קופערניקן?
    
― איך ווייס נאך אליין ניט אקוראט... אפשר וועל איך קריגן בא
אים א שטעלע?
    
― וואס קענט איר?
    
― איך קען שיין שרייבן, יידיש און רוסיש.
    
― רוסיש אויך? קומט מיט מיר.
    
באדארף ער נאך זיין אין ספק, אויב דאס איז קופערניק?... ארויסגעגאנגען מיטן בחור פון אקרוזשנע סוד, האט ער, קופערניק הייסט דאס,
געכאפט א „ליכאטש״ ― א דראזשקע אף גומעלאסטיקענע רעדלעך, און
האט א זאג געגעבן: „גאסטיניצא ראססיא״. פייל אויסן בויגן האט זיי דער
ליכאטש געבראכט צו פירן צו א האטעל, וואס זיין נאמען איז „ראססיא״.
אריינגעקומען אין א שטארק אנגערויכערט צימער, האט קופערניק באזעצט דעם גאסט באם טיש, פאררויכערט א פאפיראס און דערלאנגט אים
א בויגן פאפיר מיט א טינט־און־פעדער און פארגעלייגט, ער זאל אנשרייבן א פאר שורות. דער בחור האט איינגעטונקען די פען אין טינט און
איידער ער האט זיך צוגעקליבן שרייבן, האט ער א פרעג געגעבן בא קופער־ניקן, ווי אזוי וויל ער, זאל מען אים שרייבן ― אף יידיש אדער אף רוסיש? פארשטייט זיך, אז אף רוסיש! דער בחור האט זיך צוגעפלייסט. דער
זכות פונעם רבין מאניש מיט זיין גאלדענער האנט איז אים בייגעשטאנען, און נאך דער ערשטער שורה האט אים קופערניק איבערגעשלאגן
און א זאג געגעבן, אז ער איז צופרידן מיט זיין האנטשריפט, און האט
אים פארגעלייגט א פאפיראס. פונעם פאפיראס האט זיך דער בחור אפגעזאגט:
    
― האט קיין פאריבל ניט, פאני קופערניק, איך רויכער ניט.
    
― האט קיין פאריבל ניט, יונגערמאן, איך בין ניט קופערניק. מיין
נאמען איז גאר עפעלבוים.
    
― עפעלבוים?
    
― נו, יא, עפעלבוים, משה עפעלבוים פון ביעלאצערקאוו... פרי־סיאזשנע פאוויערענע...
    
א באשערטע זאך. גייט זייט א נביא, אז פון א קיעווער קופערניק
וועט זיך גאר אויסלאזן א משה עפעלבוים פון ביעלאצערקאוו! דער משה
עפעלבוים פון ביעלאצערקאוו האט זיך ארויסבאוויזן פאר אן אמתן
דזשענטעלמען. ער האט זיך לאנג נישט געדונגען פארן פרייז. מסכים געווען אף אלצדינג. ער האט נאך צוגעזאגט דעם בחור, אן ער וועט אים
צולערנען אדוואקאטור און וועט אים נאכדעם געבן רעקאמענדאציעס ניט
נאר צו קופערניקן ― צו נאך א סך גרעסערע לייט אין קיעוו, אין מאסקווע
און אין פעטערבורג, אויסגעבונדן מיט אלע מיניסטארן. אויב דער בחור
וויל, קאנען זיי נאך היינט פארן קיין ביעלאצערקאוו. ער, עפעלבוים, באדארף זיך נאר אראפכאפן אף א מינוט צום גענעראל־גובערנאטאר. און
וויבאלד צום גענעראל־גובערנאטאר, מוז ער שוין זיין מיט א וויזיט אויך
באם גראזשדאנסקי גובערנאטאר. ווארעם די הינט זיינען שרעקלעך מקנא
איינס דאס אנדערע. ער האט אפילו באדארפט זיך זען מיטן קיעווער פא־ליצמייסטער אויך. נאר ער קאן באשטיין, אז דער פאליצמייסטער זאל
קומען צו אים.― ער איז נישט קראנק...
    
דער פריסיאזשנע פאוויערענע עפעלבוים האט זיך ארויסגעכאפט,
איבערגעלאזט א פרעמדן אומבאקאנטן בחור אף גאטס באראט. די אוואנטורע איז דעם יונגן רייזנדער דווקא געפעלן. און פון דער פערזענלעכקייט
פון דעם עפעלבוים איז ער גאר געווען אנטציקט. ער האט נאך קיין צייט
ניט געהאט רעכט צו באטראכטן די לאגע, האט זיך עפעלבוים אומגעקערט
צוריק, צוגעפארן ברייט אף א ליכאטש, אנגעלאדן מיט פולע פעק און מיט
פעקלעך. דארט איז געווען פון כל טוב: הערינג, און פיש, און באליק,
און איקרע, און פרוכטן, און פאפיראסן.
    
― איר מיינט, ס׳איז געקויפט? ס׳איז לויטער מתנות. געשענקט פון
דער גענעראל־גובערנאטארשע, פון דער גובערנאטארשע און פונעם פא־ליצמייסטערס ווייב.
    
― איר זייט דען געווען באם פאליצמייסטער אויך? איר האט דאך
געזאגט, אז...
    
― חס וחלילה! נישט פון זיין ווייב, נאר פון זיין פאליובאווניצע...
איך בין איר אדוואקאט. איך פיר איר א פראצעס אין פאלאטע אף א האלבן
מיליאן. זי איז א פילפאכע מיליאנערשע, נאר א קארגע. פאר א גראשן
וועט זי זיך אויפהענגען! פאר מיר איז אבער ניטא צו טייער. פאר מיר
זיינען זיי אלע די כפרה!... פארן מיר, הייסט דאס, קיין ביעלאצערקאוו?
    
― פארן מיר, הייסט דאס, קיין ביעלאצערקאוו.
    
 77
א שטעלע פאר א „סעקרעטאר״
    
ער פארט מיט זיין נייעם פאטראן קיין ביעלאצערקאוו. ― מע נעמט אים אויף, ווי
    
א טייערן גאסט ― פאמיליען־אידיליעס. „רב לוי״. ― דער בעל־הבית לערנט
    
מיטן סעקרעטאר הלכות אדוואקאט. ― מיאוס אפגענארט. ― ער שרייבט א מליצה־
    
 בריוו צום פאטער און באקומט נייע האפענונגען.
    
פארנדיק פון קיעוו קיין ביעלאצערקאוו, האט זיך דער „פריסיאזשנע
פאוויערענע״ עפעלבוים געשטעלט גאנץ ברייט, אויפגעפירט זיך ווי א רייכער פאמעשטשיק, ניט געזשאלעוועט קויפן בילעטן ערשטע קלאס. אפן
וואקזאל, אין פאסטאוו, געגעבן שיין צו לייזן געלט דעם בופעט. דעם
מענטשן, וואס האט זיי באדינט, האט ער אויך גאנץ פיין באהאנדלט. אונדזער יונגן העלד האט ער פאר זיינע באקאנטע פארגעשטעלט אלס „סעקרעטאר״. און וואס ער האט אזעלכעס דערציילט אף זיין „סעקרעטאר״ בא זיך
אינדערהיים ― ווייס נאר איין גאט אין הימל... נאר מ׳דארף זיך פארשטעלן
אז מסתמא האט דער „פריסיאזשנע פאוויערענע״ אויסגעמאלט פאר זיינע
היימישע זיין „סעקרעטאר״ מיט די רייכסטע און שענסטע פארבן. ווארעם
ער האט געהאט אזא גרויסארטיקע ווארעמע אויפנאמע, וואס נאר א לאנג־דערווארטעטער גאסט, אדער א רייכער קרוב פון אמעריקע, קאן זיך ווינטשן:
אזא קרוב, וואס מע קוקט־ארויס אף זיין ירושה... משה עפעלבוימס ווייב,
א יידענע א צדיקית און א זעלטענע ווירטן, האט זיך אנגעטאן שבתדיק און
אויסגעצוואגן די קינדער. דערנאך האט זי אפגעקאכט אף וועטשערע א
מאלצייט, וואס אים וואלט געמעגט עסן דער קייסער. עפעלבוימס עלטערער בחור לוי, א חכם א יונגאטש, ― אין שטוב האט מען אים גערופן
„רב לוי״ ― האט זיך ניט געקאנט איינהאלטן פון התפעלות און האט א
בורקע געגעבן, אויפשטייענדיק פון טיש און גלעטנדיק זיך דאס בייכל,
אז עס וואלט גארניט געשארט, אז אלע טאג זאלן זיין אזעלכע געסט און
מע זאל קאכן אזעלכע גוטע מאלצייטן. האט אים משה עפעלבוים געשענקט
א פאטש און האט אים א זאג געגעבן, אז ס׳וואלט גאר ניט געשאדט, אז
ער, רב לוי, זאל זיין א ביסעלע קליגער און זאל ניט האבן אזא לאנגע
צונג. און צום „סעקרעטאר״ האט ער א זאג געגעבן:
    
― ווי געפעלט אייך מיין קדיש, רב לוי? א פיינער תכשיט! קיין עין־הרע, א מושלם! מיין קאפ מעג שוין דעמאלט ליגן אין דער ערד, ווען ער
וועט קאנען זאגן נאך מיר קדיש...
    
פונעם וויץ האבן זיך אלע צעלאכט, און רב לוי אויך בתוכם. פונדעסטוועגן האט די מוטער געפונען פאר נייטיק זיך אננעמען די קריוודע
פון איר זון ― פארט א מאמע! נאר איר אריינמישן זיך האט שיער ארויסגערופן א קאנפליקט. די פרוי עפעלבוים איז געווען זיכער, ― און זי האט
דאס גאנץ אפנטלעך ארויסגעזאגט, ― אז איר „קדיש״ וועט קומען אין זיין
טאטנס יארן, וועט ער האבן פונקט אזוי פיל שכל, וויפל דער טאטע זיינער.
    
― און אפשר נאך מער, ווי דער טאטע! ― האט אונטערגעכאפט רב
לוי אליין, און דער פאטער איז געווארן אנגעצונדן. א גליק, וואס רב לוי
האט זיך באצייטנס אפגעטראגן, אניט וואלט געקאנט זיין זייער ניט שיין.
משה עפעלבוים האט זיך מודה געווען, אז כאטש ער איז א קעגנער פון
„לייב־שטראף״ און כאטש ער האלט, אז שמייסן איז א בארבארישער מנהג,
וואס שטימט ניט איין מיט די „פרינציפן פון ציוויליזאציע״, פונדעסטוועגן
געפינט ער, אז ס׳איז זייער נייטיק, אז אזא פארשייטער בחור, ווי זיין רב
לוי, זאל פארזוכן שמיץ, כאטש איין מאל אין וואך. דאס אליין, זאגט משה
עפעלבוים, איז בא אים א פרינציפ. און עס לאזט זיך דענקען, אז רב לוין
איז באקאנט דער דאזיקער פרינציפ, ווארעם רב לוי האט זיך זיין פרינציפ,
אז קוים וויל אים דער פאטער מקיים פסק זיין, טראגט ער זיך אפ און
והילד איננו ― גייט זוכט אים!
    
רב לויס אפטראגן זיך האט אבער נישט בארויקט דעם אויפגעהויבענעם קאנפליקט. דער קאמף האט זיך נאר אריבערגעטראגן, ליטעראריש
גערעדט, אף אן אנדער באדן. אנשטאט דעם, וואס פריער מיט א מינוט
איז ער געווען צווישן פאטער און זון, האט די מלחמה אצינד אויסגעבראכן
צווישן מאן און ווייב. משה עפעלבוים האט ארויפגעווארפן די גאנצע באד
אפן ווייב, אז שולדיק איז אינגאנצן זי, זיין ליבע געטרייע פרוי, זאל געזונט זיין, דערמיט, וואס זי שטעלט זיך איין פאר איר שיינעם קדיש. און
דאס ווייב, מאדאם עפעלבוים, האט זיך ניט געלאזט שפייען אין דער קאשע
און האט דערמאנט איר ליבן געטרייען מאן זאל לעבן, אז ווען ער איז געווען אין זיין זונס יארן, איז ער געווען א סך מער באסיאק, ווי איר „קדיש״
איז אצינד, און אויב ער, איר טייערער משה עפעלבוים, האט א גוטן זכרון,
באדארף ער געדענקען, אז מע האט אים אמאל, ניט היינט געדאכט, גערופן ניט משה עפעלבוים, נאר „משה פלעצל״...
    
מע קאן ניט זאגן, אז פאר א גאסט זאל עס זיין שטארק אנגענעם
צו זיין אן אומגעריכטער עדות בא א פאמיליען־דראמע און צוקוקן, ווי
ליבע און געטרייע מאן און ווייב וואשן זיך דאס קויטיקע גרעט פאר אלעמען אין די אויגן. איין זאך האט דא דער גאסט באמערקט און באווונדערט, ווי אזוי ביידע קעמפנדע צדדים, ניט דער מאן און ניט דאס ווייב,
האבן זיך דערביי ניט אפגעגעסן דאס הארץ. אדרבה, עס האט אויסגעזען
גלייך, ווי דאס פארפאלק איז נאר־וואס נאך דער חתונה אף זייער ערשטער
האכצייטס־רייזע, און נישט האבנדיק וואס צו טאן, בייט מען זיך מיט זיסע
קאמפלימענטן. אלערליי מענטשן זיינען פאראן אף גאטס וועלט און אלערליי אידיליעס!...
    
נאך דער גרויסארטיקער וועטשערע האט דער „פריסיאזשנע פאוויערענע״ עפעלבוים אוועקגעזעצט זיין גאסט און זיין „סעקרעטאר״ צום
שרייבטיש, געגעבן אים איבערשרייבן א פאפיר, און אליין האט ער זיך
צוגעשפארט כאפן א דרעמל. איבערגעדרעמלט זיך, האט ער פאררויכערט
א פאפיראס און האט פארבונדן א שמועס מיט זיין יונגן „סעקרעטאר״.
דער שמועס איז געווען אזוי אינטערעסאנט, אז ס׳וואלט געווען, כלעבן,
אן עבירה פאר גאט אים דורכצולאזן אומבאמערקט. עס איז שווער אים
איבערצוגעבן נאך אזוי פיל יארן בוכשטעבלעך. נאר דער אינהאלט, דער
תמצית פון אים, איז געווען לערך אט אף דעם שטייגער:
    
― הערט־זשע אויס, יונגערמאן, די מעשה דערפון איז אזוי: איר
זייט א יינגל, זע איך, נישט קיין גרויסער נאר און איר האט א שיין
הענטל צום שרייבן, און א צינגל אף צו ריידן רוסיש האט איר אויך ―
אלע סימנים אז אייער באגער קאן דערפילט ווערן. דאס הייסט, איר זייט א
געבוירענער אדוואקאט. דארפט איר אבער זען איין זאך ― איר זאלט
וועלן. אז אירט וועלן, וועט איר זיין. קענטעניש איז א ביי־זאך. דער
עיקר ― איר טארט ניט אראפפאלן בא זיך, טאמער קאן יענער בעסער פון
אייך. איר באדארפט מיט אייער צינגל צעקלאפן יענעמס קענטעניש. איר
טארט ניט באווייזן איין מינוט, איין רגע, אז איר האט דרך־ארץ פאר א
גרעסערן. ווארעם איר זייט דער גרעסטער. איר דארפט האלטן אין איין
שיטן מיט ווערטער. די צונג דארף ארבעטן מער ווי דער קאפ. איר דארפט
פארשיטן יענעם מיט אזוי פיל ווערטער, אז יענער זאל ווערן צעטומלט
און זאל פארלירן יעדן געדאנק און יעדן פארשטאנד. דעמאלט קאנט איר
יענעם פארווארפן מיט טויזנטער גראנאטן פונעם „סוואד זאקאנאוו״ און פון
„קאסאציאנע דעפארטאמענט״, וואס ניט געשטויגן, ניט געפלויגן. דאס
איז פאר די ריכטער. און פון די קליענטן רעדט מען ניט. קליענטן זיינען
שאף, וואס לאזן זיך שערן. בהמות, וואל לאזן זיך מעלקן. פערד, וואס האבן
ליב, אז מע פארט אף זיי רייטנדיק. מיט זיי איז אוודאי ניטא וואס צו
צערעמאניען זיך. זיי האלטן ניט פון א צעווייקטער לעמעשקע, וואס פרעדיקט מאראל. זיי האבן מער דרך־ארץ פאר א נאכאל, איידער פאר א געלערנטן פראפעסאר, וואס איז אנגעשטאפט מיט זאקאנעס, ווי א זאק מיט
פאלאווע. אף דער גאס טארט איר זיך ניט באווייזן אן א גרויסן פארטפעל
― איר מעגט דארטן האלטן אלטע גאזעטן, אדער קויטיקע קעלנער מיט
מאנשעטן. און אין שטוב בא זיך מעגט איר זיך שפילן מיט דער קאץ גאנצע טעג. נאר אז איר דערהערט א קלונג, דארפט איר זיך פארטיפן אין א
גראבן בוך און זיך רייבן דעם שטערן. א קליענט טארט איר ניט ארויסלאזן פון די הענט, ביז אירט אים ניט אויסזויגן ביזן סוף, און עס דארף
ניט זיין א זאך אף דער וועלט, וואס איר זאלט זאגן „איך ווייס ניט״ ―
ווארעם איר ווייסט אלץ!...
    
נאך אזא שיינער לעקציע וואלט דער פארפאסער פון דער דאזיקער ביאגראפיע, דאכט זיך, געמעגט פארשטיין, וואס פאר א מין נפש אט דער
„פריסיאזשנע פאוויערענע״ משה עפעלבוים איז. האט אבער דער עפעלבוים
געהאט אזא קלוג, סימפאטיש פנים, אז ער האט אייך פארכשופט מיט זיינע
אויגן און אונטערגעקויפט מיט זיין ריידן, און ניט ווילנדיק זייט איר געווארן זיינער מיט לייב און לעבן. דעם זעלבן אפדערנאכט, נאך דעם ווי ער
האט זיך איבערגעדרעמלט, האט ער גענומען דאס שטעקל מיטן פארטפעל
און האט זיך געקליבן ערגעץ גיין. און דא איז ארויסגעשפרונגען ווידער א
קאנפליקט צווישן די ליבע און געטרייע מאן און ווייב. דאס ווייב האט א
פרעג געגעבן בא איר מאן, וווהין ער גייט. דער מאן האט געענטפערט, אז
אין קלוב אריין אף איין האלבע שעה. ער דארף זיך דארטן זען מיט א
מענטשן. האט אים דערויף דאס ווייב באמערקט, אז איר איז באקאנט
זיין האלבע שעה; הלוואי ער זאל קומען כאטש מארגן צו ווארעמעס... און
דער מענטש, וואס ער דארף זיך מיט אים זען, איז איר אויך גאנץ גוט
באקאנט. דאס איז ניט קיין מענטש, זאגט זי, נאר מענטשעלעך, לויטער
מלכים און מלכות און וואלעטן...
    
― און טייז האסטו, אפנים, פארגעסן רעכענען, מיין טייערע, טייז!...
וואס פאר א שפיל איז עס אן טייז?...
    
דאס ווייב ענטפערט אים דערויף גארניט. נאר זי גיט אף אים אזא
קוק, אז אן אנדער מאן אף זיין ארט וואלט בעסער אריין אין דער ערד
א לעבעדיקער. נאר משה עפעלבוים מאכט זיך דערפון. ער גייט־צו צו זיין
יונגן „סעקרעטאר״, בייגט זיך אן צו אים, ווי ער שרייבט, און טוט אים
שטילערהייט א פרעג, וויפל האט ער בא זיך געלט? טוט זיך דער „סעקרעטאר״ א כאפ בא דער קעשענע און באווייזט, וויפל געלט ער האט. טוט
עפעלבוים א וויילע א טראכט, דערנאך ציט ער אויס די האנט צום „סעקרעטאר״.
    
― אפשר קאנט איר מיר דאס אויסלייען אף א פאר מינוט? איכל דאס
אייך היינט נאך אפגעבן, צוריקקומענדיק פון קלוב.
    
― אך! מיטן גרעסטן כבוד! ― האט אים געענטפערט דער „סעקרעטאר״ און אוועקגעגעבן אים דאס גאנצע ביסל מזומנס.
    
נאך דעם אוועקגאנג פון משה עפעלבוים האט די מאדאם עפעלבוים
גענומען דעם „סעקרעטאר״ אויסצופרעגן, ווי אזוי ער קומט צו איר מאן
אלס סעקרעטאר? און וואס געהער ער זיך אן מיט בראדסקין? ― „מיט
וואסער בראדסקין?״ ―. „מיטן קיעווער מיליאנער בראדסקי״... ― „וואס
פאר א מחותן איז דא בראדסקי?״... ― „איז בראדסקי ניט אייערער א
פעטער?״ ― „וואס איז אייך עפעס געפעלן, אז בראדסקי דארף מיר זיין
א פעטער?... ― „וואס דען קער ער אייך אן? ― „ווער?״... ― „בראד־סקי״. ― „וואס, ווילט איר, זאל ער מיר אנקערן?״...
    
א קורצע פויזע. ביידע קוקן זיך אן איינס דאס אנדערע העכסט פארווונדערט. יעדער מיט זיינע געדאנקען. אין א מינוט ארום פרעגט די פרוי
עפעלבוים באם „סעקרעטאר״ ווידער א מאל: „אזוי? איר האט ניט געדינט
אויך בא בראדסקין?״ ― „וואס פאלט אייך איין, אז איך האב באדארפט
דינען בא בראדסקין?״ ― „און איר קענט אים גאר אפילו ניט?״ ― „וועמען?״ ― „טפו זאל דאס ווערן! מע רעדט און מע רעדט ― און מע קאן זיך
ניט דערריידן! זאגט מיר כאטש, ווער זייט איר און ווי קומט איר אהער?״...
    
אפן צווייטן טאג האט אף אונדזער נאיוון העלד געווארט א נייער
סורפריז: זיין פאטראן משה עפעלבוים האט זיך נאך ניט אומגעקערט פון
קלוב. „רב לוי״ האט געהאט אן ארבעט ― גיין אין קלוב אריין רופן דעם
טאטן אהיים עסן ווארעמעס. האט רב לוי קיין חשק ניט געהאט צו כאפן
אומזיסטע פעטש אפן ניכטערן הארצן. האט אים די מוטער געמוזט באצאלן
„שכר פעטש״ מיט אן אוואנסל. און רב לוי האט געבראכט א ידיעה, אז
דער טאטע זיינער איז אינדערפרי אפגעפארן פון קלוב גלייך צום וואקזאל,
און פון דארטן ― קיין קיעוו.
    
פאר אונדזער העלד איז דאס געווען אן איבערראשונג פון א דונער
אין א שיינעם זונענטאג מיט א בלויען הימל. עס איז געווען ביידע זאכן:
א קרענק אין בויך און א שאנד אין פנים. ערשט דעמאלט האט ער זיך גענומען צעפרעגן זיך אף זיין פאטראן, און איז געוווירע געווארן, אז עפעל־בוים איז נאך דערווייל קיינמאל ניט געווען קיין „פריסיאזשנע פאוויערענע״. ער איז נאר א „האדאטאי״, א טיפ פון יענעם מין, וואס מע רופט זיי
„ווינקל־אדוואקאטן״, און אז מע דערמאנט דעם נאמען עפעלבוים אין ביעלאצערקאוו, דערמאנט מען אים ניט אנדערש, ווי מיט א שמייכל... דערווייל האט די לאגע פון אונדזער יונגן העלד אנגעהויבן צו ווערן טרויעריק.
עס האט געבלאזן דערויף, אז ער זאל אינגיכן ווידעראמאל פארזוכן דעם
טעם פון הונגער... מיט א פארביטערט הארץ האט ער זיך אוועקגעזעצט און
האט אנגעשריבן צום טאטן קיין פערעיאסלאוו א לאנגן בריוו מיט א שיינער מליצה־שפראך. די מליצה, קאן מען זאגן, האט אים ארויסגעראטעוועט.
מיט מליצה קאן מען א סך שרייבן און ווינציק זאגן... ערשט צום סוף בריוו
האט ער אריינגעווארפן א פאר ווערטער, אז ער וואלט זיך דורכגעפארן
אהיים, ער זאל האבן גענוג קליינגעלט אף הוצאות־הדרך... און גאר נישט
לאנג געווארט, קומט אים אן פון פאטער א געלט־בריוו אף עטלעכע רובל
מיט א באפויל, ער זאל זיך צואיילן און קומען וואס גיכער, ווארעם עס
האט זיך געעפנט א וואקאנסיע אף ראבינער אין א שטאט ניט ווייט פון
פערעיאסלאוו, און אז ער האט גוטע שאנסן צו פארנעמען די שטעלע.
און אויסגעלאזט האט ער זיין בריוו צום זון אויך מיט א מליצה:
,, ע ש ה!  ח ו ש ה! ע ו פ ה כ ח ץ  מ ק ש ת  כ ע ל כ נ פ י
נ ש ר י ם!  מ ה ר  א ל ת ב י ט  א ח ר י ך!  ע ל ה  ו ה צ ל ח!״
דאס וועט הייסן אף אונדזער לשון: „אייל זיך! כאפ זיך! פלי פייל אויסן
בויגן, ווי אף די פליגלען פון אן אדלער! גיכער! זאלסט זיך גאר ניט ארומקוקן! קום און זיי מצליח!״...
    
78
  
די „וויבארעס״
    
ווי אזוי מע קלייבט א ראבינער ― דער פריערדיקער ראבינער אין לובען ― אן
    
אלטער באקאנטער. ― רב נחמן כהנא פראטעזשירט דעם יונגן קאנדידאט ― ער
    
האלט א דרשה און נעמט שטארק אויס באם עולם ― „מזל טוב, איזבראן יעדינא־
    
גלאסנא״. ― א מופת פאר גויים. ― ער קומט קיין פערעיאסלאוו, און די שמחה
    
ווערט אים דארט פארשטערט ― ער גיט זיך דאס ווארט, אז ער וועט נישט זיין
    
 ווי אלע
    
לובען ― דאס איז דער נאמען פון דער שטאט, ווו מע האט פארלאנגט א נייעם ראבינער.
    
דאס ווארט „פארלאנגט״ איז, מאלט אייך, ניט מער ווי א מליצה.
א שטאט פארלאנגט אזוי א ראבינער, ווי, אשטייגער, מע פארלאנגט א
קברות־מאן. דער גאנצער אינסטיטוט פון „קאזיאנע רבנים״ איז, אייגנטלעך, אן איבעריקער, אן אנגעהאנגענער פון דער רעגירונג אף די רוסישע
יידן, און זיי האלטן זיך מיט אים, ווי מיט עפעס רעכטס. שענער פון
אלצדינג איז דאס, וואס א „קאזיאנער רב״ ווערט ניט געשיקט דירעקט
פון דער רעגירונג צו געוועלטיקן אף די יידן, נאר די יידן אליין באדארפן
אים אויסקלייבן דורך וואלן („וויבארעס״) פון קהל. נאר די וואלן גופא זיינען בעל־כרחם, גענויט פון אויבן. דאס הייסט, „נאטשאלסטווע״ שרייבט
אריין צו קהל א פאפיר, אז דעמאלט און דעמאלט זאלן זיך די יידן צינויפ־זאמלען דארטן און דארטן און זאלן זיך אויסקלויבן א ראבינער. און עס
טוען זיך א לאז קאנדידאטן. יעדער קאנדידאט האט זיך זיין צד, און יעדער צד האט זיך זיינע כלי־זין מיט זיינע מיטלען, מיט וואס צו נעמען
דעם עולם. איינער האט א שיינע פראטעקציע. דער אנדערער ארבעט מיט
געלט. דער דריטער ― מיט א גלעזל משקה. שלאפן שלאפט קיינער ניט.
אין שטאט קאכט עס, און עס רעדלט זיך. חברה היצן זיך, עס איז א גדולה
אף דער יידישער גאס, א שמחה ― מע קלייבט א ראבינער. מע באלא־טירט. מע ווארפט גאלקעס. עס איז חי־געלעבט! אמאל ציט זיך עס אזוי
אוועק וואכן. אמאל ― חדשים. כדי די „וויבארעס״ זאלן צוגיין כשר, ווערט
צוגעשיקט א „קנעפל״, וואס גיט אכטונג, אז ס׳זאלן ניט פארקומען חלילה
קיין שום פאלשקייטן באם ציילן די גאלקעס. און ערשט נאך די וואלן
הייבט זיך אן די רעכטע חתונה. אזוי ווי דער גובערנאטאר באדארף דעם
אויסוואל באשטעטיקן, הייבט־אן צו גיין אין דער גובערנסקי פראווליעניע
מסירות מיט קאסאציעס פון די נישט־אויסגעקליבענע קאנדידאטן, און
אויב די „וויבארעס״ ווערן קאסירט, הייבט זיך אן די שמחה נאך אמאל
פון אנהייב. נייע קאנדידאטן, נייע צדדים, נייע „וויבארעס״, נייע מסירות
מיט נייע קאסאציעס...
    
צווישן די פארשוינען, וואס האבן ארויסגעשטעלט זייער קאנדידאטור
אף רבנות אין לובען, איז געווען אויך דער פריעריקער ראבינער. אויב
איר געדענקט, איז דאס געווען משה־דוויד דעם מלמדס זון, שמעון רודער־מאן, אט דער וואס האט געהאלטן אין פערעיאסלאוו בא שמדן זיך און
יידן האבן אים ארויסגעראטעוועט און אפגעשיקט אין דער ראבינער־שול
אין זשיטאמיר. דער דאזיקער ראבינער האט, אפנים, ניט שטארק אויסגענומען אין לובען. דער עולם האט ארויסגעקוקט אף די „וויבארעס״, ווי אף
משיחן. די לובענער יידן ווייסן ניט פון קיין פאליטיק און פון קיין חכמות.
זיי, אז עס געפעלט א מענטש, זאגן זיי אים: „ביסט אונדז געפעלן״. און אז
עס געפעלט זיי ניט, זאגן זיי: „גיי געזונטערהייט, דו ביסט אונדז ניט
געפעלן״. דעם ראבינער רודערמאן האבן זיי שוין לאנג געזאגט, און דווקא
ניט זייער פארשטעלט, אז ער מעג זיך זוכן אן אנדער שטאט. און טאמער
וועט ער מיינען, אז זיי טרייבן מיט אים קאטאוועס, האבן זיי זיין ארט
אין בית־מדרש פארדונגען צו א בעל־הבית, אזוי אז דער ראבינער איז געקומען שבת אין שול אריין, האט ער ניט געהאט ווו צו זיצן, און האט געמוזט אויסשטיין די גאנצע צייט אף די פיס. דעם צווייטן שבת איז ער
שוין דערפאר געקומען מיט „פאליציע״ און האט מיט תקיפות און מיט
גבורה איינגענומען זיין שטאט אויבן־אן אין מזרח־וואנט. און מע קאן זיך
גרינג פארשטעלן דעם עפעקט מיטן חן, וואס עס האט געהאט. די גאנצע
וועלט האט געוווסט פון דעם פאקט. ווארעם א חוץ, וואס די גאנצע מעשה
איז געווען באשריבן אינעם „המליץ״, האט נאך דער רעדאקטאר צעדערבוים
צוגעגעבן פון זיך מיט גאנץ קליינע אותיותלעך א „הערת המו″ל״ ― א
באמערקונג פונעם רעדאקטאר, וואס פארנעמט פונקט דריי מאל אזוי פיל,
ווי די קארעספאנדענציע. דארט גיט ער אוועק א גאב סיי דעם ראבינער,
סיי דעם איבעריקן עולם, און מוסרט זיי פארן חלול־השם, וואס זיי האבן
דערלאזט פאליציע אין א מקום קדוש. און לאזן לאזט ער אויס מיט א
„וכן לא יעשה״ ― אזוי טוט מען ניט, און פארענדיקט מיט א פאר
מדרשים, מיט א פסוק און מיט א מליצה פון דער מגילה: „וכדי בזיון
וקצף״. צעדערבוים, עליו השלום, איז דערויף געווען א מייסטער!
    
פונדעסטוועגן האט רודערמאן ניט אויפגעגעבן זיין קאנדידאטור אף
לובענער רבנות. און אויך די איבעריקע קאנדידאטן האבן געארבעט יעדער
מיט זיין צד, און יעדער צד אף זיינע כלים, און דער קאמף האט זיך אנגעהויבן. נאר שוין כמעט גאר צו־לעצט, א פאר טעג פאר די „וויבארעס״,
איז ווי פונעם הימל אראפגעפאלן דער העלד פון דער דאזיקער ביאגראפיע
מיט א בריוול פונעם פעטער פיניע צו זיינעם א מחותן, איינעם פון די
פיינסטע בעלי־בתים אין לובען, מיטן נאמען רב נחמן כהנא. דאס איז געווען א זקן, א מיוחס און א נגיד. אזא ייד פארנעמט אין שול דעם אויבן־אן. דער חזן וואגט ניט גיין ווייטער, ביז רב נחמן שטייט ניט אויס שמונה־עשרה ― עס מעג זיך ציען אייביק. אז עס מאכט זיך, רב נחמן פארשפעטיקט זיך קומען אין שול אריין (און דאס טרעפט זיך מיט אים כמעט אלע
שבת), שיקט ער א שליח, מע זאל אף אים ניט ווארטן. דער עולם פארשטייט אבער דרך ארץ, אז ער מיינט מסתמא, אז מע זאל יא אף אים
ווארטן מיטן דאוונען. מיט איינעם ווארט, דאס איז געווען א ייד א צאצקע,
וואס מע מעג זאגן אף אים „תורה וגדולה במקום אחד״.
    
געטראפן האט אים דער יונגער קאנדידאט זיצן איבער א משניות.
איבערגעלייענט דעם פעטער פיניעס בריוול, האט דער אלטער כהנא צורעכט
געמאכט די ברילן און גענומען באטראכטן דעם בחור פון קאפ ביז פיס. עס
האט אויסגעזען, אז דער חברה־מאן האט מיט זיין קורץ ווייטיקל ניט אזוי
שטארק נושא חן געווען בא דעם שיינעם יידן. נאר דער זכות פונעם פעטער פיניע איז אים בייגעשטאנען, און ער האט אים געבעטן זיצן. צערעדט זיך מיטן גאסט און דערזען, אז דער בחור איז ניט קיין עם־הארץ
אין די קליינע אותיות, ניט שטארק ווייט פון א פרק משניות, און אז ער
רעדט, ווארפט ער גאר אריין א לשון־קודש־ווארט, האט זיך דער אלטער
צעשמייכלט און האט א זאג געגעבן, מע זאל דערלאנגען עפעס פארבייסן.
און עס איז אריינגעטראגן געווארן א טעצל. אפן טעצל איז געשטאנען א
שעלעכל, און אינעם שעלעכל איז געלעגן, איינס אליין, ווי א יתומהלע, א
צוקערלעקעכל. און אינעם צוקערלעקעכל האט געשטעקט א ראזינקע.
    
― מאכט מזונות! ― רופט זיך אן דער אלטער גביר און צעפרעגט
זיך באם יונגן קאנדידאט אף דער שטאט פערעיאסלאוו, ווו ער איז געווען אמאל מיט א יאר עטלעכע און זעכציק צוריק. דעמאלט איז דאס געווען א יידישע שטאט ― ווי האלט דאס דארט איצט מיט יידישקייט?
    
― עס האלט זייער גוט! ― ענטפערט אים דער גאסט און זאגט זיך
אפ פונעם לעקעכל, ניט אזוי איבערן „מזונות״, ווי איבער דעם, וואס נאכדעם וועט מען מסתמא אים הייסן מאכן די „ברכת אחרונה״ ― און ער
האט זי קיינמאל נישט געקענט אויסווייניק... פארן אוועקגיין האט אים
דער אלטער כהנא געבענטשט, ער זאל זיין מצליח. און ער וועט, אם ירצה
השם, געוויס מצליח זיין, ווארעם ער, אז ער בענטשט, ― אזוי האט אים
דער אלטער פארזיכערט ― ווערט מקוים, ווארעם ער איז א כהן...
    
דעם זעלבן טאג איז ארויס א קלאנג אין שטאט, אז ס׳איז צוגעקומען
נאך א קאנדידאט אף ראבינער. נאך גאר א יונגער, א בחורל, נאך א חברהמאן מיט אלע מעלות. ערשטנס, א „טאטנס א קינד״. רב נחמן כהנאס אן
אייגענער. היינט א בעל־תנ″ך, און א כתבא רבה, און איז קלאר אין ש″ס
און פוסקים. און אזוי ווי די פאנטאזיע האט זיך שוין צעהיצט, האבן אייניקע צוגעלייגט, אז ער האט סמיכות אף רבנות, און אז ער קאן פסקענען
שאלות, און אז ער וועט אייך פארשטעקן אין גארטל דעם רב מיט נאך דריי
אזעלכע, ווי דער רב, ― הכלל, עפעס טאקע א פויגל פון פויגללאנד! אז ער
האט זיך באוויזן אין גאס, צווישן די קלייטן, האט מען אף אים געטייט
מיט די פינגער, און ער האט געהערט הינטער זיינע פלייצעס ריידן:
    
― אט דאס איז ער?
    
― ווער?
    
― דער נייער ראבינער.
    
― אזא צוציק?
    
― דער מאמעס מילך נאך ניט אויסגעטריקנט.
    
― און וואסערע לאנגע האר ער טראגט!
    
― לאנגע האר, קורצער שכל...
    
פונדעסטוועגן האט ער געהאט גענוג שכל אין איין טאג אפשטאטן
א האלב טוץ וויזיטן צו די „פני״, צו דעם סאמע צימעס פון שטאט ―
צו די באכמוצקיס, צו די קאניעווסקיס, צו די ראגאטשעווסקיס און צו די
אלע איבעריקע פארשטייער פון דער לובענער בורזשואזיע. און טאמער
איז קארג, איז ער דעם שבת וואס פאר די „וויבארעס״ געווען אין שול.
האט מען אים אוועקגעזעצט אויבן־אן, גוט אנגעקוקט זיך, אפגעשטעקט
אים א פאר הונדערט שלום־עליכמס און אויפגערופן מפטיר.
    
דאס איז געווען א מין עקזאמען. און דער חברה־מאן האט אוועקגעלייגט א הפטרה, איז דאס שוין געווען איין מאל א הפטרה! נאר דאס איז
נאך גארניט אקעגן דעם, וואס האט זיך אפגעטאן בא די „וויבארעס״. און
אפגעטאן האט זיך אט וואס: דער זאל פון דער „אופראווע״ איז געווען
פול מיט יידן, און מע האט שוין באדארפט צוטרעטן צו די וואלן, קומט־ארויס דער יונגסטער פון די קאנדידאטן מיט א ריידעניש, און דווקא אף
רוסיש, אויסגעמישט מיט פסוקים פון תנ″ך און מיט א משל און מיט א
מדרש, וואס האבן זיך געקלעפט צום ענין, פונקט ווי אן ארבעס צו דער
וואנט. נאר די „דרשה״ האט אזוי אויסגענומען, אז דער יונגער קאנדידאט
איז אויסגעקליבן געווארן פאר ראבינער פונעם גאנצן עולם גאר אן גאלקעס. באלד איז אוועק א דעפעש אהיים: „מזל־טוב, איזבראן יעדינאגלאס־נא.״ און אליין איז דער אויסדערוויילטער יונגער ראבינער אוועק צום אלטן
רב נחמן כהנא אפדאנקען זיך. דער אלטער איז באמת געווען גערירט, וואס
זיין פראטעקציע האט געהאט אזא דערפאלג. ער איז א בעלן געווען דעם
ראבינער, ער זאל אים איבערדערציילן די דרשה, וואס ער האט געהאלטן
פארן עולם. האט אים דער ראבינער געענטפערט, אז ער וואלט דאס אים
מיט פארגעניגן איבערדערציילט, איז נישטא וואס צו הערן.
    
― וואס־זשע זאגט מען, אז דער עולם האט געלעקט די פינגער?
    
― אויב איר׳ט קיין פאריבל ניט האבן, וועל איך אייך דערציילן א
מעשה.
    
― מהכתיתי. אבי עס האט א שייכות אהער. ― האט דער אלטער
כהנא זיך צוגעגרייט הערן, אנגעטאן די ברילן, און דער ראבינער האט אנגעהויבן בזה הלשון:
    
― די מעשה, וואס איך וועל אייך דערציילן, איז מיט, להבדיל, א גלח.
א יונגער גלח, נאר־וואס פון דער נאדל ארויס, איז געקומען צום מיטראפא־ליט, ער זאל אים בענטשן און זאגן, וואס ער האט צו ריידן חגא פאר די
גויים אין קלויסטער. האט אים דער מיטראפאליט געבענטשט און געזאגט,
אז ער זאל די גויים דערציילן מופתים פון הייליקע. למשל, דעם מופת פון
די פערציק הייליקע, וואס האבן געבלאנדזעט אין וואלד דריי טעג מיט דריי
נעכט, שיער ניט אויסגעגאנגען פון הונגער. האט גאט באוויזן א מופת ―
זיי האבן געפונען א ברויט. האבן זיך אלע פערציק הייליקע אוועקגעזעצט
עסן דאס ברויט. האבן זיי געגעסן און געגעסן, געגעסן און געגעסן, ― און
ס׳איז נאך איבערגעבליבן אף מארגן... אז ס׳איז געקומען חגא, האט דער
יונגער גלח אין קלויסטער פאר די גויים איבערדערציילט דעם מופת, נאר
א ביסל אנדערש. איינער א הייליקער האט געבלאנדזעט אין א וואלד דריי
טעג און דריי נעכט, שיער ניט אויסגעגאנגען פאר הונגער, האט גאט באוויזן א מופת ― ער האט געפונען פערציק ברויט. האט ער זיך אוועקגעזעצט עסן, האט ער געגעסן און געגעסן, געגעסן און געגעסן ― און ס׳איז
נאך איבערגעבליבן אף מארגן... שפעטער, אז דער מיטראפאליט האט אים
פארגעהאלטן, ווי אזוי מאכט דאס א גלח אזא מיאוסן טעות? האט אים
דער יונגער גלח געענטפערט:
    
― פאר אט די גויים איז דאס אויך א מופת...
    
דער אלטער כהנא איז צעשמאלצן געווארן פאר געלעכטער. ער האט
זיך משמח געווען מיטן ראבינער, געקליבן תענוג, טאקע ווי אן אייגענער.
ניט לאנג האט עס אבער געדויערט. עס איז אים גלייך פארשטערט געווארן
די שמחה, ווי מיר וועלן דאס ווייטער זען. דערוויילע פארן מיר זיך דורך
מיטן יונגן ראבינער אין זיין געבורטסשטאט, אין פערעיאסלאוו.
    
פארגעשטעלט האט זיך אונדזער העלד, אז פערעיאסלאוו וועט גיין
כאדאראם מיט זיינע „וויבארעס״. א קלייניקייט ― אזא דערפאלג, און בא
אט די יארן! צום סוף ― גארנישט מיט גארנישט. געפרייט האט זיך נאר
די משפחה. און אויך ניט אינגאנצן. די שמחה וועט ערשט זיין, אז דער
גובערנאטאר וועט די „וויבארעס״ באשטעטיקן. דערווייל הענגט דאס נאך
אין לופטן. מע דארף זיך דורכפארן אין דער גובערניע, קיין פאלטאווע ―
כלאפאטשען, שמירן... דאס אליין איז שוין געווען גענוג אף אפצוקילן די
געהויבענע שטימונג. און טאמער איז קארג, באדארף זיך דער העלד באגעגענען מיט חייטע רודערמאן, דעם לובענער ראבינערס יינגערן ברודער.
חייטע גייט זיך אזוי ברייטלעך, די הענט ארונטער, דאס געלע אויבעררעקל
אף די אקסלען אן די ארבל. ניט פילנדיק זיך אין קיין זאך שולדיק, ציט
אים אויס אונדזער העלד די האנט. יענער רירט ניט מיט קיין האנט, טרעט־אפ אף א זייט און גייט־דורך פארביי, ווי אן אומבאקאנטער... „א ברודער
פאר א ברודער״ ― טראכט זיך דער באליידיקטער, געפינט א זכות אף
זיין חבר דעם באליידיקטער און לויפט־אוועק אויסגיסן זיין הארץ פאר אן
אנדער חבר, פאר אברהמל זאלאטושקינען. לאזט זיך אויס, אז זאלאטושקין,
כאטש ער איז מיט חייטע רודערמאן אף מעסערשטעך, דאך גיט ער אפ דעם
גערעכט חייטן און זאגט דעם העלד אין די אויגן, אז א רעכטער מענטש
טאר אים איצט די האנט ניט געבן. איבער צוויי טעמים: ערשטנס ― דערפאר, וואס ער איז א ראבינער, און א ראבינער איז א צבועק, א היפאקריט,
א טעלערלעקער בא די נגידים און א טשינאווניק בא דער רעגירונג. און
צווייטנס ― אן ארנטלעכער מענטש גייט ניט צונעמען יענעמס פרנסה,
רייסט ניט ווי א הונט באם אנדערן דעם ביין פון די ציין...
    
קורצע, נאר שארפע דבורים. אונדזער העלד פילט, אז אין די ווערטער
ליגט א שטיק אמת. און ער דערמאנט זיך א בילד, ווי אזוי ער האט דעם
טאג פון די „וויבארעס״ באגעגנט זיך מיטן לובענער עקס־ראבינער שמעון
רודערמאן, ווי אזוי יענער איז געווארן בלאס, די אויגן צעשראקן, גלייך
ווי זיי וואלטן פרעגן: „וואס האסטו געהאט צו מיר?״... אזוי טראגיש זעט־אויס א הונט, וואס איז פון אנדערע הינט צעריסן און צעביסן און ארויסגעיאגט געווארן אף אלע פיר עקן פון דער וועלט. עס האט אים פון דער
באגעגעניש פארקלעמט דאס הארץ. איין מינוט איז געווען אזעלכע, וואס
ער איז גרייט געווען פאלן דעם אומגליקלעכן שמעון רודערמאן אפן האלדז,
אים בעטן מחילה און אפטרעטן אים די שטאט לובען מיט אירע שיינע
בעלי־בתים און מיט דער קאנדידאטור אף רבנות... דאס וואלט געווען
מענטשלעך, שוין צו מענטשלעך... האט עס אבער מער ניט געדויערט ווי
איין מינוט. באלד איז ארויס דער עגאיסט, דער „איך״ ― און דער „איך״
האט גובר געווען...
    
מיט וואסער א הארץ דער העלד איז אוועק פון זיין חבר זאלאטושקין
― קאן מען זיך משער זיין. וואס קאן זיין ערגער פון דעם, אז איך ווייס,
אז יענער איז גערעכט און איך בין אומגערעכט?... בא טשעכאוון איז פאראן דערויף דער ריכטיקער אויסדרוק: ,, ע ר ה א ט  ז י ך  ג ע פ י ל ט
וו י  א יי נ ע ר, וו א ס ה א ט  ג ע ג ע ס ן  ז יי ף ״... איין זאך
נאר האט ער ניט געקאנט פארשטיין: פאר וואס מוז א ראבינער זיין דווקא
א היפאקריט, און דווקא א טעלערלעקער בא די נגידים און א טשינאווניק
בא דער רעגירונג?... און ער גיט זיך דאס ווארט, אז ער וועט דאס נ י ט
זיין! אז ער וועט זיין א ראבינער ניט ווי אלע... א  מ ע נ ט ש  א י ז
ד א ס , וו א ס ע ר  וו י ל  ז יי ן!...
    
 געשריבן אין די יארן 1913―1916.
  
― ― ― ― ― ― ― ― ― ― ― ― ― ― ―
― ― ― ― ― ― ― ― ― ― ― ― ― ― ―
    
 (מיטן קאפיטל „די וויבארעס״ ווערט איבערגעריסן אין רעכטן מיטן דאס ווונדערלעכע בוך פון שלום־עליכמס לעבנס־געשיכטע, אין וועלכן ער האט אריינגעגעבן די בעסטע
קרעפטן זיינע אין די לעצטע יארן און האט עס גערעכנט פאר זיין „שיר־השירים״ ―
דער געזאנג איבער אלע געזאנגען ווי עס שיינט, איז דאס דאזיקע קאפיטל געשריבן
געווארן שוין אין די לעצטע טעג פון זיין לעבן.
    
נאכזוכנדיק אין די איבערגעבליבענע שריפטן פון שלום־עליכמס אלצדינג, וואס
האט א וועלכע עס איז שייכות מיטן בוך „פונעם יאריד״, האט זיין פאמיליע מער קיין
גענצלעך באארבעטע קאפיטלעך פון דער אויטאביאגראפיע ניט געפונען, אויסער א
קורצע לעבנסבאשרייבונג פון שלום עליכם, געשריבן מיט יארן צוריק פון אים אליין אין
דער פארעם פון א בריוו צו א פריינט, און אויסער א קליינע הקדמה צום בוך „פונעם
יאריד״, אין וועלכער דער פארפאסער דערציילט, ווי אזוי ער איז געקומען צום געדאנק
צו שרייבן זיין לעבנסגעשיכטע. אנשטאט דעם האט מען געפונען ניט קיין באארבעטע
אויטאביאגראפישע מאטעריאלן און רשימות, וואס האבן געזאלט דינען באם מייסטער
אין די הענט אלס ליים און ציגל פאר א גרויסן פראכטפולן בנין ― פאר א קאלאסאלן
בוך. וואס האט אפשר געקאנט דערגרייכן ביז  צ ע ן  ב ע נ ד ע ר ,  וועלכע וואלטן
ארומגענומען, צוזאמען מיטן פערזענלעכן לעבן פונעם דיכטער, א גאנצע עפאכע פונעם
יידישן לעבן אין אייראפע און אמעריקע
    
די יידישע ליטעראטור האט אבער קיין מזל ניט געהאט ― און דער דאזיקער
גרויס־געפלאנטער בנין וועט אזוי בלייבן דערפירט נאר ביז זיין דריטן שטאק און וועט
אזוי בלייבן שטיין אין אונדזער ארעמער גאס ניט קיין געענדיקטער, אן א דאך. דער
מייסטער איז אין רעכטן מיטן פון זיין ארבעט אוועקגערופן געווארן.
    
אייניקע מיטגלידער פון שלום־עליכמס פאמיליע האפן דאך די ביאגראפיע פון דעם
פאלקסדיכטער ― אויב נישט אין דער זעלטענער דיכטערישער פארעם, צו וועלכער ער
אליין נאר איז געווען בארופן, איז כאטש אין דעם  א מ ת ן  ל י כ ט  פון די ווירקלעכע פאקטן און לעבנס־פאסירונגען ― דערפירן ביזן סוף. צו דעם דאזיקן צוועק וועלן
אויסגענוצט ווערן אלע די מאטעריאלן און רשימות, וואס שלום עליכם האט געזאמלט
פאר זיין לעבן און האט זיי איבערגעלאזט אין גרויסער ארדענונג צווישן זיין ליטערארישער ירושה
    
 (באמערקונג פון י. ד. בערקאוויטש).
  
אויטאביאגראפישע פארצייכענונגען
שלום־עליכמס צוואה און עפיטאפיע
  
אויסער די ניט־פארענדיקטער גרויסער קינסטלערישער
אויטאביאגראפיע, דעם בוך „פונעם יאריד״, האט שלום־עליכם בא פארשיידענע געלעגנהייטן אנגעשריבן עטלעכע
קורצע אויטאביאגראפישע פארצייכענונגען, וואס זיינען
געווען באשטימט פאר דער פרעסע און זיינען דארט פארעפנטלעכט געווארן, טיילמאל אפילו אן דער אנווייזונג, אז
געשריבן האט דאס שלום עליכם אליין.
    
די דאזיקע אויטאביאגראפישע פארצייכענונגען, געשריבן געלעגנהייטלעך, פרעטענדירן נישט אף קיין קינסטלערישן ווערט, ערטערווייז זיינען אפילו אין די פארצייכענונגען די דאטעס נישט גענוג שטרענג קאנטראלירט און די
פאקטן ווערן צייטנווייז באהאנדלט גאנץ אויבערפלעכלעך.
    
נישט געקוקט אף די דאזיקע דעפעקטן, גיבן דאך צו די
פארצייכענונגען אייניקע שטריכן צו דער כאראקטעריסטיק
פון שלום־עליכם און זיין ארבעט אפן בוך „פונעם יאריד״.
דערפאר גיבן מיר דא צוויי אזעלכע אויטאביאגראפישע
פארצייכענונגען: די ערשטע איז געשריבן אף יידיש צו י.
ראווניצקי (1903 י.), און די צווייטע איז געשריבן אף רוסיש
פאר דער צייטונג „קיעווסקאיא מיסל״ (1908 י.). זי ווערט
דא געגעבן אין י. בערקאוויטשעס איבערזעצונג, ווי זי איז
אפגעדרוקט אינעם „שלום־עליכם־בוך״.
    
צולעצט, גיבן מיר אויך שלום־עליכמס צוואה און עפי־טאפיע, וואס ער אליין האט געשריבן און וואס זאגן עדות
וועגן דער גרויסקייט און גלייכצייטיקער באשיידנקייט פון
אונדזער אומפארגעסלעכן פאלקס־שרייבער.
צו מיין ביאגראפיע
  
(געשריבן אין יאר 1903 צו מיין אינטימסטן פריינט י. ח. ראווניצקי)
    
ליבסטער חבר, טייערסטער פריינט ראווניצקי!
    
איר ווילט, איך זאל אייך געבן כאטש א ביסל רשימות צו מיין ביאגראפיע? איך האב זייער מורא, צי איז בכלל ניט קיין איבעריקע זאך די
ביאגראפיע מיינע? אפשר איז נאך א ביסל צו פרי? דאס איז נומער איינס.
והשנית, האב איך חשק אליין אנשרייבן די געשיכטע פון מיין לעבן ―
א גאנצן ספר *. און דריטנס, בין איך איצט, לא עליכם, שטארק פארטאן
אין עסק. טאקע אין ליטעראטור. זינט איך שרייב בין איך נאך קיינמאל
נישט געווען אזוי פראדוקטיוו, אזוי פרוכטבאר, ווי אצינד. צי גוט, צי
שלעכט ― נאר סע שרייבט זיך א סך. און איר ווייסט דאך, ווי אזוי איך
בין מסוגל צו שרייבן ― אפילו אף א שפיץ פון א נאדל און אף א שארף
פון א שווערד!... א חסרון ― די צייט איז ניט גוט, און בא אונדזער פאלק
אין דרויסן איז כמארנע, גלוסט זיך ניט לאכן, און אז סע לאכט זיך ―
לאכט זיך מיט יאשטשערקעס... היינט דאס איבערשרייבן זיך מיט אונדזערע גדולים, די יידן און, להבדיל, די גויים ― נעמט צו בא מיר א גוזמא
צייט. און דאך האב איך זיך אפגעריסן פון אייערטוועגן א גאנצע שעה
(רוצח!), און נאט אייך נאך א ביסל רשימות. אפשר וועלן זיי אייך צונוץ
קומען בא אייער ארבעט? און גאט לאז אייך זיין צו הילף!
    
 אייער איבערגעבנסטער חבר
    
  ש ל ו ם ־ ע ל י כ ם.
    
... אין א קליין שטעטל וואראנקא, ווי א טל־ומטר די גרויס, ניט ווייט
פון דער שטאט פערעיאסלאוו (ווו איך בין אינעם יאר 1859 געבוירן) ―
דארט האב איך פארבראכט די בעסטע גילדענע יארן, מיינע ערשטע גוטע
נארישע קינדערשע יארן. אין דעם דאזיקן קליינעם וואראנקא איז מיין פאטער געווען דער מיוחס, דער גביר, דער גבאי ראשון פון אלע חברות ―
„רב נחום וועוויקס״! און מיר, רב נחום וועוויקס קינדער, ― אויך נישט
――――
    
דעם ספר האב איך טאקע אנגעהויבן נאכדעם צו שרייבן אין איטאליע מיטן
נאמען „שלום עליכמס ביאגראפיע, פון אים אליין געשריבן״.
    
 אנגעמערקט (פון שלום עליכם) אין 1913.
קיין קלייניקייט! אלע שבת־צו־נאכטס איז געווען בא אונדז א מלוה־מלכה
פאר דעם גאנצן שטעטל; אלע יום־טוב איז מען געקומען צו אונדז אף קידוש; אלע נייס האט מען געבראכט צו אונדז און ארויסגעטראגן פון אונדז;
א גלעזל וויין האט מען געטרונקען בא אונדז; פונעם רבין האט מען גערעדט בא אונדז, פון פאליטיק ― בא אונדז, אלצדינג ― בא אונדז. און
אונדז, נחום וועוויקס קינדער, האט מען געהאלטן חשוב, געפירט בדרך
הישר, אפגעגעבן צום בעסטן מלמד, צו רב זרחן, און פרום זיינען מיר געווען באמת.
    
איך געדענק נאך אצינד דעם זיסן טעם פון די טרערן, וואס מיר האבן
פארגאסן פון אונדזער רבינס מוסר. אלע טאג פלעגט אונדז דער רבי זרח
זאגן א ביסל מוסר, און מיר פלעגן זיך נאכדעם, באם דאוונען, שלאגן
„אשמנו״ אף אונדזערע גרויסע זינד, ווארעם אינאיינעם מיטן פרומקייט
זיינען מיר געווען אויך גרויסע־גרויסע בעלי־עבירות: ליגנערס, נאשערס, ניט
געפאלגט דעם טאטן, געהיפט אינעם דאוונען, געגנבעט געלט פון דער צדקה־פושקע (זע „דאס מעסערל״). היינט הרהורים, מחשבות זרות, געדאנקען!...
איינער איז געווען צווישן אונדז א חבר, אן עלטערער, אלי האט ער געהייסן,
אלי קיילעס, א יינגל א חתן ― האט ער אונדז דערציילט מעשיות, געוועקט
בא אונדז דעם יצר־הרע, פארדארבן, געמאכט אונדז פאר גרויסע... און
נאכדעם האט דער רבי געזאגט מוסר, און מיר האבן געוויינט, געגאסן
מיט טרערן און געדאוונט ערלעך, נישט געהיפט, געשלאגן זיך „אשמנו״
און געוויינט, געוויינט און תשובה געטאן.
    
די פאנטאזיע איז בא מיר געווען פון קינדווייז־אן מאדנע גרויס און
צעהיצט. הייזער האבן בא מיר אויסגעזען ווי שטעט, הויפן ― מדינות,
ביימער ― מענטשן, מיידלעך ― בת־מלכות, רייכע יונגעלייט ― פרינצן,
גראז ― חיל, שטעכלקעס און קראפעווע ― פלשתים, אדום און מואב,
און איך פלעג גיין אף זיי מיט מלחמה (זע „גרינס אף שבועות״).
    
אויפכאפן דאס לעכעריקע פון יעדער זאך און פון יעדן מענטשן ―
דאס איז געווען בא מיר כמעט א חולאת. איך פלעג, ניט ווילנדיק, נאכמאכן איטלעכן באזונדער. פונעם רבין רב זרח מיט זרחליכען מיט אלע חברים
מיט זייערע טאטע־מאמע ביז ברוך־בער דעם שכור און, להבדיל, אניסקא
דעם סטאראזש מיט די אויסגעדרייטע פיס ― און פאר אט דעם נאכמאכן
האב איך געכאפט פעטש, ווי האלץ. אין חדר בין איך געווען די „פארשלעפטע קרענק״ (דער קאמיקער). אלע פלעגן לאכן, ביזן טויט לאכן, א
חוץ מיר. נאר אינדערהיים האט די מאמע באמערקט מיינע שטיק, און פון
דעמאלט אן האט זי גענומען אויסקארעניען אין מיר די דאזיקע תנועות.
    
נאך איינער איז געווען מיט מיר א גלייכן אף מאכן אנשטעלן, זיך
פארשטעלן, „שפילן״, „זיך גרימירן״, און בשעת מעשה זינגען שיינע, ווונדערשיינע לידער. דאס איז געווען מאירל דעם רבס, אדער מאירל מעדווע־דיעוו, דער געוויסער נאכדעם בארימטער ארטיסט מ ע ד וו ע ד י ע וו.
די קונץ פון „שפילן״ איז געווען אנטפלעקט פאר אים נאך דעמאלט, ווען
ער איז געגאנגען בארוועס און געזונגען דאס שענסטע ליד פאר א גראשן
אדער פאר א האלבן עפל *. מיר ביידע, איך און מאירל מעדוועדיעוו,
האבן געשפילט דעם „גזלן״ ― א טעאטער־שטיק פון אונדזער אייגענער
פאנטאזיע. מעדוועדיעוו איז געווען דער גזלן, איך בין געווען דער ייד, דער
ארעמאן, און די איבעריקע חברים זיינען שוין געווען דער וואלד (די ביימער
פונעם וואלד: סטאטיסטן). איך, דער ייד דער ארעמאן, בין געשטאנען פאר
אים, פארן גזלן, אף די קני, געטענהט: „וואס האסטו צו מיר? איך בין א
ייד אן ארעמאן, אן אביון! האב רחמנות אף מיין ווייב און קינדער!״... און
ער, דער גזלן (מעדוועדיעוו), מיט א קאלאדאטשמעסער אין האנט, האט
געזונגען זייער א שיין לידל: אז ער מוז, ער מוז אויסקוילען אלע יידן!...
    
ווי ווייט פארדארבן און שלעכט דערצויגן מיר זיינען ניט געווען, איז
דער געפיל פון צער בעלי־חיים געווען בא מיר אזוי גרויס, אז א קראנק
פערד האט מיך געקרענקט (זע „מתושלח״), א הונט מיט אן איבערגעבראכענעם פוס האט ארויסגערופן בא מיר טרערן (זע „ראבטשיק״), און אפילו
א קאץ, וואס איז גאר א טמא, א שרץ, איז בא מיר געווען טייער און ליב.
און פון קראנקע ארעמע קינדער שמועסט מען ניט (זע „באשעפעניש״).
    
דער חשק פון שרייבן ― מערקווירדיק! ― האט זיך גענומען בא מיר
פון דעם רבין רב זרחס זעלטן שיין הענטל. פאר א שיינעם „כתב״ האט
אונדז דער טאטע געשענקט א גראשן (דער ערשטער „האנאראר״), און צוליב דעם שיינעם כתב האב איך זיך אויפגענייט א ביכל און האב שיין אנגעשריבן („פארפאסט״) א גאנצן חבור אף תנ″ך און אף דקדוק, און אז איך
האב דאס באוויזן דעם טאטן, איז ער נתפעל געווארן פון מיין „ווערק״
און האט דאס לאנג־לאנג ארומגעטראגן בא זיך אין קעשענע, באוויזן איטלעכן באזונדער, ווי שיין זיין זון שרייבט (אלט האב איך באדארפט זיין
דעמאלט א יאר צען), ווי קלאר ער איז אין תנ″ך און ווי גוט ער קען
דקדוק. דערויף האט געזאגט אונדזער שכן, א ייד א חסיד מיט א צאפן־בערדל, רב אייזיק, וואס פלעגט קוויטשען בשעת דאוונען, ווי א קעצל:
„דקדוק ― שמינדיק ― בינדיק בלע″ז! דער עיקרשט איז בא מיר דאס
הענטל! א גילדן הענטל!״... (די ערשטע „קריטיקע״).
―――
    
* איך געדענק א לידל מיט דער מעלאדיע:
    
 „גיי איך ארויס אין דער ווילנער גאס,
    
 הער איך א קול מיט א גרויס געשריי:
    
 אוי־וויי! ―
    
 מע שרייט אזוי...״
געצויגן האט מיך אלץ אהין, אין יענע עולמות פון רוחניות, פון
חלומות, פון נגינה (זע „יאסעלע סאלאוויי״), פון שפילן (זע „סטעמפעניו״),
און איך האב אליין נאך דער בר־מצווה בגנבה זיך צוגעכאפט צום פידל ―
און האב געכאפט דעם רעכטן פסק פון מיין טאטן (זע „אפן פידל״).
    
פארארעמט געווארן, זיינען מיר אריבערגעפארן פון וואראנקא צוריק
קיין פערעיאסלאוו. דארט האט מען אונדז אויפגענייט די ערשטע מאדנע
קאפאטקעלעך, מיט א שפאלט פון הינטן. און אז די מאמע איז געשטארבן
(פון דער חלירע), האט אונדז דער טאטע אפגעגעבן אין דער „שקאלע״,
און איך האב מיך אויסגעפיינט צווישן אלע קינדער, באוויזן א סך בריהשאפט, און נאך דעם ערשטן ביכל, וואס איך האב אף מיין לעבן געלייענט
צו פופצן יאר, ,, ר א ב י נ ז א ן  ק ר ו ז א ע ״, האב איך תיכף
ומיד געמאכט אן אייגענעם „ראבינזאן קרוזאע״, מיטן נאמען: „דער יידישער ראבינזאן קרוזאע״, באוויזן דעם טאטן, און דער טאטע האט באוויזן
די אורחים (בא אונדז איז געווען אן אכסניה), און אלע זיינען ארויס
פון די כלים!
    
פון דעמאלט־אן האט דער טאטע געקוקט אף מיר, ווי אף אן אבן־טוב,
מיך ארויסגענומען פון דער שטיפמאמעס רשות, נישט געלאזט, מע זאל
מיך שלאגן, נישט געלאזט מיך וויגן אירע קליינע קינדער, נישט געגעבן
מיר האקן ראזשינקעס, ווי פריער (בא אונדז איז געווען אויך א וויינקע־לער מיטן נאמען „יוזשני בערעג״), און פארווערט מיך פוצן פאר די אורחים די שטיוול, שטעלן דעם סאמאוואר, לויפן א גאנג, וכדומה אזעלכע
מלאכות, וואס איך פלעג זיי טאן ביז יענער צייט.
    
אין דער עפאכע וואס פון זיבעצן יאר ביז איין־און־צוואנציק יאר,
ביז איך האב גענומען שטודירן, געוואלט זיין א ראבינער, האב איך א סך־א סך געלייענט, נאר נאך מער געשריבן. און געשריבן האב איך אלץ, וואס
איך האב געלייענט: לידער, פאעמעס, ראמאנען, דראמעס אן א שיעור און
גלאט „מאמרים״ אין דער וועלט אריין! מיינע „ווערק״ האב איך געשיקט
אין אלע יידישע און גויישע רעדאקציעס (איך האב געשריבן אין לשון־קודש און אין רוסישן), און די רעדאקציעס האבן, ברוך השם, געהאט מיט
וואס צו הייצן די הרובעס... נאר איין „המליץ״ האט אפגעדרוקט א צוויי־דריי פון מיינע „מאמרים״ מיט א הערה פון דער רעדאקציע מיט קלייניטשקע
אותיותלעך: „ש פ ת ך א ת ך (דיין שפראך איז מיט דיר). ש ל ח
ד ב ר י ך  ו כ ב ד נ ו ם  (שיק דיינע רייד, וועלן מיר זיי פארצוקערן)״...
און איך האב אנגעהויבן שרייבן לשון־קודשדיקע „מאמרים״ אפן פוד,
גאנצע וואגאנעס מיט „מאמרים״, נאר מע האט זיי ניט געוואלט „פארצוקערן״, איך ווייס ניט פאר וואס!...
    
ב ע ת  ה ה י א ― אין יענער צייט (1883) האט זיך באוויזן א
יידיש בלאט, דאס ערשטע יידישע בלאט אין זשארגאן („פאלקסבלאט״
פון אלכסנדר צעדערבוים), און אזוי ווי די גויים האבן מיינע „ראמאנען״
און מיינע „דראמען״ נישט געוואלט דרוקן, און די לשון־קודשדיקע „מאמרים״ זיינען אויך געלעגן נישט „פארצוקערטערהייט״, האב איך מיך געפרוווט אף א ציקאוועסט אנשרייבן עפעס א זאך פראסט אף דעם לשון, וואס
מע רעדט, אף דעם לשון פון מענדעלע מוכר־ספרים, וואס איז דעמאלט
געקומען מיר אין האנט ― און שטעלט אייך פאר, אז מע האט דאס אויפגעכאפט אין „פאלקסבלאט״, און דער רעדאקטאר אליין, צעדערבוים, האט
מיט זיין האנט מיר אנגעשריבן א בריוו און געבעטן (איר הערט? ―
ג ע ב ע ט ן! ), איך זאל שרייבן נאך. און פון יענער צייט האב איך
אנגעהויבן געבן פעליעטאנען אין „פאלקסבלאט״, און וואס מער איך האב
געגעבן, אזוי מער האט מען מיר געשריבן, איך זאל שיקן נאך. און צו דעם
האט זיך אונטערגעכאפט מרדכי ספעקטאר, אלס מיטארבעטער אין „פאלקסבלאט״: ער האט מיך ניט אויפגעהערט צו ווארעמען, איך זאל שרייבן ―
עד היום הזה. דאס איז אבער בא מיר געווען אין יענער צייט ניט מער ווי
א שפילעכל, ביז עס האט זיך געטראפן א מעשה מיט א „מעסערל״, וואס
האט געמאכט אן איבערקערעניש אין מיין ארט שרייבן און אויך אינעם
גאנצן לעבן בא מיר.
    
יענע צייט איז געווען בא מיר א צייט פון מסחר, פון געלט, פון
בערזע, פון פאפירן, וכדומה אזעלכע זאכן, וואס זיינען ניט שייך צו ליטעראטור. איך האב זיך אריינגעכאפט, ווי מע זאגט, אין די פעדערן, אין די
גרויסע שווערע טויזנטער, און וואלט אפשר אוועק אף אן אנדער וועג, ווי
זיי רופן עס ― דעם  א מ ת ן  וועג... געקומען אין דער גרויסער שטאט
אריין, אין קיעוו, וועגן פארשיידענע גרויסע עסקים, און אנגעמידט זיך
פונעם טאג, האב איך מיך געלייגט שלאפן און האב נישט געקענט אנטשלאפן ווערן. בין איך אויפגעשטאנען, זיך געזעצט צום שרייבטיש און אנגעשריבן ― ניט אנגעשריבן, נאר אויסגעגאסן א זאך, א דערינערונג פון
מיינע חדר־יארן, און האב דאס א נאמען געגעבן „דאס מעסערל״, און האב
דאס אוועקגעשיקט אין דער רעדאקציע ― און פארגעסן.
    
ויהי היום, איך לייען דעם „וואסכאד״, טרעף איך אן איבערבליק
איבער ליטעראטור פון „קריטיקוס״ (דובנאוו) ― איבער פארשידענע
שמאטעס, ובתוכם מיין „מעסערל״. מיט א הארצקלאפעניש האב איך
איבערגעלייענט די עטלעכע ווארעמע שורות פון דעם „קריטיקוס״, וואס
לויבט דאס „מעסערל״ מיינס און זאגט נביאות, אז דער יונגער מחבר
פונעם „מעסערל״ ווייזט־אויס א טאלאנט צו זיין און ער וועט נאך אמאל
געבן גוטע זאכן פאר אונדזער ארעמער יידישער זשארגאן־ליטעראטור.
    
מיט טרערן פון פרייד און דאנקבארקייט האב איך איבערגעלייענט
נאכאמאל די דאזיקע ווערטער פונעם ליבהארציקן „קריטיקוס״ און האב
מיר געגעבן דאס ווארט, איך זאל שרייבן אין דער ארט נאך און נאך
― און פון דעמאלט־אן ביז היינטיקן טאג שטייען מיר פאר מיינע אויגן
די עטלעכע ווארעמע גוטע געטרייע ווערטער, און איטלעכס מאל, ווען איך
שרייב־אן א נייע זאך, פארגעס איך ניט פרעגן בא זיך אליין: וואס וועט
זאגן דערויף „קריטיקוס״?... פון דעמאלט־אן האב איך דאס געלט פארלארן, נאר מוט איז מיר געבליבן, און איך האלט שטארק־שטארק די פען
אין האנט! צי דארף איך אים זאגן א דאנק, דעם דאזיקן קריטיקוס (דוב־נאוו), צי חלילה פארקערט?... דערויף בין איך נישט קיין בעל־הבית. איך
בין פארקראכן מיט מיין חולאת (שרייבעריי) אזוי ווייט, אז איך הייב שוין
אן געהערן נישט צו זיך און נישט צו מיין הויזגעזינד, נאר מער צו אונדזער ליטעראטור און צו יענעם גרויסן געזינדל, וואס הייסט פובליקום...
  
קיעוו, חול־המועד סוכות, תרס″ד
    
 II
    
 יאר פון געבורט ― 1859. ארט פון געבורט ― די שטאט פערעיאסלאוו
(פאלטאווער גובערניע). ארט פון אויסוואקסן ― וואראנקא, א קליין שטעטעלע א העק, דאס אמתע כתרילעווקע.
    
די משפחה א גרויסע אין צאל און א פרומע. דער פאטער ― א טיפ
פון דעם אמאליקן משכיל און למדן. צוליב זיינע אויסערגעוויינלעכע פעיקייטן, האט מען דאס יינגל געגרייט צו זיין א רב, נאר ס׳איז אנגעשטאנען
די עפאכע פון „אויפקלערונג״ און די צייט האט אנדערש באשטימט: פון
אים איז טאקע ארויסגעקומען א רב, אבער נישט א גייסטלעכער, נאר א
„קאזיאנער״ (אין דער שטאט לובען, פון יאר 1880 ביז 1883).
    
אין אט דעם פעריאד (פון רבנות) האט דער כמעט צוואנציק־יאריקער
יונגערמאנטשיק אנגעהויבן ארויסצובאווייזן א נייגונג צו שריפטשטעלעריי,
וואס האט זיך אויסגעדריקט אין עטלעכע נארישע קארעספאנדענציעס און
אינהאלטלאזע ארטיקלען פון דעם מין „מאמריסטיק״ אין דער „המליץ״ און
אין דער „הצפירה״. נישט געקוקט אף זייער טאלאנטלאזיקייט, האבן זיי
שטארק אויסגענומען בא דער משפחה, און דער פאטער פון דעם שריפטשטעלער, וואס האט ליב געהאט די העברעישע „מליצה״, איז געווען אפן זיבעטן הימל און האט אלץ צוגעגעבן חשק דעם „טאלאנטפולן״ זון ווייטער
צו שרייבן, נביאות אים געזאגט, אז ער וועט ווערן בארימט איבער דער
גאנצער וועלט (ווארעם דער „המליץ״ און די „הצפירה״ צעגייען זיך „איבער
דער גאנצער וועלט״).
    
אין יענער צייט (יאר 1883) האט דער רעדאקטאר פונעם „המליץ״ אנגעהויבן ארויסצוגעבן אויך א זשארגאנישע צייטונג „דאס יידישע פאלקסבלאט *. דער ערשטער נומער, וואס איז אריינגעפאלן צו אים אין די הענט,
האט איבערראשט דעם שריפטשטעלער מיט דער איינפאכקייט פון דעם
איינפאל. „אט ―האט ער א טראכט געטאן― דרוקט זיך א צייטונג אף אזא
פשוטער שפראך, ,וואס איז צוגענגלעך פ א ר א ל ע יי ד ן ,  א פ י ל ו
פ א ר וו יי ב ע ר! ״ פון דעמלט אן האט זיך צו אים פארגנבעט דער
געדאנק: צי שפייזט נישט די העברעישע שפראך מיט איר פיינער „מליצה״
נאר א קליינע צאל אויסדערוויילטע, וואס באזיצן זי? דאס איז איינס.
און דאס צווייטע איז, וואס סיי־ווי־סיי, ווען דו שרייבסט העברעיש, טראכטסטו דאך אף זשארגאן, ― איז שוין נישט בעסער טאקע גלייך אפן ארט צו
שרייבן יידיש, דאס הייסט, שרייבן אזוי ווי דו טראכטסט? אבער ווי אזוי
―
    
* „יודישעס פאלקסבלאט״.
קאן מען עס פועלן בא זיך צו שרייבן אף אזא שפראך, אף וועלכער „אלע
ריידן״. און דער עיקר ― אף וועלכער עס דרוקן זיך „תחינות פאר ווייבער״?
וואס וועט זאגן דערויף דער טאטע?... ― אט דעמלט איז עס צוגעטראכט געווארן דער פסעוודאנים „שלום עליכם״, אונטער וועלכן דער מחבר האט
זיך אויסבאהאלטן פון קרובים און באקאנטע, דערהויפט נאך דעם, ווען ער
האט דורך די אומשטענדן (זיין חתונה האבן אויס ליבע מיט א רייך מיידל)
אוועקגעלאזט דאס רבנות און איז אריינגעפאלן אין דאס סאמע געדיכטע פון
דער פלוטאקראטיע, וואס איז אזוי באריכות באשריבן פון מנחם־מענדלען
אין זיינע אומצאליקע בריוו. אין דער דאזיקער סביבה (אף דער קיעווער
בערזע) האט זיך בכלל גערעכנט פאר א חרפה אנצוקערן מיט די, וואס
שרייבן, בפרט נאך אף זשארגאן! ערשט אין א צייט ארום האט מען זיך
דערוווסט, ווער ס׳איז אט דער חברה־מאן. דעם שריפטשטעלערס פאטער,
דערגייענדיק דעם סוד (בא יידן זיינען נישטא קיין סודות!), האט אוועקגעשריבן דעם זון א באגייסטערטן בריוו מיט א באגריסונג, אז, הייסט עס,
„אלע יידן לייענען דיינע פריילעכע פעליעטאנדלעך און קאטשען זיך פאר
געלעכטער, און מיין פאטערלעך הארץ פרייט זיך. א שאד נאר, וואס דו
שרייבסט אט די אלע זאכן אף א וואכעדיקער שפראך, אף דער שפראך פון
„קעכנס און דינסטמיידלעך״. ווי קומט דאס צו מאפו? און איך, אורטיילנדיק
לויט דיינע ערשטע מאמרים אין „המליץ״, האב אלץ געחלומט, אז פון דיר
וועט אויסוואקסן נישט אנדערש נאר א צווייטער מאפו!״ ―
    
די ערשטע פארזוכן צו שרייבן אף זשארגאן זיינען געווען „די איבערגעכאפטע בריוו״...
    
 ווייטערדיקע ביאגראפישע ידיעות
    
פון 1883 ביז 1890 האט ער פארבראכט די סאמע גליקלעכע יארן אין
קיעוו, צווישן בערזע־סוחרים, מעקלערס און אנדערע געשעפטסלייט, געטיילט
די צייט צווישן בערזע־שפיל און ליטעראטור, אין די געשעפטן פון דער
בערזע האט אבער דער שריפטשטעלער געהאט א סך ווייניקער דערפאלג,
ווי אפן ליטערארישן געביט. אין יאר 1890, נאך דעם, ווי ער האט פארלארן א גאנץ פארמעגן, איז ער אריבערגעפארן אף צו באזעצן זיך אין
אדעס, ווו ער האט אוועקגעווארפן די קאמערציעלע געשעפטן און געהאט
בדעה זיך אפצוגעבן אויסשליסלעך מיט שריפטשטעלעריי. דאס האט זיך
אים אבער נישט איינגעגעבן, ווארעם דעמלט, אזוי ווי אויך איצט נאך,
איז א יידישן שרייבער שווער געווען צו לעבן נאר פון דער ליטעראטור
אליין. א יידישער שרייבער מוז אומבאדינגט זיין נ א ך ע פ ע ס.
אזוי, אז דורכלעבנדיק אין אדעס אין שטילער נויט ארום דריי יאר, האט ער
געמוזט זיך אומקערן צוריק אהיים קיין קיעוו און ווידעראמאל פרווון מזל
אין קאמערציע. נאר די הצלחה, קוים האט זי זיך איינמאל אפגעקערט פונעם
מענטשן, האט זי שוין מער קיין חשק נישט צו אים זיך אומצוקערן. ווי א
פיש אפן אייז, אזוי האט זיך דער שריפטשטעלער געווארפן אף אלע זייטן,
אויסגעפרוווט אלערליי געשעפטן און טועכצן, אבי נאר מיט כבוד אויפצוהאלטן זיך און זיין גרויסע פאמיליע; אף דער געוויינלעכער שפראך ווערט
דאס אנגערופן „לעבן אנשטענדיק״. עס איז אים אויסגעקומען צו פירן א
פארצווייפלטן קאמף, אויסבאהאלטנדיק זיין פיינלעכע לאגע פון פרעמדע
אויגן.
    
און דאך, וואס הארטער עס איז געווען דער קאמף, וואס שווערער
און ביטערער עס איז געווען דאס לעבן, אלץ אפטער און איינגעשפארטער
פלעגט זיך באווייזן די באגייסטערונג צום שאפן. דא וואלט געווען דער
ריכטיקער ארט צו באמערקן, צו דער כאראקטעריסטיק פונעם שאפן פון
ש. ע., אז ער קאן שרייבן צו יעדער צייט, אף יעדן ארט און בא אלערליי
אומשטענדן: אין סאלאן, אין קיך, אין וואגאן, אין רעסטאראן, אפילו פארנדיק „אף א איזוואשטשיק״ און אפילו ליגנדיק אין בעט. רבונו־של־עולם!
אזא מאסע טעמעס און סוזשעטן! וואלט נאר געווען פרייע צייט און וואלטן
נאר מענטשן געלאזט שרייבן. צום באדויערן, האט מען גאנצע טעג באדארפט זיין אין געיעג נאכן קערבל, און באנאכט האבן חשבונות, וועקסלען,
פאוועסטקעס און איספאלניטעלנע ליסטן נישט געלאזט שלאפן; אין אט די
דאזיקע ביטערע מינוטן איז שוין במילא קיין אנדער ברירה נישט געווען,
סיידן זיך נעמען צו דער פעדער...
    
לויט דער פארשיידנארטיקייט פון די סוזשעטן אין די דערציילונגען
פון ש. ע., דארף מען ארויסזען די פארשיידנארטיקע באשעפטיקונגען
פונעם מחבר, וועלכער איז איבערגעווען אי א סוחר, אי א בערזע־האז, אי
א קאזיאנער ראבינער, און וואס נישט? נאר מער פון אלץ האט ער זיך געפילט פאר א שרייבער. צו דער ליטעראטור האט עס אים געצויגן. און אין
יאר 1900 האט ער אינגאנצן אוועקגעווארפן אלע געשעפטן און זיך אפגעגעבן אויסשליסלעך צו דער ליטעראטור.
    
און די ליטעראטור די יידישע, דערהויפט די פאלקס־ליטעראטור אף
דעם אזוי גערופענעם זשארגאן, האט אנגעהויבן זיך פאנאנדערוואקסן און
צו בליען. עס האבן זיך גענומען באווייזן צייטונגען און זשורנאלן און
פארשיידענע בוך־פארלאגן. אפנים, ס׳איז אויסגעוואקסן א לעזער און עס
האט זיך באוויזן א נאכפרעג אפן בוך, דערהויפט פון בעלעטריסטישן אינהאלט. וואלט דאך שוין אזא שריפטשטעלער געמעגט איינארדענען זיך אין
לעבן, מער אדער ווייניקער, אנשטענדיק. נאר, אף וויפל ש. ע. איז געווען
א גוטער שרייבער צווישן סוחרים, אף אזויפיל האט ער זיך ארויסגעוויזן
פאר א שלעכטן סוחר צווישן ליטעראטן. די פארלעגער האבן געמאכט אף
אים נישט קיין שלעכטע פראבעס, און אים זיינען צוגעווארפן געווארן
נישטיקע גראשנס. ס׳איז אויסגעקומען דורכצולעבן זיך פון האנט צום
מויל, אייביק אנקומען צו הלוואות, וואס ווערן אנגערופן „גמילת־חסדים״.
מע האט באדארפט באזיצן א געניאלע געשיקטקייט, אום טאג־טעגלעך צו
אנטלייען געלט אף צו דעקן די חובות, נעמען בא א. אף אפצוגעבן ב., כאפן
א הלוואה בא ג. און אפגעבן ד., כדי מע זאל ווידעראמאל קאנען אנטלייען
בא ד. אף צו דעקן דעם חוב פון א. יא, דאס איז שוין גארניט אזא לייכטע
באשעפטיקונג, און נישט אומזיסט האט דער שריפטשטעלער געענטפערט
זיינעם א פריינט אף דער פראגע: „ווי אזוי לעבט זיך עס אייך?״ ― גאט
צו דאנקען, איך זיץ ע ל ח ת ו ר ה  ו ע ל  ח ע ב ו ד ה  ו ע ל
ג מ י ל ת  ח ס ד י ם...
    
אזוי האט זיך עס געצויגן ביזן יאר 1905, בעת עס זיינען אנגעשטאנען די געדענק־ווירדיקע אקטיאבער־טעג, און דער שריפטשטעלער, א צעשלאגענער, ווי דאס גאנצע פאלק ישראל, האט גענומען דעם שטעקן און
זיך געלאזט וואנדערן קיין אמעריקע. נאר נישט אזוי גיך האט ער זיך
דערשלאגן קיין אמעריקע. ס׳איז אויסגעקומען אפצושטעלן זיך אין יעדער
שטאט אין אייראפע, ווו יידן האבן פייערלעך מקבל־פנים געווען דעם פארטריבענעם שריפטשטעלער, געמאכט פאר אים אוואציעס אא″וו.
    
ערשט צום סוף 1906 איז ער אריינגעפאלן אין אמעריקע, אין אט דעם
קאכעדיקן קעסל, ווו גלייך מיט אנדערע פעלקער קאכט זיך אויס אויך דאס
יידישע פאלק. וואס עס וועט זיך אויסקאכן פון דעם ― דאס וועט באווייזן די צוקונפט.
    
אריינגעפאלן אין אמעריקע, האט זיך ש. ע. דערפילט ווי אין דער
היים. עס האט זיך ארויסגעשטעלט, אז דאס זיינען אלץ אייגענע מענטשן,
וועלכע האבן באגעגנט דעם שריפטשטעלער, ווי אן אלטן גוטן פריינט, און
דעריבער, אפנים, האט מען אים געמאכט שוין א צו טומלדיקן קבלת־פנים, אזא, וואס מע קאן נאר מאכן אין קאלומבוסעס מדינה.
    
צוגעקוקט זיך די ערשטע צייט צום לעבן פון זיינע אמעריקאנער ברידער און צו זייער אייגנארטיקער ליטעראטור (גיכער ― „פרעסע״), האט
ער שטופנווייז אנגעהויבן פארנעמען א פאזיציע אין עטלעכע יידישע צייטונגען, אין דריי מיט א מאל: אין דעם קאנסערוואטיוון „יידישן טאגע־בלאט״, אין דעם „יידישן אמעריקאנער״ * און אין מילערס פראגרעסיווער
צייטונג „די ווארהייט״ (פארשטייט זיך, אז די מיטארבעטונג האט זיך
אויסגעדריקט נאר מיט דער באטייליקונג אין זייער בעלעטריסטישער אפטיילונג, נישט אין דער פאליטיש־פובליציסטישער).
―――
    
* די ניו־יארקער וואכנשריפט „דער אמעריקאנער״.
    
אויסגעקליבן פאר זיין וווין־פלאץ די אומגעהויער גרויסע שטאט ניו־יארק, איז ער אבער אויסגעפארן אויך די אנדערע גרויסע שטעט פון אמעריקע, ווו ער האט מיט אן אויסערגעוויינלעכן דערפאלג געלייענט זיינע הומאריסטישע ווערק, זיך אויסגעפיינט אין דער דאזיקער קונסט, מען מעג
זאגן, ביז ווירטואזיטעט, צוגעבנדיק צו זיין בארימטקייט ווי א הומאריסט
א שרייבער דעם נאמען פון מייסטערהאפטן פארלעזער.
    
א חוץ דער פרעסע און די פארלעזונגען, האט אים אויך פארכאפט
דאס טעאטער, וועלכעס (אינעם זינען פון דעקאראציעס און הכנסה) צעבליט זיך. דאך, אין פארלויף פונעם ערשטן סעזאן האט ער באוויזן אויפצופירן נאר צוויי פיעסן אין צוויי טעאטערס, און דערנאך האבן ענינים
פון רער פאמיליע אוועקגערופן אים צוריק קיין אייראפע (1907), ווו ער
איז שוין פארבליבן ביז אינמיטן יאר 1908, און גלייך נאך דעם זיך אומגעקערט צוריק אין דער אלטער היים קיין רוסלאנד, ווו ער איז מיטן זעלבן
דערפאלג ארויסגעטראטן אף פארשיידענע ליטערארישע אוונטן, איבערפליענדיק מיט דער שנעלקייט פון א לופטשיף פון שטאט צו שטאט,
און אזוי איז ער פארפארן צום סוף יולי אינעם שטעטל באראנאוויטש
(מינסקער גובערניע), ווו ער איז פארשלאפט געווארן מיט א היפש געפערלעכער לונגען־קראנקייט. אפגעלעגן ארום צוויי חדשים, האט ער צום סוף
סעפטעמבער 1908 פארלאזט רוסלאנד און איז, לויט דער פארשריפט פון
די דאקטוירים, אוועקגעפארן אין די דרום־לענדער אף קוראציע.
די צוואה פון שלום־עליכם
  
איך בעט עפענען און פארעפנטלעכן אינעם טאג פון מיין טויט.
    
  ש ל ו ם ־ ע ל י כ ם
    
י″א תשרי התרע″ו. 19 סעפט. 1915, ניו־יארק.
    
היינטיקן טאג, מחרת יום־הכפורים, עס האט זיך נארוואס אנגעהויבן
א ניי יאר, און א גרויס אומגליק האט געטראפן מיין פאמיליע ― געשטארבן מיין עלטערער זון מישא (מיכאיל) ראבינאוויטש און אוועקגעטראגן מיט זיך אין קבר א שטיק פון מיין לעבן, איז געבליבן בא מיר, איך
זאל איבערשרייבן אף דאס ניי מיין צוואה, וועלכע איך האב געהאט געשריבן אינעם יאר 1908, בא מיין קראנק זיין, אין נערווי (איטאליע). ―
    
זייענדיק געזונט און אין פולן פארשטאנד שרייב איך מיין צוואה,
וואס באשטייט אין צען פונקטן:
    
א) ווו איך זאל ניט שטארבן, זאל מען מיך באהאלטן ניט צווישן
אריסטאקראטן, מיוחסים, אדער גבירים, נאר גראד צווישן פראסטע יידן
ארבעטער, מיטן אמתן פאלק, אזוי אז די מצבה, וואס מע וועט דערנאך
אוועקשטעלן אף מיין קבר, זאל באשיינען די איינפאכע קברים ארום מיר,
און די איינפאכע קברים זאלן באפוצן מיין מצבה, אזוי ווי דאס פראסטע ערלעכע פאלק האט פאר מיין לעבן באשיינט זייער פאלקסשרייבער. ―
    
ב) קיין שום טיטלען מיט לויבענישן מיט מורי־מורינוס זאל אף
מיין מצבה ניט זיין, אויסער דער נאמען „שלום־עליכם״ פון איין זייט
און אויסער דעם יידישן אויפשריפט, וואס בייגעלייגט, פון דער אנדערער
זייט.
    
ג) קיין שום דעבאטן און דיסקוסיאנען פון מיינע קאלעגן וועגן
פאראייביקן מיין נאמען, וועגן אויפשטעלן מיר א מאנומענט אין ניו־יארק
אד″ג, זאל ניט זיין: איכל נישט קאנען איינליגן רויק אין קבר, אז
מיינע חברים וועלן זיך נאריש מאכן. דער בעסטער מאנומענט וועט זיין
פאר מיר, אז מע וועט לייענען מיינע ווערק און אז עס וועלן זיך געפינען
אין די פארמעגלעכע קלאסן פון אונדזער פאלק מעצענאטן, וואס וועלן זיך
נעמען ארויסגעבן און פארשפרייטן מיינע ווערק, הן אין יידיש, הן אין
 
 