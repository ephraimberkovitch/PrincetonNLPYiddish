
 באריס סאנדלער 
 
 זיסי ווייצמאן,&nbsp;״א פריילעכער רעגן״; ביבליאטעק פון דער יידישער ליטעראטור, ארויסגעלאזט דורך ״נאציאנאלער אינסטאנץ פאר יידישער קולטור״, ישראל 6102. 
 
 דעם פארגאנגענעם זומער האט מען מיך פארבעטן זיך צו טרעפן מיט א גרופע אוואנסירטע סטודענטן פון דער זומער־פראגראם אויף אוריאל וויינרייכס נאמען. בעת דער טרעפונג האט מיך א סטודענטקע, בפירוש א כינעזיש מיידל פון כינע, געפרעגט אויף יידיש, הלמאי שטאמען ס׳רוב היינטיקע יידישע שרייבערס פון מאלדאווע? 
 באמת א קשיא אויף א מעשה. כ׳בין אפגעקומען מיט א וויץ, אז געשען איז עס אפנים אזוי, צוליב דעם פארשפרייטן ארטיקן בעסאראבער מאכל — מאמעליגע. 
 ווען כ׳האב מיט א פאר וואכן שפעטער געלייענט דאס ערשט־דערשינענע לידער־ביכל פון מיין בן־עיר און חבר, זיסי ווייצמאן, ״א פריילעכער רעגן״, האב איך זיך דערמאנט אין יענער קשיא. דער ענטפער האט געשטעקט אין צוויי שורות פון זיין ליד ״מאמע־לשון״: 
 אין טעג אין זוניקע און גרויסע, ווי א מאנטיק, 
 כ׳האב יידיש ניט געלערנט, נאר דערמאנט זיך. 
 זיסי איז עלטער פון מיר מיט עטלעכע יאר, נאר אויך געבוירן געווארן נאך דער מלחמה — א דור, וואס האט דעם פייער פון חורבן געזען אין חלום, אבער דעם ברי געפילט אויף דער וואר דאס גאנצע לעבן. אונדזער קינדשאפט איז געווען איינגעטונקען אין די דערמאנונגען און איבערלעבענישן פון אונדזערע עלטערן. 
 די דאזיקע ליד האב איך ערגעץ געהערט. 
 ס׳קאן זיין, אז נאר אין קינדער־יארן 
 כ׳האב זי אויפגעהויבן פון דער ערד 
 און פון דעמאלט כ׳בין גליקלעך געווארן. 
 ס׳רוב יידישע קינדער פון יענער צייט זיינען געוואקסן אין א טאפלטער ווירקלעכקייט: אין שול און אויף דעם ראדיא האט מען געהערט איין אמת, און אין דער היים — גאר אן אנדערן. אזא צעשפאלטנקייט האט נישט זעלטן געבראכט צו מענטשלעכע טראגעדיעס. זיסי האט געהאט מזל — ער איז געוואקסן אין א יידישער היים, אין א יידישער סביבה, טיף נאציאנאל מאטיווירט, ווי מע זאגט הייט. אט די ״נאציאנאלע מאטיווירטקייט״, וואס קומט ביי אים ארויס פון ״מאמעס צויבערפולער מעשה״, און דעם ״טאטנס נגינה״ — האט אויסגעפורעמט זיין אינדיווידועלע גאנצקייט. 
 איך ברענג ווייטער זיסיס קורצע ביאגראפישע פרטים, דעם חוט־השדרה, אויף וועלכן עס האלט זיך זיין פאעטישע מאטעריע. 
זיסי ווייצמאן, ווי געזאגט, איז געבוירן געווארן אין מאלדאווע (דעמאלט מאלדאוויע), אין דער שטאט בעלץ, אין 6491. ער האט זיך געלערנט אין מיליטערישער בוישול. א סך יאר האט ער געדינט ווי אן אפיצער אין דער סאוועטישער ארמיי. צום ערשטן מאל זיינען דערשינען זיינע לידער אינעם מאסקווער זשורנאל ״סאוועטיש היימלאנד״, אין 1791. בעתן דינען אויפן ווייטן מיזרח, האט ער פארבונדן נאענטע באציונגען מיט דער רעדאקציע ״ביראבידזשאנער שטערן״. אין יאר 6891 האט מען אים איבערגעפירט צו דינען אין דער שטאט סאמארע. דארט האט ער זיך אקטיוו באטייליקט אין דער ניי־אויפגעקומענער יידישער באוועגונג: רעדאגירט די רוסיש־שפראכיקע צייטונג ״תרבות״ און אנגעפירט מיטן יידישן אפטייל ביי דער ארטיקער ראדיא־סטאנציע ״ראדיא 7״. אין 2991 איז אין סאמארע דערשינען זיין לידער־זאמלונג ״לחיים״, איבערגעזעצט אויף רוסיש פון לעאניד שקאלניק. זינט 7002 וווינט זיסי ווייצמאן אין באר־שבע, ישראל. 
 פון זיין ביאגראפיע זעען מיר, אז די צוויי אמתן פון דער סאוועטישער ווירקלעכקייט האבן זיך אין דעם בירגער זיסי ווייצמאן צונויפגעשמאלצן אויף א געלונגענעם אופן; פון איין זייט, דער אפיציעלער אמת האט אים געמאכט פאר א סאוועטישן אפיצער, וואס האט געטריי געדינט זיין פאטערלאנד; און פון דער אנדערער זייט, האט דער ״שטילער אמת״ פון זיין היים, טאטע־מאמע און יידישער סביבה, נישט געגעבן און נישט געלאזט אים צו פארגעסן אויף א רגע, ווער ער איז און וואס איז זיין ייחוס. 
אייגנטלעך, איז די קינדשאפט געווארן דער פעסטער יסוד, אויף וועלכן זיסי, ווי א יידישער פאעט, האט אויפגעשטעלט זיין שאפערישן בנין. די קינדער־איינדרוקן, איז דער ציכטיקסטער קוואל פאר זיינע געשטאלטן און פייזאזשן. דעריבער איז זיין פאעזיע אזוי אנגעזעטיקט מיט די טייערסטע יידישע מינעראלן. 
 אויב דו וועסט טענהן: קלייב אויס פון פארשיידנס בלויז איינס, 
 וואס ס׳איז דיר טייער און ליב אויף דער גארער ערד, 
 וועל איך דיר זאגן: מיין היים, מיין שטעטעלע בעלץ, 
 וועמעס בעל־חוב אויף אייביק מיר זיין ס׳איז באשערט… 
 זיסי נעמט אויף די וועלט מיט א קינדערשן התפעלות, שפילעוודיק און ליכטיק — אזוי ווי זי האט אויסגעזען פונעם הויף, ווו ער איז געוואקסן. ער איז געבליבן אזא פאנטאזיאר, א בעל־חלומות זיין גאנץ לעבן, נישט געקוקט אויף די שוועריקייטן פון זיין מיליטערישער טאג־טעגלעכקייט. אין זיין שאפונג מיידט ער כמעט אויס די ״ארמייישע ראמאנטיק״, וואס איז אזוי פארשפרייט און געשטיצט געווען אין סאוועטן־פארבאנד. סיידן די ווייט־מיזרחדיקע נאטור: ״סאסנעס און סאפקעס בארויקט זיך, שא!/ די קריע גייט אויף סעלעמדזשא…״ — דער יידישער ״שא״ גראמט זיך מיט דעם נאמען פונעם טייך סעלעמדזשא, וואס אזוי האט אים אנגערופן די ארטיקע באפעלקערונג, עווענקי. ווי ס׳וואלט מסתמא געזאגט איציק מאנגער: וואס איז שולדיק דער פאעט, אז דאס ״פינטעלע ייד״ שפרינגט ארויס אין זיין ליד. 
און דאך ווייסט דער יידישער אפיצער און וואגאבונד, אז זיין ליבע צו די ״ווייטע מקומות״ איז א צייטווייליקע: ״עס איז שוין צייט צעשיידן זיך, מיין טייגע,/ מיין ווילדע חיה און מיין לינדער פריינד״. אין זיין פאעטישן לעבן האט זיסי נאר איין גרויסע ליבע — זיין בעסאראבער יידישע היים. 
 בעסאראבישקייט איז אפנים א פארשלעפטע קרענק. זי גיט זיך איבער בירושה, טאקע צוזאמען מיט דער זוניקער מאמעליגע און דעם טערפקע גלאז וויין, אין וועלכן עס האבן זיך צונויפגעגאסן די דופטיקע אסען־ריחות פון פעלדער, סעדער און סאזשלקעס. 
 צייט, ווען עס שורשען די רויטלעכע בלעטער, 
 ווען ס׳הענגען די פרוכטן, ווי גאלדענע בעכערס, 
 און זוניק און קיל איז דער זיידענער וועטער, 
 און ס׳לייגט זיך דער פריטוי אויף גראז און אויף דעכער. 
 די בעסאראבער יידן, האט מען געטענהט צווישן די ברידער־אשכנזים, טיילן זיך נישט אויס מיט גרויס למדנות. יא, אונדזערע זיידעס און טאטעס האט מען דערקענט פון זייערע ברייטע אנגעהארעוועטע נאקנס און פארגרעבטע פויערישע הענט. זייער שפראך האט געשפרודלט מיט פשטות און זינגעוודיקע אפענע וואקאלן; מיט טאנצנדיקע סינקאפעס. זיי האבן עס איבערגענומען ביי זייערע שכנים־מאלדאוואנער, אדער ווי מע האט זיי גערופן, וואלעכן, און אריינגעפלאכטן אין דער שבתדיקער חלה און ״ראזשינקעס מיט מאנדלען״. 
 מיר האבן געלעבט אין אן אלטער גאס, 
 וואס איז געווען פון אקאציעס ווייס. 
 ווי לייכט עס האט זיך דעמאלט געשפאסט, 
 ווי פריילעך געווען איז דער זוניקער קרייז! 
 ………………………………… 
 די מאמע הענגט ארויס דאס גרייט, 
 און עס פלאקערט און קלאפט אויפן שטריק. 
 א זעגל צו ווערן דער ליילעך איז גרייט. 
 ער טראגט מיין זכרון צום אנהייב צוריק. 
 און דאס ״טראגן דעם זכרון צום אנהייב״, איז דער שטארקסטער צוצי־כוח פון זיסיס פאעטישער ארביטע. ווי דאס גורל־רעדעלע זאל זיך נישט דרייען, געפינט דער פאעט א פארלאזלעכן אנשפאר אין זיין ״אנהייב״. דארט, אין דער קינדשאפט, געפינט זיך זיין פאעטישער און עטישער קאמערטאן. דארט ״פעסט אויף דער ערד/ שטייט מיט ווארצלען דער בוים״; דארט ״ווי פאפשויען געפראזשעטע קנאקן די קנאספן״; דארט איז דער רעגן שטענדיק פריילעך… 
 די לעצטע יארן הערט זיך, צום באדויערן, זייער זעלטן זיסי ווייצמאנס צויבערער בעסאראבער לידער־געזאנג. איך לייען מיט גרויס אינטערעס זיינע ארטיקלען אויף רוסיש, ווו ער דערציילט דעם רוסיש־שפראכיקן יידישן עולם וועגן דעם גרויסן אוצר, וואס יידיש־וועלט פארמאגט. א שווער און וויכטיק שליחות. פון דעסטוועגן, האלט איך אנגעשפיצט מיינע אויערן און ווארט פון זיסיס נייע לידער אויף יידיש, ווי עס קלינגט אין זיין ליד ״צום לייענער״: 
 מע האט מיר אמאל געזאגט, אז די ווארצלען 
 וועלן א שפראץ טאן דארטן, ווו מע ווארט ניט… 
 וויפל באשערט מיר איז אויסשפאנען וויארסטן, 
 וועט מיר יידיש די וועגן באלייכטן!… 
 