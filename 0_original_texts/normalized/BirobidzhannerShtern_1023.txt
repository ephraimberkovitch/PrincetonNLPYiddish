
 
 דער גרויסער רוסישער שרייבער סערגיי דאוולאטאוו (1941 – 1990) איז געווען ארגאניש און ענג פארבונדן מיט יידן פונעם אנהייב און ביזן סוף פון זיין לעבן. זײַן פאטער, דער טעאטער־רעזשיסער דאנאט מעטשיק איז געווען אַ ייד. די בולטסטע פיגורן אין דער שעפערישער סביבה פֿון זיין לענינגראדער יוגנט זיינען געווען יידן — די דיכטער יעווגעני ריין, אנאטאלי ניימאן, יוסף בראדסקי, דער פראזאיקער סערגיי וואלף, דער קינסטלער אלכסנדר ניי. אויך אין רעדקאלעגיע פון דער ניו־יארקער רוסישער וואכנשריפט ״נאווי אמעריקאנעץ״, אין וועלכער סערגיי דאוולאטאוו איז געווען דער הויפט־רעדאקטאר נאך זיין עמיגראציע אין די פש״א, זיינען געווען א סך יידן. דער שרייבער איז צוויי מאל געווען אפיציעל פארהייראט און אין די ביידע פאלן — מיט יידישע פרויען. און באגראבן איז ער אויפן ניו־יארקער יידישן בית־עלמין ״מאונט־חברון״. אויך אין סערגיי דאוולאטאווס ווערק טרעפן זיך גאָר ניט זעלטן יידישע פערסאנאזשן. שוין נאך דעם שרייבערס טויט זיינען פיר זיינע ראמאנען ארויסגעגעבן געווארן אין העברעישע איבערזעצונגען: ״אנחנו ושכמותנו״ (״אונדזעריקע״), ״בארץ ניכר״ (״אויסלענדערקע״), ״המזוודה״ (״דער טשעמאָדאן״) און ״השמורה״ (״דער רעזערוואט״). אויף יידיש האבן זיך ביז איצט סערגיי דאוולאטאווס ווערק ניט באוויזן. דערפאר איז די דאזיקע פובליקאציע פון זיין דערציילונג ״אריאל״ אויף יידיש אין דעם הינזיכט א פאטשאנטעק. 
 
 
 אריאל 
 
 יידיש – וועלוול טשערנין 
 
 א שרייבער האט געדונגען א דאטשע. ער האט פארנומען דאס פערטע בונגאלא אין דער דרומדיקער ריי. זענענדיק אן אומצוגעלאזטער מענטש, האט ער זיך געפונען צווישן צוויי יידישע משפחות. זיך נייטיקנדיק אין שטילקייט, האט ער געדונגען א הויז לעבן אן אייזנבאן־וועג־צעשייד. רופן האט מען אים גערופן גריגארי באריסאוויטש קאשיץ. ס׳איז געגאנגען א זומער. די רוסישע קאלאניע האט געפירט א געוויינטשאפלעכן לעבנס־ארט. די מענער פלעגן קומען אויף אפרו־טעג. זיי פלעגן גלייך אנטאן ספארטיווע קאסטיומען און בייסבאל־היטעלעך. די פרויען האבן די גאנצע וואך ארומשפאצירט אין באד־קאסטיומען און אפענע קליידער. די נאקעטע קינדער האבן זיך געשפילט אין זאמד לעבן וואסער. 
 די מאנצבלען האבן זיך געבאדן, זיך געבראטן אויף דער זון, געכאפט פיש. די פרויען זיינען געפארן מיט מאשינען נאך איינקויפן. זיי האבן אכטונג געגעבן אויף קליינווארג און געגרייט עסן. אין אוונט פלעגן זיי זאגן: 
 — עס ווילט זיך עפעס. איך ווייס ניט אליין וואס… גריגארי באריסאוויטש האט זיך געהאלטן פארשלאסן. זיך בראטן אויף דער זון און זיך באדן האט ער ניט ליב געהאט. ווען מע האט אים איינגעלאדן כאפן פיש, פלעגט ער זיך אפזאגן: 
 — איך בין, ליידער, ניט העמינגוויי. און אפילו ניט אקסאקאוו… 
 — וואס פאר א פארשוין, — פלעגן זאגן די שכנים. 
 — א סך ווערטער קען ער… 
 גאנצע טעג האט דער שרייבער געארבעט. פון זיין צעפראלט פענצטער האט זיך דערטראגן געקלאפ פון א שרייב־מאשין. 
 איך חזר איבער, א מענטש איז ער געווען אן אומצוגעלאזטער און א פארשלאסענער. בשעת־מעשׂה האבן פון רעכטס פון אים געוווינט די קאספעראוויטשעס. פון לינקס — די מישקעוויצערס. אין די ביידע משפחות זיינען געוואקסן קינדער. די קאספעראוויטשעס האבן געהאט פיר קינדער. די מישקעוויצערס — דריי, דערצו נאך אן אכטיאריקן פלימעניק: אריאל. 
 אין דער קאלאניע איז געווען רעשיק. די קינדער זיינען ארומגעלאפן, האבן געשריגן, געשאסן פון וואסער־פיסטאלעטן. עמעצער פון זיי האט שטענדיק געוויינט. 
 אויב די קינדער האבן זיך געקריגט, פלעגן די עלטערן זיי פארטיידיקן. זיך זידלענדיק, פלעגן זיי אריבערגיין אויף ענגליש: 
 — פאק יו, מאראט! 
 — פאק יו, וולאדלען, א קיי?! 
 אוונטצייט האבן זיך כמעט ביי יעדער בונגאלא גערויכערט מאנגאלן. אויפן פולן וואליום זיינען איינגעשלאסן געווען טראנזיסטארן. דאטשניקעס פלעגן ארומגיין איבער דער טעריטאריע מיט פלעשער אין די הענט. אין גראז האבן זיך געווייסלט פלאסטיק־גלעזלעך. 
 ווען דער רעש פלעגט ווערן אויף ניט איבערצוטראגן, פלעגט דער שרייבער שרייען פונעם פענצטער: 
 — שטילער! שטילער! איר וועט דערוועקן די קאמארן!.. 
 איין מאל איז גריגארי באריסאוויטש געגאנגען זיך איינקויפן. ביז א קרעמל איז געווען פינף מינוט צו גיין פון דער קאלאניע. אזוי ארום איז ער ניט געווען א האלבע שעה. 
 און בשעת־מעשׂה איז געשען אט וואס. קינדער זיינען, שפילנדיק, אריינגעלאפן אינעם פערטן בונגאלא. זיי האבן אראפגעריסן א פארהאנג. איבערגעקערט א סלאי מיט נאסטורציעס. צעווארפן פאפירן. 
 דער שרייבער האט זיך אומגעקערט. אין א מינוט ארום איז ער ארויסגעשפרונגען פונעם הויז א צעווילדעוועטער. ער האט געשריגן צו די שכנים: 
 — כ׳וועל זיך אנקלאגן!.. מיינע פאפירן!.. ס׳איז דא א געזעץ וועגן אומבארירלעכקייט פון וווינונג! און נאך דעם: 
 — ווי בין איך מקנא הענרי טארא!… 
 — א טיפישער קרייזי, — האבן געזאגט די שכנים. 
 — ער האט כלומרשט ווערטפולע פאפירן! 
 — ווערטפולע פאפירן! איך בעט אייך, ראזע, מאכט מיך ניט לאכן! 
 — און דער עיקר — מיט דער תורה טוט ער אויפווארפן. הייסט עס, ניט לויט גאטס געזעצן לעבט איר… 
 דער שרייבער איז געווארן נאך כמורנער און אומבעריידעוודיקער. ביים אוועקגיין פלעגט ער אויפהענגען א שלאס אויף דער טיר. נייע פארהאנגען אין זיין צימער זיינען אראפגעלאזט געווען ביז סאמע פענצטער־ברעט. 
 אין אפרו־טעג פלעגט די קאלאניע ווערן פילקעפיק. עס פלעגן קומען צו פארן פאטערס פון די משפחות, באקאנטע, קרובים. דער שרייבער האט, ווייזט אויס, ניט געהאט קיין קרובים און קיין באקאנטע אויך. בלויז איין מאל האט אים באזוכט א יונגער אמעריקאנער מיט א קינא־קאמער. 
 ס׳איז געגאנגען אויגוסט. די טעג זיינען געווען אויסמאטערנדיק הייסע. בלויז אוונט־צייט איז געווען קיל. 
 בייטאג פלעגט די גאנצע קאלאניע אוועקגיין צו אן אזערע. דער שרייבער פלעגט בלייבן אין דער היים. צומאל האט ער שפאצירט לענג־אויס דעם וועג. 
 כ׳געדענק, ס׳איז געווען א זוניקער, ווארעמער אינדערפרי. די קאלאניע איז ליידיק געווארן. גריגארי באריסאוויטש האט ארויסגעטראגן א שטול אויפן גאנעק. אויף די קני האט ער געהאלטן די שרייב־מאשין. 
 און פלוצעם האט ער באמערקט א יינגל. אין א פולער איינזאמקייט איז יענער געזעסן אויף א ברעווענע. ביי זיינע פיס האבן זיך געוואלגערט פארשידנקאליריקע שפילעכלעך פון פלאסטמאס. יענע מיידלעך, וואס האלטן פאר בעסער פארברענגען זייערע אוונטן אין קאמפאניע פון אומבאקאנטע מאנצבלען, קאנען ווערן אן עכטע מתנה פאר די, וואס זוכן פאר זיך אוואנטורן פון אן אינטימען כארארקטער. 
 דאס יינגל איז געזעסן אומבאוועגלעך. דערהערט די קלאפעריי פון דער שרייב־מאשין, האט ער זיך ניט אומגעקערעוועט. 
 דאס אלץ האט זיך פארגעזעצט ארום צען מינוט. א גרינגער בלוילעכער וואלקן האט זיך בשעת־מעשׂה באוועגט צו דרום. דער שאטן פון א פלאטאן האט זיך א ביסל איבערגערוקט אויף לינקס. 
 סוף־כל־סוף האט דער שרייבער געזאגט: 
 — איי, מיזעראבל! ווער ביסטו? ווי הייסטו? 
 — איך? איך בין אריק. 
 — דאס הייסט — אהרן? אדער ארקאדי? 
 — אריאל, — איז געווען דער ענטפער. 
 — ווו זשע זיינען פליגל דיינע, אריאל? — האט געפרעגט דער שרייבער. 
 — ניטא, — קורץ און אן א פארווונדערונג האט געענטפערט דאס יינגל, — און דו? 
 — כ׳האב ניט פארשטאנען, וואס — דו? 
 — און ווי הייסטו? 
 — איך הייס גריגארי באריסאוויטש. און קיין פליגל, זאגן דעם אמת, האב איך אויך ניט… 
 פון דער אזערע האבן זיך דערטראגן געשרייען און א רעש פון מאטאר־לאדקעס. דער שרייבער פרעגט: 
 — וואס טוסטו דא? און פארוואס — אליין? אריאל: 
 — איך בין געווען ביי דער אזערע, נאר אנדזשעלאטשקע האט געזאגט: ״טראג זיך אפ״. 
 — פארוואס אזוי גאר? דאס יינגל האט געענטפערט מיט א גרייטקייט און כמעט זיך בארימענדיק: 
 — ווייל ביי מיר זיינען דא לייז. אט פארוואס. 
 — ביסט זיכער? — דער שרייבער האט א שפאן געטאן צו אים, פארלאזט די שרייב־מאשין. 
 — זיכער. די מאמע האט געזאגט — קאשמאר. זי האט מיך געוואשן מיט קעראסין. מיר זיינען נאך אים ספעציעל געפארן קיין ראמסדייל. ווילסט א שמעק טאן מיין קאפ? 
 — כ׳וועל זיך ניט אפזאגן. כ׳בין זייער דאנקבאר. 
 — נאר פארזיכטיק. זיי קענען דאך אויך אויף דיר איבערשפרינגען. 
 דער שרייבער האט דערפילט ריח פון קעראסין. ער האט זיך דערמאנט זיין נאכמלחמהדיקע קינדהייט. דעם זומער אויף דער דאטשע אין טארכאווקע. די הודאקעס פונעם פאראוואז ״עף\. דע.״. די אונטערגעבראטענע אויף קעראסין לאטקעס… 
 אריאל האט געזאגט: 
 — אט דערפאר קען איך ניט זיך שפילן מיט די קינדער. 
 — און דו האסט זיי געזען? – האט געפרעגט דער שרייבער. 
 — וועמען? 
 — וועמען. די לייז. וואס ווייסטו וועגן זיי? 
 — גארנישט. זיי זיינען צו קליין. ס׳איז זיי כמעט ניט צו זען. 
 — און צוליב וואס, לויט דיין מיינונג, עקזיסטירט מיקראסקאפ? 
 — וואס פאר א מיקראסקאפ? 
 — אזא מכשיר, וואס פארגרעסערט אלץ אויף דער וועלט. דורך אים קאן מען באטראכטן לייז גאנצענע טעג. א שאד, האב איך אים איבערגעלאזט אין ניו־יארק. 
 — הייסט עס, האסטו זיי געזען? 
 — אוודאי. איך זאג דאך – גאנצענע טעג האב איך זיי באטראכט, ניט געקאנט זיך אפרייסן. 
 — נו און ווי זעען זיי אויס? 
 — דער איינדרוק איז, וועל איך דיר זאגן, דער סאמע גינסטיקער. דאס זיינען קליינינקע, שטילע, גוט דערצויגענע זשוקלעך. זיי האבן גרויסע בלויע אויגן. זיי מאכן ניט קיין רעש. זיי העכערן ניט דאס קול. און דער עיקר, פארנעמט זיך יעדעס פון זיי מיט זיין ענין. 
 — יא, אבער זיי בייסן זיך. 
 — צומאל. ווען מע פירט זיי ארויס פון גלייכגעוויקט. ס׳איז יענץ, וואס מע רופט צוליב זעלבסטשוץ… 
 אריאל האט פארטייעט דעם אטעם, זיך צוגעהערט. גריגארי באריסאוויטש האט אים דערציילט וועגן א קליין בליענדיק לאנד. ביז עס האט זיך ניט דורכגעקלונגען א געשריי: 
 — אריק! ווו ביסטו? די קורע1&nbsp; ווערט אפגעקילט… 
 — די מאמע, — האט מיט א לייכטער פארביטערונג געזאגט אריאל. און דערנאך: — איך וועל נאך שפאצירן א ביסל. און אין ענטפער האט דורכגעקלונגען: 
 — אריק! אויב די מאמע האט געזאגט — נאו, הייסט עס — נאו! 
 — די קורע ווערט אפגעקילט, — האט טרויעריק איבערגעחזרט דאס יינגל. 
 — אין אזא היץ, — האט זיך פארחידושט גריגארי באריסאוויטש, — מאדנע… מע קען איר נאר מקנא זיין. 
 — נו, איך וועל גיין. 
 דאס זאגט אריאל. דער שרייבער — אים אין אן ענטפער: 
 — ביי, ברודערל. כאפ זיך אריין, אויב ס׳וועט זיין א שטיקל צייט… דאס יינגל איז אנטלאפן, פארגעסן די שפעלעכלעך. דער שרייבער איז ארויף אויפן גאנעק. ער האט געשטעלט אויף די קני די שרייב־מאשין. דערזען א ריינעם בלאט פאפיר. דער געוויינשאפטלעכער פחד האט אים ארומגעכאפט. 
 _________________ 
 1 דאָ — די הון. 
 
 