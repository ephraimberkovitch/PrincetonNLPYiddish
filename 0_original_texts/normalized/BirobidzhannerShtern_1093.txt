
 די אינספירירנדיקע מעשה פון פסח און די אויפלעבונג פון דער יידישער קולטור איבער דער גאנצער וועלט האט געפייערט דער דריטער (קולטור־) סדר 
 די אונטערנעמונג איז פארגעקומען אונטער דער אנפירונג פונעם נאציאנאלן יידישן טעאטער ״פאלקסבינע״. אינעם סדר האבן זיך באטלייקט די שטערן פון יידישער מוזיק און טעאטער פון די פאראייניקטע שטאטן, קאנאדע, ענגלאנד, דייטשלאנד, אויסטראליע, שאטלאנד, ישראל און פון נאך א סך לענדער. טויזנטער מענטשן האבן געזען די פראגראם אנליין און נאך טויזנטער קאנען זי זען אין ווימעא. 
 דאס איז א לאנגיאריקע טראדיציע, וואס האט זיך אנגעהויבן אין די 1920קער יארן ביים ״ארבעטער־רינג״. מע פייערט דעם יום־טוב אויף אן אייגענעם אופן און דערציילט די געשיכטע פון פסח דורך פאעזיע און געזאנג אויף יידיש. די דאזיקע טראדיציע איז געווען זייער פאפולער אינעם ״ארבעטער־רינג״ און מע האט געפייערט דעם דריטן סדר אין א סך שטעט אין די פאראייניקטע שטאטן. דעם לעצטן יאר האט מען אפגעמערקט דעם 3טן סדר ווירטועל און דאס יאר אויך. דאס האט דערמעגלעכט צו פאראייניקן טויזנטער ליבהאבער פון דער יידישער קולטור איבער דער גאנצער וועלט. 
 די איניציאטיוו פון פייערן דעם דריטן סדר ווירטועל קומט פון רב אברהם מלאטעק, יאסל מלאטעקס אייניקל. יאסל איז געווען דער דערציונגס־דירעקטאר פונעם ״ארבעטער־רינג״ און האט ממש געשאפן און פראדוצירט די גראנדיעזע גאלא־פארשטעלונגען אינעם גרויסן ניו־יארקער האטעל ״וואלדארף־אסטאריא״ מיטן אנטייל פון די ריזיקע שטערן פון דער יידישער בינע און וויכטיקע פערזאנען אין דער יידישער וועלט, מיט כארן און טאנץ־אנסאמבל פונעם ״ארבעטער־רינג״. די פייערונגען האבן צוגעצויגן טויזנטער מענטשן און געמאכט א גרויסן רושם אויפן עולם. 
 אין יאר 2020 האבן דעם דריטן סדר געזען 17,000 מענטשן אויף ״פייסבוק״ און ארום 3,000 אין ״יוטיוב״. 
 ביים 3טן סדר היייאר האט מען אפגעגעבן כבוד דריי וויכטיקע ריזן פון דער יידישער קולטור: יאסל מלאטעקן, אדריאן (חנה) קופערן און מיכל באראנען. די בעסטע קלעזמארים, אקטיארן און זינגער פון א סך לענדער האבן זיך באטיילקט אינעם דריטן סדר און ארויסגעטראטן מיט א סך ליבשאפט און דרך־ארץ צו דער טראדיציע און די מענטשן, וואס מע האט באערט. צוזאמען מיט די שטערן האבן ארויסגעטראטן עטלעכע גאר טאלאנטירטע קינדער. דאס האט מיטגעבראכט אזוי פיל חן און ווארעמקייט. די אונטערנעמונג האט דעמאנסטרירט, אז די שיינע און רייכע טראדיציע גייט ווייטער, אנטוויקלט זיך און באקומט נייע פארמען. 
 ניקאליי באראדולין 
 די רעקארדירונג פונעם דריטן סדר איז דא: 
 https://vimeo\. com/526262733/68dfecf63e 
 