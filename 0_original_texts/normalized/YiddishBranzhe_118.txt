

(11)בוקארעשטער שריפטן 



 by באריס סאנדלער 
October 1, 2020October 1, 2020 Filed under:
ליטעראטור
פראזע 

עמיל קאלין
קאפיטל עלעף
ווי קען מען איבערזעצן אויף יידיש דעם באגריף spațiu Locativ\? וויפל איך זאל נישט געווען אנשטרענגען דעם מוח, בין איך נאך אלץ נישט מסוגל צו געפינען א פאסיק יידיש ווארט פאר אזא ביוראקראטישער וועזן, וואס איז, אן א ספק, א סימן־מובהק פון אונדזער היינטיקן קיום און עקזיסטירט, אזוי דאכט זיך מיר, לחלוטין נישט אין דער קאפיטאליסטישער וועלט.
ווייזט אויס, אז אן עלעגאנט ווארט דערויף איז גאר נישטא בנימצא אויף מאמע־לשון און יעדער האט דאס רשות צוצוטראכטן אן אייגענעם אופן צו דערקלערן דעם באגריף פאר איינעם, וואס איז נישט באהאוונט אין די זאכן. און דאך, אז עס קומט גראדע אויס צו שרייבן אויף יידיש, איז נישטא קיין ברירה און מ׳מוז צוקומען צון אזא משונהדיקן, גרילצנדיקן ווערטער־צוזאמענפארעניש ווי „וווין־רוים‟. „וווין־רוים‟ גיט איבער, לויט מיין מיינונג, דעם ריכטיקן טעם, היט אפ די איינגעגלידערטע אומנאטירלעכקייט, וואס שטעקט אין אט דעם באגריף. א „וווין־רוים‟ איז לא־דווקא א שטוב; אויכעט נישט קיין דירה. אפשר איז דאס א צימער? א צימערל? ווו שטייט עס, א שטייגער, אז עס מוז האבן גראד פיר ווענט און א דאך?
וואס זשע איז דאס יא? דאס וועלן ערשט באשטעטיקן די באאמטע, וואס זיצן אין דעם גרוילעכן ביורא מיטן קלינגעוודיקן נאמען „וווין־רוים‟. צו פארברענגען דארטן א פאר שעה, איז א קנאפער פארגעניגן נייערט נאכן לך־לך־צעטל, וואס איך האב געטראפן אויף מיין טיר, האב איך געמוזט אנקומען צו זיי, אנדערש איז אוממעגלעך צו קריגן א וווינונג.
אז איך האב געשטעלט דעם ערשטן טראט אין דעם רוישיקן בינשטאק, דעם היכל פון פראצעדורן, דאקומענטן און דאסארן, האב איך רעכט נישט געוווסט, וווהין איך זאל זיך ווענדן און קערן. פאר מיר האט זיך געצויגן א לאנגער קארידאר מיט טירן פון ביידע זייטן. ביי די ווענט זענען געשטאנען בענק, אויף וועלכע עס זענען געזעסן כל־המינים בוקארעשטער איינוווינער; א טייל האט גערעדט, זיך אויפגעהאלטן אויף דער מעלה. א דאך איבערן קאפ? א קלייניקייט! געוויסע מענטשן זענען געזעסן אויף שפילקעס מיט איינגעפאלענע פנימער, געבורטשעט צו זיך שטיקער ווערטער, אויסגעארבעט פלענער אין קאפ. די אנדערע האבן גלאט פארגלאצט די אויגן אויף א פיקסן פונקט אין חלל, הכנעהדיק געזעסן און געווארט אויף זייער ריי.
צו וועמען זיך ווענדן? וועלכער באאמטער איז שטרענג און ווייסט נישט פון קיין חכמות? ווער איז א פוטערדיקער און מ׳קען זיך איינפארשטיין מיט אים? די נייטיקע אינפארמאציע גייט אריבער פון מויל צום אויער צווישן דעם עולם פראנק און פריי. מע דארף פאקן אן אויסגעריבענעם פארשוין און כאפן מיט אים א שטיל שמועסל.
נאכן רעגיסטרירן זיך, האב איך אנגעפילט דעם ריכטיקן פארמולאר מיט א בלויען פעדער (מ׳קען שרייבן נאר מיט א בלויען אדער א שווארצן פעדער. דעם פעדער דארף מען ברענגען מיט זיך, ווייל אין דעם ביורא אליין וועסטו אים, אין קיין שום פאל, נישט באקומען). איך האב געשנארעט דעם פעדער ביי א סימפאטישער פרוי. איך האב איר צוריקגעצאלט פאר איר ברייטהארציקן זשעסט דערמיט, וואס כ׳האב אויסגעהערט מיט געדולד אלץ, וואס זי האט אויסדערציילט וועגן אירע אפקומענישן אין אט דעם ביורא; וואס זי האט געזאגט צו יענעם כיטרע באאמטן און ווי דער שלאק האט איר געענטפערט. דערנאך איז זי אריבערגעגאנגען צו איר מאן דעם לא־יצלח און די קינדער, וואס מוטשען זי כסדר.
נאכן ענדיקן מיט פארמולאר האב איך אפגעזוכט די ריכטיקע טיר און געווארט אין דער ריי ווי יעדער בשר־ודם. דאן האט א שוויציקער פארשוין מיט א מינע פון א אלץ־קענער אנגעוויזן מיר מיטן ווייזפינגער אויף א ריי, וואס האט זיך געשלענגלט געלאסן ביי א זייטיקן ביורא און געסמאטשעט מיט די ליפן:
„איר דארפט פריער צוקלעפן א מארקע, אנישט וועט קיינער נישט קוקן אויף אייך‟.
ריכטיק, ווי גאלד! איך האב אין גאנצן פארגעסן אין די „דריי לעי־מארקעס‟ — די באהאנדלונג־טאקסע.
בשעת איך בין געשטאנען ביי דער ריי נאך מארקעס, האט א קאקעטע קליינוווקסיקע פרוי מיט ברייטע היפטן, געשמייכלט צו מיר מיט צו־רויטע ליפן און צוגעגעבן א באטייטפולן ווונק, כדי צו פארזיכערן, אז דער מעסאזש איז קרישטאל־קלאר. וועמען מיינט זי? מיך? האב איך צוריקגעדרייט דעם קאפ. הינטער מיר זענען געשטאנען צוויי אלטע פרויען, וואס זענען געווען פארטאן מיטלייב־און-לעבן אין א לעבעדיקן שמועס. הינטער זיי האט זיך געצויגן דער רוישיקער קארידאר.
אזא אפענע איינלאדונג אויף א פלירט האב איך נישט באקומען זינט איך לעב\. דאכט זיך, אז די תשוקה איז נישט טויט, זי בושעוועט אונטער די מלבושים, בונטעוועט אן אויפהער קעגן די איינגעפירטע געזעצן און כללים אפילו אין אזא איינפאכן ביורא ווי די „וווין־רוים‟. ווייסעך? דאס לעצטע מאל, ווען איך האב זיך באטראכט, בין איך געווען נאך אלץ אן אימפאטענט. די מאכארייקע מיינע איז געווען אזוי גוט ווי טויט. צי איז מעגלעך, אז עס טליעט נאך אין מיר א צולהכעיסדיקער חשק צום ווייבערלעכן מין, צום מענטשלעכן מין? האב איך איר צוריקגעשאנקען א מער־ווייניקער געלונגענעם שמייכל, וואס האט געזאלט זיין פריינדלעך, אבער נישט ארויסווייזן צו פיל באגייסטערונג. די פרוי האט מיר געגעבן א כאפ ביי דער האנט און געפרעגט מיט טרויעריקע אויגן:
״דערקענסט מיך נישט? האסט מיך שוין אין גאנצן פארגעסן?‟
מירעלע! איך האב צוגעזאגט צו קומען זי באזוכן, אבער נישט געהאלטן קיין ווארט\. איך האב געמיינט, אז זי געהערט צו דער פארגאנגענהייט, זיך נישט פארגעשטעלט, אז איך וועל זי זען ווידער א מאל. זי האט מיך באטראכט אצינד מיט א דורכדרינגלעכן בליק. געוואלט דערגיין, וואס עס טוט זיך ביי מיר אין קאפ.
„מירעלע, וואס טוסטו דא? כ׳האב געמיינט, דו האסט דיך גוט אשאזעט [1] אין דער נייער דירה‟, — האב איך געפרוווט זיך ארויסדרייען פון דער נישט אנגענומענער סיטואציע.
מירעלע האט א צי געטאן מיט די אקסלען:
„כ׳האב אויך געמיינט אזוי, זיך איינגערעדט א קינד אין בויך. אלץ איז געווען ווויל און פיין, ביז דער ווינט האט מיך אויפגעהויבן פון ארט און מיך ווייטער געטראגן. איך האב מיך געוואלגערט א שטיקל צייט דא און דארט און אט שטיי איך איצט פאר דיר מיטן פולן פראכט. און דו? — האט זי צוגעגעבן, באטראטנדיק מיך, ווי מע באטראכט א חולה, — דו ביסט דער לעצטער מענטש, וואס איך האב מיך פארגעשטעלט, אז איך וועל אים אמאל באגעגענען דא, האסט א דירה. ביסט דאך נישט קיין גורל־געשטראפענער אדער כ׳ווייס נישט וואס‟.
כאטש איך האב קיינמאל נישט געטראכט וועגן זיך ווי א „גורל־געשטראפענער‟, האבן אירע ווערטער מיך געמאכט טראכטן, אז עס איז מעגלעך, כ׳זאל שוין געווען געהאט אריבערגעגאנגען די אומזעעוודיקע גרענעץ צווישן די „נארמאלע מענטשן‟ און די „גורל־געשטראפענע‟… אפשר איז אט דער שמועס א סימן, א באווייז, אן „איינטריט־קארטע‟ צו דעם קלוב פון „גורל־געשטראפענע‟?
„דער ווינט האט געבלאזן, מיך אוועקגעטראגן פון מיין אמאליקער דירה, נאר אבי מע זעט זיך‟, — האב איך צוגעטראכט אן ענטפער אויף דער הייסער מינוט.
מירעלע האט געהאט די חכמה פון עמעצן, וואס האט געכאפט נישט ווייניק שמיץ אינעם לעבן. זי האט געוווסט, אז עס זענען דא זאכן און געשעענישן, וואס עס איז בילכער נישט צו רעדן וועגן זיי. מע דארף זיי אננעמען און נישט שטעלן זיך און די אנדערע איבעריקע פראגעס, נישט דערגיין דעם שכל און נישט חקירענען. אז א מענטש זאגט, „א ווינט‟, זאל דאס זיין א ווינט.
מיר האבן זיך געזעגנט ווי צוויי אלטע באקאנטע, נאר דאס מאל האב נישט פארשריבן איר אדרעס, און זי האט נישט פארשריבן מיינעם.
איך בין אריין צו דעם ריכטיקן באאמטן. ער איז געווען נישט קיין יונגער־מאן, אנגעטאן אין א גרויען פולאווער, מיט א קאפ שיטערע האר; דארע, צונויפגעדריקטע ליפן און א ברייטער, פירעקיקער קינביין. ער איז געזעסן מיטן אן אויסגעצויגענעם רוקן, ווי א געהארכזאמער סאלדאט, וואס ניצט נישט, געוויינטלעך, זיין אייגענעם קאפ. ער איז מער גענייגט צו ווארטן אויף א באפעל. דער באאמטער האט אויסגעווישט מיט א צעקנייטשט טיכל א פאר אלטמאדישע ברילן. זיך איבערצייגט, אז ריינער וועלן די גלעזלעך שוין נישט ווערן, האט ער אנגעטאן די ברילן, גענומען לייענען מיין פארמולאר און געמורמלט דערביי: „נאמען… פאמיליע… פאך… עלטער…‟
איך האב געקענט זען די נאקעטע „אינדזלעך‟ אויף זיין פליך, וואס וועלן זיך, אין גיכן, פאראייניקן און שאפן א מערקווערדיקן פרייען שטח. ער איז געזעסן א רגע פארטראכט און פלוצעם זיך געגעבן א ריס פונעם ארט, צוגערוקט צו דער וואנט א קליינעם לייטער און ארויפגעקלעטערט, כדי אראפצונעמען א דיקן דאסאר, וואס איז געשטאנען ביים סאמע עק פון דער אייבערשטער פאליצע. אז דער דאסאר איז שוין געלעגן אויפן טיש, האט ער אים אויפגעעפנט און גענומען פלינק מישן די בלעטער, באנעצנדיק דעם אנווייזפינגער מיטן שפיץ פון דער צונג, כדי דאס מישן זאל גיין וואס שנעלער. נאך א וויילע האט ער זיך אפגעשטעלט און געלייענט אויף א קול: „א מעבלירטער צימער אין בערטשען [2]. ביי אן אלמנה…‟.
בערטשען? א צרה אויף מיין קאפ! גוט, וואס איך האב זיך צוגעגרייט בייצייטנס אויף אזא צרה; צווישן מיינע פאפירן האב איך „געלאזט פאלן‟ אויך אנדערע פאפירן — א שיינע סומע פאפירענע לעיען. דעם באאמטן האב איך געפרעגט:
„א צימער? זייט מיר מוחל, צי זענען נישטא קיין דירות ביי אייך? איר פארשטייט, מיין סארט ארבעט פאדערט זייער א שטילע אטמאספער.‟
ער האט ווידער גענומען איבערקוקן מיינע פאפירן.
„איר זענט א חתונה־געהאטער?‟„ניין.‟„איר האט קינדער, וואס זענען יינגער ווי אכצן יאר אלט און וווינען ביי אייך?‟״ניין.‟„וועט א צימער אין בערטשען זיין פאר אייך זייער פאסיק…‟, — האט ער זיך געעקשנט.„זייט אזוי גוט, איך ארבעט דאך לעבן ׳סקינטעא׳־הויז אין צפון־בוקארעשט און איר גיט מיר אן אדרעס, וואס געפינט זיך אזש אין דרום. איך זאג נישט חלילה, אז ס׳שלעכט, נאר…‟
זיין האנט האט אנגעטאפט דעם ריכטיקן דאקומענט. אונטער אים האבן זיך באהאלטן די סאמע וויכטיקע פאפירן, מיין כאבאר. זיינע אויגן האבן א בליץ געטאן, די מוסקלען פון זיין פנים זענען ווייך געווארן. ער האט אומבאוויליק ארויסגעשטעקט דעם שפיץ־צונג און באלעקט די בלאסע ליפן. ער איז געווען, ווייזט אויס, א געניטער פונקציאנער, ווייל דאס געלט איז פארשווינדן אין אן אויגנבליק. אז ער האט איבערגעקערט דעם דאקומענט, איז דאס געלט געלעגן שוין אין דעם שופלאד\. עס איז געווארן שטיל אויף א מינוט.
איך האב געקענט באשיימפערלעך הערן דאס קלאפן פון די רעדעלעך אין זיין קאפ.
„צי ווייסט איר‟, — האט ער גערעדט צו מיר אויף א כמעט־פריינדלעכן אופן, אז בערטשען איז נישט דאס, וואס עס איז געווען א מאל…‟.„ניין?‟„אוודאי נישט!, וואס עפעס? די הויפטגאסן האבן גאר אן אנדער פנים; מ׳האט אראפגעטראגן די אלטע הייזער און אויפגעבויט נייע, פינף-, זעקס־שטאקיקע… די דירות זענען געבויט שוין מיט אלע באקוועמלעכקייטן — לעצטער געשריי…‟.
עס איז דעם באאמטן געווען אויפגעלייגט אויפן הארצן. ער האט א ווונק געטאן צו מיר:
„מ׳האט אויסגעקערט פון דארטן די ציגיינער און די פארבלאנדזשענע אלטענער [3]…איצט וווינען דארט אנדערע מענטשן. איר וועט זען!‟
זיין רעכטע האנט האט אן שהיות אנגעשריבן דריי אדרעסן אויף א בויגן־פאפיר.
„נאט, אייך…‟, — האט ער עס מיר איבערגעגעבן; זיך געזעגנט מיט א ברייטן שמייכל און א נאסן האנט־דרוק.„א סך הצלחה!‟, — האט ער געווונטשן מיט א קוויטשיקן קול און, נישט ווארטנדיק אויף קיין ענטפער, אוועק צוריק צו זיינע ענינים.
איך האב אים ווידער הארציק באדאנקט און פארמאכט די טיר הינטער זיך. מאדנע, ער האט זיך געזעגנט מיט מיר ווי מיט איינעם, וואס קלעטערט בארג־ארויף, און ער גייט ערשט אוועק פון נאך א סטאנציע, די „וווין־רוים‟־ביורא, אויף זיין דערפאלגרייכן וועג צום סאמע שפיץ.
איך האב איבערגעלייענט די אדרעסן און געהאפט, אז ער האט מיר טאקע „צוגעהאלפן‟. דאך, איז מיר געווען שווער אויפן הארצן. איך האב זיך גיכער געפילט ווי עמעצער, וואס קייקלט זיך בארג־אראפ און דערזעט אונטן דעם שווארצן שלונד פונעם תהום, וואס ווארט אויף אים מיט אומענדלעכן געדולד.
[1] אשאזען זיך [רומ.] — איינארדענען זיך[2] „בערטשן‟ — א קווארטאל אין דרום־מזרח בוקארעשט[3] „אלטענער‟ — אלטעניע איז אן ארעמער און אפגעשטאנענער ראיאן. זיינע תושבים, די אלטענער, ווערן פאררעכנט ווי פראסטע אומגעבילדעטע פארשוינען

Share this:TwitterFacebookPrintLike this:Like Loading...

Related
 


Tagged: literaturestoryYiddish 
Post navigation


Previous Post
פון אונדזער עזבון: הירש דאבין (1905־2001) 

Next Post
אין דער צייט פון קאראנא־ווירוס (טאגבוך, 2) 



