 
 אין שטורעם: 1\. 11: טאמארא באפרייט 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
זיך, למאי מע וויינט? און די אלטע קאן אים נישט ענטפערן דערויף
גארנישט ... זי פילט, אז נישט די פיס אירע, נאר די מענטשן טראגן
זי. וווהין ― ווייס זי נישט. און אט האבן זיך אריינגעשניטן אין דעם
שטראם פון מענטשן גרויסע געזונטע פערד מיט ברייטע הינטנס און
טרעטן אף די מענטשן ... און סאלדאטן זיצן אף די גרויסע געזונטע
פערד מיט מוראדיקע פנימער און מיט בלויזע שווערדן און מע שיסט,
און מענטשן פאלן, פאלן... און זי דערהערט, די אלטע ניאניא, א זעץ
פון אויבן, און א מאדנער קוויטש רייסט זיך ארויס פון זיוזיאן, און ער
לאזט אפ איר האלדז, און בייגט אן דאס קעפל אראפ, אראפ. און א
ווארעם פליסיקייט דערפילט זי אף איר האלדז, און בלוט, דערזעט זי,
גיסט זיך פון איר האנט אראפ, און זי ווייס נאך נישט וועמעס בלוט
דאס איז, און זי זעט נישט, אז זיוזיאס קאפ איז צעהאקט, צעשפאלטן,
און עס ווערט איר פינצטער אין די אויגן, און זי פאלט אנידער מיטן
טויטן קינד אף דעם ווייסן קאלטן שניי, וואס איז פארפארבט מיט רויטן
אומשולדיקן בלוט...
    
אט אזוי האט זיך אנגעהויבן דער דאזיקער זונטיקדיקער טאג, וואס
איז פארבליבן אין דער רוסישער היסטאריע אונטערן נאמען „דער רויטער זונטיק״...
  
― ― ― ― ― ― ― ― ― ― ― ― ― ― ― ― ― ― ― ―
― ― ― ― ― ― ― ― ― ― ― ― ― ― ― ― ― ― ― ―
    
 קאפיטל יא.
    
 טאמארא באפרייט
    
 תחילת איז פאר טאמאראן געווען איר ארעסט א שטיקל באפרידיקונג, מען קאן זאגן, א מין הנאה, א גדלות, וואס זי איז לייטנגלייך, זיצט
גלייך מיט מאשאן און מיט אלע אנדערע פאליטישע... איר איז מער
אנגעגאנגען, וואס וועלן זאגן אנדערע וועגן איר זיצן, איידער דאס, וואס
טאמער וועט זי דארפן אפזיצן דא א קורצע צייט. דאס איז געווען א
צייט פון מלחמה, די גאנצע לופט איז געווען פול מיט „קאמף״, און
ס׳איז געווען כמעט א בזיון, א מיידל זאל זיצן אין פעטערבורג, אינזינען
האבן נאר לערנען תורה לשמה און טאן זאל זי גארנישט... וואס ווייטער האט איר אבער דאס זיצן אנגעהויבן זיך צועסן, און מער פון
אלצדינג דאס, וואס זי ווייס נישט, אייגנטלעך, פארוואס זי זיצט...
און זי האט גענומען טרעפן, איבערלייגן אין זכרון, ווען און אף וואס
פאר א פארזאמלונג זי איז געווען? און געווען איז זי אף א סך פארזאמלונגען. יענעם ווינטער איז נישט אוועקגעגאנגען א טאג אן א פארזאמלונג... דאס איינציקע, פון וואס זי האט יסורים געהאט, איז געווען
― טאמער זיצט זי איבער איר נאענטער באקאנטשאפט מיט ראמאנענקאן,
און ווער ווייס, ווו ער איז און וואס מיט אים איז?...
    
נאר אט האט מען זי ארויסגערופן און אויסגעפרעגט, וואס ווייס
זי וועגן מרים גיטל באשעוויטש? טאמארא האט דערויף געענטפערט,
אז וועגן מאשא באשעוויטש קאן זי זאגן נאר דאס, אז זי איז מיט איר
פון איין שטאט, האט געענדיקט מיט איר איין גימנאזיע, געוווינט מיט
איר די לעצטע צייט אינאיינעם אף איין קווארטיר, ― און ווייטער ווייס
זי גארנישט ניט. דערנאך האט מען זי ארויסגערופן נאכאמאל און
נאכאמאל ― און אלץ וועגן מרים גיטל באשעוויטש; און סוף כל סוף
האט מען זי ארויסגעלאזט.
    
ווי איינער, וואס שטייט אויף פון א לאנגן שלאף אדער א שלאפקייט, אזוי האט זיך געפילט טאמארא שאסטעפאל, אז זי איז געשטאנען
אף דער פרייער לופט, אונטערן פרייען הימל, באפרייט פון דער געדיכטער
געשטיקטער טורמע־אטמאספערע. א נייע וועלט! א נייער הימל! נייע
לופט! א נייע הויט אף איר! זי איז פריי! פריי! פריי!
    
טאמארא שאסטעפאל האט זיך ארויפגעזעצט אף דער ערשטער
דראזשקע, וואס זי האט דערזען פארן, און האט זיך געהייסן פירן. די
רעזידענץ־שטאט האט נאך אויסגעזען, ווי א שלאכט־פעלד, וואס דער
פיינט האט דאס איבערגעלאזט און איז אוועקגעגאנגען ווייטער... אף
דער „מאיקע״, אף „יעקאטערינינסקי קאנאל״ און ערטערווייז אף „ניעוו־סקי פראספעקט״ האט מען געקאנט זען ווו־נישט־ווו שפאצירן פאטרולן
און קאזאקן, צופוס און אף פערד. עס איז שוין געווען נישט פרי, און
קיין עלעקטריע האט מען נאך נישט געזען אין ערגעץ. די פרעכטיקע
שטאט פעטערבורג איז געווען ווי איינגעטונקען אין א פינצטערניש און
באדעקט מיט א טרויער. טאמארא האט געוווסט נאך אין אוטשאסטאק,
אז אין שטאט טוט זיך עפעס: זי האט נאר נישט געקאנט וויסן, וו א ס
 עס טוט זיך... אלעמאל האט זי געזען דורכן קליינעם איינציקן פענצ־
 טערל, ווי עס ווערן געבראכט פארטיעסווייז ארבעטער און סטודענטן. זי
    
האט גערעכנט, אז ס׳איז פארגעקומען אן אויסערגעוויינלעכע דעמאנס־
 טראציע, און עס האט איר שטארק באנג געטאן, וואס זי האט נישט
    
געקאנט זיין אף דער שמחה... וואס ווייטער האט זי אבער ארויסגעזען
 אלץ מער סימנים פון א געשלעג, און זי האט זיך אריינגעלאזט אין א
 שמועס מיטן איזוואזטשיק, נאך גאר א יונגער פון א יאר זיבעצן־אכצן,
 מיט א ריטשקעלע און מיט א צו גרויס היטל, וואס פאלט אים אלעמאל
 אף די אויגן, אזוי אז ער מוז דאס אלע מינוט געבן א רוק ארויף.
    
― וואס איז דא פארגעקומען? ― פרעגט זי באם איזוואזטשיק.
    
― גארנישט, בארישני, איז פארגעקומען! ― ענטפערט ער איר
 מיט א שארפער קינדערשער שטימע און טוט א רוק ארויף דאס גרויסע
 היטל. ― מע האט נאר דורכגעבויקערט אביסל אונדזערע ברידער, דורכ־
 געבראכן די ביינער. ― לייגט ער צו מיט א שמייכל.
    
― פארוואס?
    
― פונוואנען זאל איך וויסן? מע זאגט, אז דערפאר, וואס מענטשן
 זיינען געגאנגען בעטן.
    
― נו?
    
― נו, האט מען זיי נישט געלאזט.
    
― נו?
    
― נו, האט מען אנגעשיקט אף זיי קאזאקן מיט דראגונער...
    
― נו?
    
― האבן זיי גענומען לייגן און לייגן, לייגן און לייגן!... ― דער
 איזוואזטשיק באווייזט מיט דער האנט, וויאזוי מע האט גענומען לייגן.
    
― א סך האט מען אויסגעלייגט? ― פרעגט אים טאמארא.
    
― נישקשהדיק! ― ענטפערט ער איר און טוט א רוף ארויף דאס
 היטל.
    
― וויפל? ― פרעגט אים טאמארא. ― צען מענטשן? צוואנציק?
 פופציק ? הונדערט?...
    
― נעם העכער! ― ענטפערט ער מיט זיין שארפער קינדערשער
 שטימע.
    
― צוויי הונדערט? פינף הונדערט?
    
― נעם העכער!
    
― טויזנט?
    
― נעם העכער!
    
― צוויי טויזנט?
    
― נאך העכער!
    
טאמארא מיינט, אז זי האט צו טאן מיט אזעלכן, וואס קאן נישט
ציילן מער פון צען. הערט זי אויף מיט אים צו שמועסן און פארט־צו צו
איר קווארטיר, צעצאלט זיך מיטן איזוואזטשיק, קלינגט אן בא זיך אף
דער טיר, און עס קומט ארויס דאס קליינע שיקסל מיט די גרויסע קארעלן,
נאר אן א געלעכטער אפן פנים, ווי תמיד, און מיט שטארק פארוויינטע
אויגן.
    
― וואס האט זיך געטראפן? ― פרעגט זי טאמארא אומרויק.
    
― אונדזער פאניטשל!... ― ענטפערט איר דאס קליינע שיקסל
און קאן מער נישט ריידן.
    
און אז טאמארא איז אריינגעקומען און געטראפן אבראם מארקא־וויטשן מיט ראזען מיט אלע קינדער זיצן אין די זאקן מיט די טויטע
פנימער אף דער ערד, האט זי שוין פארשטאנען, וואס דא איז, און זיי
האבן איר שוין איבערגעגעבן אלצדינג, אלצדינג...
    
 * * *
    
שפעטער איז זי געוואר געווארן, אז ראמאנענקא איז פארשווונדן
געווארן ― מע ווייס נישט וווהין... אייניקע האבן געזאגט ― ארעסטירט, אייניקע האבן געזאגט ― אוועקגעפארן...
    
 קאפיטל יב.
    
 פון צער און צארן
    
 עלנט, פארזארגט, צעשרויפט, צערודערט און פארטראגן איז טא־מארא שאסטעפאל געגאנגען איבער פעטערבורג, דורכגעווארפן אין די
געדאנקען אלץ, וואס זי האט איבערגעלעבט אין דער דאזיקער גרויסער
טומלדיקער שטאט פון זינט זי איז אהער געקומען ביז היינטיקן טאג, ―
 
 