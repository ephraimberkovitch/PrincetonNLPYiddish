<body dir=״rtl״ style=׳font־family:״Times New Roman״,Ariel,FreeSerif;׳>
<h1>אייזנבאן־געשיכטעס: 18: רוף מיך קנאקניסל</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
</p><p></p><p>
 געשיכטע נומער אכצן
</p><p></p><p>
 רוף מיך קנאקניסל
</p><p></p><p>
אקעגן מיר, באם פענצטער, זיצט א יידל מיט א שמייכלענדיק
פנים און מיט אזעלכע אויגן, וואס ווילן זיך אריינקלייבן צו אייך אין
הארצן אריין. דאס יידל קוקט שוין לאנג ארויס, איך זאל אים זאטשעפען, נאר איך האלט מיך פון דער ווייטן. עס ווייזט אויס, אז ס׳איז אים
נמאס געווארן זיצן אינצווייען מיט א יידן אין וואגאן און שווייגן.
צעלאכט ער זיך פלוצעם צו זיך אליין און רופט זיך אן צו מיר:
</p><p></p><p>
― איר פרעגט, וואס איך לאך? איך האב מיך דערמאנט א שטיקל,
ווי אזוי איך האב אפגענארט יעהופעץ, כא־כא! יא, ווי איר קוקט מיך
אן — איך, איך משה־נחמן פון קענעלע, א ייד מיט א הוסט און מיט
א זאדישקע, דאכט זיך, איא? האב איך אפגעטאן א שפיצל יעהופעץ,
אבער א שפיצל, כא־כא, זיי וועלן מיך האבן צו געדענקען! אט גיט מיר
נאך עטלעכע מינוט צייט, איך וועל מיך אויסהוסטן — אוי, א הוסט,
אף פורישקעוויטשן געזאגט געווארן! — וועט איר הערן, וואס א ייד קאן.
</p><p></p><p>
ויהי היום, קום איך מיר צו פארן איינמאל קיין יעהופעץ. וואס
פארט אזא ייד, ווי איך, מיט א הוסט און מיט א זאדישקע, קיין יעהופעץ?
געוויינטלעך, צום פראפעסאר. איך בין מיט מיין הוסט און מיט מיין
זאדישקע, ווי איר קאנט זיך פארשטעלן, אן אפטער גאסט אין יעהופעץ.
אפילו נישט אזא־נ־אנגעלייגטער גאסט, ווארעם ווי טאר איך, משה־נחמן
פון קענעלע, זיין אין יעהופעץ, אז איך האב נישט קיין שום „פראוואזשיטעלסטווע״?... נאר אז מע האט א הוסט מיט א זאדישקע און מע
דארף צום פראפעסאר, יעדנא ס׳דרוגים, איז עפעס א תירוץ? באהאלט
מען זיך. מוטשעט מען זיך. קומט מען אינדערפרי, און באנאכט אנטלויפט מען. אנישט, כאפט מען א „פראכאדנאיע״ און מע קומט נאכאמאל. אבי נישט גיין „פאעטאפאם״. איך זאל, הערט איר, חלילה דארפן
גיין „פאעטאפאם״, ווייס איך נישט, אויב איך וואלט דאס אויסגעהאלטן.
איך וואלט, דאכט מיר, דריי מאל געשטארבן פאר בושה אליין. ווארעם,
ווי איר קוקט מיך אן, בין איך, דאנקען גאט, א שטיקל בעל־הבית בא
אונדז אין קענעלע מיט א „אימושטשעסטווע״: א דירה אן אייגענע, מיט
א בהמהלע, און מיט טעכטער צוויי, איינע אן אויסגעגעבענע און די
אנדערע אף חתונה צו מאכן. יעדנא ס׳דרוגים, וואס איז שייך!...
</p><p></p><p>
הכלל, קום איך צו פארן קיין יעהופעץ צום פראפעסאר. איצטיקס
מאל ― נישט צום פראפעסאר, נאר צו די פ ר א פ ע ס א ר ן. דאס הייסט, אף
א קאנסולים פון גאנצע דריי פראפעסארן, הייסט עס. איך האב געוואלט,
פארשטייט איר מיך, איין מאל פאר אלע מאל, דערגיין א טאלק, וויסן
וואס בין איך מיט זיי ― מילכיק, צי פליישיק? אז בא מיר איז א
זאדישקע ― דאס זיינען זיי, הייסט עס, אלע מודה, נאר וואס מע טוט
צו דער זאדישקע, איך זאל אירער פטור ווערן ― דאס איז שוין, זעט
איר, עפעס אנדערש. זיי מוטשען זיך נעבעך. זיי פרווון זיך. זיי גייען,
ווי זאגט איר, הארט בא די ווענט. למשל, איך קום צו גיין צו מיין
אלטן פראפעסאר, סטריצל הייסט ער, א דימענט פון א פראפעסאר. נעמט
ער און פארשרייבט מיר א רעצעפט „קאדעיני סאכארי פולוועראטי״.
קאסט דאס נישט טייער און ס׳איז זיסלעך אפן טעם. קום איך צו אן
אנדער פראפעסאר. גייט ער און פארשרייבט מיר „טינקטורא אפיע״,
טראפנס אזעלכע, האבן זיי א טעם פון חלשות. קום איך צום דריטן
פראפעסאר, פארשרייבט ער מיר אויך טראפנס, האבן זיי כמעט דעם
זעלביקן טעם, נאר הייסן הייסן זיי נישט „טינקטורא אפיע״, נאר „טינק־טורא טעביאקא״. זייט איר שוין פארטיק? קום איך צו א פרישן פראפעסאר, נעמט ער און פארשרייבט מיר גאר א מין ביטערניש מיטן נאמען „מארפיום אקווא אמיגדאלאריאום״. איר חידושט זיך, וואס איך
קען לעטיין? איך קען אזוי לעטיין, אזוי ווי איר ענגליש, נאר אז מע
האט א הוסט מיט א זאדישקע מיט א טובערקולאז, יעדנא ס׳דרוגים,
קאן מען זיך אויסלערנען לעטיין אויך.
</p><p></p><p>
הכלל, בין איך געקומען קיין יעהופעץ אף א קאנסולים. ווו שטעלט
זיך אפ אזא ייד, ווי איך, אז ער קומט קיין יעהופעץ? געוויינטלעך, נישט
אין קיין האטעל און נישט אין קיין גאסטינעץ. ערשטנס, רייסן זיי די
הויט. און אגב, ווי קאן איך מיך אפשטעלן אין א האטעל, אז איך האב
נישט קיין שום „פראוואזשיטעלסטווע״? שטעל איך מיך אפ אלע מאל
בא מיינעם א שוואגער. איך האב מיין אייגנס א שוואגער א שלים־מזל,
איז ער א ייד א מלמד, און אן ארעמאן איז ער, חוץ זיין שאדן אף
פורישקעוויטשן געזאגט געווארן, און א מטופל מיט קינדער ― זאל דער
אייבערשטער היטן! נאר וואס דען? גאט האט אים געהאלפן, ער האט
א „פראוואזשיטעלסטווע״ האט ער, און דווקא א כשרע „פראוואזשיטעלסטווע״. ווי קומט צו אים א „פראוואזשיטעלסטווע״? ― בראצקי!
ער אין א „סלוזשיטעל״ בא בראצקין. חלילה נישט קיין דירעקטער פון
זאוואדן, נאר ער איז אין בראצקיס שול אונטן בא די שניידערס א בעל־קורא איז ער. א „דוכאוונע ליצא״, אדער, ווי מע רופט עס דארטן, „אן
אבראדטשיק״. און וויבאלד אן „אבראדטשיק״, אזוי מעג ער שוין זיצן
אף מאלאוואסילקאווסקי, דארט ווו דער געוועזענער פאליצמייסטער איז
אמאל געזעסן. זיצט ער, הייסט עס, אף דער מאלאוואסילקאווסקי, טאקע
נישט ווייט פונעם געוועזענעם פאליצמייסטער, און מוטשעט זיך, קוים־קוים
וואס ער קומט־אויס מיטן שטיקל ברויט. דער גאנצער ארויסקוק זייערער
מסתמא איז אף מיר. איך בין, הייסט עס, דער נגיד אין דער משפחה,
משטיינס געזאגט... קום איך צו פארן קיין יעהופעץ, האלט איך בא זיי
סטאנציע, עס איך בא זיי א ווארעמעס, א וועטשערע, פאלגט מען מיך
א גאנג ― יעדנא ס׳דרוגים, פאלט זיי אמאל אריין א קערבל, אמאל
צוויי, אף פורישקעוויטשן געזאגט געווארן... איצטיקס מאל אבער, איך
קום צו פארן, איך זע ― מיינע לייט זיינען חושך, גייען ארום אן
קעפ. „וואס איז די מעשה?״ „ס׳איז שלעכט״. „דהיינו?״ „אבלאוועס״.
„פכע, כ׳האב געמיינט, זאג איך, מי יודע וואס! אבלאוועס ― דאס איז
דאך אן אלטע מכה, זאג איך, נאך מששת־ימי־בראשית״... „ניין, זאגן
זיי, אבלאוועס צו אבלאוועס איז נישט גלייך. איצט, זאגן זיי, איז
נישטא די נאכט, ס׳זאל נישט זיין קיין אבלאווע. און כאפט מען א יידן,
איז יהיה מי שיהיה ― איינס־צוויי־דריי, מיטן עטאפ״. „נו, און געלט?״
„בלאטע״. „א קערבל?״ „בלא״. „א דרייערל?״ „אפילו נישט א מיליאן!״
„אויב אזוי, זאג איך, איז דאך טאקע גוט פאסקודנע״. „פאסקודנע צו
פאסקודנע, זאגן זיי, איז נישט גלייך. קודם, זאגן זיי, איז שטראף. און
נאכדעם ערשט — מיטן עטאפ. היינט דער סקאנדאל פאר בראצקין!״...
„מילא, זאג איך, בראצקי היינט, בראצקי מארגן. איך קאן, זאג איך,
צוליב בראצקין, זאג איך, מיט מיין געזונט נישט שפעקולירן. איך בין
געקומען, זאג איך אף א קאנסולים פון פראפעסארן, קאן איך צוריק,
זאג איך, נישט אנטלויפן״. הכלל, טענות אהין, טענות אהער ― דער
טאג שטייט נישט. מע דארף לויפן צו די פראפעסארן מכח א קאנסולים.
וואס מיר קאנסולים? ווער מיר קאנסולים? אז דער קאן קומען ערשט
מיטוואך פאר האלבן טאג, און דער ― מאנטיק נאך האלבן טאג, און
יענער נישט פריער ווי איבעראכטאג דאנערשטיק. היינט גיי! א מעשה
אף דריי וואכן מיט א מיטוואך! ווארעם וואס גייט זיי אן, למשל, וואס
משה־נחמן פון קענעלע האט א זאדישקע מיט א הוסט, און שלאפט נישט
קיין נעכט, אף פורישקעוויטשן געזאגט געווארן?... דערווייל ווערט נאכט.
עסט מען וועטשערע און מע לייגט זיך שלאפן. איך ווער נאר־וואס אנטשלאפן, איך הער: טראך־טארעראך! איך רייס־אויף די אויגן: „ווער
איז?״ „מיר זיינען פארפאלן!״ זאגט צו מיר דער שוואגער מיינער, דער
שלים־מזל, שטייט איבער מיר א טויטער מענטש און טרייסלט זיך, ווי
א הושענא. „וואס טוט מען, זאג איך, איצטער?״ „אדרבה, זאגט ער,
זאג דו, וואס טוט מען?״ „וואס, זאג איך, זאל מען טאן, ס׳איז ביטער״.
„ביטער צו ביטער, זאגט ער, איז נישט גלייך. ס׳איז, זאגט ער, ביטער
אזוי ווי גאל״. און אין דרויסן בא דער טיר: טראך־טארעראך! די קליינע
קינדער נעבעך האבן זיך אויפגעכאפט מיט א גוואלד, מיט א געוויין:
„מא־מע״! שטיקט זי זיי, די מוטער הייסט עס, און ווערגט זיי, ס׳זאל
זיין שטיל ― א שיינע חתונה! „ע, טראכט איך מיר, משה־נחמן פון
קענעלע, דו ביסט גוט אין דער ארבעט, אף פורישקעוויטשן געזאגט
געווארן!״ און עס פאלט מיר אריין פלוצעם א קאמבינאציע אין קאפ
און איך רוף מיך אן צו מיין שוואגער: „שא, זאג איך, ווייסטו וואס,
דוויד? זיי דו איך, און איך וועל זיין דו״. קוקט ער אף מיר, ווי א
לעמעשקע: „וואס הייסט?״ „דאס הייסט, זאג איך, מיר וועלן זיך בייטן
מיט די יוצרות. דו וועסט מיר געבן דיין פאס, איך וועל דיר געבן מיין
פאס; וועסטו זיין משה־נחמן, און איך וועל זיין דוויד״. א טומפיקער
מח! קוקט אף מיר, ווי א זינדיקער מענטש, פארשטייט נישט, וואס מע
רעדט צו אים. „בהמה, זאג איר, וואס פארשטייסטו דא נישט? דאכט
זיך, א פראסטע קאמבינאציע, זאג איך. א מינדסט קינד קאן עס פארשטיין. דו וועסט זיי ווייזן מיין פאס, און איך וועל זיי ווייזן דיין פאס,
יעדנא ס׳דרוגים ― האסטו דאס צעקייט, צי מע דארף עס דיר צעקייען
און לייגן אין מויל אריין?״
</p><p></p><p>
אפנים, ער האט דאס צעקייט, און מיר האבן גענומען זיך בייטן
מיט די יוצרות. איך אים מיין פאס, ער מיר זיין פאס. און דארטן די
טיר ווערט שיער נישט צעשפרונגען: טראך־טארעראך! טראך־טארעראך!
„סייטשאס! ― זאג איך, ― וואס האט איר אזוי קיין צייט נישט? דער
טייך ברענט נישט!״ ― זאג איך. און צו מיין שוואגער רוף איך מיך
אן: „געדענק־זשע, דוויד, דו הייסט שוין נישט מער דוויד, נאר משה־נחמן״... און איך לאז מיר צו דער טיר. — „ברוך הבא, געסט!״ ―
א גאנצע כאליאסטרע, יוצר משרתים ואשר משרתיו. ווי זאגט איר,
א גדולה, פריילעך אין שטעטל...
</p><p></p><p>
ס׳פארשטייט זיך, אז קודם האט מען זיך געגעבן א נעם צו מיין
שוואגער דעם שלים־מזל. וואס עפעס צו אים? ווייל איך האב מיך געהאלטן, פארשטייט איר מיך, מעשה מענטש, ווי זאגט איר, א קניפ אין
באק, די פארב זאל שטיין. און ער ― אף פורישקעוויטשן געזאגט געווארן. האט מען אים מסתמא א כאפ געטאן: „אטקודעווא, גאספאדין
יעווריי?״ ― נישטא קיין לשון. שטעל איך מיך ארויס פארן מליץ־יושר
און מאך צו אים: „יהודי בלא, וואס שווייגסטו? דבר! דבר זיי, אז דו
ביסט משה־נחמן פון קענעלע״. און צו זיי טו איך מיך א ווארף מיט
תחנונים: „אזוי און אזוי, זאג איך, וואשע וויסאקע פראוואזשיטעלסטווע,
זאג איך, אן ארעמער קרוב נעבעך. שוין לאנג, זאג איך, נישט געזען זיך,
געקומען צו מיר פון קענעלע״. און אינעווייניק אין הארצן שטיקט מיך,
איך ווער שיער נישט צעשפרונגען פאר געלעכטער. כא־כא! איר פארשטייט? איך, משה־נחמן פון קענעלע, בעט רחמים פאר משה־נחמנען
הייסט עס, פאר מיר אליין טאקע, כא־כא־כא! איז אבער די צרה, וואס
מיין ריידן מיט מיינע בקשות האבן געהאלפן, ווי דער פאראיאריקער
שניי, און מע האט מיין בחור אויפגעכאפט, ווי דער רוח דעם מלמד, און
מע האט אים אפגעפירט גאנץ פיין אין חד־גדיא אריין, מיטן גאנצן
קנאק, ווי גאט האט געבאטן. און מיך האט מען אויך געוואלט צונעמען.
דאס הייסט, מע האט שוין טאקע מיך געהאט צוגענומען; מע האט מיך
אבער באלד ארויסגעלאזט. ווארעם וואס הער איך זיי, איך בעט אייך
זייער? א מענטש מיט א „פראוואזשיטעלסטווע״ שווארץ אף ווייס, בפירוש
פארשריבן אין בראצקיס שול בא די שניידערס אן אבראדטשיק, און א
קערבל אויך מסתמא, יעדנא ס׳דרוגים, איר פארשטייט? „כאראשא, זאגן
זיי צו מיר, גאספאדין אבראדטשיק. דו גיי דיר דערווייל אהיים עסן קוגל.
מיר וועלן דיר שוין נאכדעם באווייזן, ווי אזוי צו האלטן קאנטראבאנדע
אף דער מאלאוואסילקאווסקי!״... מיט א פרישן קוילעטש, הייסט עס,
גלייך אין פנים אריין, כא־כא!...
</p><p></p><p>
זאל איך אייך דערציילן ווייטער? מילא פון קאנסולים איז דאך שוין
אפגערעדט. ווער האט אין זינען געהאט א קאנסולים, אז מע האט גאר
באדארפט ראטעווען דעם שוואגער? פון וואס, מיינט איר, ראטעווען?
פונעם עטאפ? חלילה! דאס האט נישט געהאלפן. מיטן עטאפ איז ער
געגאנגען, נאך א מין גיין! אף פורישקעוויטשן געזאגט געווארן! איידער
מיר האבן אים דערלעבט זען אין קענעלע, דעם שלים־מזל, זיינען אונדז,
הערט איר, שיער די אויגן ארויסגעקראכן. און אז מע האט אים שוין
קוים אמאל געבראכט צו פירן קיין קענעלע, האט ער ערשט געהאט אף
זיך א נייעם אומגליק. א פרעמדן פאס מיט א פרעמדן נאמען, יעדנא
ס׳דרוגים, פרעגט נישט. איך האב מיט אים געהאט צו זינגען און צו
זאגן. לאם איך עס פארדינען, הערט איר, אלע דריי חדשים, וואס סע
האט געקאסט. אחוץ וואס איך האב אף זיך א פעקל, איך מוז אים נאך
עד היום אויסהאלטן מיט ווייב און קינדער. ווארעם ער טענהט, אז איך
האב אים אומגליקלעך געמאכט, טענהט ער. ער זאגט, אז איבער מיר
האט ער אנגעוווירן די גאנצע „פראוואזשיטעלסטווע״ מיט דער שטעלע
בא בראצקין. און עס קאן זיין, אז ער איז אפשר נישט אינגאנצן אומגערעכט אויך. דער עיקר איז אבער, כא־כא, נישט דאס. דער עיקר איז
דער איינפאל, די קאמבינאציע, איר פארשטייט? דאכט זיך, וואס? א
יידל פון קענעלע, מיט א הוסט און מיט א זאדישקע און מיט א טובערקולאז אויך, אף פורישקעוויטשן געזאגט געווארן, יעדנא ס׳דרוגים, און
אן א שום „פראוואזשיטעלסטווע״, ― פונדעסטוועגן, אז מע דארף, קומט
ער זיך קיין יעהופעץ, שטעלט זיך אפ אף מאלאוואסילקאווסקי, נישט
ווייט פונעם געוועזענעם פאליצמייסטער, און — רוף מיך קנאקניסל!
</p><p>
ענדע געשיכטע נומער אכצן.
</p><p>
געשריבן אין יאר 1911
דער צענטער
</p><p></p><p>
ניין יידן זיינען מיר געווען אינעם גאנצן וואגאן. ניין יידן. אונדז
האט געפעלט א צענטער, צו א מנין.
</p><p></p><p>
אייגנטלעך, איז געוועזן א צענטער אויך. נאר דער צענטער איז
געווען בא אונדז ספק ייד, ספק קריסט. א שטילשווייגנדיקער פארשוין
מיט א גאלדענעם פענסנע. א ראבעטינע פנים מיט קלייען, נאר אן א
בארד. א נאז א יידישע, נאר וואנצעס — מאדנע פארדרייט ארויף. אויערן
אפגעשטאנענע, נאר א האלדז א רויטער. די גאנצע צייט האט ער זיך
געהאלטן פון אונדז גאנץ באזונדער. געקוקט אין פענצטער און
געפייפט. געזעסן איז ער געוויינטלעך אן א היטל. און א רוסיש
בלאט אף די קני. און שא, קיין ווארט נישט ארויסגעלאזט. דורכויס
מעשה רוס. אן עכטער פאניע. הא? נאכאמאל: זאל דאס טאקע זיין
א גוי? סטייטש, ס׳איז דאך אבער פארט נישט קיין גוי. בלאטע! א ייד
א יידן וועט נישט נארן. א ייד א יידן וועט דערקענען פאר א מייל אין
א פינצטערער נאכט. גוואלד, דער צלם־אלוקים! ניין, ס׳א ייד. אזא שטיק
גאלד, ווי א ייד דאס איז! און ווידער צוריק, טאמער ניין? א קשיא
היינטיקע צייטן... האבן מיר זיך מיישב געווען: אויך די אייגענע מעשה.
א ייד, נעבעך וויל, מע זאל כאטש מיינען, אז ער איז א גוי ― לאז אים
ווויל באקומען. וואס־זשע טוט מען אבער ― אונדז גייט־אפ א צענטער?
מיר האבן א יארצייט אין וואגאן. איר מיינט, עפעס גלאט א יארצייט?
א יארצייט נאך א טאטן? אדער נאך א מאמע? ניין. דאס איז געווען
א יארצייט נאך א קינד. נאך א זון. איין־און־איינציקן זון האט א ייד
</p>
</body>