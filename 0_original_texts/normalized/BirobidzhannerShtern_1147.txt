
 היינט, ווען ביי אונדז זיינען פאראן א סך פארשידענע מעגלעכקייטן זיך פארבינדן גיך איינער מיט דעם צווייטן — דורך מאבילקע, בליץ־פאסט אדער פילצאליקע איי־עם־פראגראמען,&nbsp;&nbsp; — איז אזוי אנגענעם צו באקומען א לעבעדיקן פאפירענעם בריוו אדער א שיין פאסטקארטל מיט א ווארעמער ווענדשריפט פון א פריינד אדער א קרוב. און ס׳איז א טאפלט פארגעניגן, ווען א פאסטקארטל איז געטאן מיט די אייגענע הענט. דאס אלץ פארייניקט אין זיך עטעגאמי. 

אין יאפאן איז עטעגאמי א טייל פון נאציאנאלער קולטור, און דאס שאפן עטעגאמי איז זייער א פאפולערע זאך. פון יאפאניש זעצט זיך איבער דאס ווארט ״עטעגאמי״ ווי ״א בריוו א בילד״, ווו ״ע״ הייסט ״בילד״ און ״טעגאמי״ הייסט ״בריוו״.

עטעגאמי איז א טראדיציאנעל יאפאניש אליין־געמאכט פאסטקארטל מיט א בילד און א פאר ווערטער, אזא מין ״גיכער בריוו״. אין עטעגאמי דריקן מענטשן ארויס זייערע געפילן — פרייד, ליבע, ווארעמהארציקייט און אזוי ווייטער.

יעדער מענטש איז מסוגל צו שאפן עטעגאמי, אפילו אויב ער אדער זי איז נישט באגאבט אין מאלן. לויט דער מיינונג פון דער ״יאפאנישער עטעגאמי־געזעלשאפט״, זיינען דריי זאכן וויכטיק אין עטעגאמי:

״נישט גוט איז בעסער, נישט שיין איז שענער״. מאלט אזוי, ווי איר פילט. אז מע מאלט און שרייבט פונעם הארצן, מאכט עס טאקע אן אויפריכטיקן איינדרוק אויף יענעם, וועמען אייער פאסטקארטל איז באשטימט. און זארגט זיך נישט, אז עפעס איז נישט ריכטיק אין אייער בילד. יעדעס בילד איז אריגינעל אין עטעגאמי.

דער צווייטער דעוויז פון עטעגאמי זאגט — ״די ערשטע ווערסיע איז די סאמע ווארהאפטיקע״. פארריכט נישט אייער בילד און פארגעסט נישט אפצושיקן אייער עטעגאמי. עמעצער ווארט שוין!

און דריטנס — ״נישטא קיין מוסטער״. מאלט דאס, וואס איר זעט, מאלט אזוי, ווי איר זעט.

אין קאמאע (די שטאט הינטער טאקיא, ווו איך וווין) איז עטעגאמי זייער פאפולער. למשל, מיינע קינדער האבן געהאט א היים־אויפגאבע צו שאפן&nbsp; עטעגאמי. און זיי האבן דארטן אנגעשריבן, ווער זיי ווילן ווערן אין צוקונפט.

מיין טאכטער האט אנגעשריבן: ״איך וויל זיין א קאמיקערין״, און מיין זון — ״איך וויל זיין א גוטער און א דערוואקסענער מענטש״. זיי האבן אויך געמאכט גומענע שטעמפלען, כדי צו חתמענען זייערע נעמען אויף עטעגאמי. איך האף, אז זייערע טרוימען וועלן פארווירקלעכט ווערן.

אפשר וויל עמעצער מאכן א יידיש עטעגאמי? — ס׳וועט זיין זייער שיין!

 

סאטאקא קאמאשידא, טאקיא 