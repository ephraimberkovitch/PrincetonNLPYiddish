 
 פונעם יאריד: די בר־מיצווה 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
די בר־מצווה
    
דער בר־מצווה נעמט־אויס. ― א גאלעריע טיפן פון פערעיאסלאווער בעלי־בתים. ―
    
 א מאמעס טרערן.
    
אריינטראכטנדיק זיך אינעם לערנען אין יענעם מין „חדר״, בא יענע
מינים מלמדים, וואס זיינען באשריבן אין די פריעריקע קאפיטלעך, האבנדיק פאר זיך די רביצן, וואס מע דארף איר העלפן, טאטע־מאמע, שוועסטער און ברידער, וואס מע דארף זיי פאלגן א גאנג, און כל־ערליי מינים
שקאצעריי, פון באדן זיך זומער אין טייך ביז שפילן ווינטער אין קארטן
און קנעפלעך, היינט גלאט דאס ארומלויפן און ארומשפאצירן איבער דער
שטאט, ― איז שווער צו פארשטיין, פון וואנען האט זיך גענומען בא די
קינדער דאס, וואס זיי האבן געקענט? מע דארף נישט פארגעסן דאס אויך,
אז דעם רבין האט מען גענארט און אפילו דעם רב, צו וועלכן מע האט
געפירט די קינדער פארהערן, האט מען אויך אפגענארט. היינט ווו האט זיך
גענומען מאטעריאל אף אפצונארן א גאנצע שטאט מיט יידן, וואס זיינען
זיך צונויפגעקומען אף דער בר־מצווה צו נחום ראבינאוויטשעס זונדל?
דער העלד פון דער דאזיקער ביאגראפיע געדענקט פאר קלאר, אז ער האט
נישט אנגעהויבן צו וויסן פון דעם, וואס מע האט אים אויסגעשטעלט,
ער זאל זאגן אף זיין יום־טוב ― און דאך האט געקלונגען די שטאט מיט
זיין בר־מצווה. טאטעס האבן מקנא געווען. מאמעס האבן זיך געווונטשן
אזעלכע קינדער.
    
ס׳איז געווען אן אמתער יום־טוב. א גרויסארטיקער יום־טוב. און
אין אים האבן זיך באשעפטיקט א סך הענט, אונטער דער קאמאנדע פון
דער באבע מינדע, וואס האט אויסגעזען אין איר שבתדיקן אנטאן, מיטן
שטערנטיכל, ווי אן אמתער קאמאנדיר. זי האט געקאמאנדעוועט, וועמען
מע זאל רופן און וועמען ניט, ווער ס׳זאל זיצן אויבנאן און ווער ניט,
וואסערע טעלער מע זאל שטעלן, וואסערע בראנפנס און וואסערע וויינען
מע זאל טרינקען. מיט אלעמען האט זי זיך איבערגעקריגט, אף אלעמען זיך
אנגעבייזערט, ניט געשאנעוועט אפילו דעם בר־מצווה־העלד אליין, ער זאל
זיך האלטן, ווי א מענטש, ניט האבן קיין טבע בייסן די נעגל כאטש צווישן
מענטשן, ניט לאכן אליין און ניט מאכן לאכנדיק די איבעריקע קינדער,
קורץ ― ניט זיין קיין ימח־שמוניק.
    
― גאט האט רחמנות געהאט, האסט דערלעבט די בר־מצווה, איז
שוין צייט, זאלסט ווערן א שטיקל מענטש! ― האט זי איינגעטענהט מיט
אים, באשפיגן די פינגער און אויסגעגלעט אים דאס לעצטע רעשט פון די
פאהלער, וואס זי האט קוים „אפגעוואיעוועט״ בא איר זון: נחום ראבינאוויטש האט שוין לאנג חשק געהאט זיי גאר אינגאנצן אפשערן, האט די
באבע מינדע ניט דערלאזט.
    
― אז איך וועל שטארבן און מיינע אויגן וועלן עס ניט זען, ― האט
זי אים געזאגט, ― וועסטו דעמאלט מאכן דיינע קינדער פאר גויים. און
איצט, כל זמן איך לעב נאך, וויל איך זען אף זייער פנים כאטש א סימן
פון יידישקייט.
    
א חוץ דעם גרויסן עולם, וואס מע האט צונויפגערופן גלייך פון שול
אף בר־מצווה, איז זיך צונויפגעקומען די גאנצע משפחה. פארשטייט זיך,
אז דער רבי משה־דוויד רודערמאן, אין דער שבתדיקער געווענטענער קאפאטע, מיטן אפגעבליאקעוועט פליסן היטל, ווי א לאטקע אפן קאפ, איז
אויך געווען בתוך הבאים. ער האט זיך אבער געהאלטן זייער קליין און
פון דער ווייטן. פון דער מעשה אן מיטן זון, וואס האט זיך געוואלט
שמדן, איז ער געווארן בא זיך שטארק אראפגעפאלן. ער האט זיך כמעט
גאר ניט צוגערירט ניט צום קידוש, ניט צום פארבייסן, געזעסן פאררוקט
אין א ווינקעלע, איינגעבויגן אין דרייען, און שטילערהייט געהוסט אין די
ברייטע ארבל פון דער שבתדיקער געווענטענער קאפאטע.
    
נאר אט איז געקומען די מינוט פונעם עקזאמען. דאס בר־מצווה־בחורל האט זיך באדארפט אוועקשטעלן און ארויסבאווייזן דעם עולם וואס
ער קען, ― האט מיטאמאל דער רבי רודערמאן אויפגעכאפט זיך; זיין פלייצע האט מיטאמאל אויסגעגלייכט זיך; די געדיכטע שווארצע ברעמען האבן
זיך אויפגעהויבן און זיינע אויגן האבן זיך איינגעגעסן, איינגעזויגן אינעם
תלמיד, און זיין גראבער פינגער האט מיט א קוועטש, ווי דאס שטעקעלע
פונעם דיריזשאר, אונטערגעזאגט דעם תלמיד די אויסגעשטעלטע ווערטער.
    
און דער תלמיד, דער בר־מצווה הייסט עס, איז תחילת שיער נישט
אומגעפאלן פאר שרעק, געפילט א מאדנע טרוקנקייט אין מויל און א
שווינדל אין די אויגן. עס האט זיך אים אויסגעדאכט, אז ער גייט אף
אייז. אט־אט צעשפאלט זיך דאס אייז, און טראך ― ער טוט א פאל
מיטן גאנצן עולם. נאר וואס ווייטער־ווייטער, איז ער, אונטער דעם
רבינס קוק און אונטער דעם רבינס קוועטש מיטן גראבן פינגער, געווארן
בא זיך שטארקער און שטארקער, און ער האט אנגעהויבן שפאנען, ווי
אף אן אייזערנער בריק, און ער האט דערפילט א ווארעמקייט אין אלע
אברים, און עס איז אוועק בא אים, ווי א מזמור.
    
האלטנדיק אין מיטן דער ארבעט און דרייענדיק מיטן פינגער נאכן
רבינס גראבן פינגער, האט דער בר־מצווה פונדעסטוועגן גוט געקוקט אפן
עולם, געזען דעם אויסדרוק פון אלע פנימער, נישט דורכגעלאזט קיינעם.
אט איז יצחק־ביגדור, וואס רירט מיט די פלייצעס און קוקט מיט גזלנישע
אויגן. אט איז דער אלטער יהושע סריבנע ― מע זאגט, ער איז שוין א בן־מאה, אלט הונדערט יאר. די צונג איז בא אים אין מויל ווי א גלעקל,
מחמת קיין ציין האט ער שוין ניט. אט איז זיין זון בערקע, שוין אויך
גענוג אלט, די אויגן האלט ער צו און דעם קאפ אף דער זייט. אט איז
אשר ניידיס, וואס אלע רופן אים דער „פעטער אשר״ ― טאקע א פעטער,
א ברייטער, א גראבער. די זיידענע קאפאטע אף אים שפאלט זיך און
אליין איז ער גרוי, ווי א טויב. און אט איז יאסע פרוכשטיין מיט די
גרויסע אריינגעשטעלטע ציין, מיט די גלאנצנדע ברילן און מיטן שיטערן
בערדל ― אן אפיקורס א ייד, וואס שפילט מיט נחום ראבינאוויטשן אין
שאך און לייענט אזעלכע ביכלעך, ווי „מסתרי פאריז״, „שבילי עולם״ און
נאך אזעלכע זאכן. נעבן יאסען שטייט זיין יינגערער ברודער, מיכאל
פרוכשטיין, א יונגערמאן א חכם, א ממזר, וואס לייקנט־אפ אלצדינג, הייסט
דער שיקסע פארלעשן דאס ליכט אום שבת און האלט שטארק פון אזעלכע
יידן, ווי משה בערגער און בעני קאנאווער, וואס אלע ווייסן, אז אין די
יוגנט־יארן האבן זיי אמאל פארקוקט אין א זייט, בעת דער שערער
האט זיי צורעכט געמאכט די בערדלעך... ישראל בענדיצקי איז אויך געווען בתוך הבאים. אמאל האט מען אים גערופן ישראל דער כלי־זמר, נאר
איצט האט ער שוין געהאט אן אייגענע שטוב, א שטאט אין מזרח, א
בארד האט ער זיך צעקעמט א ברייטע, א שווארצע, א גלענצנדיקע און
כאטש ער זאגט זיך ניט אפ איצט אויך פון צו שפילן אף א געהויבענער
חתונה, נאר פונדעסטוועגן וועט אים קיינער נישט רופן כלי־זמר, אפילו
הינטער די אויגן. און ער איז טאקע א שיינער ייד, פירט זיך מעשה בעל־הבית. אז ער לאכט, לאכט ער מיט אלע ציין, קליינע, שיטערע, ווייסע ציין.
אפילו רפאל דעם שמש מיטן אויגל האט דער בר־מצווה נישט דורכגעלאזט.
רפאל איז געשטאנען האלב איינגעבויגן און אינגאנצן אריינגעטאן אין
דעם, וואס דער בר־מצווה האט געדרשנט, און עס האט זיך אויסגעוויזן
נאך זיין דארן פנים און אויסגעבויגענער נאז, אז אט־אט טוט ער א
פאטש מיט דער האנט איבערן טיש און רופט־אויס מיט זיין שבתדיקן
נוסח: „צע־ען גיל־דוין אום כהן!״...
    
אלעמען און אלץ האט דער בר־מצווה באמערקט. און אלע פנימער
האבן אויסגעזען יום־טובדיק. נאר יום־טובדיקער פון אלע איז געווען
דעם פעטער פיניעס פנים. געזעסן גאנץ אויבנאן, נעבן בר־מצווהס פאטער, אין זיין שבתדיקער זיידענער קאפאטע, מיט א ברייטן זיידענעם
גארטל, מיט א בלוי סאמעטן היטל אפן קאפ, האט דער פעטער פיניע
געקוקט אפן בר־מצווה פון אונטן ארויף, געשמייכלט זיך אין בארד
אריין, ווי איינער רעדט: „מילא, קענען קען ער, דער ימח־שמוניק ― דאס
זעט מען... נאר צי דאוונט ער אבער אלע טאג? צי היט ער אפ נעגל־וואסער? צי לייענט ער קריאת־שמע פארן שלאף? צי טראגט ער ניט אום
שבת? ― דאס איז בא מיר א  ג ר ו י ס ע ר  ספק!״...
    
דערפאר איז אבער דער פאטער פונעם בר־מצווה געווען ― אים ניט
אין פנים אריינצוקוקן. עס איז געווען צו זען, אז קיין מער גליקלעכער
מענטש, ווי ער, איז אף דער וועלט נישטא. דעם קאפ האט ער געהאלטן
ארויף, די ליפן האבן זיך אים גערירט, נאכגעגאנגען טריט בא טריט דעם
זון, געקוקט אפן עולם, אפן ברודער פיניע, אפן רבין רודערמאן, אפן בר־מצווה אליין און אף דער מאמע פונעם בר־מצווה.
    
און די מאמע, די קלייניטשקע חיה־אסתר, איז געשטאנען גאר אומבאמערקט, מיט דרך־ארץ, בא דער זייט, צווישן די איבעריקע ווייבער,
אין דער שבתדיקער זיידענער פעטשיילע, א פארגאפטע, שטילערהייט,
זיפצנדיק, זיך אויסגעקנאקט אלע פינגער, און צוויי בלישטשנדיקע טרערן,
ווי צוויי בריליאנטן, האבן זיך געקייקלט און אפגעשיינט קעגן דער זון
אף איר גליקלעך, יונג, ווייס, נאר שוין געקנייטשט פנים.
    
וואס זיינען דאס געווען פאר טרערן? טרערן פון פרייד? פון תענוג?
פון גדלות? פון דער שלעכטער צייט? אדער אפשר האט א מאמעס הארץ
איינגערוימט איר א סוד אפן אויער, אז אט דאס בר־מצווה־בחורל, וואס
קלינגט איצט אזוי שיין, וועט אינגיכן, גאר אינגיכן, זאגן קדיש נאך
איר נשמה?...
    
ווער ווייס, וואס א מאמע קאן וויינען?
  
צ וו יי ט ע ר  ט יי ל
  
דער „בחור״
  
זיין ברודער הערשל ווערט א חתן. ― דאס פארהערעניש מיט א סופלער. ― א
    
 תפילין־זעקל, א זייגער און א כלה
    
― אצינד ביסטו שוין, מיט גאטס הילף, א בחור. אויס יינגל, אויס
שייגעץ, אויס קונדס. צייט ווערן א מענטש און אן ערלעכער ייד, ווארעם
די צייט שטייט ניט: אט־אט, אקערשט ווי מע זעט ניט, ווערסטו א חתן...
    
דאס איז געווען דאס ביסל מוסר, וואס מע האט אריינגערעדט דעם
בר־מצווה אף מארגן נאך דעם פייערלעכן שבת, און דער רבי האט אים געהאלפן אנטאן די תפילין. ער האט אים איינגעקרעמפעוועט דעם „של־יד״
אף דער לינקער האנט, אז די פינגער האבן זיך אנגעגאסן און געווארן
בלוי, און דער גרויסער „של־ראש״ האט זיך אלע מינוט אראפגערוקט
צווישן די אויגן, אדער אראפגעפארן אביסל אף א זייט, יעדנפאלס שטארק
חשק געהאט אראפגליטשן זיך אראפ. דעם בר־מצווה האט געקאסט מי
איינצוהאלטן גלייכגעוויכט, נישט געקאנט זיך א ריר טאן פריי און אפילו
א קוק צו טאן אף די ווייסע־חברהניקעס, וואס האבן מיט נייגעריקייט
ארומגערינגלט דעם בר־מצווה, זען, ווי ער דאוונט צום ערשטן מאל אין
תפילין. און מע דארף דעם אמת זאגן, אז ווען ניט זיי, אט די ווייסע־חברהניקעס, וואלט דער בר־מצווה איצטיקס מאל געדאוונט מיט הארץ,
מיט כוונה און מיט ליבשאפט. עס איז אים געפעלן די צערעמאניע פון
תפילן־לייגן; עס איז אים געפעלן די טייטש פון די ווערטער „וארשתיך״;
עס איז געפעלן דער מחיהדיקער יוכטן־ריח פון די פרישע, נאר־וואס אויסגעמאכטע רצועות; עס איז אים געפעלן, וואס מע זאגט אים, אז ער איז
שוין א בחור; עם איז אים געפעלן, וואס מען איז אים מצרף צו א מנין.
די משמעות, אז ער איז שוין א ייד גלייך מיט אלע יידן, א מענטש גלייך
מיט אלע מענטשן. אפילו רפאל דער שמש מיטן אויגל קוקט אף אים שוין
גאר אנדערש, מיט פארבארגענעם דרך־ארץ. פון די חברים שמועסט מען
ניט, אז זיי זיינען אים מקנא, ווארעם ער געדענקט, אז ער אליין האט
אמאל מקנא געווען זיין עלטערן ברודער הערשל צו זיין בר־מצווה. און
ניט אזוי אף דער בר־מצווה, ווי אף דעם, וואס באלד נאך דער בר־מצווה
איז זיין ברודער געווארן א חתן, און די כלה האט אים געשענקט אן אויסגענייט תפילן־זעקל, און דער מחותן ― א זילבערנעם זייגער. ביידע
פאקטן, דאס הייסט, ווי אזוי דער ברודער הערשל איז א חתן געווארן
און וואס ס׳איז געווארן פונעם מחותנס מתנה, פונעם זייגער, דארפן באשריבן ווערן כאטש אין קורצן.
 
 