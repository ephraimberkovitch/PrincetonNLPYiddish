

מע קאן זיך ניט אויסלערנען ליב האבן 



 by באריס סאנדלער 
August 1, 2019August 1, 2019 Filed under:
לידער 


משה לעמסטער
מע קאן זיך ניט אויסלערנען ליב האבן,
אין אקאדעמיעס, וואס האבן א נאמען.
מע קאן זיך ניט אויסלערנען ליב האבן
פון ספרים, צי פון גרויסע חכמים.
מע קאן זיך ניט אויסלערנען ליב האבן,
צו לעבן צווישן ליידן און פריידן.
מע קאן זיך ניט אויסלערנען ליב האבן,
צו פאלן און ווידער זיך הייבן.
מע קאן זיך ניט אויסלערנען ליב האבן
זיין א קנעכט, און באלד זיין א מלך.
מע קאן זיך ניט אויסלערנען ליב האבן,
זיך צעוויינען און באלד ווערן פריילעך.
מע קאן זיך ניט אויסלערנען ליב האבן
ליבע אין הארצן שיינט ווי א דימענט.
מע קאן זיך ניט אויסלערנען ליב האבן
אויב ס׳האט גאט
ניט געזאלבט דיך
אויף ליבע…
וואלט געווען דיין ליבע צו מיר
וואלט געווען דיין ליבע צו מיר,
כאטש, ווי א פוכעלע קליינס פון א פויגל,
באשאף איך צוויי פליגל פון איר
און פלי אויף צו די הימלישע רוימען.
מיט זיי כ׳וואלט די שטערן בארירט,
צום זיבעטן הימל דערפלויגן,
וואלט געווען דיין ליבע צו מיר,
כאטש, ווי א פוכעלע גרינגס פון א פויגל…
עס ווייסט דאס הארץ
פאלקסמאטיוו
זאגט זשע מיר, בלימעלעך צארטע,
מיין געליבטן זאל איך נאך ווארטן?
זייערע ריחות דערציילן מיט אומעט:
— ער וועט ניט קומען!
— ער וועט ניט קומען!
ניין, איך גלייב ניט,
איר זאגט א ליגן!
איר ווייסט דען, בלימלעך,
וואס הייסט, א ליבע?
זאגט זשע מיר, שטערנדלעך־טרערן,
מיין געליבטער צוריק וועט זיך קערן?
עס פינקלען די זונעלעך־זונען:
— ער וועט ניט קומען!
— ער וועט ניט קומען!
ניין, איך גלייב ניט,
איר זאגט א ליגן!
איר ווייסט דען, שטערן,
וואס הייסט, א ליבע?
זאג זשע מיר, הארצעניו־הערצל,
מיין געליבטער האט מיך פארגעסן?
ס׳צעקלינגט זיך פון דארטן א סטרונע:
— צו דיר וועט ער קומען!
— צו דיר וועט ער קומען!
יא, איך גלייב דיר,
זאגסט ניט קיין ליגן!
דו ווייסט דאך, הערצל,
וואס הייסט, א ליבע…

Share this:TwitterFacebookPrintLike this:Like Loading...

Related
 


Tagged: fasadpoetryYiddish 
Post navigation


Previous Post
פאלעמישע נאטיצן 

Next Post
נאטיצן פונעם רעדאקטאר — 23 



