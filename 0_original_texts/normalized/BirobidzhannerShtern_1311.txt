
 ״איוו איאכנאוויץ איז א טייערע קאלעגע מיט וועמען איך לערן יידיש ביים ארבעטער — רינג במשך צען יאר , – דערציילט ניקאליי באראדולין . – . זי איז א מבינטע אויף יידישע מאכלים , איינע פון די הויפט — עקספערטן וועגן דעם ענין , סיי פונעם פראקטישן צוגאנג , סיי פונעם אקאדעמישן קוקווינקל״ . 
 איוו האט פארמעל זיך אנגעהויבן לערנען יידיש אין 1983 און איז געווארן פאראינטערעסירט אין די אופנים ווי אזוי יידן קאכן . זי האט לכתחילה פלאנירט צו ווערן א קולינארע־היסטאריקערין , אבער נאכן לייענען אן ארטיקל פון בריינדל־קירשנבלאט גימבלעט האט זי באשלאסן צו ווערן אן ענטנאגראפקע און איז געגאנגען זיך לערנען אינעם ניו־יארקער אוניווערסיטעט . דא לייגט מען פאר אן אינעטרוויו מיט איוו איאכנאוויץ , וואס זי האט אים געגעבן אונדזער מחבר ניקאליי באראדולין 
 &nbsp; 
 נ . ב .: איוו , זיי אזוי גוט און דערצייל וועגן דיין קומען צו יידיש . 
 &nbsp; 
 איוו : איך בין א יידיש לערערין במשך פון מער ווי 20 יאר. איך האב זיך געלערנט יידיש ווי א דערוואקסענע אין אוניווערסיטעט. איך האב געהערט יידיש אין דער היים אבער מען האט ניט גערעדט קיין יידיש. מיין טאטע און דער טאטעס זייט פון דער משפחה האבן גערעדט יידיש און איך האב א מאל געפרעגט ביים טאטן פאר וואס איך רעד ניט קיין יידיש? איך בין געווען דעמאלט זייער קליין, פארשטייט זיך, און ער האט מיר געענטפערט, אז קינדערלעך רעדן ניט קיין יידיש. איך האב דאס דעמאלט געגלויבט. איך געדענק, אז א מאל האט דער טאטע מיך מיטגעבראכט צו א יידישער אונטערנעמונג.&nbsp; איך בין ניט זיכער פאר וואס. אפשר האט די מאמע געדארפט האבן א ביסל פרייע צייט. דארטן האב איך זיך געטראפן צום ערשטן מאל מיט די שעכטער־קינדער: מיט בנימין, עטל, גיטל און רחל. זייער טאטע, דר. מרדכי שעכטער, איז געווען אן אנערקענטער פילאלאג, א הייסער, איבערגעגעבענער יידישיסט און די מאמע – טשארנע שעכטער, אויך א פארברענטע יידישיסטקע און א מוזיקאלאג. בנימין איז געווען א ביסל עלטער פון מיר און די מיידלעך – עלעגאנטנע צענערלינגען, אזוי האט מיר געדאכט. איך האב געזען צום ערשטן מאל ווי די קינדער רעדן יידיש צווישן זיך. האב איך געפרעגט ביים טאטן פאר וואס זיי רעדן יידיש און איך – ניט, און ער האט מיר געזאגט, אז זיי האבן אלע זיך אריבערגעצויגן אין א ספעציעל ארט אין בראנקס, וואס מען רופט ביינברידזשיווקע, כדי די קינדער זאלן קענען רעדן יידיש צווישן זיך. איך האב אים געזאגט אז מיר זאלן זיך אריבערציען דארט אויך, אבער דאס האט ניט אינטערעסירט מיינע עלטערן. מיט יארן שפעטער, ווען איך בין אליין געווארן א יידיש רעדנער און א יידישיסטקע, האב איך זיך ווידער געטראפן מיט די שעכטער־קינדער. זיי האבן מיך ניט געדענקט, ווייל די ערשטע באגעגעניש האט אויף מיר געמאכט אזא גרויסן איינדרוק – זיך צו באקענען מיט די יידיש־רעדנדיקע קינדער, אבער פאר זיי איז דעמאלט ניט געווען קיין גרויסער חידוש זיך צו באקענען מיט א קינד, וואס רעדט ניט קיין יידיש. דערפאר אפשר האבן זיי געמיינט, אז מיר טרעפן זיך צום ערשטן מאל. 
 איך לערן יידיש און די קולינארישע עטנאגראפיע, וועלכע דערקלערט, וואס די יידן עסן, טראכטן און שרייבן וועגן די מאכלים, וואס זיי עסן. איך פיר אן צוזאמען מיט דער רעדאקטארשע פון ״פארווערטס״ שרה־רחל שעכטער די ווידעא־פראגראם ״עסט געזונטערהייט״ ביי איר אין דער היים. יידישע מאכלים אינטערעסירן מיך זייער שוין במשך פון א סך יארן. עס קלינגט אפשר ווי א פאראדאקס, אבער די יידישע מאכלים זיינען אלע מאל נענטער צום ניט־יידישן עסנווארג פונעם זעלבן לאנד אין פארגלייך מיט די ענלעכע יידישע מאכלים פון אנדערע לענדער. למשל, די יידן אין פוילן האבן געגעסן בלינצעס און פיראגן, וואס זיינען זייער ענלעך צו די פוילישע נאלעשניקי און פיראגי און גאנץ פארשידן פון ספרדישע אדער יידיש־אפריקאנער, יידיש־אינדישע אדער יידיש־איטאליענער מאכלים פונעם זעלבן מין. אלע מאל, ווען מען פארגלייכט ענלעכע יידישע מאכלים פון פארשידענע לענדער, ס׳עקזיסטירט אן אונטערשייד אדער אין רעצעפט, אדער אין וואס דאס עסן באדייט. א מאל קען מען עסן די זעלבע שפייז, אבער פארשטיין זי אין גאנצן אנדערש. 
 נ . ב .: לעצטנס האט זיך דערשינען דיין איבערזעצונג פונעם וועגעטאריש־דיעטישן קאכבוך , וואס מען האט ארויסגעגעבן אין ווילנע אין 1938 . קענסט דערציילן וועגן דעם ? 
 &nbsp; 
 איוו : דאס בוך פון פאני לעוואנדא האב איך געזען צום ערשטן מאל אין 1994, ווען פראפעסארשע בריינדל קירשנבלאט־גימבלעט האט מיר געבראכט א פאטאקאפיע. דעמאלט בין איך געווען שטארק פאראינטערעסירט אינעם ענין פון וועגעטארישן עסן. מיט צוואנציק יאר שפעטער איז דערשינען די איבערזעצונג פונעם גאר טשיקאוון און ניצלעכן בוך. פאני לעוואנדא איז געווען א בעל־הביתטע פון א באקאנטן וועגעטארישן רעסטאראן אין ווילנע. אין איר רעסטאראן איז עס געווען א ״באזוכער־בוך״, וואס גיט איבער באגריסונגען, באמערקונגען און לויב־ווערטער פון באקאנטע יידישע שרייבער און קינסטלער, אזעלכע ווי איציק מאנגער, יהושע פערלע, אלטער קאציזנע, מארק שאגאל, זלמן מייזנער, יודל מארק, נח פרילוצקי, דער טונקעלער און יאנאס טורקאוו. זי האט אויך געלערנט קאכקלאסן אינעם ווילנער פרויען־פאריין, ווי אויך אויף דער כשרער שיף ״באטארע״, וואס איז געפארן קיין ניו־יארק און צוריק. דאס איז געווען די פוילישע שיף, אבער מיט גענוג יידישע פאסאזשירן. זי האט געוואלט, אז די יידישע פרויען זאלן קאכן וועגעטארישע מאכלים, ווייל דאס איז בעסער פארן געזונט. זי איז געווען אויך א ביסל פאראינטערעסירט אין צער־בעלי־חיים, ווייל דאס איז א יידישער פרינציפ פון רחמנות אויף א לעבעדיק באשעפעניש. 
 איר קאכבוך אנטהאלט 400 רעצעפטן פון יידישע מאכלים (אויך עקזאטישע), איר שיטה פון צוגרייטן עסן איז געווען א מאדערנע, פאר איר וועגעטאריש איז געווען א סינאנים פאר געזונט . איך דארף באטאנען, אז דאס קאכבוך הייסט דיעטיש, אבער די רעצעפטן אין אים זיינען פול מיט פוטער, קעז, סמעטענע, פעט און צוקער. אזעלכע אינגרידיענטן וועלן מיר נישט געפינען אין היינטיקע דיעטישע קאכביכער. 
 נ . ב .: חוץ דיין אינטערעס אין קולינאריע פארמאגסטו אנדערע אינטערעסן און פערדלעך . וואס זיינען זיי ? 
 &nbsp; 
 איוו : איך בין א גרויסע ענטוזיאסטקע און אנהענגערין פון וועלאסיפעדן. איך קעמף פאר די רעכט פון וואלאסיפעדיסטן. איך פאר מיט מיין גאנצער משפחה אויף די וועלאסיפעדן. מיר פארן ארום די בערגלעך און טאלן פון ניו־יארק און אנדערע שטאטן פון אמעריקע. איך בין שטאלץ, וואס איך טרייב דווקא דעם יידישן ביציקל, אויף וועמען עס שטייט געשריבן ״טא לערנט זיך שוין יידיש!״. די קאליגראפישע אויפשריפט האט געמאכט שיפרה ווייטמאן, א טאכטער פון דער אנגעזעענער לערערקע פערל טייטלבוים. ווו זאל איך ניט פארן, רעקלאמיר איך אומעטום אז עס איז שוין צייט זיך לערנען יידיש. איך האב אויך שטארק ליב די חיהלעך, ספעציעל ציגעלעך און איך בין א הייסער אנהענגער פון דער ארגאנישער אגריקולטור. מיינע באבע־זיידע זיינען געווען פארמערס און אין דער צייט פון דער צווייטער וועלט־מלחמה האבן זיי געקויפט א פארם אין שטאט ניו־יארק, ווייל זיי האבן געוואלט צו קולטיווירן און האדעווען דאס עסן, כדי צו שטיצן אמעריקע אין דער צייט פונעם קריג. ווען איך בין געווען א קינד זיינען מיר אהינגעפארן זומערצייט, א מאל אויף א סוף־וואך, און דארטן האבן מיר געהאט די קאך־אליין ביידלעך און אונדזערע לאקאטארן זיינען געווען ליובאוויטשער חסידים, וואס האבן גערעדט יידיש צווישן זיך.&nbsp; דאס איז געווען א יידיש פארם און איצט איז דאס ארט נאך א מאל געווארן א יידיש פארם. צוויי יונגע־לייט, נפתלי איידלמאן און ישראל באס האבן געשאפן אויף אונדזער פארם, וואס איז אין גאטשין, ניו־יארק, א דערציערישע אינסטיטוציע, ווו מע לערנט יידיש אינטענסיוו און ווו מען פארנעמט זיך אין דער זעלבער צייט מיט דער ארגאנישער אגריקולטורער ארבעט. די צוויי אנפירערס זיינען זייער ענטוזיאסטיש און באגייסטערט פונעם פראיעקט און די סטודענטן פון פארשידענע עלטער און ערטער קומען זיך לערנען יידיש און ארבעטן א מאל אויף א וואך, א מאל אויפן גאנצן זומער. 
 איך בין אויך א טענצערין, כ׳בין ממש משוגע פון טענץ. יעדן טאג טאנץ איך מיט מיין מאן, פישל. איך האב זייער ליב יידישע טענץ, ווי אויך די טענץ פון אנדערע לענדער און קולטורן, און פארשטייט זיך, טאנגא. איך געדענק, אז ווען די ליובאוויטשער זיינען געווען ביי אונדז אויף דער פארם, האב איך א ביסל זיך אנגעהויבן לערנען קלעזמער־מוזיק און יידישע טענץ. נאך דעם האב איך זיך געלערנט יידישע טענץ ביי מיישקע אלפערטן אויף דער ייווא־זומער־פראגראם. איצט טאנצן מיר אומעטום. יידיש האט א סך אינטערעסאנטע אויסדרוקן וועגן טענץ, למשל: טאנצן ווי א מויז איבערן צימבל, הייסט טאנצן זייער ווילד, ווייל א צימבל איז אן אינסטרומענט, וואס מע קלאפט אויף אים מיט קליינע העמערלעך, און א מויז זאל זייער גיך ארומלויפן איבערן צימבל, כדי ניט ווערן צעקלאפט. אדער נאך אן אויסדרוק פון טאנצן ווילד: טאנטצן ווי דער מחותן (ניט ווי די כלה), ווייל דער פריילעכסטער מענטש אויף דער חתונה איז דער מחותן, וואס האט אויסגעגעבן זיין טאכטער. און נאך שטארקער איז: טאנצן ווי דער מחותן ביי דער מיזינקע, ווייל דאס איז דער גליקלעכסטער מענטש אויף דער וועלט, א טאטע, וואס האט אויסגעגעבן די לעצטע טאכטער. 
 נ . ב .: אויף וואסער פראיעקט ארבעטסטו איצט ? 
 &nbsp; 
 איוו : איך פארנעם זיך איצט מיט איבערזעצן מרדכי קאסאווערן וויכטיק ווערק ״יידישע מאכלים״, וואס איז א לעקסיקאן און א שטודיע פון קולטורעל־געשיכטע פון דער שפראך־פארשונג וועגן די יידישע ווערטער פאר עסנס, וואס מען מאכט איבער זיי די ברכות, עסנס געמאכט פון מעל, אבער זיינען ניט קיין ברויט, אזעלכע ווי בייגל, בלינצעס, קנישעס, פיראגן, פלאדן און הונדערטע אנדערע. 
 נ . ב .: וואס זיינען די הויפט־אונטערשיידן צווישן אשכנזישן און ספרדישן עסן ? 
 &nbsp; 
 איוו : אויף איין פוס וואלט איך געזאגט, אז אשכנזיש עסן איז זייער ענלעך צו דער קולינאריע פון די שכנים פון אשכנזישע יידן, דאס הייסט רוסיש, פויליש, טשעכיש, אוקראיניש, ליטוויש עסן. די עסנס, וואס די שכנים האבן געגעסן. דער אונטערשייד צווישן יידישע און גויישע עסנס איז קודם־כל כשרות און אויך אנווארעמען די מאכלים אום שבת, ביי אשכנזישע יידן – טשאלנט, ביי די ספרדישע – חמין.&nbsp; דער מנהג פון קאלטע פיש איז גאר אינטערעסאנט: קאלטע געפילטע פיש ביי אשכנזים און קאלטע געפרעגלטע פיש ביי די ספרדישע יידן. אגב, עס זיינען געווען די ספרדישע יידן פון אמסטערדאם, וואס האבן אריינגעפירט געפרעגלטע פיש אין ענגלאנד, ווען זיי זיינען צוריק אין ענגלאנד אין דער צייט פון אליווער קראמוועל. דאס איז געווארן די בארימטע ״פיש און טשיפס״, איינע פון די פאפולערסטע מאכלים אין ענגלאנד. 
 נ . ב .: ווי אזוי ביסטו געקומען צו דער טעמע ״קאכן״ ? 
 &nbsp; 
 איוו : דאס איז אלע מאל געווען מיין הויפט־אינטערעס. ווען איך בין געווען זייער קליין, האב איך כסדר געוואלט זען, ווי די מענטשן קאכן און זיי פרעגן, וואס זיי קאכן און עסן און פאר וואס. ווען איך האב אנגעהויבן לייענען, זיינען צווישן די ערשטע ביכער מיינע געווען די קאך־ביכער. און אפילו ווען איך האב ניט געקענט לייענען, האב איך שוין געקוקט אין די מאמעס קאך־ביכער, געזען אלע קאך־פראגראמען אויף דער טעלעוויזיע. א מאל האב איך געלייענט די מעמוארן פון מערי מאקארפי, אן אמעריקאנער שרייבערין, ״די זכרונות פון קאטוילישער מיידלשאפט״. זי האט געהאט א יידישע באבע און זי שרייבט וועגן דעם באבנס קאכן אזוי פרטימדיק און אינטערעסאנט. עס האט מיך שטארק געכאפט. מיט צענדליקער יאר שפעטער האב איך געפונען דאס קאכבוך פון 1925 פון סיעטל, וואס מאקארפי האט באשריבן אין איר בוך, ווען זי האט דערציילט וועגן איר באבעס רעצעפטן. דאס איז געווען פאר מיר ווי א טעלערל פון הימל. 
 נ . ב .: די פראגראם ״עסט געזונטערהייט״ , וואס דו פירסט מיט רחל שעכטערן , ציט צו א גרויסן עולם . קענסט זאגן א פאר ווערטער וועגן דער פראגראם ? 
 &nbsp; 
 איוו : מיר פראבירן מאכן די פראגראם איין מאל א חודש און זיי זיינען אלע סיי אויף ״פארווערטס״ ווידעא־קאנאל, סיי אויף ״יו־טיוב״. מען האט שוין פילמירט ארום 40 פראגראמען. 
 נ . ב .: וואס קומט פאר , ווען די פילמירונג פון דער פראגראם ענדיקט זיך ? ווער עסט דעם מאכל ? 
 &nbsp; 
 איוו : מיר, די אנפירערס פון דער פראגראם מיט אונדזערע משפחות עסן אלץ אויף. 
 נ . ב .: א שיינעם דאנק איוו . א סך הצלחות אין דיין שאפערישער ארבעט ! 
 