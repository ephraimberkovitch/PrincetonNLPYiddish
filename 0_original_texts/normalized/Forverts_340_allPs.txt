 אין די ראמען פון זיין יערלעכער זומער־פראגראם ארדנט דער ייווא איין א סעריע לעקציעס אויף יידיש און אויף ענגליש פון באקאנטע מומחים אויף פארשיידענע וויסנשאפטלעכע געביטן. 
 הגם די לעציעס זענען ארגאניזירט געווארן לטובת די סטודענטן, זענען זיי אפן פארן ברייטן עולם, פריי פון אפצאל, און קומען פאר אין די מאנטיקן און דאנערשטיקן צווישן דעם 21סטן יוני און דעם 26סטן יולי, 4:30 נאך מיטאג ניו־יארקער צייט. 
 דעם 21סטן יוני וועט דער היסטאריקער, ד״ר שמואל קאסאוו, רעדן אויף יידיש אויף דער טעמע, „דער עונג־שבת־ארכיוו און דער עטאס פונעם ייווא״ . קאסאוו איז דער מחבר פון „ווער וועט שרייבן אונדזער געשיכטע?״ , דאס שטארק געלויבטע בוך וועגן דער געשיכטע פונעם עונג־שבת־ארכיוו, וואס דער היסטאריקער עמנואל רינגלבלום האט ארגאניזירט אין ווארשעווער געטא, כדי צו דאקומענטירן דעם חורבן און דאס יידישע לעבן אין די געטאס פון א יידישער פערספעקטיוו. נאר דריי מיטגלידער פון רינגלבלומס גרופע האבן איבערגעלעבט דעם חורבן, און נאך דער מלחמה האבן זיי טאקע באוויזן אויסצוגראבן דעם ארכיוו פון אונטער דער ערד. 
 דעם 24סטן יוני וועט ד״ר אני פאלארד, די היסטאריקערין פונעם ניו־יארקער טענעמענט־מוזיי, רעדן אויף ענגליש אויף דער טעמע „אונטער די טענעמענט־דעכער: אימיגראנטישע משפחות אין ניו־יארק״ . זי וועט באשרייבן די משפחות וואס האבן א מאל געוווינט אינעם בנין איידער ער איז געווארן א מוזיי. דארט האבן געוווינט נישט בלויז יידן, נאר אויך א סך איטאליענער, און שפעטער — כינעזער און פוערטא־ריקאנער. 
 דעם 28סטן יוני וועט די סאציאלאגין ד״ר עדינה צימעט רעדן אויף יידיש אויף דער טעמע, „אשכנזישע יידן פון מעקסיקע״ . די מעקסיקאנער יידישע קהילה איז רעלאטיוו קליין, און פארט האבן די יידן דארט אנטוויקלט א רייכע און פארצווייגטע יידישע קולטור, וואס האט אפגעשפיגלט די פארשיידענע אידעאלאגיעס, אין וועלכע יידן האבן געגלייבט. צימעט וועט ספעציעל לייגן דעם טראפ אויף די יידישע שולן און דער יידישער שפראך וואס האט דארט געדינט ווי אן אויסדרוק פון דער יידישער אידענטיטעט. 
 דעם ערשטן יולי וועט דער מוזיקאלאג ד״ר מארק סלאבין רעדן אויף ענגליש אויף דער טעמע, „דאס יידישע פאלקסליד: אן איבערבליק״ . סלאבין וועט פארגלייכן די זשאנערס פון פאלקסלידער ביי יידן מיט יענע ביי אנדערע אייראפעישע פעלקער. ער וועט באשרייבן ווי אזוי די דאזיקע יידישע טראדיציע איז פארבליבן אפילו נאכן חורבן און נאך אנדערע מאדערנע קריזיסן, און ווי אזוי זי איז לעצטנס באנייט געווארן. 
 דעם 8טן יולי וועט די היסטאריקערין ד״ר גבריאלה ספרן רעדן אויף ענגליש אויף דער טעמע, „די יידישע עטנאגראפיע און ש. אנ־סקי„ . ספרן האט אנגעשריבן א ביאגראפיע פון אנ־סקין, ״די פארוואגלטע נשמה״ . אנ־סקיס עטנאגראפישע עקספעדיציעס אין די יארן 1911־1914 האבן אים טאקע אינספירירט צו שרייבן זיין ווערק, „דער דיבוק״, וואס איז געווארן די בארימטסטע יידישע פיעסע פון אלע צייטן. 
 דעם 12טן און דעם 19טן יולי וועט דער ליטעראטור־פארשער, ד״ר אברהם נאווערשטערן, רעדן אויף יידיש אויף דער טעמע, „יידישע שרייבערינס״ . נאך דער ערשטער וועלט־מלחמה האבן פרויען אנגעהויבן שפילן א גרעסערע ראלע אין דער יידישער ליטעראטור, ספעציעל אויפן געביט פון פאעזיע. דער ליטערארישער עסטאבלישמענט איז דעמאלט אבער באשטאנען כמעט נאר פון מענער, וואס האבן געוויינטלעך געהאלטן, אז פרויען זאלן שרייבן בלויז וועגן מער אינטימע, „ווייבערישע״ טעמעס. נאווערשטערן וועט רעדן וועגן דעם אופן, ווי אזוי די שרייבערינס האבן זיך געראנגלט מיט די דאזיקע סטערעאטיפן און פאראורטיילן. 
 דעם 15טן יולי וועט די היסטאריקערין, ד״ר רחל ראזשאנסקי, רעדן אויף ענגליש אויף דער טעמע, „יידיש און ציוניזם״ . ראזשאנסקי האט פאר א יארן ארויסגעגעבן דאס בוך, „יידיש אין ישראל: א געשיכטע״ , אין וועלכן זי אנאליזירט דעם צוגאנג צו יידיש ביי די אמאליקע ציוניסטן און פירערס פון מדינת־ישראל. פון איין זייט, האבן די ציוניסטן געהאלטן, אז נאר העברעיש איז די נאציאנאלע שפראך, און אז יידיש איז א סכנה פארן ציוניסטישן פראיעקט. פון דער צווייטער זייט, האבן זיי אין א געוויסער מאס געשטיצט יידיש, ווייל עס איז פארט געווען דאס פארשפרייטסטע יידישע לשון פאר דער צווייטער וועלט־מלחמה. 
 דעם 22סטן יולי וועט דער היסטאריקער, ד״ר שאול שטאמפער, רעדן אויף ענגליש אויף דער טעמע, „מיין הארץ ליגט אין מיזרח: ווי יידיש־רעדערס האבן זיך געצויגן אויף מיזרח״ . שטאמפער וועט פרעזענטירן זיין טעאריע וועגן דעם אפשטאם פון די מיזרח־אייראפעישע יידן. ער האלט, אז די ערשטע יידיש־רעדערס זיינען געקומען קיין פוילן און ליטע — נישט פונעם ריינלאנד, ווי עס שרייבט מאקס וויינרייך אין זיין געשיכטע פון דער יידישער שפראך, נאר פון ביימען, סלאוואקיי און עסטרייך. 
 דעם 26סטן יולי וועט דער לינגוויסט, ד״ר אייזיק בלימאן, רעדן אויף יידיש אויף דער טעמע, „סטאנדארדיזירונג אין היינטצייטיקן יידיש: פרט־פארשונגען פון חסידים און יידישיסטן״ . די היינטיקע יידישיסטן האלטן, צום גרעסטן טייל, פון כלל־יידיש און פון מער „קארעקטע״ לינגוויסטישע סטאנדארדן, בעת ס׳רוב חסידים איגנארירן דעם גאנצן ענין. בלימאן וועט ווייזן, אויפן סמך פון זיין אייגענער פארשונג, אז אין געוויסע אספעקטן האבן זיך די סטאנדארדן פארט אנטוויקלט ביי די חסידים. 
