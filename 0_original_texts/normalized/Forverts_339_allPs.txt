 די ביכער־סעריע „יידישע עדיציעס און פארשונג‟ ביים פארלאג פונעם היינריך־היינע־אוניווערסיטעט אין דיסלדארף, דייטשלאנד, איז היינט צו טאג די איינציקע, וואס לאזט ארויס נייע קריטישע אויסגאבעס פון יידישע ליטערארישע טעקסטן. לעת־עתה זיינען אין דער דאזיקער סעריע ארויס א באנד פון אברהם סוצקעווערס לידער אויף יידיש מיט דער ענגלישער איבערזעצונג פון העטער וואלענסיא, און אויך א באנד פון שלום־עליכמס „אייזנבאן־געשיכטעס‟. דער וואגיקער נייער באנד, „איבער דער גרענעץ‟ , איז אן אנטאלאגיע פון מאדערנע יידישע דערציילונגען. דאס בוך, צונויפגעשטעלט און רעדאקטירט פון ד״ר אפרת גל־עד, דאריע וואכרושעווא און ד״ר שמעון נויבערג, נעמט אריין 62 קורצע פראזע־ווערק פון 33 מחברים. 
 די דאזיקע זאמלונג רעפרעזענטירט, ווי עס איז מרמז דער טיטל, דעם אלוועלטלעכן מהות פון דער מאדערנער יידישער ליטעראטור, וואס האט געבליט, ניט געקוקט אויף פאליטישע, אידעאלאגישע און קולטורעלע גרענעצן. ד״ר גל־עד דערקלערט אין דער הקדמה (וואס איז געדרוקט אויף דריי שפראכן: יידיש, דייטשיש און ענגליש), אז די מאדערנע יידישע ליטעראטור „איז אויסגעוואקסן אין פארשיידענע מלוכות מיט פארשיידנדיקע פאליטישע סיסטעמען אין א כסדרדיקן קאנטאקט מיט די קולטורן פון דער מערהייט וואס ארום איר‟. סיי די אינעווייניקע קולטורעלע און אידעישע שפאנונגען אין דער יידישער וועלט און סיי די חילוקים צווישן די יידן און די ארומיקע סביבות האבן בארייכערט די מאדערנע יידישע ליטעראטור. 
 אין הסכם מיט דער דאזיקער קאנצעפציע האבן די רעדאקטארן אריינגענומען אינעם באנד ווערק פון פארשיידענע טיילן פון דער וועלט, פונעם סאוועטן־פארבאנד ביז בראזיל, און פון פארשיידענע זשאנערס. מען געפינט דא זכרונות (איציק מאנגער און ישראל־יהושע זינגער), א רעפארטאזש (רחל אויערבאך), א טאגבוך (אננא מארגאלין), היסטארישע אנעקדאטן (מלך ראוויטש, זוסמאן סעגאלאוויטש), און אוודאי בעלעטריסטישע דערציילונגען. דאס בוך באקענט דעם לייענער מיט כלערליי דערציילערישע סטילן, אזעלכע ווי דער אינעווייניקער מאנאלאג (ביי ל. שאפירא) אדער די „פרייע אומדירעקטע רייד‟ (פראדל שטאק). דער טעמאטישער טראפ, שרייבט גל־עד, „ליגט א מאל אויף דער סאציאלער קריטיק (יוסף אפאטאשו), אויף דער פסיכאלאגיע (מאלאשא מאלי) אדער אויף סוררעאליסטישע עלעמענטן (לייב ראכמאן). דער טעמאטישער נוסח פון די באשרייבונגען איז אויך פארשיידנארטיק, א מאל רעאליסטיש (שלום אש, הערש־דוד נאמבערג, אברהם רייזען, שלוםעליכם), א מאל נאטוראליסטיש (אברהם־משה פוקס, איטשע־מאיר ווייסענבערג), א מאל סימבאליסטיש (דער נסתר) אדער עקספרעסיאניסטיש (משה קולבאק)‟. די טעקסטן זיינען געדרוקט אינעם ייווא־אויסלייג, הגם די רעדאקטארן האבן זיך געסטארעט אפצוהיטן געוויסע סטיליסטישע און גראמאטישע אייגנטימלעכקייט, וואס זיינען צומאל אנדערש פון דער היינטיקער נארמאטיווער שפראך. 
 אזוי ארום זעט מען, אז דער ציל פון דער אנטאלאגיע איז צו געבן די לייענערס, און קודם־כל די ווייטהאלטער סטודענטן פון יידיש, א גוטן לייענשטאף וואס זאל זיי אריינפירן אין דער וועלט פון דער יידישער ליטעראטור. די זאמלונג קאן זיין נוצלעך ווי א מין לערנבוך פאר אן איבערבליק־קורס פון דער מאדערנער יידישער ליטעראטור. די קלאסיקער י. ל. פרץ און שלום־עליכם געפינען זיך דא אין שכנות מיט די ווייניקער בארימטע נעמען ווי מאלאשא מאלי, א געבוירענע אין לאדזש וואס איז שפעטער געווארן א מיטגליד פון דער ליטערארישער גרופע „יונג־ישראל‟. אייניקע מעשיות געהערן צו דעם יידישן ליטערארישן קאנאן, ווי למשל פרצס „די טויטע שטאט‟, בעת אנדערע, ווי מאנגערס שטיקל זכרונות, „א פארטרעט פון א שניידערשטוב‟, ווערן געדרוקט אין א נייער רעדאקציע לויטן כתב־יד. 
 אלע מחברים שטאמען פון מזרח־אייראפע, און נאטירלעך פיגורירט די „אלטע היים‟ אזוי אדער אנדערש אין אלע ווערק, צומאל ווי דער ארט פון דער האנדלונג, צומאל ווי א זכרון־הינטערגרונט. להיפוך צו דער ענגלישער אנטאלאגיע „דער אוצר פון יידישע דערציילונגען‟ פון אוירווינג האו, איז „איבער דער גרענעץ‟ ניט קיין נאסטאלגישער פראיעקט, וואס זיין ציל איז אפצוהיטן די קולטור פון „דער וועלט, וואס איז מער ניטא‟. די יידישע ליטעראטור ווערט דא פארגעשטעלט ווי א לעבעדיקע קולטור, וואס רעדט אין פארשיידענע שטימען און בארירט ביז גאר פארשיידענע ענינים. גל־עד פארסך־הכלט „ביי איר קאליידאסקאפישער רייכקייט, וויל אבער די־א זאמלונג קורצע דערציילונגען נישט זיין קיין ‚קאנאן׳, פארקערט, זי וויל מוטיקן אנדערע ארויסצוגעבן נאך אנטאלאגיעס‟. לאמיר האפן, אז עמעצער וועט ממשיך זיין דעם דאזיקן פראיעקט און צוגרייטן נייע אנטאלאגישע זאמלונגען פון דער יידישער ליטעראטור אין פארשיידענע תקופות און טיילן פון דער וועלט. 
 פאר וואס דווקא אין אייראפע און ניט אין אמעריקע אדער ישראל? איין סיבה האט צו טאן מיט דער קולטורעלער טראדיציע פון קריטישע עדיציעס פון מקורים אויף אריגינעלע שפראכן, וואס האט טיפע היסטארישע ווארצלען אין דייטשלאנד. די אמעריקאנער פארלעגער האבן קיין מאל ניט קיין חשק פאר אזעלכע פראיעקטן, כאטש איין מאל אין א יובל באווייזן זיך טאקע אויך אין אמעריקע פאראלעלע יידיש־ענגלישע פובליקאציעס, ווי למשל דוד בערגעלסאנס „אפגאנג‟, דזשעראלד פרייקס׳ אנטאלאגיע פון דער אלטער יידישער ליטעראטור, אדער בנימין הארשאווס אנטאלאגיע פון דער אמעריקאנער יידישער פאעזיע. 
 יידישע פארשער אין אייראפע, בפרט אין דייטשלאנד און פוילן, האבן אפט מאל אן אנדער צוגאנג צו דעם מאטעריאל איידער אין אמעריקע. זייער קוק אויף דער יידישער קולטור איז ווייניקער באווירקט דורך די לעצטע פאליטישע און אידעאלאגישע טענדענצן. די אייראפעישע יידיש־פארשער באהאנדלען דעם יידישן מאטעריאל דורך מער טראדיציאנעלע ליטעראריש־היסטארישע אנאליטישע מכשירים און פרווון אים ניט צוצופאסן צו ניימאדישע טעאריעס. אזוי, למשל, שטעלט די רעאליסטישע יידישע פראזע פאר א קנאפן אינטערעס פאר אמעריקאנער יידישע פארשער, סיידן מען געפינט דערין ראדיקאלע פאליטישע מאטיוון אדער עסטעטישע חידושים. דאס קען מען דערקלערן דורך פראקטישע השגות מען דארף באקומען א פאזיטיוון אפרוף ביי חשובע ענגליש־אמעריקאנער מומחים, און טראדיציאנעלע רעאליסטישע פראזע איז פאר זיי צו פארעווע. באקומט זיך, אז דווקא אין אייראפע האט מען מער אינטערעס צו דעם אמאליקן יידישן ליטערארישן הויפטשטראם איידער אין אמעריקע. 
