

אין דער צייט פון קאראנא־ווירוס (5) 



 by באריס סאנדלער 
January 1, 2021January 2, 2021 Filed under:
געשיכטע
ליטעראטור
פון דא און דארט 

יעווגעני קיסין
אפריל 3
אויפגעכאפט זיך אין מיטן דער נאכט און ניט געקאנט איינשלאפן ביז אין דער פרי. אנגעשריבן נאך עטלעכע טאקטן פון מיין נייעם ליד. ניט אויסגעשלאפן זיך…
היינט האב איך שפאצירט ווייניקער, בלויז ארום 10\. 5 קילאמעטער, מחמת כ׳האב זיך געפילט מיד. דערנאך אויסגעטרונקען א ביסל קאווע און גרינעם טיי, כדי זיך אויפצומונטערן, כאטש א ביסעלע, און געארבעט מער, ווי אין די לעצטע טעג.
54 מענטשן זיינען געשטארבן דא אין טשעכיע… די ישראלדיקע וויסנשאפטלערס זאגן, אז זיי ארבעטן איבער א וואקצין, און אפשר וועט מען אים אנהייבן טעסטירן שוין דעם קומענדיקן יוני. מיר׳ן זען… בינו–לבינו האט מען באשטימט כינע ווי א מיטגליד פונעם מענטשנרעכט־ראט ביי דער „יו־ען‟ — און דווקא איצטער! ווי מע זאגט אויף רוסיש, אומיסטן קאן מען אזוינס ניט צוטראכטן; און דאך האט עס עמעצער טאקע צוגעטראכט.
געלייענט א סך וועגן ב. קעווארקאוון [1] אין דער אינטערנעץ. צווישן אונדז, יידן, איז, צום באדויערן, אזא טיפ אויך גענוג פארשפרייט: א מענטש, וואס דינט די פרעמדע און ארבעט קעגן זיין אייגענעם פאלק. כ׳האב פריער ניט געוווסט, וואס איז געשען מיט אים נאכן אנהייב פון דער קאראבאכער באוועגונג. ס׳האט זיך ארויסגעוויזן, אז ער האט באקומען דאס, וואס ער האט כשר פארדינט: א סך איבערגעליטן דווקא פון יענע, וועמען ער האט געהאט געדינט אזוי איבערגעגעבן און נידערטרעכטיק במשך פון לאנגע יארן. ער איז בפירוש געווען דער איינציקער ארמענער, וואס איז געבליבן אין אזערביידזשאן נאך די פאגראמען פון יאנואר 1990. ווי אזוי האט ער זיך געמוזט פילן דארטן אין יענער צייט, ביז מע האט אים ניט איינגעזעצט אין תפיסה? און וואס קאן בכלל באוועגן אזעלכע מענטשן אין זייערע מעשים און האנדלונגען? שוין זשע פארטראכטן זיי זיך קיין מאל ניט וועגן דעם, וואס ס׳וועט נאך זיי בלייבן אין דער געשיכטע? אינטערעסאנט, צי ער האט זיך פארטראכט וועגן דעם, כאטשבי אין די סאמע לעצטע יארן פון זיין שענדלעכן לעבן, ווען ער האט געארבעט טאקע ווי א לערער פון געשיכטע?
ענלעכע פראגעס שטעל איך זיך, ווען איך טראכט וועגן אזא ווידערשפרעכלעכער פיגור ווי אהרן ווערגעליס: נו, צו וואס פלעגט ער, א טאלאנטירטער פאעט, פטרן אזוי פיל צייט, שרייבנדיק א סך מער כל–המינים פראפאגאנדיסטישן טינוף, ווי עס איז געווען נייטיק פארן קיום פון „סאוועטיש היימלאנד‟? כדי מע זאל אים דערלויבן רעגולער רייזן אין אויסלאנד? זיין נאטשאלסטווע האט דאך ניט געקענט יידיש און דעריבער ניט געלייענט אלץ, וואס ער פלעגט שרייבן. פאר וועמען זשע פלעגט ער עס טאן? אפשר, שפילנדיק די ראלע, וואס ער האט געמוזט שפילן, האט ער זיך אריינגעלאזט אין איר און פארלוירן די מאס? דאס קאן איך פארשטיין: ביי מיר איז אויך געווען א מאל אזא פאל, ווען נאך אין די סאוועטישע צייטן בין איך געווען אין יאפאן, און אויף א פרעסע–קאנפערענץ דארטן האט מען מיר אנגעהויבן שטעלן „פראוואקאטיווע פראגעס‟ (ווי מע פלעגט עס דעמאלט רופן), איך האב געענטפערט ווי געהעריק, און דערנאך האט די מאמע מיר געזאגט, אז איך האב „זיך צעזונגען לטובות דער סאוועטן–מאכט‟. א סך שפעטער, דערמאנענדיק זיך אין דעם מיט א בזיון, האב איך זיך געפרעגט: פאר וואס? און פארשטאנען: מחמת, זייענדיק אן ארטיסט בטבע און שפילנדיק א ראלע, האב איך זיך בפירוש אריינגעלאזט אין איר. אזוינס איז מסתמא געשען מיט א סך סאוועטישע מענטשן, ווען זיי האבן זיך געפונען אין אזא מצב. ווערגעליס אבער פלעגט עס טאן ניט אין באזונדערע סיטואציעס, נאר כסדר, במשך פון זייער א סך יארן… צוליב וואס?!
אויף די חורבות פון נאגארני קאראבאך
אפריל 4
געשלאפן גוט, נייערט איבער עפעס א סיבה ווידער געפילט זיך עטוואס מיד בעתן שפאצירן אין לעטנא. שפאצירט 15\. 5 קילאמעטער. דערנאך געארבעט א ביסעלע.
היינט, נאך דעם ווי איך האב נעכטן געלייענט וועגן קעווארקאוון, האט זיך מיר פארוואלט איבערלייענען ל. גורונצס [2] „אליין מיט זיך‟. סארא וויכטיקער דאקומענט: ער איז אנגעשריבן געווארן מיט עטלעכע יאר פארן אנהייב פון דער קאראבאכער באוועגונג, — ביז גאר א קלארער עדות פון דעם, פאר וואס אט די באוועגונג איז אויפגעקומען, ווי נאר גארבאטשאווס ליבעראליזאציע האט עס געמאכט מעגלעך. אט דאס בוך האב איך צום ערשטן מאל געלייענט בלויז מיט עטלעכע יאר צוריק, נאר איך געדענק זייער גוט, ווי עס איז געווען דעמאלט, אין די סוף 1980ער, אנהייב 1990ער יארן, ווען איך האב נאך געלעבט אינעם סאוועטן–פארבאנד, ווי אלץ האט זיך אנטוויקלט אין יענער צייט… אין פעברואר 1988 האבן די ארמענער פון קאראבאך, דעמאלט די מערהייט פון דער באפעלקערונג, אויסגעדריקט זייער ווונטש ווידער צו פאראייניקן זיך מיט ארמעניע. דער ענטפער איז געווען דער דריי־טאגיקער פאגראם אין דער אזערביידזשאנישער שטאט סומגאיט, במשך פון וועלכן דער המון האט אכזריותדיק דערהרגעט צענדליקער ארמענער ביים פולן נאכלאזן מצד דער מאכט. 
שול–לערער פון געשיכטע וויקטאר יוריעוויטש דאשעווסקי 
אונדזער שול–לערער פון געשיכטע וויקטאר יוריעוויטש דאשעווסקי (א ייד לויט דער נאציאנאליטעט), וואס פלעגט קומען צו אונדז אין שטוב מיך לערנען און ריידן מיט מיר א סך וועגן די אקטועלע פאליטישע פראבלעמען אין לאנד, האט מיר דעמאלט דערקלערט, פאר וואס מע דארף אויספירן די פאדערונג פון די קאראבאכער ארמענער און מאכן אט די געגנט א טייל פון ארמעניע. אין יולי 1988 בין איך געווען אויף גאסטראלן אין יאפאן צוזאמען מיט וואלערי גערגיעוון [3] און דעם גאר יונגן מאקסים ווענגעראוון [4], און איך געדענק, ווי אין איינעם אן אוונט זיינען מיר אלע (מיט אונדזערע מאמעס, לערערס און מאקסימס באגלייטערין) געזעסן אין א האטעל־צימער אין טאקיא, און גערגיעוו (אן אסעטינער לויט דער נאציאנאליטעט) האט מיט א קלארן אנדייט פון ניט זיין מסכים דערמיט אונדז דערקלערט, אז דער אויבער–סאוועט פון סאוועטן־פארבאנד האט אפגעזאגט קאראבאך, צוגעבנדיק דערביי: „דאס זיינען דאך אור–אייגענע ארמענישע לאנד–שטחים!‟. און ווען איך האב זיך אומגעקערט פון יאפאן, האט מיינע א מאסקווער חברטע (א רוסישע לויט דער נאציאנאליטעט מיט א צומיש פון דייטשישן, יידישן און פוילישן בלוטן) מיר דערציילט, ווי גראב גארבאטשאוו האט זיך געהאט געפירט מיט די פארשטייערס פון ארמעניע אויפן צוזאמענטרעף, אויף וועלכן מע האט געהאט באהאנדלט דעם קאראבאך־ענין. כ׳געדענק, אז אין יענער צייט איז ארומגעגאנגען אזא אנעקדאט:  — ווי הייסט א רוסישער מענטש, וואס האט ליב זיין לאנד?  — א פאטריאט.  — ווי הייסט א יידישער מענטש, וואס האט ליב זיין לאנד?  — א ציוניסט (אינעם סאוועטן–פארבאנד איז דאס געווען א זידל–ווארט).  — ווי הייסט אן ארמענישער מענטש, וואס האט ליב זיין לאנד?  — א נאציאנאליסט.  — און ווי הייסט אן אזערביידזשאנישער מענטש, וואס האט ליב דאס ארמענישע לאנד?  — אן אינטערנאציאנאליסט! דערנאך בין איך געווויר געווארן, אז אנדריי סאכאראוו, דער גרעסטער אויטאריטעט פאר אונדז אלעמען, האט אויך אונטערגעהאלטן די קאראבאכער באוועגונג, האט אויך געהאלטן, אז מע דארף איינשליסן אט די געגנט אין באשטאנד פון ארמעניע. נו, און אין דעצעמבער 1988 האט נאך איין צרה געטראפן ארמעניע: די שרעקלעכע ערדציטערניש, וואס האט אומגעבראכט צענדליקער טויזנטער מענטשן, געמאכט א תל פון דער גאנצער שטאט ספיטאק און טיילווייז — נאך פון עטלעכע שטעט…
איינער א באוווסטער רוסישער פאעט האט אנגעשריבן דעמאלט: „אט דער גענאציד, אט סומגאיט, אט דער דונער פון דער ערדציטערניש. אלץ בלוט און בלוט. און אלץ ווייטיקט אין דיין גורל, ארמעניע…‟ — יא, דווקא אזא געפיל איז געווען ביי די מענטשן פון פארשיידענע נאציאנאליטעטן אין די אינטעליגענטישע קרייזן פונעם לאנד אין יענער צייט: נעבעכדיקע ארמענער…
אין פרילינג 1989, פארן ערשטן צוזאמענפאר פון די פאלקס–דעפוטאטן, האט די פארטיי „דער דעמאקראטישער פארבאנד‟ אויף די זייטן פון איר צייטונג „דאס פרייע ווארט‟ זיך געווענדט צו די דעפוטאטן מיט פארשיידענע אויפרופן, צווישן וועלכע איז געווען אויך אזא אויפרוף: „אין מאסקווער תפיסות שמאכטן מיטגלידער פונעם קאמיטעט ׳קאראבאך׳ — אויסדערוויילטע פונעם ארמענישן פאלק. פאדערט זייער באפרייונג!‟. אין נאוועמבער 1989 האט דער פראגרעסיווער און זייער אינטערעסאנטער זשורנאל „די פעלקער–פריינדשאפט‟ פארעפנטלעכט מאטעריאלן פון א קאנפערענץ ביים רונדן טיש, אויף וועלכער אייניקע באוווסטע שרייבערס, פארשטייער פון פארשיידענע פעלקער, האבן ארויסגעזאגט זייערע מיינונגען מכוח נאציאנאלע פראבלעמען אינעם לאנד. צווישן זיי איז ארויסגעטראטן דער אזערביידזשאנישער שריפטשטעלער מ. איבראגימבעקאוו, און ארויסגעזאגט האט ער זיך אויף אזא אופן, אז אינעם קומענדיקן נומער פונעם זשורנאל האט זיין הויפט–רעדאקטאר אים קריטיקירט פאר „אומאינטעליגענטישקייט פון די אויסדרוקן‟: „באמת דאס אייגענע אומגליק ווייסט ער, נאר דאס פרעמדע וויל ער ניט וויסן…‟ באזונדערס „אינטערעסאנט‟ איז געווען, וואס אין זיין רעדע האט איבראגימבעקאוו געמאלדן, אז „צו קאמפלעקטירן אין באקו ׳ווילדע חיילות בלוטדורשטיקע׳ נאציאנאליסטן אדער כאטש א ראטע איז ניט גרינגער, ווי צונויפשלאגן אן ארטיקע האקיי–קאמאנדע‟, — און בלויז מיט צוויי חדושים שפעטער האבן מיר (און די גאנצע וועלט) זיך דערוווסט, אז ווילדע חיילות בלוטדורשטיקע נאציאנאליסטן אין באקו האבן געהאט אכזריותדיק און אן מניעות דערהרגעט הונדערטער דארטיקע ארמענער און ארויסגעטריבן פון דער שטאט איר גאנצע ארמענישע באפעלקערונג, צוויי הונדערט טויזנט מענטשן!
נאך פאר דעם האט אזערביידזשאן אנגעהויבן אן ענערגעטישע בלאקאדע פון ארמעניע. גארבאטשאוו האט זי ניט אפגעשטעלט, און בלויז דורך גרוזיע האט ארמעניע, אן ארעם לאנד אן שום נאטור–רעסורסן, געקאנט עפעס באקומען. דעריבער, ווען שארל אזנאווור איז אין יענער צייט געקומען קיין ארמעניע אויף גאסטראלן, האט ער אויך געגעבן איין קאנצערט אין טביליסי, כדי דערמיט צו דאנקען די גרוזינער פאר זייער הילף…
  אפריל 5
פון היינט אן הייבט זיך אן א זוניקער און ווארעמער וועטער. געווען איז אזוי זוניק, אז כ׳האב אנגעטאן זון–ברילן בשעתן שפאציר. 
ווידער געשפאנט 15 קילאמעטער אין לעטנא. אין לעצטן סך–הכל האב איך געמאכט דורכשניטלעך 14\. 5 קילאמעטער אין א טאג אין אט דער וואך, און 15 אין דעם חודש.
אנגעשריבן נאך פינף טאקטן אין מיין נייעם ליד. אין אוונט געארבעט איבער שאפענס פיעסעס. אן אינטערעסאנטער ארטיקל אין „ניו–יארק טיימס‟ וועגן דעם, פאר וואס זיינען אין דייטשלאנד א סך ווייניקער מענטשן געשטארבן פונעם קאראנא–ווירוס, ווי אין פיל אנדערע לענדער.
15 מיטגלידער פונעם בריטישן פארלאמענט האבן געחתמעט א בריוו מיט א פאדערונג, אז כינע זאל באצאלן בריטאניע 351 מיליארד פונט פארן שאדן, וואס די בריטאניער האבן געליטן מחמת דעם, וואס די כינעזישע רעגירונג האט ניט איבערגעגעבן רעכטצייטיק די נייטיקע אינפארמאציע וועגן דעם קאראנא–ווירוס. בלויז 15 פון די 650… עך, ווו זיינען די אמתע פאליטיקערס, אזעלכע, ווי טשערטשיל, דע גאל, אדענאוער? דערפאר אבער האבן מיר פוטינען, וואס ניצט אויס די אפוועזנהייט פון קלוגע, שטארקע און דרייסטע פאליטיקערס אויפן מערב, און טוט אלץ, וואס ער וויל. שרעדערן האט ער שוין לאנג פשוט אונטערגעקויפט.
די לייבאריסטן האבן אויסגעוויילט א נייעם פירער, וואס איז א חתונה–געהאטער אויף א ישראלדיקער פרוי. נאך די אלע סקאנדאלן מיט קארבינען איז עס, אוודאי, א שכלדיקער טראט. אבי נאר ער זאל זיך ארויסווייזן א פאליטיקער מיט שכל…
מארק איסאאקאוויטש דובראווין
כ׳לייען ווידער איבער גורונצן, און כ׳דערמאן זיך אין יענער צייט, סוף 1980ער, אנהייב 1990ער… סע קומען אויף אין זכרון פארשיידענע פרטים, וואס שטעלן אויף און בולט כאראקטעריזירן די אטמאספער, די שטימונגען פון יענע יארן. כ׳געדענק, ווען איך האב דעמאלט געפרעגט ביי אונדזער אינסטיטוט–לערער פון ענגליש מארק איסאאקאוויטש דובראווין (אוודאי, א ייד), וואס איז דער חילוק צווישן די ווערטער dedicate און devote (אין רוסיש איז עס איינס און דאס זעלבע ווארט), האט ער אנגעהויבן זיין ענטפער מיטן פאלגנדיקן ביישפיל: „אויב איר ווידמעט א קאנצערט די ארמענישע פליטים — דאן איז עס dedicate.‟. דווקא אזא ביישפיל איז תיכף געקומען מארק איסאאקאוויטשן אויפן געדאנק: אזעלכע זיינען געווען דעמאלט די שטימונגען אינעם לאנד צווישן אינטעליגענטישע מענטשן. און ווען בערך אין דער זעלבער צייט האבן מיר מיט אונדזער אינסטיטוט–לערער פון געשיכטע פירודין אבאסאוויטש גוסיינאוו (לויט די סימנים אן אזערביידזשאנער, ווייל סיי זיין נאמען, סיי דער פאטער־נאמען און פאמיליע זיינען דווקא אזערביידזשאנישע) באהאנדלט די דעמאלטיקע געשעענישן און פראבלעמען אינעם לאנד, האט ער, א חוץ דעם אלעם, געזאגט מיט זיין לייכטן אקצענט: „ארמענער פאדערן עפעס, און אזערביידזשאנער כאפן זיך פארן קינזשאל.‟ אט אזוי האט פירוטדין אבאסאוויטש גאנץ קורץ פארמולירט דעם תוך פון יענעם קאנפליקט, וואס האט בולט דעמאנסטרירט, אויף וועמענס זייט איז געווען דער יושר: איין צד פלעגט ארויסרוקן פאדערונגען, דער אנדערער צד פלעגט זיך כאפן פאר קינזשאלן, דאס הייסט, הרגענען. 
אין זומער 1990, אין „רוזא‟, האב איך זיך באקאנט מיטן באוווסטן קאמפאזיטאר וולאדימיר דאשקעוויטש, א הויכגעבילדעטן מענטשן פון זייער פראגרעסיווע אנשויונגען (לויט דער נאציאנאליטעט איז ער געווען א האלבער רוס און א האלבער ייד). מיר האבן מיט אים א סך גערעדט, א חוץ דעם אלעם, וועגן פאליטיק, און ווען אינעם שמועס איז מען געקומען צו די קאראבאכער ענינים, האט וולאדימיר סערגעיעוויטש אנגעהויבן דערציילן וועגן דעם, ווי שטארק איז די אזערביידזשאנער מאפיע און ווי באאומרויקנדיק איז דער פאקט, וואס אזא אדיעזע פיגור ווי היידאר אליעוו [5] האט זיך אים איינגעגעבן צונויפרופן אין באקו א מיטינג, אויף וועלכן עס זיינען געקומען צענדליקער טויזנטער מענטשן (מיר דוכט זיך, אז ער האט אנגערופן די ציפער 40000, נאר איך בין ניט אין גאנצן זיכער: שוין 30 יאר זיינען דאך פארביי). און אויך דערמאן איך זיך, ווי אינעם זעלבן יאר האט די דאקטערשע, ביי וועמען איך האב זיך דעמאלט געהיילט (לויטן נאמען און אויסזען, איז זי געווען א רוסישע; יעדנפאלס, צו די ארמענער האט זי בפירוש קיין שייכות ניט געהאט) מיר דערציילט מיט שוידער און ווידערגעפיל, ווי איר איז אויסגעקומען צו קאנטאקטירן מיט אזערביידזשאנישע שאוויניסטן, וואס האבן געהאלטן אין איין טענהן: „ארמענער זיינען אונדזערע שונאים!‟
דער דעמאלטיקער פרעזידענט פון ארמעניע סערזש סארגסיאן, טיילט צו יע. קיסינען די העכסטע מלוכה–באלוינונג, יערעוואן, 2012 
אוודאי, ניט איך, ניט עמעצער פון מיינע פריינד האבן קיין מאל ניט געהאט קיין שום פאראורטיילן און פיינטלעכע באציונג צו וואסערע–ניט–איז פעלקער, בתוכם די אזערביידזשאנער: אזוינס איז מיר תמיד געווען ביז גאר עקלהאפטיק, מחמת איך האב נאך פון קינדהייט אן אויסגעפרוווט אויף זיך, וואס עס איז אזוינס נאציאנאלע שינאה. נאך מער: ווי א קינד און דערוואקסלינג בין איך צוויי מאל געווען אין באקו (דעמאלט איז עס נאך געווען א ווונדערשיינע אינטערנאציאנאלע שטאט) און האב זיך באקענט דארטן מיט זייער וווילע, באמת אינטעליגענטישע מענטשן, וואס מיט אייניקע פון זיי חבר איך זיך עד־היום און האב זיי זייער ליב. אין אנהייב 1990ער האב איך געלייענט ניט בלויז וועגן די בלוטיקע גזלנים, וואס האבן דערהרגעט ארמענער, נאר אויך וועגן די אזערביידזשאנער, וואס האבן געראטעוועט זייערע ארמענישע שכנים בשעת די פאגראמען, בפרט וועגן דער ווונדערלעכער, דרייסטער פרוי כאנום מאמעדאווא, וואס האט אפגעשטעלט א המון פאגראמשטשיקעס. ווען איך פלעג באקומען פון ארמעניע צייטונג–ארטיקלען מיט באליידיקנדיקע ארויסזאגונגען וועגן די אזערביידזשאנער (ווי אויך וועגן די טערקן) ו ו י   א   פ א ל ק, האב איך יעדעס מאל געענטפערט, אז אזוינס איז פאר מיר בשום אופן אומדערלאזבאר (ווען אונדזערע אתא–בחרתנוניקעס זאגן מיאוסקייטן וועגן די אראבער ו ו י   א   פ א ל ק, איז עס מיר אויך העכסט עקלדיק). וואס שייך דעם קאראבאכער קאנפליקט אבער, ווען איין צד האט ארויסגערוקט פאדערונגען, און דער אנדערער צד, ווי אן ענטפער, האט „זיך געכאפט פאר קינזשאלן‟, — איז מיר תמיד געווען לגמרי קלאר, ווער איז דא גערעכט. באזונדערס היות איך האב שוין דעמאלט געוווסט, אז קאראבאך איז אן אור–אייגענער ארמענישער לאנד–שטח און אז במשך פון יארצענדליקער איז די ארמענישע מערהייט פון אט דער געגנט כסדר געווען א קרבן פון נאציאנאלער דיסקרימינאציע.
אויף דער פרעסע־קאנפערענץ אין יערעוואן, 2012
אנדריי סאכאראוו, ז״ל האט אין 1988 פרטימדיק אויסגעלייגט די קאראבאכער פראבלעם אין איינעם אן ארטיקל זיינעם און דערקלערט, פאר וואס דאס ווידערפאראייניקן ארצאך (קאראבאך) מיט ארמעניע איז געווען די יושרדיקע און אומפארמיידלעכע לייזונג פון אט דער פראבלעם; ער האט בלויז וועגן איין פרט (גאר א וויכטיקן) אנגעשריבן ניט ווי וועגן א פאקט, נאר ווי א השערה: „מע קאן זיך משער זיין, אז דאס איינשליסן נאגארני קאראבאך אין אזערביידזשאן איז דורכגעפירט געווארן לויט סטאלינס איניציאטיוו איבער אינערלעכע און אויסערלעכע פאליטישע קאמבינאציעס פון יענער צייט.‟ אין סעפטעמבער 1990, שוין נאך סאכאראווס טויט און דעם אנהייב פון דער מלחמה צווישן אזערביידזשאן און ארמעניע, האט אלעקסאנדר סאלזשעניצין, אן אנדער גרויסער אויטאריטעט אין יענער צייט, פארעפנטלעכט זיין עסיי „ווי אזוי זאל מען באלעבן רוסלאנד?‟. אוודאי, וווינענדיק שוין א סך יאר אין אויסלאנד, האט סאלזשעניצין, אין אונטערשייד פון סאכאראוון, געהאט א צוטריט צו א סך מקורים, וואס אינעם סאוועטן–פארבאנד זיינען זיי געווען פארמאכט און פארשלאסן, — און אין אט דעם עסיי האט ער אנגעשריבן: „אין יענע יארן האט מען דאך געמיינט: ס׳איז גאר ניט וויכטיק, ווו דורכצופירן די גרענעצן, — נאך א ביסעלע, אט–אט, און אלע נאציעס וועלן זיך צונויפגיסן און ווערן איין נאציע. דער שארפזיכטיקער איליטש [לענין — רעד.] דער ערשטער פלעגט רופן דעם ענין פון די גרענעצן „אפילו א צענטראנגיקן‟. (אזוי ארום — אויך קאראבאך האט מען אפגעשניטן פאר אזערביידזשאן, וואס איז די נפקא–מינה — וווהין, אין יענעם מאמענט האט מען געדארפט צוטרעפן דעם הארצפריינד פון די סאוועטן — טערקיי)‟. ווען איך האב עס איבערגעלייענט —דעמאלט בין איך געווען אויף מיינע סאמע ערשטע גאסטראלן אין די פאראייניקטע שטאטן, — איז עס פאר מיר געווארן דער לעצטער חיריק אונטערן יוד, דאן איז דאס גאנצע קאראבאכער בילד געווארן קלאר.
יע. קיסין שרייבט אריין אינעם גאסטבוך ביים מוזיי פון ארמענישן גענאציד זיינע ווונטשן, יערעוואן, 2012 
 געטאן האט עס באמת טאקע סטאלין, מחמת אין יאר 1923, ווען די נאגארנא–קאראבאכישע אויטאנאמע געגנט איז געגרינדעט געווארן, האט דווקא ער פאקטיש אנגעפירט מיטן סאוועטן–פארבאנד. און איצט, במשך פון די אלע יארצענדליקער זינט די ארמענער האבן צוריקגעווונען זייער אור–אייגן לאנד, האלטן די משרתים פון אליעווס רעזשים אין איין טענהן, אז ארמעניע „אקופירט א טייל פון אזערביידזשאנס טעריטאריע‟, — הגם אט דאס לאנד איז געווארן „א טייל פון אזערביידזשאנס טעריטאריע‟ בלויז מחמת דעם, וואס אזוי האט געמאכט דער גרעסטער רצחן אין דער מענטשלעכער געשיכטע (וויקטאר יוריעוויטש האט מיר נאך סוף 1980ער דערקלערט, אז „אין פארגלייך מיט סטאלינען, איז היטלער געווען ממש א סמארקאטש‟!) אינטערעסאנט: ווען מע וואלט געגעבן עמעצן פון זיי (די פארשטייערס פון אליעווס רעזשים) פאר א מתנה א צוגעגנבעטן חפץ, צי וואלט ער אים אומגעקערט דעם אמתן באלעבאס, צי געפרוווט אים הרגענען פארן בעטן עס צוריק?..
[1] קעווארקאוו, באריס (1932־1998) — סאוועטישער מלוכישער און פארטיי־טוער[2] גורונץ, לעאניד (1913־1982) — ארמענישער סאוועטישער שרייבער[3] גערגיעוו, וואלערי (1953־) — סאוועטישער און רוסלענדישער דיריגענט[4] ווענגעראוו, מאקסים (1973־) — סאוועטישער און ישראלדיקער פידלער, דיריגענט, פעדאגאג[5] אליעוו היידאר (1923־2003) — סאוועטישער און אזערביידזשאנער מלוכישער און פארטיי־טוער

Share this:TwitterFacebookPrintLike this:Like Loading...

Related
 


Tagged: Evgeny KissinfasadYiddish 
Post navigation


Previous Post
דאס גאלד פונעם אסיען 

Next Post
איך — מיין טאטע 



