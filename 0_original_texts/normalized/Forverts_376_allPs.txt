 דעם 24סטן מיי ביזן 5טן יוני וועט מען קענען זען אנליין א נייעם פילם אויף יידיש און ענגליש, „לאבזיק: מעשהלעך וועגן קלוגן הינטעלע״ . דער פילם איז געשאפן געווארן אויפן סמך פונעם קלאסישן קינדערביכל מיטן זעלבן נאמען פון כאווער־פאווער, איבערגעזעצט אויף ענגליש פון דער יידיש־פראפעסארין אין עמארי־אוניווערסיטעט, ד״ר מרים יודל, דראמאטיש באארבעט און רעזשיסירט פון יאנקל קראקאווסקי. 
 די מעשה איז פילמירט געווארן ניצנדיק פאפירענע ליאלקעס, וואס באוועגן זיך, אזוי אז דער פילם זעט אויס כמעט ווי אן אנימאציע. די ליאלקעס שאפן טאקע דעם זעלבן עפעקט ווי די אריגינעלע אילוסטראציעס פונעם בוך, ארויסגעלאזט אין די 1930ער יארן. 
 דער פראיעקט ווערט געשטיצט פון עמארי־אוניווערסיטעט. 
 די שטימען פון די פערסאנאזשן (אריינגערעכנט דאס הינטל) ווערן געשפילט פון סיי אקטיארן, סיי סטודענטן פון עמארי־אוניווערסיטעט. . צווישן די אקטיארן: שיין בייקער, וואס שפילט אן אכזריותדיקן שול־פרינציפאל, און מיכל יאשינסקי, וואס שפילט א קארומפירטן מייאר, א הינטשלעגער און נאך עטלעכע ראלעס. 
 דער קינסטלער רייען בראדבערן האט געמאכט די באוועגלעכע פאפירענע ליאלקעס און א גאנצע מאנשאפט פון טעכניש־פעיקע טעאטער־לייט פון עמארי־אוניווערסיטעט האבן געארבעט אויפן פראיעקט. 
 כאווער־פאווער (זיין אמתער נאמען איז געווען גרשון איינבינדער) איז געבוירן געווארן אין 1901 אין בערשאד, אין דער היינטיקער אוקראינע. ער איז אוועקגעפארן קיין אמעריקע אין 1923 און איז געווארן א שרייבער און א לערער אין די לינקע ארדן־שולן. ער האט זיך געדרוקט אין דער צייטונג „מארגן־פרייהייט״ און האט ארויסגעגעבן א גרויסע צאל דערציילונגען און ביכער, סיי פאר קינדער און סיי פאר דערוואקסענע. 
 זיין בוך „לאבזיק״ איז ארויס אין 1935 און איז געווארן א קלאסיש ווערק פון דער יידישער קינדער־ליטעראטור. די אוואנטורעס קומען פאר אין בראנסוויל, ברוקלין, דעם אמאליקן יידישן ארבעטער־קווארטאל, און האבן צו טאן מיטן קאמף פונעם פשוטן פאלק קעגן קארומפירטע פאליטיקער, פאליציאנטן, שול־פארוואלטערס, און נאך אגענטן פונעם קאפיטאליסטישן עסטאבלישמענט. די העלדן זיינען א גרופע יידישע תלמידים און זייער הינטל, לאבזיק, וואס העלפט זיי אגיטירן פאר גערעכטיקייט. נישט געקוקט אויפן פאליטישן הינטערגרונט, זיינען די מעשיות געשריבן אויף זייער א חנעוודיקן אופן, צוגעפאסט פאר קינדער. 
