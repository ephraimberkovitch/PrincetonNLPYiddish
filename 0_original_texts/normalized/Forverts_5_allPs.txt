 אט איז א ווידעא פונעם בארימטן יידישן אקטיאר און זינגער, אהרן לעבעדעף — צום בעסטן באקאנט פאר זיין ליד, „רומעניע, רומעניע.‟ 
 דא זינגט ער וועגן א ייד אין אמעריקע וואס פארט צוריק קיין מיזרח־אייראפע, אין זיין היים־שטעטל מאראזאווקע. ער זינגט: „איך בין מוחל די בארלעך, וואס מע פילט ערשט פאר א מייל‟. פון די ווערטער פארשטייט מען שוין גלייך, אז אהרן לעבעדעף זינגט וועגן די שווערע צייטן – סוף 1920ער אדער אנהייב 1930ער יארן, ווען די אמעריקאנער עקאנאמיע איז געווען אויף צרות, א סך מענטשן האבן נישט געהאט קיין פרנסה, און די בעלי־בתים פון די בארן האבן איבעראל געברייט אומלעגאלע אלקאהאל־געטראנקען. 
 טאקע אזוי. לעבעדעף האט געזונגען דאס ליד אין 1928, ווי א טייל פון דער אפערעטע „גן־עדן פאר צוויי‟. די שורה וועגן די „בארלעך‟ האט מיר דערמאנט אינעם היסטארישן באר־טעאטער אויף דער מארק־גאס, אינעם דרום־מיזרחדיקן מאנהעטן. אינעם קעלער געפינט זיך דארט א קליינער מוזיי פון אומלעגאלער ברייעריי. אינעם זעלבן בנין האט אמאל געוווינט דער גרויסער רעוואלוציאנער לעאן טראצקי (לייב בראנשטיין). 
 אינעם דרום־מיזרחדיקן מאנהעטן זענען, אוודאי, פאראן א סך אזעלכע היסטארישע ערטער. אין דער צייט, ווען דער קאמפאזיטאר אלכסנדר אלשאנעצקי האט געשאפן די מוזיק פון דער אפערעטע און יעקב דזשייקאבס (יאקובאווסקי) – די ווערטער פונעם ליד, איז עס געווען סיי א בארימטע יידישע טעאטראלע געגנט, סיי א גרויסער צענטער פון ראדיקאל־לינקער פאליטיק. למשל, די באוווסטע אנארכיסטקע עמא גאלדמאן איז פון דארטן אוועקגעפארן צוריק קיין רוסלאנד, צוזאמען מיט איר חבר און אומאפיציעלן מאן אלכסנדר בערקמאן, אינעם יאר 1919. להיפוך צום העלד פון אונדזער ליד, האט זי לאוו־דווקא געוואלט אוועקפארן: גאלדמאן און בערקמאן זענען אפגעזעסן אין תפיסה און דעפארטירט געווארן צוליב זייער ראדיקאלער טעטיקייט. 
 אין לעבעדעפס ליד איז נישטא קיין ווארט וועגן פאליטיק אדער דעם טעאטראלן באהעמישן לעבן, אבער עס שפירט זיך בולט אן דער אומרויקער גייסט פון יענער תקופה. דער זינגער און אקטיאר אליין האט זיך, פארקערט, אריבערגעפעקלט קיין אמעריקע אין 1920. פריער, נאכן אפדינען בעת דער ערשטער וועלט־מלחמה אין דער רוסישער ארמיי ווי א מיליטערישער מוזיקער, האט ער געוווינט אין כינע. דער וואנדער־גייסט אין פאר אים נישט בלויז אן אקטיארישע ראלע, נאר א טייל פון זיין אייגן לעבן. 
 דאס שטעטל מאראזאווקע קלינגט קאמיש; אויף רוסיש מיינט „מאראז‟ – פראסט. דער פערסאנאזש פון דער אפערעטע, הייסט עס, פארט צוריק אין עפעס א פראסטיק ארט, ווו עס וועלן אים באגריסן די קרייענדיקע הענער, און די באבע וועט אים „קיצלען דארט שיין‟. אין אוקראינע זענען פאראן, צום ווייניקסטן, דריי שטעטלעך און דערפער מיט אזא נאמען, ווו עס האבן טאקע געוווינט יידן. ס׳איז שווער צו זאגן, וואסערע מאראזאווקע האט אלשאנעצקי, א געבוירענער אין אדעס, געהאט אין זינען. 
 אזוי ווי לעבעדעף, האט אלשאנעצקי אפגעדינט ווי א רוסישער ארמיי־מוזיקער אין כארבין, כינע, בעת דער ערשטער וועלט־מלחמה. דערנאך האט ער דארט געארבעט ווי א קאמפאזיטאר און דיריגענט פון אן ארטיקן יידישן טעאטער. געגרינדעט ווי א רוסישע שטאט אין 1898, האט כארבין א רייכע יידישע אימיגראנטישע געשיכטע – אין געוויסע אספעקטן ענלעך צו דרום־מאנהעטן. ממילא, איז פאר אלשאנעצקין די טעמע פון נסיעות ארום דער וועלט אויך נישט געווען פרעמד. 
