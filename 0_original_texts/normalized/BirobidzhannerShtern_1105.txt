
 פורים־שפילן זיינען איינער פון די בולטסטע סימנים־מובהקים פונעם יידישן קולטורעלן און קהלשן לעבן אינעם פאסט־סאוועטישן רוים. דא זיינען זיי פאפולער און פארשידנארטיק. 
 ס׳איז גענוג צו דערמאנען דעם אינטערנאציאנאלן פעסטיוואל ״פורים־שפיל אין וויטעבסק״, וועלכער קומט רעגולער פאר אין דער דאזיקער ווייסרוסישער שטאט שוין אריבער חצי־יובל. אויף אים קלייבן זיך צוזאמען טרופעס פון פארשידענע פאסט־סאוועטישע מלוכות, ווי אויך געבוירענע אין זיי, וועלכע וווינען איצט אין מערב־לענדער און אין ישראל. ניט אין יידישע קהילות פונעם מערב, נישט אין ישראל איז ניטא עפעס ענלעכס. פורים־שפילן האבן זיך פארוואנדלט דארט פון א לעבעדיקער טראדיציע אין ניט מער ווי א טערמין פון דער אשכנזישער קולטור־געשיכטע. יא, אין ישראל זיינען אנטשטאנען נייע טראדיציעס, פארבונדענע מיט פורים, קודם־כל, דער קארנאוואל ״עדלאידע״, אבער דאס איז פארט ניט פורים־שפיל. 
 משה בערעגאָווסקי Мойше Береговский 
 די טראדיציע פון פורים־שפילן איז אנטשטאנען ביי די אשכנזישע יידן אינעם שפעטן מיטלאלטער אונטער א קלארער השפעה מצד דער איטאליענישער טראדיציע פונעם פאלקסטימלעכן גאסן־טעאטער «קאמעדיא דעל ארטע». ביז אונדז איז דערגאנגען א שלל מיט פארפאסטע אויף יידיש פורים־שפילן. בדרך־כלל באזירן זיי זיך אויף איינעם פון די צוויי סוזשעטן: מגילת־אסתר און מכירת־יוסף. אט די טראדיציע האט דערלעבט ביי די יידן פון מיזרח־אייראפע ביזן אנהייב פונעם 20טן יארהונדערט און איז גוט באשריבן. ס׳איז גענוג צו דערמאנען אין דעם הינזיכט ארבעטן פונעם פארגעשריטענעם סאוועטישן יידישן פאלקלאריסט משה בערעגאווסקי (1892 – 1961), קודם־כל דאס ארויסגעגעבענע פיר יארצענדליקער נאך זיין פטירה בוך «פורים־שפילן. יידישע טעאטראל־מוזיקאלע פאלקס־פארשטעלונגען» (אויף רוסיש, «דוך אי ליטערא», קיעוו, 2001). 
 אבער ווי א פועל־יוצא פון צעפאלונג פון טראדיציאנעלע יידישע קהילות, פונעם חורבן, פון מיגראציעס פון דער יידישער 
 די הילע פֿון דער ערשטער אויפלאגע פֿון «מגילה־לידער» Обложка первого издания «Стихов свитка Эсфири» 
 באפעלקערונג און פון אגרעסיווער אנטי־רעליגיעזער פראפאגאנדע איז די לעבעדיקע טראדיציע פון פורים־שפילן בהדרגהדיק צונישט געווארן אויך אין מיזרח־אייראפע, בלייבנדיק בלויז אין דערינערונגען פון אלטע יידן. אינעם סוף פון די 70ער יארן פונעם 20טן יארהונדערט זיינען פורים־שפילן ווידער אויפגעלעבט געווארן דורך אקטיוויסטן פון אומפארמעלער יידישער נאציאנאלער באוועגונג. 
 דאס זיינען געווען פורים־שפילן פון א נייעם טיפ. זייער סוזשעטישע קאנווע זיינען געבליבן די געשעענישן, באשריבענע אין מגילת־אסתר, אבער זיי זיינען באזיניקט געווארן פון דאס ניי אין שיין פון דעם, וואס איז געווען אקטועל פאר די יידן פונעם פעריאד פון דער שפעט־סאוועטישער סטאגנאציע. אויף אט די אויפגעשטאנענע תחית־המתים פורים־שפילן האבן שטארק געווירקט סאוועטישע טראדיציעס פון קא\. ווע.ענ. («קלוב פון פריילעכע און איינפאלערישע») און «קאפוסטניקעס». זייער הויפט־שפראך איז געווארן רוסיש. יידיש און העברעיש האבן זיך אפגעהיט בלויז ווי שפראכן פון זינגלידער און באזונדערע אויסדרוקן און ווערטער, וועלכע האבן צוגעגעבן דער טעאטראליזירטער האנדלונג א יידישן קאלאריט. 
 אמת, האבן די אומלעגאלע פורים־שפילן פון יענער צייט אפגעשפיגלט געווארן אין דער יידישער ליטעראטור. מע קאן דערמאנען גענאדי עסטרייכס דערציילונג «מאסקווער פורים־שפילן», וועלכע האט געגעבן דעם טיטל א גאנצער זאמלונג פון זיינע דערציילונגען («דריי שוועסטער», אקספארד, 1993). דווקא פון אט די ווידעראויפגעשטעלטע דורכן ציוניסטישן אנדערגראונד פורים־שפילן הייבט זיך אן די איצטיקע טראדיציע פון דעם רוסיש־שפראכיקן פורים־שפיל אינעם געוועזענעם ראטן־פארבאנד. 
 די הילע פֿון משה בערעגאָווסקיס בוך 
 אבער אויך דער טראדיציאנעלער, געבויערענער אינעם מיטלאלטער פורים־שפיל האט געפונען אינעם 20טן יארהונדערט אן אפשפיגלונג אין דער יידישער ליטעראטור. גיכער אפילו ניט קיין אפשפיגלונג, נאר א המשך. עס גייט א רייד וועגן דעם בוך פונעם בארימטן דיכטער איציק מאנגער (1901 – 1969) «מגילה־לידער». עס איז צום ערשטן מאל דערשינען אין ווארשע אין 1936 און זינט דעמאלט נאך פיל מאל ארויסגעגעבן געווארן סיי אויף יידיש, סיי אין איבערזעצונגען אין אנדערע שפראכן. פון די פארהעלטנישמעסיק נאענטע ביישפילן קאן מען דערמאנען די צוויי־שפראכיקע (אריגינאל מיט א העברעישער איבערזעצונג) קאמענטירטע (אויף העברעיש) אויפלאגע, וועלכע איז דערשינען אין תל־אביב אין 2010. 
 איציק מאנגערס «מגילה־לידער» — דאס איז א פולווערטיקער פורים־שפיל, וועלכער איז אנגעשריבן דורך א גרויסן פאעט, וועלכער איז דערצו געווען א גרויסער בקי אינעם יידישן פאלקלאר און אין געשיכטע פונעם יידישן טעאטער. אזוי ווי אין מדינת־ישראל, ווו דער פאעט האט פארבראכט זיינע לעצטע יארן, האט די לעבעדיקע טראדיציע פון פורים־שפילן, ווי ס׳איז שוין געזאגט געווארן, זיך ניט אפגעהיט, האט מען אין גאסן, שילן און פריוואטע דירות «מגילה־לידער» דארט ניט געשטעלט. אנשטאט דעם זיינען «מגילה־לידער» ניט איין מאל אויפגעפירט געווארן אין ישראל אויף בינעס פון פראפעסיאנעלע טעאטערס אויף יידיש און אויף העברעיש. אן עכטע דערשיינונג אינעם קולטור־לעבן פון דער יידישער מלוכה איז געווארן דער מיוזיקל נאך «מגילה־לידער», אנגעשריבענער דורכן ישראלדיקן רעזשיסער שמואל בונים, וועלכער האט פערזענלעך געקענט איציק מאנגערן. די מוזיק האט פארפאסט דער בארימטער ישראלדיקער קאמפאזיטאר דובי זעלצער. צום ערשטן מאל איז דער דאזיקער מיוזיקל געשטעלט געווארן אין 1965 אינעם יפוער קלוב «כאמאם», וועלכער עקזיסטירט ניט מער. אבער אויך איצט, אדאנק יוטיוב, קאנען בלנים זען און הערן אויסצוגן פון אים. 
 וועלוול טשערנין 
 
 &nbsp; 
 
 &nbsp; 
 