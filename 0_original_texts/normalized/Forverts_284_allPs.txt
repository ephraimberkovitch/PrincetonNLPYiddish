 פון די 1930ער ביז די 1950ער יארן איז נחום סטוטשקאוו געווען א שם־דבר אינעם ניו־יארקער ראיאן, ווייל יידן האבן כסדר געהערט זיין קול ווי אן אנאנסער אויף דער ראדיא־סטאנציע WEVD. ער איז געווען באקאנט פאר זיינע קאמעדיעס, מעלאדראמעס און, דער עיקר, זיינע רעקלאמעס. 
 די פאפולערסטע סעריעס זיינען מסתמא געווען די מעלאדראמעס, „ביי טאטע־מאמעס טיש״, און „צרות ביי לייטן״, וואס האבן זיך געוויינטלעך געהאנדלט וועגן משפחות מיט פראבלעמען. סטוטשקאוו האט נישט בלויז אנגעשריבן די סצענארן, ער האט אויך געשפילט א טייל פון די ראלעס, אפט צוזאמען מיט זיין ווייב, ציליע, און זייערע צוויי קינדער, מישא און אסתר. 
 דער עיקר, האט סטוטשקאוו אויסגענומען מיט זיין בארעדעוודיקייט. ער האט געקענט רעדן פאר פייער און פאר וואסער, און אזוי אויך די פיקטיווע פערסאנאזשן פון זיינע פיעסעס. דאס איז דווקא געווען א מעלה ווייל אחוץ עטלעכע קלאנגעפעקטן (א טיר עפנט זיך, א טעלעפאן קלינגט) און א פאר מוזיקאלישע אינטערלודן, באשטייט די גאנצע ראדיא־פיעסע בלויז פון דיאלאג.. דערפאר איז נאטירלעך, אז סטוטשקאווס העלדן האבן כוח־הדיבור און אז זייער רעדן צעגיסט זיך איבער אלע גרענעצן — אויך איבער די גרענעצן צווישן שפראכן. 
 סטוטשקאווס יידן מישן כסדר יידיש מיט ענגליש, פונקט אזוי ווי מע הערט היינט ביי די חסידים אין ברוקלין. מסתמא האבן ס׳רוב יידיש־רעדערס אין אמעריקע אזוי גערעדט, ווי נאר זיי זיינען אראפ פון דער שיף און זיך אויסגעלערנט די ערשטע ענגלישע ווערטער. ס׳רוב צוהערערס האבן פארשטאנען ענגליש, איז סטושטאוו געווען פריי אפצושפיגלען זייערע נאטירלעכע רייד און נישט געדארפט ניצן די געקינצלטע ריין־יידישע שפראך, וואס מע האט געוויינטלעך געניצט אויף דער בינע. אין א שמועס צווישן א באבע און אן אייניקל אויף דער פראגראם, רעדט דאס קינד אפט ענגליש, אדער א צעבראכן יידיש: „זי מיר געזאגט, דו גייסט שטיין יום־טוב מיט אנקל איזראעל…״ די נישט־יידישע פערסאנאזשן רעדן אוודאי נאר ענגליש און עס קומען פאר גאנצע ענגלישע סצענעס, א מאל פון עטלעכע זייטלעך. 
 פארשטייט זיך, אז דאס ענגליש ווערט געוויינטלעך ארויסגערעדט מיט א יידישן אקצענט און איז א מאל פארטייטשט ווארט ביי ווארט פון יידיש: „לעטס בעטער טאק ביזנעס״ (לאמיר בעסער רעדן געשעפטן). „ווייט א ווייל״ (ווארט א וויילע). „איי שוד ליוו סאו״ (איך זאל אזוי לעבן). סטוטשקאוו האט געהאט א גוטן אויער פארן אמעריקאנער גערעדטן ענגליש, וואס איז אפט פארקירצט און אפגעהאקט: „צאלרייט״ (it׳s alright), ״וואטסעמעטער„ (what׳s the matter). 
 אין זיין ראדיא־פראגראם „מאמע־לשון״ האט סטוטשקאוו געפרוווט ווי נישט איז צו בארעכטיקטן זיין טאלעראנץ פאר אמעריקאניזמען. ער האט געטענהט, אז יידן ניצן ענגלישע ווערטער פאר אזעלכע זאכן, וואס זיי האבן זיך ערשט באקענט מיט זיי אין אמעריקע: א פרידזשידער, א סוועטער, אדער דעם סאבוויי. פאראן ווייניק האפענונג, האט ער געהאלטן, אז מע וועט פועלן ביי יידן צו ניצן אנדערע ווערטער אויף זייער ארט. 
 סטוטשקאווס אפנקייט צו אמעריקאניזמען שפיגלט זיך אויך אפ אין זיינע לעקסיקאגראפישע ווערק. ס׳רוב יידיש־פארשערס קענען סטוטשקאוו היינט, דער עיקר, ווי דער מחבר פונעם סינאנימען־ווערטערבוך, „אוצר פון דער יידישער שפראך״, וואס איז ארויס פון ייווא אין 1950 אונטער דער רעדאקציע פון מאקס וויינרייך. סטוטשקאווס „אוצר״ איז ביזן היינטיקן טאג די גרעסטע זאמלונג פון ווערטער און אידיאמען אויף דער יידישער שפראך. ס׳איז א חידוש וואס אין א ייווא־אויסגאבע געפינען זיך אזעלכע ווערטער ווי „מאנקי ביזנעס״, „בראנקס טשיר״, „קראסטאונבאס״ און נאך אן ערך 1,500 אמעריקאניזמען פון דעם סארט. שטעלט זיך די פראגע: ווי אזוי האט מאקס וויינרייך, דער באקאנטער פוריסט אין שפראך־ענינים, געקענט לאזן אזעלכע ווערטער איבער דער שוועל? 
 דעם ענטפער האב איך אנטדעקט צווישן סטוטשקאווס פאפירן בעת איך האב געפארשט מיין דיסערטאציע: עס איז געגאנגען אין געלט. דער „אוצר״ איז ארויס אונטערן אימפרימאטור פון ייווא, אבער דאס דרוקרעכט האט ווייטער געהערט סטוטשקאוון, און ער האט אליין באצאלט די דרוק־הוצאות — ארום $30,000. ווי זאגט מען, „ווער עס האט די מאה האט די דעה״. דערפאר האט וויינרייך געגעבן סטוטשקאוון א סך פרייהייט צו באשטימען דעם כאראקטער פונעם בוך. 
 דער ענין האט אפילו געפירט צו א מחלוקת אין ייווא גופא צווישן וויינרייך און זיין געטרייען תלמיד, חיים גינינגער. גינינגער האט לאנגע יארן געלערנט יידיש אין קאלאמביע־אוניווערסיטעט און איז געווען א געוואלדיקער קענער פון דער שפראך, ווי אויך א פערפעקציאניסט (אדער בעסער געזאגט: פעדאנט) מיט א שארף אויג אויפצוכאפן אלע מעגלעכע גרייזן. טאקע דערפאר ווייל גינינגער האט געלייענט די קארעקטור פונעם „אוצר״, זיינען כמעט נישטא קיין טיפאגרייזן. ער האט זיין רבין, וויינרייך, קיין מאל נישט מוחל געווען, וואס ער האט מקיל געווען און געגעבן סטוטשקאוון אזא פרייע האנט. אין ייווא־בלעטער האט גינינגער טאקע געדרוקט א שארפע רעצענזיע (אגב, די איינציקע נעגאטיווע רעצענזיע) פונעם „אוצר״ און דער סיכסוך צווישן אים און וויינרייכן האט זיך געצויגן ביז וויינרייכס פטירה אין 1969. 
 מע קען אבער צוגעבן אז ביי די היינטיקע יידישיסטן האט גינינגער טאקע אויסגעפירט. אין פארווערטס איז מען שוין לאנג פטור געווארן פון די אלטע אמעריקאניזמען ווי „פיידזש״ און „פייפער״. ביי די חסידים, אוודאי, לעבן די אמעריקאניזמען ווייטער, סיי ביים גערעדטן יידיש, סיי ביי זייערע צייטונגען און אנדערע געשריבענע טעקסטן. ווען סטוטשקאוו וואלט איצט אויפגעשטאנען תחית־המתים אין מיטן ברוקלין, וואלט ער גלייך געהערט די יידן רעדן זיין לשון. 
