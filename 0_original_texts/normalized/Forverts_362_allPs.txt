 ווען שניאור־זלמן נויפעלד האט זיך געלערנט אין חב״ד־ישיבות, האבן אלע אים געהאלטן פאר א פרומען בחור, אויף וועמען מע וואלט ניט געהאט קיין חשד, אז ער קערט זיך אן מיט „פרעמדע השפעות״. שטילערהייט האט ער אבער געזאמלט ביי זיך א ביבליאטעק פון „טרייפענע״ ביכער — מאדערנע יידישע ליטעראטור, וויסנשאפטלעכע טעקסטן און אפילו רוסישע ראמאנען, וועלכע ער האט געלייענט בסוד, מע זאל אים פון דער ישיבה ניט ארויסווארפן. 
 כאטש יענער פרט פון זיין לעבן קלינגט אפשר ווי עפעס וואס מע וואלט גיכער געלייענט אין א ביכל זכרונות פון אן אמאליקן משכיל, געהערט שניאור־זלמן ניופעלד ניט צו קיין פארגאנגענעם דור. א געבוירענער אין 1982 אין ברוקלין, איז ער היינט א געהילף־פראפעסאר ביים „מאנהעטענער פאלקסקאלעדזש״ וואס פארשט די סאציאלאגיע פון רעליגיעזע קהילות. 
 פאראיארן האט ער ארויסגעגעבן א מאנאגראפיע וועגן יידן, וואס זענען — אזוי ווי ער — אוועק פון דער חסידישער וועלט. זיין בוך , Degrees of Separation: Identity Formation While Leaving Ultra־Orthodox Judaism („מדרגות פון דערווייטערונג: ווי אזוי מע שאפט אן אידענטיטעט ביים פארלאזן די חרדישע וועלט״), איז די ערשטע פארשארבעט אזא פון איינעם, וואס איז אליין דערצויגן געווארן ביי א חסידישער משפחה. 
 אזוי ווי א סך ליובאוויטשער, זענען ניופעלדס עלטערן בעלי־תשובה. זיין פאטער, שלמה, איז א הויטדאקטער וואס האט זיך געלערנט אין קאלאמביע־אוניווערסיטעט און באקומען זיין מעדיצינישן דיפלאם פון הארווארד. זיין מאמע, באשע, האט פארענדיקט קווינס־קאלעדזש. ניט געקוקט אויף דער שטארקער וועלטלעכער דערציונג וואס זיי האבן אליין באקומען, האבן זיי געשיקט שניאור־זלמן אין מוסדות־התורה, ווו מע האט בכלל ניט געלערנט קיין לימודי־חול. כאטש אין דער היים האט ער גערעדט ענגליש, האט ער בלויז געקענט לייענען יידיש און לשון־קודש. 
 ווען ער איז געווען פערצן יאר אלט, האט זיין טאטע אים געבראכט אין פאסטאמט צו קריגן א פאספארט. זיין טאטע האט פאר אים אויסגעשטעלט דעם פארמולאר, אבער די באאמטע האבן ניט דערלאזט, אז ער זאל פאר זיין זון חתמענען דעם דאקומענט. אז שניאור־זלמן האט ניט געוווסט ווי צו שרייבן זיין אייגענעם נאמען אויף ענגליש, האט זיין פאטער אים געוויזן און אים געהייסן עטלעכע מאל פראקטיצירן ביז ער האט עס אליין געקענט טאן. ערשט דעמאלט האט ניופעלד זיך געכאפט, ווי באגרענצט ער איז צוליב דעם, וואס ער קען ניט לייענען און שרייבן אויף ענגליש. 
 זיין פעטער, דזשעף דזשאנוס, פאר וועמען ער האט מיט יארן שפעטער געווידמעט זיין בוך, „מדרגות פון דערווייטערונג״, האט מיט אים געקנעלט דעם אלפאבעט און אים געהאלפן דעשיפרירן פשוטע זאצן. לכתחילה האט ניופעלד געלייענט דערציילונגען פאר קליינע קינדער. שפעטער האט ער שוין געשלונגען מער סאפיסטיצירטע טעקסטן, אריינגערעכנט „גויישע ביכער״ אזוי ווי מעשיות פון שלום־עליכם, יצחק באשעוויס־זינגער און געשיכטעס פונעם חורבן און דעם אופקום פון מדינת־ישראל, האט ניופעלד מיר געזאגט. 
 איידער ער איז געווארן 23 יאר אלט, האט ער שוין געהאט געזען מער פון דער וועלט ווי ס׳רוב אמעריקאנער. אחוץ ישיבות אין מיאמי, שיקאגע, מאריסטאון (ניו־דזשערזי) און קראון־הייטס, האט ער זיך אויך געלערנט אין בוענאס־איירעס, באזוכט מאסקווע, ביידזשינג, רוסלאנד, פאראגוויי, אויסטראליע און וויעטנאם און פארבראכט א זומער אין סינגאפאר, ווו ער האט געדינט ווי א שליח. 
 אזוי ווי כמעט אלע 74 געוועזענע חסידים וועמען ניופעלד האט אינטערוויוירט פאר זיין בוך, איז ניט געווען קיין איין געשעעניש אדער סיבה וואס האט דערפירט צו זיין באשלוס צו פארלאזן די פרומע וועלט. די געדאנקען וואס ער האט איינגעזאפט ביים לייענען ביכער האבן זיכער משפיע געווען אויף אים. די פטירה פונעם ליובאוויטשער רבין, מנחם־מענדל שניאורסאן, וועמען א סך ליובאוויטשער האבן געמיינט וועט זיך אט אט אנטפלעקן ווי דער מלך־המשיח, האט אויך געווירקט אויף אים. 
 אין סינגאפאר האט ער זיך באפריינדעט מיט דער ראבינערטע רחל סאפמאן, א פראפעסארין פון סאציאלאגיע וואס האט ביי אים דערוועקט א שטארקן אינטערעס צו דער סאציאלער וויסנשאפט. נאך דעם וואס ער האט צו 21 יאר באקומען זיין GED (א גלייכווערט־מיטלשול־דיפלאם), האט ער זיך געלערנט אין ברוקלין־קאלעדזש און באקומען א דאקטאראט פונעם ניו־יארקער אוניווערסיטעט. לייענענדיק סאציאלאגישע פארשונגען איבער די וואס פארלאזן רעליגיעזע קהילות, שרייבט ניופעלד אין זיין הקדמה צו „מדרגות פון דערווייטערונג״, „האט מיך גלייך פארכאפט און האט סוף־כל־סוף דערפירט צום דאזיקן בוך״. 
 אין „מדרגות פון דערווייטערונג״, וואס פארגלייכט די איבערלעבונגען פון די וואס פארלאזן די ליובאוויטשער און סאטמארער קרייזן, טענהט ניופעלד אז כאטש מע קען פיזיש איבערלאזן די חסידישע וועלט, קען מען גייסטיש זיך קיינמאל ניט אין גאנצן אפזונדערן דערפון. די ווערטן, מידות, גלויבנס און אנדערע טיילן פונעם פרומען לעבן־שטייגער ווירקן נאך אויף יעדן פרט פונעם לעבן, צי עס גייט די רייד וועגן טאג־טעגלעכע זאכן ווי דער אופן ווי אזוי מע בינדט צו די שוכבענדלעך, צי וועגן גרעסערע ענינים, ווי, למשל, ווי מע טייטשט אויס די מענטשלעכע באציונגען. ניופעלד שרייבט, אז אין לעצטן סך־הכל בלייבן די געוועזענע חסידים „ניט אהין און ניט אהער״ אפילו יארן נאך דעם וואס זיי זענען אוועק פון דער חסידישער וועלט. 
 דער פאקט וואס ניופעלד שטאמט פון דער זעלביקער קהילה וואס ער פארשט שטעלט מיט זיך פאר סיי מעלות, סיי חסרונות. זיין ארבעט וואלט ער בכלל ניט געקענט דורכפירן ווען ער וואלט ניט פארשטאנען יידיש און ווען ער וואלט ניט געקענט די אלע פרטי־פרטים פונעם חסידישן לעבן־שטייגער. פון דער אנדערער זייט, אבער, האט ער תמיד געדארפט זיך היטן, טאמער זיינע אייגענע איבערלעבונגען זאלן ניט ווירקן אויף די פראגעס וואס ער פרעגט די אינפארמאנטן אדער אויפן אופן ווי אזוי ער באטראכט זייערע ענטפערס. אין געוויסע פאלן, האט דאס וואס ער איז געווען פאר די געוועזענע ליובאוויטשער אן „אייגענער״ אויך געמיינט, אז מע האט זיך געקווענקלט ביים אויסזאגן סענסיטיווע דעטאלן, אזוי ווי צי מע איז סעקסועל באלעסטיקט געווארן. 
 איין מערקווערדיקער אספעקט פון ניופעלדס פארשונג איז זיין שילדערונג פון די פארשידענע אופנים ווי אזוי די סאטמארער און ליובאוויטשער פרובירן צו פארהיטן, אז יידן זאלן ניט פארלאזן זייערע קהילות. להיפוך צו די סאטמארער, וואס פרובירן צו בלייבן וואס מער אפגעזונדערט פון דרויסנדיקע, האבן ס׳רוב חב״דניקעס באציונגען מיט אלע מינים יידן צוליב זייער קהילהס קירוב־טעטיקייטן. דאס הייסט אבער ניט אז די ליובאוויטשער נעמען גרינג אן, ווען עמעצער וויל „אראפגיין פון דרך״, האט ניופעלד דערקלערט. 
 ווי שווער עס זאל ניט זיין דער אפרוף פון די ליובאוויטשער אויף ׳אייגענע׳ וואס ווילן מער ניט זיין פרום, איז עס אבער פארט א לייכטערער ווי ביי די סאטמארער. 
 ביי די סאטמארער, אבער, אז א פרוי הייבט אן טראגן קליידער וואס מע האלט פאר ווייניקער צניעותדיק, אדער א מאן הייבט אן צו ביסלעך ראזירן די בארד, וועט מען זיי סטראשען, אז טאמער זיי הערן ניט אויף, וועט מען ארויסווארפן די קינדער פון די מוסדות. 
 ווען עס האנדלט זיך וועגן א געגט פארפאלק, שאפן אפט די סאטמארער הונדערטער טויזנטער דאלארן, כדי צו פארזיכערן אז דער אפגעפארענער זאל ניט באקומען דאס רעכט צו האבן אויפזיכט אויף די קינדער. 
 מיסעס גראסבאום, די מאמע פון איינעם פון זיינע אינפארמאנטן, האט געזאגט ניופעלדן, אז די סאטמארער וועלט איז ניט גענוג „דעמאקראטיש״ אנצונעמען א מאמעס באשלוס צו פארלאזן די קהילה און ברענגען מיט זיך אירע קינדער. טאמער אזא פאל ווערט פארוואנדלט אין א געריכט־פראצעס, האט זי דערקלערט, וועט א וועלטלעכער ריכטער ניט אננעמען, אז דער טאטע און זיין קהילה קעמפן פארן עתיד פונעם קינד. אנשטאט דעם, גיט צו מיסעס גראסבאום, איז די בעסטע ברירה פאר דער קהילה — עמעצער זאל עדות זאגן, אז די מאמע איז א צעדרייטע און אז די קינדער טארן דערפאר ניט וווינען מיט איר. 
 ביי א סך סאטמארער חסידים, איז דאס דווקא ניט קיין ענין פון עובר־שבועה זיין: דאס „אראפגיין פון דרך״ איז פאר זיי א בולטער סימן, אז מע איז טאקע גייסטיק קראנק. און טאמער דער וואס פארלאזט די חסידישע קרייזן ווערט באטראכט ווי עמעצער וואס איז ביי די קלארע געדאנקען, איז מען זיך אפט משער, אז ער קומט פון א צעבראכענער היים אדער אז מע האט אים געהאט סעקסועל באעוולט. כאטש פינף פון ניופעלדס אינפארמאנטן האבן איבערגעגעבן, אז מע האט זיי סעקסועל באלעסטיקט, האבן ס׳רוב פון זיי אויך דערקלערט, אז דאס איז ניט געווען די הויפט־סיבה, פאר וואס זיי זענען אוועק. 
 ניט געקוקט אויף אזעלכע שווערע שריט, גיט ניופעלד איבער, אז די גרויסע מערהייט פון די 74 געוועזענע חסידים וועמען ער האט אינטערוויוירט פאר זיין שטודיע האלטן זיך יא אין פארבינדונג מיט זייערע קרובים. 
 ניופעלד אליין איז פארבליבן נאענט מיט זיינע עלטערן און זיינע שוועסטער און ברידער. 
