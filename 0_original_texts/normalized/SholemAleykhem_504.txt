 
 מאטל פייסי דעם חזנס: 1\. 13: מיר גנבענען די גרענעץ 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
מיר גנבענען די גרענעץ
  
― א. ―
    
פארן מיט דער באן איז א גן־עדן! מיט דער פור איז אויך נישט
שלעכט, נאר סע טרייסלט, און די זייטן טוען נאכדעם וויי סכנות. לייזערס
פערד פליען טאקע ווי די אדלערס, פונדעסטוועגן האבן מיר זיך גענוג
געשלעפט, ביז מיר זיינען געקומען צו דער סטאנציע. און אז מיר זיינען
געקומען צו דער סטאנציע, האבן מיר נישט געקאנט ארויס. מיר איז
געווען גרינגער פון אלעמען. איך בין דאך געזעסן מיט לייזערן אף דער
קעלניע. הארט איז טאקע געווען, און די ביינער האבן גוט וויי געטאן.
דערפאר האט מען געקאנט אראפשפרינגען אין איין מינוט. זיי האבן
שוין נישט געקאנט שפרינגען. איר ווייסט דאך ווער: מיין ברודער
אליהו מיט מיין שוועגערן ברכה, אונדזער חבר פיניע מיט זיין ווייב טייבל,
און די מאמע מיינע. ערגער פון אלע איז געווען די ווייבער. זיי זיינען
אריין און פארהרוזנעט געווארן! מע האט פריער באדארפט ארויסווארפן
פונעם וואגן אלע פעקלעך מיטן גאנצן בעטגעוואנט, און ערשט נאכדעם
שלעפן די ווייבער איינציקווייז. און דאס האט אלץ געטאן לייזער. ער
איז טאקע א בייזער ייד און שילט מיט טויטע קללות. ער איז אבער אן
ערלעכער, א געטרייער בעל־עגלה. אן עבירה, וואס ער האט אונדז אפגעווארפן מיט די פעקלעך און מיטן בעטגעוואנט אף דער סטאנציע פון
דער באן, און אליין איז ער אוועק זוכן פארשוינען אף צוריק. מיר זיינען
געבליבן אן אים עלנט, ווי אפן וואסער. ערשטנס, האט אונדז דער גוי
פון דער באן אנגעטאן צרות. ער האט זיך געטשעפעט צו אונדז פאר די
פעקלעך. און נישט אזוי פאר די פעקלעך, ווי פארן בעטגעוואנט. זיין
עסק, וואס מיר פירן א סך קישנס. די מאמע רעדט צו אים מיט גוטן.
זי זאגט אים, אז מיר פארן קיין אמעריקע. ווערט ער גזלן און זאגט
אונדז, אז מיר זאלן פארן אין אזא אן ארט, וואס איך שעם מיך אויסצוזאגן.
    
― מע דארף מיטן ערל שלאגן בלאט, אים עפעס נתנען אף דער
יד...
    
אזוי זאגט מיין ברודער אליהו צו אונדזער חבר פיניע. אונדזער חבר
פיניע איז אונדזער פירער, אונדזער קאפ. ער קאן ריידן גוט רוסיש. א
חסרון, וואס ער איז א ביסל צו א היציקער. מיין ברודער אליהו איז אויך
א גוטער כעסן, אבער נישט אזוי היציק, ווי פיניע. באלד צינדט ער זיך
אן ווי א פייער, און זידלט זיך. ער גייט צו צום גוי און טוט מיט אים
א שמועס אף רוסיש. איך גיב עס אייך איבער מיט זיין רוסישער שפראך
און זעץ עס אייך באלד איבער אף אונדזער לשון:
    
― סלוכיי נא, טשאלאוויקו! טשארט טאבי נע ווזיאוו קאק מי
פאיעכאלי וו׳אמעריקו איז מנאזשעסטווענע טשיסלא פאדושקי אי פא־דושעטשקו קאטארע מי טאבי דאל נא וואדקע אי מאלטשי סוויניא!
    
אף יידיש קומט דאס אויס א סך שענער:
    
― הער נאר, דו מענטשל! דער שווארץ־יאר וועט דיך נישט נעמען, וואס מיר פארן קיין אמעריקע מיט א סך קישנס און קישעלעך,
פאר וועלכע מיר געבן דיר א טרונק בראנפן ― און שווייג, חזיר!
    
אוודאי האט אים דער גוי ניט אפגעשוויגן. ער האט אים אנגערופן
מיט אלערליי נעמען: „זשיד כאלאמייז״, „הינטישע מארדע״, „חזירשער
אויער״, „פאהאנער גלויבן״. מיר האבן מורא געהאט פאר א סקאנדאל,
פאר פאליציע. מיין מאמע האט שוין געבראכן די הענט, געוויינט פאר
פיניען:
    
― ווער האט דיך געבעטן, זאלסט ארויס מיט דיין צונג, באווייזן,
אז דו קענסט?
    
― האט קיין מורא נישט, דער ערל וועט נעמען א חצי רו״כ, און
מע וועט זיך איבערבעטן.
    
כך הוה. זיי האבן זיך טאקע איבערגעבעטן. פיניע האט נישט אויפגעהערט צו שיטן מיט רוסיש. דער ערל האט נישט אויפגעהערט צו
שילטן און האט איבערגעטראגן אלע פעקלעך מיט אלע קישנס אין א
גרויסע שטוב מיט הויכע פענצטער, וואס מע רופט דאס „וואקזאל״. און
ערשט דא הייבט זיך אן די רעכטע חתונה. וואס איז שוין ווייטער? דער
גוי זאגט, אז מע וועט אונדז נישט אריינלאזן אין וואגאן אריין מיט
אזויפיל קישנס און מיט אזויפיל שמאטעס (דאס מיינט ער, אפנים, די
קאלדרעס: א ביסל צעריסן דער אונטערשלאג, זעט זיך ארויס די וואטן,
הייסט דאס שוין בא אים שמאטעס!). עס בלייבט, מע זאל גיין צום
„נאטשאלניק״. ווער זאל גיין? געוויינלעך, פיניע! פיניע גייט מיטן
גוי צום „נאטשאלניק״. איך גיי זיי נאך. מיטן „נאטשאלניק״ שטעלט זיך
אוועק פיניע אויסטענהן שוין גאר מיט אן אנדער לשון. ער בייזערט זיך
שוין נישט אזוי שטארק, נאר ער רעדט און מאכט מיט די הענט. ער
זאגט אים עפעס מאדנע ווערטער, וואס איך האב זיי קיינמאל נישט געהערט: „קאלומבוס״... „ציוויליזאציע״... „אלעקסאנדער פאן הומבאלד״... „סלאנימסקי״... „מאטעמאטיקע״... די איבעריקע ווערטער האב איך שוין פארגעסן. דער „נאטשאלניק״ האט אים גוט אויסגעהערט, אנגעקוקט און אפגעשוויגן. אפנים, אז פיניע האט אים גוט
דערלאנגט! פונדעסטוועגן, האט דאס אויך נישט געהאלפן. מע האט
געמוזט אוועקגעבן דאס גאנצע בעטגעוואנט אין באגאזש און ארויסנעמען
א קוויטאנציע. די מאמע איז געווען אויסער זיך: אף וואס וועלן מיר
שלאפן?
  
― ב. ―
    
די מאמע האט זיך אומזיסט געזארגט: אף וואס וועלן מיר שלאפן?
איך בין אייך שוין מוחל דאס שלאפן. איך וואלט א בעלן געווען, ס׳זאל
כאטש זיין ווו צו זיצן. ווי אף צו־להכעיס, איז אין וואגאן אזוי ענג,
אז מע קאן דערשטיקט ווערן. אחוץ אונדז, פארן נאך א סך פארשוינען,
יידן און קריסטן, און מע שלאגט זיך פאר די ערטער. איבערן בעטגעוואנט האבן מיר פארשפעטיקט אלע בעסטע ערטער. מיר האבן קוים באזעצט די ווייבער מיט די פעקלעך אף דער ערד. די מאמע איז איין
זייט וואגאן, ברכה און טייבל אין דער אנדערער זייט וואגאן. אז זיי
ווילן ריידן, מוזן זיי שרייען הויך איבערן גאנצן וואגאן. לאכט מען
פון זיי. מיין ברודער אליהו און אונדזער חבר פיניע זיינען געבליבן הענגען ווי אין דער לופטן, ניט אהין, ניט אהער. פיניע איז בלינד, כאפט
ער אלע מאל א קלאפ אין שטערן. און איך? פאר מיר זארגט אייך
נישט. מיר איז גוט. מיר איז אויסגעצייכנט. מע קוועטשט מיך טאקע
פון אלע זייטן. איך שטיי אבער בא א פענצטער. דאס, וואס איך זע,
האט איר געוויס קיינמאל ניט געזען. פאר מיינע אויגן פליען שטיבער,
וויארסטן, ביימער, מענטשן, פעלדער, וועלדער ― ס׳איז ניט צו באשרייבן! און וויאזוי פליט די באן! און וויאזוי קלאפן די רעדער! וויאזוי
טראסקעט דאס! וויאזוי פייפט דאס! וויאזוי קוויטשעט דאס! די מאמע האט מורא, איך זאל ניט ארויספאלן דורכן פענצטער, שרייט זי אלע
מינוט אף א קול: „מאטל! מאטל?״ און עפעס איינער א פריצל מיט
בלויע ברילן קרימט איר איבער און זאגט איר נאך מיטן אייגענעם ניגון:
„מאטל! מאטל?״ אלע קריסטן לאכן. די יידן מאכן זיך ניט וויסנדיק.
די מאמע הערט זיי אוודאי ווי דעם פאראיאריקן שניי. זי הערט ניט
אויף צו שרייען: „מאטל! מאטל?״ וואס וויל זי ווייטער? זי וויל,
איך זאל עפעס נעמען אין מויל אריין. מיר פירן מיט זיך פון כל טוב:
רעטעך, און ציבעלעס, און קנאבל, און גרינע אוגערקעס, און הארטע
אייער, אף יעדן איינציקן אן איי. איך האב שוין לאנג נישט אזא הנאה
געהאט פונעם עסן. אביסל האט אונדז פארשטערט די סעודה טאקע פיניע
אליין. ער דארף זיך אננעמען דעם יידנס קריוודע. ער קאן ניט ליידן,
למאי די קריסטן לאכן, וואס מיר עסן ציבעלקעס מיט קנאבל. ער ציט
זיך אויס, ווי לאנג ער איז, און רופט זיך אן צום פריצל, וואס מיט די
בלויע ברילן, אף זיין רוסישער שפראך:
    
― א קאק ווי קושאיעטע סוויניא? (און אז איר עסט חזיר?)
    
די דאזיקע ווערטער האבן דערלאנגט די קריסטן ביזן ביין אריין.
איינעם פון זיי האט דאס, אפנים, אנגענומען בא דער לעבער. ער האט
זיך אויפגעכאפט און האט אראפגעלאזט אונדזער חבר פיניען א פאטש,
אז עס האט געגעבן א קלונג. פיניע האט פיינט אפשווייגן. ער האט אים
געוואלט געבן צוויי צוריק. איז ער דאך אבער בלינד. טרעפט ער אין
אן אנדער קריסט. א גליק, וואס עס קומט אריין דער קאנדוקטאר מיטן
אבער־קאנדוקטאר, און עס ווערט א טומל, א מהומה. אלע ריידן. די
יידן קלאגן זיך אף די קריסטן. איינעם האט מען אפגעקוועטשט א פינגער פון פוס מיט א טשעמאדאן. איינעם האט מען ארויסגעווארפן דאס
היטל דורכן פענצטער. די קריסטן שרייען: ס׳א ליגן! ס׳א בילבול!
די יידן שטעלן עדות, און דווקא צוויי קריסטן. איינער פון זיי איז א גלח.
א גלח וועט ניט זאגן קיין ליגן. די קריסטן זאגן, אז די יידן האבן אונטערגעקויפט דעם גלח. דער גלח האלט א גאנצע דרשה. עס לויפן אפ
אזוי עטלעכע סטאנציעס. אף יעדער סטאנציע ליידיקט אויס דער וואגאן
א פאר פארשוינדלעך. עס ווערט אלע מאל גראמער. אונדזערע ווייבער
זיצן שוין, ווי די פריצות, אף די בענק מיט זייערע פעקלעך. מיין ברודער אליהו און אונדזער חבר פיניע האבן זיך מחיה געווען. זיי האבן די
בעסטע ערטער. ערשט דא דערזעט טייבל, אז בא איר מאן פיניע איז
אויפגעלאפן א באק, און מע קאן דערקענען פינגער. טייבל איז אויס
מענטש. זי האט אף אים רחמנות. פיניע שווערט איר, אז ער פילט ניט
קיין זאך. ער פילט נאר, ווי סע שמארצט. ס׳וועט באלד איבערגיין. ער
האט פיינט ריידן פון אזעלכע זאכן. ער רעדט בעסער מיט די יידן. ער
פרעגט זיי, וווהין זיי פארן. א סך פון זיי פארן קיין אמעריקע. דערהערט,
אז קיין אמעריקע, ווערט אף אונדז א גדולה.
    
― סטייטש, וואס־זשע האט איר געשוויגן ביז אהער? מיר פארן
דאך אויך קיין אמעריקע!
    
אזוי זאגט זיי פיניע, און מיר ווערן גיך באקאנט. מיר ווייסן אלע,
פון וואסער א שטאט איטלעכער פארט און צו וועמען.
    
― איר קיין ניו־יארק? מיר קיין פילאדעלפיע!
    
― וואס איז דאס פילאדעלפיע?
    
― אויך א שטאט, ווי ניו־יארק.
    
― פאוואליע, האלט זיך איין! פילאדעלפיע קעגן ניו־יארק איז אזוי
ווי איישישאק קעגן ווילנע, דראזשנע קעגן אדעס, אטוואצק קעגן ווארשע, סעמיאנעווקע קעגן פעטערבורג, קאזעלעץ קעגן כארקאוו...
    
― טע־טע־טע! איר זייט דאך עפעס אויסגעווען א וועלט, קיין
עין־הרע!
    
― לאם איך עס פארמאגן! אויב איר ווילט, וועל איך אייך אויסרעכענען אלע שטעט, וואס איך בין דארט געווען...
    
דאס לאזט איבער אף שבת. זאגט בעסער, יידן, וואס טו איך מיט
דער גרענעץ?
    
― איר וועט טאן דאס, וואס מיר טוען, דאס וואס אלע טוען.
    
דא רוקן זיך צונויף אלע יידן אינאיינעם, און מע שמועסט וועגן
גנבענען די גרענעץ. איך פארשטיי ניט, וואס הייסט דאס „גנבענען די
גרענעץ״? מיר זיינען דען גנבים?... וועמען פרעגט מען? די מאמע
איז א יידענע. וואס ווייס א יידענע? מיין ברודער אליהו האט פיינט,
אז מע דולט אים א קאפ. א יינגעלע ווי איך, זאגט ער, דארף זיך ניט
אריינמישן צווישן גרויסע. פיניע איז פארטראגן. ער רעדט. אלע ריידן.
איטלעכער דערציילט אן אנדער מעשה פון אן אנדער גרענעץ. איינער
זאגט, אז די בעסטע גרענעץ אף צו גנבענען איז נאוואסעליץ. דער אנדערער זאגט, אז אף בראד איז בעסער ווי אומעטום. קומט צו גיין א דריטער און זאגט, אז אונגעני איז אויך ניט שלעכט. ווערט א געלעכטער:
„אונגעני אויך מיר א גרענעץ! רומעניע אויך מיר א לאנד! ימח שמם
זאלן זיי ווערן מיט זייער לאנד און מיט זייער גרענעץ!״...
    
― שאט! מיר זיינען שוין בא דער גרענעץ!
  
― ג ―
    
„די גרענעץ״, האב איך געמיינט, איז מיט הערנער. צום סוף ―
גארנישט: די אייגענע הייזער, די אייגענע יידן מיט די אייגענע גויים,
וואס בא אונדז. אפילו א מארק מיט קלייטן, מיט שטעלעכלעך ― אלצדינג ווי בא אונדז. מיין שוועגערן ברכה און אונדזער חבר פיניעס ווייב
טייבל זיינען געגאנגען אין מארק איינקויפן. איך וויל אויך מיט זיי גיין
― לאזט מיך די מאמע ניט אפ פון זיך אף איין מינוט. זי האט מורא,
מע זאל מיך ניט אוועקגנבענען סאמע בא דער גרענעץ. מיין ברודער
אליהו און אונדזער חבר פיניע זיינען נישטא. זיי דרייען זיך ארום מיט
פרעמדע יידן, וואס איך קאן זיי ניט. די מאמע זאגט, אז דאס זיינען
אגענטן. די אגענטן וועלן מיט אונדז גנבענען די גרענעץ. איינער זעט
טאקע אויס ווי א גנב. א גרינע קאפאטע, א ווייסער שירעם, און אויגן
גנבעשע. דער אנדערער איז דווקא א פיינער מענטש מיט א קאפעליוש.
און א יידענע דרייט זיך אויך ארום אין קאן. די יידענע ווייזט אויס
א פרומע, אן ערלעכע. זי טראגט א שייטל אפן קאפ און רעדט מיט
גאט. זי פרעגט די מאמע, ווו וועט זי בענטשן ליכט, אויב מיר האלטן
דא שבת? די מאמע זאגט, אז מיר האלטן דא ניט קיין שבת. שבת וועלן
מיר שוין, זאגט זי, מיט גאטס הילף זיין אף יענער זייט. די יידענע מאכט
א פרום פנים און זאגט: אמן, רבונו־של־עולם! זי האט אבער מורא,
זאגט זי, אז מע פירט אונדז אין באד אריין. די אגענטן, זאגט זי, וואס
מיר האנדלען מיט זיי, זיינען פראסטע גנבים. זיי וועלן אויסנארן בא
אונדז דאס געלט, זאגט זי, און וועלן אונדז אריינפירן אין א בלאטע
אריין. אויב מיר ווילן, זאגט זי, גנבענען די גרענעץ, זאלן מיר גנבענען
מיט איר, וועט אונדז זיין, זאגט זי, אז ווויל און גוט!... אזוי? איז
זי, הייסט עס, אויך א גנבטע? היינט וואס טראגט זי א שייטל און
רעדט מיט גאט?...
    
שוין געקומען מיין ברודער אליהו מיט אונדזער חבר פיניע. ביידע
זיינען עפעס שטארק צעטראגן. אפנים, זיי האבן זיך צעקריגט? איינער
זאגט אפן אנדערן, אז איבער אים וועלן מיר דא מוזן שבת האלטן. שבת
האלטן אליין איז נאך גארנישט. מיר ווערן געוואר, אז ביידע אגענטן
האבן זיך בארימט, אז מע וועט אונדז מסרן, אז מיר ווילן גנבענען די
גרענעץ. ביז עפעס וואס ― די מאמע וויינט דערוויילע. מיין ברודער
אליהו בייזערט זיך אף איר, וואס זי מאכט א תל פון די אויגן. איבער
אירע אויגן, זאגט ער, וועט מען אונדז אלעמען נישט אריינלאזן קיין
אמעריקע! מיין ברודער אליהו און פיניע הערן אויף צו האנדלען מיט
די אגענטן. זיי זאגן: אן עק, מיר פארן ניט קיין אמעריקע און גנבענען
ניט די גרענעץ! מיר רייסט זיך אפ אין הארצן. איך מיין ס׳איז טאקע
אן אמת. צום סוף, איז דאס נאר א מאניפארגע. פיניעס קאפ! דאס האבן
זיי אומיסטנע אזוי געזאגט, בכדי זיך אפטשעפען פון די אגענטן. און
מיר האבן גענומען האנדלען מיט דער יידענע. די יידענע האט גענומען
אן אויפגאב און האט אונדז געזאגט, מיר זאלן זיין גרייט אף היינט
ארום האלבע נאכט. די נעכט זיינען פינצטערע נעכט. סוף חודש. אויסגעצייכנט גוט אף צו גנבענען די גרענעץ. איך וואלט שוין געוואלט דערלעבן זען, וואס הייסט דאס „גרענעץ״ און וויאזוי וועלן מיר דאס גנבענען?
  
― ד ―
    
 א גאנצן טאג זיינען מיר געווען באשעפטיקט מיט די זאכן. מיר
האבן אלצדינג באדארפט איינפאקן און אוועקגעבן דאס דער יידענע. די
זאכן וועט זי אונדז איבערפעקלען נאכדעם. דער עיקר איז בא איר, זאגט
זי, די נפשות. און זי זאגט אונדז אן, וויאזוי מיר זאלן זיך פירן. אז
ס׳וועט ווערן, זאגט זי, האלבע נאכט, זאלן מיר ארויסגיין הינטער דער
שטאט. דארט איז פאראן, זאגט זי, א בערגל. זאלן מיר, זאגט זי, דאס
בערגל דורכלאזן, און נעמען זיך לינקס, און גיין און גיין, ביז מיר וועלן
דערזען נאך א בערגל. פון דעם בערגל זאלן מיר זיך נעמען, זאגט זי,
רעכטס, און גיין אזוי לאנג, ביז מיר וועלן קומען צו א שענקל. אין
שענקל זאל אריינגיין נאר איינער פון אונדז, ניט אלע. אין שענקל וועלן
מיר טרעפן, זאגט זי, צוויי ערלים טרינקען בראנפן בא איין טישל, זאלן
מיר צוגיין, זאגט זי, צו די ערלים און א זאג טאז „חיימאווא״ ― איז
שוין גענוג. וויבאלד זיי וועלן דערהערן, זאגט זי, דאס ווארט „חיימאווא״
(ס׳איז איר נאמען), אזוי וועלן זיי אויפשטיין און גיין מיט אייך ביזן
וועלדל. אין וועלדל וועלן אף אייך ווארטן נאך פיר גויים. טאמער וועלן
זיי שלאפן, זאלט איר זיי אויפוועקן. אין וועלדל אז איר וועט גיין, זאלט
איר, זאגט זי, זיין שטיל, קיין פיפס ניט ארויסלאזן, מע זאל חלילה ניט
דערהערן און אויסשיסן. אף יעדן טריט, זאגט זי, איז דא א סאלדאט
מיט א ביקס און שיסט... פון וועלדל, זאגט זי, וועלן אייך שוין די
ערלים ארויספירן אפן רעכטן וועג, בארג־אראפ, און אט זייט איר שוין
אף יענער זייט...
    
מיר איז די מעשה מיטן בערגל, מיטן שענקל, מיטן וועלדל שטארק
געפעלן. די מאמע האט אביסל מורא. ברכה און טייבל ― אויך. מיר
לאכן פון זיי. נקבות ציטערן פאר א קאץ אויך!...
    
קוים דערלעבט נאכט. אפגעדאוונט מעריב, אפגעגעסן וועטשערע,
האבן מיר אפגעווארט ביז עס וועט ווערן רעכט פינצטער. פונקט צוועלף
דעם זייגער האבן מיר זיך אלע, זאלבעזעקסט, געלאזט אין וועג אריין.
פריער זיינען געגאנגען מיר, מאנצבילן. נאך אונדז זיינען נאכגעגאנגען
די ווייבער, ווי געוויינלעך. אזוי ווי די יידענע האט נביאות געזאגט,
אזוי איז טאקע געווען. ארויסגעגאנגען פון שטאט, האבן מיר דערזען
א בערגל. האבן מיר דורכגעלאזט דאס בערגל און זיך גענומען לינקס.
פון דארטן זיינען מיר געגאנגען און געגאנגען און דערזען נאך א בערגל.
פון דעם בערגל האבן מיר זיך גענומען, ווי זי האט אונדז אנגעזאגט,
רעכטס און זיינען געגאנגען אזוי לאנג, ביז מיר האבן דערזען א שענקל.
אין שענקל איז אריין איינער פון אונדז. ווער? געוויינלעך, פיניע. מיר
ווארטן א האלבע שעה, א שעה, צוויי שעה ― נישטא פיניע. הייבן אן
די ווייבער זאגן, מע זאל גיין זען, ווו איז פיניע? ווער זאל גיין? מיין
ברודער אליהו. זאגט די מאמע: זי וויל ניט. זאג איך: „אט־א גיי
איך״. זאגט די מאמע: זי האט מורא. שאט! אט איז פיניע. „ווו ביסטו
געווען אזוי לאנג?״ ― „אין שענקל״. ― „ווו זיינען די ערלים?״ „זיי
שלאפן״. ― „פארוואס האסטו זיי נישט געוועקט?״ ― „פונוואנען
ווייסט איר, אז איך האב זיי ניט געוועקט?״ ― „פארוואס האסטו זיי
ניט געזאגט „חיימאווא?״ ― „פונוואנען ווייסט איר, אז איך האב זיי
ניט געזאגט?״ „נו?״ ― „נו־נו!״ ― „איז דאך שלעכט!״ ― „ווער
זאגט דען, אז ס׳איז גוט?״...
  
― ה. ―
    
מיין ברודער אליהו איז טאקע א חכם. ער זאגט, זיי זאלן גיין ביידע
אין שענקל אריין, פרווון זיך נאכאמאל אויפוועקן די ערלים. כך הווה.
עס האט ניט גענומען קיין האלבע שעה, מיר טוען א קוק, זיי גייען מיט
די צוויי ערלים. די ערלים זיינען נאך פארשלאפן, אביסל שיכורלעך און
שפייען און שילטן זיך ― סכנת נפשות. דאס ווארט „טשארט״ ווערט
איבערגעחזרט אפשר הונדערט מאל. די ווייבער הייבן אן, דאכט מיר,
מורא האבן. איך דערקען נאך זייער זיפצן און זייער קרעכצן און נאך
דעם „רבונו־של־עולם״, וואס די מאמע דערמאנט אלע מינוט שטילערהייט. הויך האט זי מורא. מע הערט ניט פון אונדז קיין פיפס. מיר גייען
און גייען, און מער קיין גויים זעען מיר ניט. ווו זיינען די איבעריקע
פיר? פלוצים שטעלן זיך אפ אונדזערע צוויי ערלים און רופן זיך אפ
צו אונדז, מיר זאלן זיי זאגן, וויפל געלט מיר האבן. עס פאלט אן אף
אונדז אזא פחד, אז מיר קאנען ניט ריידן קיין ווארט. שטעלט זיך
ארויס די מאמע און זאגט, אז מיר האבן נישט קיין געלט. זאגן זיי:
ס׳א ליגן. אלע יידן האבן געלט. און נעמען ארויס צוויי לאנגע מעסערס
און טראגן אונדז צו גלייך צום פנים און זאגן: „וועט איר אונדז נישט
אפגעבן באלד אינגאנצן וואס איר האט, זייט איר געקוילעטע!״...
אלע שטייען אן לשון און ציטערן, ווי די לעמעלעך. רופט זיך אפ די
מאמע צו מיין ברודער אליהו, ער זאל אויפבינדן די קעשענע און אפגעבן דאס געלט (דאס איז דאס געלט, וואס מיר האבן אפגעלייזט פאר
אונדזער האלבע דירה). אין דער מינוט געפעלט מיין שוועגערן ברכה
צו פאלן חלשות. דערזען, אז ברכה איז געפאלן, שרייט די מאמע: גוואלד!
אף איר קוקנדיק, שרייט טייבל אויך: גוואלד! פלוצים ― טראך־טארע־ראך!!!... דאס האט מען אויסגעשאסן. דער שאס צעטראגט זיך מיט
א ווידערקול איבערן גאנצן וואלד. די ערלים זיינען אויסגעטריקנט געווארן. ברכה האט זיך אויפגעכאפט. די מאמע כאפט מיך מיט איין
האנט און מיין ברודער אליהו מיט דער אנדערער האנט:
― קינדער! לאמיר לויפן! ... דער שומר ישראל איז מיט אונדז!...
    
איך ווייס ניט, ווו עס נעמט זיך צו איר אזויפיל כוח אף צו לויפן?
אלעמאל פארטשעפען מיר זיך אן א בוים און פאלן. מיר שטייען אויף
און לויפן ווייטער. אלעמאל דרייט אויס די מאמע דעם קאפ און טוט
א פרעג שטילערהייט:
    
― פיניע, דו לויפסט? ברכה, דו לויפסט? טייבל, דו לויפסט?
לויפט, לויפט, דער שומר ישראל איז מיט אונדז!
    
וויפל מיר זיינען אזוי געלאפן ― קאן איך אייך ניט זאגן. פונעם
וואלד זיינען מיר שוין לאנג ארויס. עס הייבט אן ווערן ווי טאגלעך.
עס בלאזט א קיל ווינטל. נאר אונדז איז הייס סכנות. מיר דערזעען פאר
זיך א גאס, און נאך א גאס. א ווייסן קלויסטער, גערטנער, הויפן, שטיבלעך. אפנים, דאס איז דאס שטעטל, וואס די יידענע האט אונדז געזאגט
נביאות. וויבאלד אזוי, זיינען מיר דאך שוין פון „יענער זייט״. מיר באגעגענען א יידן, מיט אזעלכע פאות, וואס איך האב אף מיין לעבן ניט
געזען. א קאפאטע טראגט ער א לאנגע, א צעפליקטע. אפן האלדז א גרינעם שאל. ער טרייבט א ציג. מיר שטעלן אים אפ מיט דער ציג און
גיבן אים „שלום״. דער ייד פון דער ציג באטראכט אונדז פון קאפ ביז
פיס. פיניע פארבינדט מיט אים א שמועס. דער ייד פון דער ציג רעדט
עפעס מאדנע. טאקע אונדזער לשון, נאר מיט פתחן. פיניע פרעגט אים,
צי ס׳איז נאך עפעס ווייט צו דער גרענעץ? דער ייד פון דער ציג קוקט
אים אן: „וואסער גרענעץ?״... עס לאזט זיך אויס א מעשה, אז מיר
זיינען שוין לאנג אף דער זייט, מיר זיינען שוין ווייט פון דער רוסישער
גרענעץ.
    
― וויבאלד אזוי, היינט וואס־זשע לויפן מיר, ווי די משוגעים?
    
עס פאלט אן אף אונדז אלעמען א מוראדיק געלעכטער. די ווייבער
פאלן אזש צו דער ערד לאכנדיק. נאר די מאמע הייבט אויף די הענט
ארויף: „איך דאנק דיר, גאטעניו!״ ― און צעוויינט זיך.
מיר זיינען שוין אין בראד!
  
― א. ―
    
ווייסט איר, ווו מיר שפארן אן? אזש אין בראד! איך מיין, אז
מיר זיינען שוין נאענט צו אמעריקע. א שיינע שטאט אט דאס בראד!
ס׳איז גארניט די שטאט, די גאסן, די מענטשן, וואס בא אונדז. אפילו
די יידן זיינען דא ניט די יידן, וואס בא אונדז. דאס הייסט, די יידן
זיינען די אייגענע יידן, וואס בא אונדז. און אויב איר ווילט, זיינען זיי
נאך מער יידן, ווי אונדזערע יידן. די פאות א סך לענגערע, ווי בא אונדזערע. די קאפאטעס בא זיי זיינען כמעט ביז דער ערד. זיי טראגן מאדנע קאפעליושלעך, גארטעלעך, מיט שיך און זאקן, און די ווייבער ―
פאריקן. נאר דאס לשון זייערס ― אוי, דאס לשון! דייטש רופט מען
דאס. ס׳איז גארניט דאס, וואס בא אונדז. דאס הייסט, די ווערטער זיינען די אייגענע ווערטער, וואס בא אונדז, נאר מיט פתחן. למשל: „וואס״
איז „וואס״, „דאס״ איז „דאס״, „שלאפן״ איז „שלאפן״, „ברויט״ איז
„ברייט״, „פלייש״ איז „פלייש״, „מאיר״ איז „מייער״, א „בהמה״ איז
„בעהיימע״, א „שייגעץ״ איז „שייגעץ״, „מילך״ איז „מעלך״, „ליכט״
איז „לעכט״, א „ייד״ איז א „יאיד״, א „יידענע״ ― א „יאידענע״,
„קינד״ איז „קונד״, א „טינטערל״ איז א „טונטירל״, א „ציבעלע״ איז
א „צייבעלע״, א „סירניקל״ ― א „שוויבעלע״. היינט דאס ריידן זייערס!
אז זיי ריידן, זינגען זיי. עס קומט אויס גלייך, ווי זיי וואלטן שטענדיק
מעביר געווען די סדרה. מיר האבן באלד געכאפט דעם שניט. דער ערשטער איז געווען אונדזער חבר פיניע. ער האט אנגעהויבן ריידן דייטש
כמעט פונעם ערשטן טאג, וואס מיר זיינען געקומען. אים איז געווען
גרינגער, ווייל דייטש האט ער געלערנט נאך אינדערהיים. מייז ברודער
 
 