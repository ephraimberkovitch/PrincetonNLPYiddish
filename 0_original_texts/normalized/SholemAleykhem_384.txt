 
 לכבוד יום־טוב: ארבע כוסות 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
איר ווייסט דאך, אז איך בין א וויינשענקער. איך בין א וויינשענקער
פון כמה וכמה יארן. בא מיר אין קעלער קאנט איר געפינען אלטע וויינען,
וואס זיינען שוין אלט... שא, אט וועל איך אייך זאגן. אויב איר געדענקט
― נאר איר קערט אוודאי געדענקען ― פאר דעם ערשטן טערקישן קריג
בין איך געווען דער ערשטער, וואס האט זיך אוועקגעלאזט קיין אקערמאן
און קיין פעאדאסיע איינקויפן א ראמשל מיט וויין. מילא, די חידושים
פונעם דאזיקן לאנד, וואס איז באמת אן „ארץ זבת חלב ודבש״, און דער
פחד מיט דער מורא פון דער מלחמה, ― דאס איז אליין כדאי, כלעבן,
באשריבן צו ווערן אין א יידיש בלאט; נאר אזוי ווי עס איז צום ערב
יום־טוב, און די הויפט־לייזונג איז בא מיר פאר פסח, מחמת ― איר
ווייסט דאך ― ווען דארף א ייד וויין? ― פסח אף ארבע כוסות; לכן,
בין איך אצינד שטארק פארנומען מיט די קונים און קאן זיך נישט אפגעבן
מיט אזעלכע זאכן, ווי א פעליעטאן צו שרייבן, וואס בא מיר איז דאס,
אייגנטלעך, גאר א דבר־שיבוש, גאר א קלייניקייט, א שפילכעלע. ווארעם,
באמת, למאי זאלן מיר זיך נארן? א יידישן פעליעטאן, א פעליעטאן אף
פשוט יידיש, ― אויך מיר אן עסק! וועלכער ייד קאן נישט אנשרייבן א
יידיש בריוול? מע נעמט א פען, מע שרייבט ― שרייבט זיך...
    
בקיצור, בין איך געווען איין מאל אין מיין לעבן אין אקערמאן און האב
געבראכט פון דארט א ראמשל מיט וויין, זאג איך אייך, אז עס איז געווען
א דבר פלא; און איבערהויפט האב איך געבראכט פון דארט א „ווימא־ראזיג״, וואס עס שטייט נאך עד היום פון אים א פעסל ווימאראזיג, שוין
א געמישטער, פארשטייט איר מיך, מיט א „בארדיטשעווער טענעדאס״,
שוין עטלעכע מאל געמישט, דערגאסן, פארפראוועט, איבערגעמאכט און
צוגעזעצט מיט א „בעסאראביער־ריין־וויין״ ― און האלט זיך נאך ער
היום הזה מיט זיין שטאלט, מיט זיין לויטערקייט, מיט זיין מתיקות,
מיט זיין גלאטקייט, מיט זיין געשמאק, מיט זיין וואסער... דאס הייסט
מיט זיין וואסערקייט... מיט זיין... מיט... מיט... מיט...
    
פון דעמאלט אן, דאס הייסט, פון דער ערשטער מלחמה אן, בין איך
שוין קיין קרים מער ניט געפארן, מחמת וויין האב איך געבראכט דעמאלט זייער א סך, א גוזמא וויין, אזוי אז ס׳איז געווען גענוג פאר מיר
אף עטלעכע יאר ― און דאס שטעטל, ווייסט איר דאך, איז א קליין
שטעטל ― און נאכדעם, אז אייניקע סארטן וויין האבן בא מיר אנגעהויבן
אויסצוגיין, האב איך שוין מסתמא אנגעהויבן צו באציען וויין פון...
דאס הייסט, איך באצי אים שוין דארטן; איך האב שוין וויין אלע יאר,
לאז איך אייך דאכטן, ניט קיין גאר שלעכטער וויין, ווארעם קיין אקערמאן פאר איך שוין ניט ― דאס איז אמת, אבער א מבין בין איך, ברוך
השם, גלייך מיט אלע בארדיטשעווער וויינשענקערס, און די קונים, וואס
איך האב, וועלן די בארדיטשעווער וויינשענקערס ניט האבן צייט זיי
וועלן לעבן, דען מיינע קונים אליין זיינען אויך גרויסע מבינים אף וויין.
מיינע קונים זיינען פארשיידענע קונים: ס׳איז דא אזעלכע קונים
בא מיר, וואס זיי קומען־אריין צו מיר אין קעלער „פארזוכן ארבע־כוסות־וויין״ תיכף נאך שושן־פורים; און ס׳איז דא קונים, וואס קומען
צו מיר „אויסקלייבן ארבע־כוסות־וויין״ א צוויי־דריי טעג פאר פסח; און
ס׳איז דא בא מיר ווידער אזעלכע קונים, וואס טרעטן ניט אריין צו מיר
ביזן ערב פסח אריין, און די מחיה גייט כמעט ביז ליכטבענטשן. אזעלכע
,,כאפערס״ האב איך פיינט; איך קאן זיי ניט סובל זיין; זיי גיב איך שוין
איבער מיין פלוניתטע, און זי רעכנט זיך שוין מיט זיי אפ, ווי זי פארשטייט ― און זי איז גאנץ גערעכט, כלעבן: למאי זאל א ייד אפלייגן
„ארבע כוסות״ אף לעצט? וואס איז? פאר וואס איז דאס א קלענערע
מצווה פון אלע אנדערע מצוות?
    
דער בעסטער, דער לייטישער פון אלע מיינע קונים, וואס איך האב
ליב ― איז מיכאל־מנשה דער שטילער, א גאנץ לייטישער ייד, א שטילער מענטש, א בארוטער מענטש.
    
― זייט זשע מוחל, ― זאגט ער צו מיר, אריינקומענדיק תיכף נאך
שושן־פורים מיט צוויי גרויסע גרינע סלויעס, מיט דריי פלעשער און מיט
א קליין פלעשעלע ― און מיר לאזן זיך אראפ אין קעלער אריין מיט צוויי
גלעזלעך אף צו פארזוכן. די גלעזלעך צאפ איך אן פול, און מיר טראגן זיי
ביידע צו צום מויל. דעם ערשטן זופ שלינגט מיכאל־מנשה נישט אראפ;
ער האלט אים עטלעכע מינוט אף די ציין און דרייט מיט דער צונג אין
מויל א היפשע וויילע, און ערשט נאכדעם נעמט ער אים ארויף אף די
ליפן. זאגן זאגט ער גארנישט ― ער איז, בכלל, א גרויסער שווייגער, ―
ער טוט נאר א מאך מיטן קאפ, און איך פארשטיי שוין, וואס דאס הייסט.
    
― דאס איז דער אקערמאנער, רב מיכאל־מנשה! ― זאג איך אים.
 ― אצינד וועלן מיר זיך נעמען צום „זמירער וויין״... נו, וואס זאגט
איר עפעס אף דעם „זמירער״, רב מיכאל־מנשה?
    
― גוט! ― ענטפערט ער מיר.
    
― נו, און ווי געפעלט אייך דער „ליסאבאנער בארדא״, רב מיכאל־מנשה?
    
― גוט!
    
― נו, וואס וועט איר עפעס זאגן, רב מיכאל־מנשה, אפן „טערקישן פארט־וויין״?
    
― גוט!
    
אט דער דאזיקער „קאוועשאנער פראנצוויין״ איז מיין ארבעט, רב
מיכאל־מנשה, נישקשה? הא?
    
― גוט!
    
― איר ווילט אט דעם, רב מיכאל־מנשה? דאס איז א „היימישער
פארטוגאל״. ווי געפינט איר אים?
    
― גוט!
    
הכלל, מיכאל־מנשה ווייס, אז קיין שלעכטן וויין האב איך נישט,
און ווען איך זאל אפילו יא האבן א שלעכטן (ס׳איז גאר נישטא קיין
ש ל ע כ ט ע ר  וויין; וואס הייסט  ש ל ע כ ט ע ר  וויין?), וואלט
איך אים אויך נישט געגעבן. דערפאר איז ער צופרידן פון מיד, און איך
פון אים.
    
דער צווייטער מבין בא מיר איז ― גדליה ― לייזער דער הויכער. ער
איז אפילו א ביסל אן אויסטראכטער, ― סע מאכט זיך אמאל א מפונק,
― דאך קאן מען אף אים ניט זאגן, אז ער איז חלילה ניט קיין מבין.
― אנו, קום נאר, קום! ― מאכט ער צו מיר און שלעפט מיך
אראפ פאר א האנט אין קעלער אריין. מיר „אירצן״ זיך ניט, מיר האבן
אין איין חדר געלערנט אמאל, חברים געווען. ― אנו, ווייז נאר, ווייז
אקארשט דעם אקערמאן! ער הייסט נאך אלץ בא דיר „אקערמאן?״
ס׳וואלט שוין צייט געווען, ער זאל הייסן בא דיך „בארדיטשעוו״, ניט
„אקערמאן״.
    
― וואס עפעס „בארדיטשעוו״?
    
― וואס עפעס „בארדיטשעוו״, פרעגסטו? שוין דא, דאכט זיך, א
יאר מיט א מיטוואך, אז דו ביסט געווען אין אקערמאן, און פון דעמאלט
אן הייסן בא דיר נאך אלץ וויינען „אקערמאן״... נו, ווייז שוין, ווייז
אהער דיין פראנצוויין פון צימוקים.
    
― פון וואסערע צימוקים?
    
― פון די ראזשינקעס, וואס דו מאכסט דעם פראנצוויין. קוק אים
אן, ווי ער מאכט זיך עס א ביסל געפגרט! פאר מיר האסטו זיך ניט וואס
צו באהאלטן, ברודער! היינט גיב מיר נאך א צוויי קווארט פונעם „זמי־רער״; נאר איך בעט דיך, ס׳זאל זיין א ביסל ווינציקער צוקער אין אים,
מחמת ביז איך וועל אים דערטראגן אהיים, וועט ווערן פון אים אדער
ספירט, אדער עסיק.
    
― ביסט משוגע, צי חסר־דעה, גדליה־לייזער?!
    
― נו־נו־נו! ווייסט דאך, אז איך האב פיינט אט די אנשטעלן! היינט
גיב מיר א קווארט וויין א ריינעם, א כשרן, ניט קיין געשמדטן, אן וואסער, אן סיראפ, אן ראזשינקעס און אן די אלע דיינע צוזעצעכצן. איך קען
דאך דיך: צו דיר אז סע קומט אריין אן עמער וויין, קאנסטו זיך נישט
איינהאלטן און פראוועסט אים אזוי לאנג, ביז סע ווערט פון אים א גאנצע
פאס, און דו טראכסט אים צו משונה־ווילדע, משוגענע נעמען, און דער
עולם לעקט פון אים די פינגער, גלייך ווי פון עפעס רעכטס.
    
― גיי שוין, גיי, גדליה־לייזער, דו ביסט א גוטער לץ...
    
דער דריטער קונה, פון די מבינים, איז בא מיר דווקא א געמיינער
ייד, א ייד א שוחט, רב וואליקע דער שוחט. רב וואליקע האט אפילו ליב
אויסקאכן דאס וואסער און הייסט זיך אפטמאל געבן אזא וויין, וואס ניט
נאר אין אקערמאן, אפילו אין שפאניען וואקסט נישט אזעלכער; דאך איז
רב וואליקע דער שוחט א מבין אף א גלעזל וויין, און וויבאלד א מבין,
אזוי איז ער מיר שוין איינגעבאקן אין הארצן.
    
― אייער „זמירער״ ― זאגט רב וואליקע דער שוחט און קנייטשט
מיט דער נאז ― אייער „זמירער״ איז היינטיקס יאר עפעס ניט געראטן.
    
― דהיינו, רב וואליקע, מיט וואס?
    
― דהיינו, מיט דעם, וואס ער האט נישט אין זיך די ווייניקייט, די
מאסטקעקייט מיטן גלאטקייט, וואס ער האט געהאט פאראיארן.
    
― ווייסט איר זשע, רב וואליקע, פאר וואס דאס איז אזוי?
    
― פארוואס? אדרבה?
    
― דערפאר, וואס ער האט זיך נאך באדארפט א קאפ אויסשטיין;
פאראיארן איז געווען אן עבור־יאר, איז ער מער אויסגעשטאנען...
    
― ס׳קאן זיין, ― ענטפערט רב וואליקע דער שוחט, פארזוכט דעם
רויטן וויין און מאכט מיט די ליפן.
    
― נו, וואס וועט איר זאגן, רב וואליקע, אפן „פוילישן בארדא״
עפעס? איא, סע נעמט?
    
― נעמען נעמט עס; ס׳האט אבער נישט אין זיך דאס „שפיצל״,
וואס פאראיארן.
    
― וואסער שפיצל?
    
 דאס שפיצל, וואס עס שפיצלט אפן שפיץ צונג.
    
― א? דאס מיינט איך? דאס קאן ניט זיין, רב וואליקע. איך מוז
עס אייך מסביר זיין, געבן צו פארשטיין. די מעשה דערפון איז אזוי:
יעדער וויין, בשעת ער איז נאך וויין, האט ער אין זיך אי א מתיקות,
אי א זיסקייט, אי א ווייניקייט. די מתיקות גופא האט אויך אין זיך א
ווייניקייט און די ווייניקייט האט אין זיך א זיסקייט... יא, איז אז עס קומט
זיך צונויף די זיסקייט פונעם ווייניקייט און די ווייניקייט פונעם זיסקייט,
קומט שוין דערפון ארויס א זיס־ווייניקייט, אדער א ווייניק־זיסקייט.
דערפאר קאן עס שוין ניט האבן אין זיך דאס... דאס... ממשות, דעם
רעכטן, דעם שארפן שפיץ פונעם... איר פארשטייט?
    
― איך פארשטיי, איך פארשטיי! ― זאגט רב וואליקע דער שוחט,
און דערפאר האב איך אים ליב, וואס ער פארשטייט א זאך, אז מען גיט
זי אים צו פארשטיין.
    
די איבעריקע קונים מיינע, פון די מבינים, האט דאך נישט קיין
שיעור און קיין ערך צו באשרייבן, דען יעדערער האט זיך זיינע מעלות
מיט זיינע חסרונות, זיינע קאפריזן מיט זיינע משוגעתן, און דער וויינשענקער מוז עס אלעמען אויסשטיין און איבערטראגן.
    
נאר דאס איז נאך אלץ גערעדט געווארן עטלעכע טעג פאר פסח;
אבער דעם טאג פון ערב פסח דארף מען זיין טאקע ממש פון אייזן, אז
מע זאל עס קאנען איבערטראגן; דעמאלט מיש איך זיך שוין מער ניט,
און לאז איבער דעם גאנצן פדיון אף מיין זוגתי, וועלכע איז, ניט צו
פארזינדיקן, דערצו א בריה ניפלאה, א געשלייפטע זאך.
    
― גיט מיר פונעם רויטן, שרה־דבורה, פונעם רויטן! ― שרייט מען
צו איר פון אלע זייטן.
    
― ווי טייער איז בא אייך וויין, שרה־דבורה?
    
― גיט מיר פון דעם, וואס פאראיארן!
    
― איך וויל נישט פונעם פאראיאריקן; פאראיארן האט איר מיר
געגעבן בארשטש, ניט קיין וויין!
    
― איך האב בא אייך געבעטן רויטן, און איר האט מיר געגעבן
ווייסן!
    
― וואס פאר א ביסל עסיק האט איר מיר געגעבן, שרה־דבורה?
    
― גיט מיר פון דעם, וואס מיין טאטע האט ליב!
    
― גיט מיר פון דער גרויסער פאס, שרה־דבורה, פון דער גרויסער
פאס איז בעסער!
    
― גיט מיר א האלבע קווארט רויטן און א האלבע ווייסן.
    
― גיט מיר וואסערע איר וועט מיר געבן, אבי וואלוול.
    
― גיט מיר גיכער, שרה־דבורה. שוין צייט אין שול אריין.
    
― אין שול אריין! מען גייט שוין אין שול אריין! דער עולם לויפט
שוין אין שול אריין!...
    
 * * *
אמת, אמת. דער עולם לויפט שוין אין שול אריין... אך, ווי שיין דאס
 איז! ווי גרויסארטיק! מלכים בני מלכים!... אנגעטאן גייט מען אין בגדי־ל כ ב ו ר  י ו ם ־ ט ו ב 17
  
מלכות. די נייע קאפאטקעלעך בא די קליינע קינדער, בא די ווייסע־חברה־ניקעס, קנאקן. די שטיוועלעך סקריפען. די היטעלעך גלאנצן. און אפן
הארצן? ― אך, אפן הארצן איז עפעס אזוי אויפגעלייגט, אזוי גוט, אזוי
פריי!
    
― שרה־דבורה! פארשליס שוין דעם קעלער! שרה־דבורה, אן עק!
אויס פדיון! גענוג! אויס וויינשענק! שוין יום־טוב! יום־טוב!...
    
געשריבן אין יאר 1888
    
 ב ה פ ז ו ן
    
 ( כ א פ נ ד י ק )
  
א בריוו פון מנחם־מנדלען צו שלום עליכם
  
כי בחפזון יצאת מארץ מצרים ― ווארעם
כאפנדיק ביסטו ארויסגעגאנגען פונעם לאנד
מצרים
    
 (דברים ט″ז נ׳)
    
שלום לכבוד ידידי היקר וכו׳ וכו׳ וכו׳ מוהר″ר שלום־עליכם נ″י.
    
ר א ש י ת  באתי להודיעכם, אז איך בין, ברוך השם, בקו החיים
והשלום; השם יתברך זאל העלפן, מע זאל תמיד הארכן איינס פונעם אנדערן נאר גוטס מיט בשורות טובות ישועות ונחמות, אמן. ו ה ש נ י ת,
חנה זייט וויסן, אז איך בין מיט גאטס הילף א „מלך״, דאס הייסט, איך
בין געקומען בשלום אף פסח אהיים קיין כתרילעווקע צו מיין ווייב און
קינדער, צו מיין שווער און שוויגער און צו אלע מיינע ליבע און געטרייע,
און איך אייל מיך, מיין ליבער טייערער פריינט, אייך מודיע זיין וועגן
דעם כאטש אין קורצן, מחמת לאנג מאריך זיין קאן איך נישט, ס׳איז ערב
פסח, און ערב פסח באדארף א ייד טאן אלצדינג ב ח פ ז ו ן ,  אף
איין פוס, ווי אין פסוק שטייט געשריבן: „כי ― ווארעם, בחפזון ―
איילנדיק, יצאת ― ביסטו ארויסגעגאנגען, מארץ מצרים ― פונעם לאנד
מצרים״. נאר פון וואס זאל איך אייך שרייבן פריער ― ווייס איך אליין
נישט. מיר דאכט, אז איידער עפעס־וואס בין איך מחויב אייך צו געבן
א שיינעם דאנק און א גרויסן שבח פאר אייער קלוגער עצה, וואס איר
 
 