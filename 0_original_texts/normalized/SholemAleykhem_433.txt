<body dir=״rtl״ style=׳font־family:״Times New Roman״,Ariel,FreeSerif;׳>
<h1>מאטל פייסי דעם חזנס: 1\. 15: קראקע מיט לעמבערג</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
קראקע מיט לעמבערג
</p><p>
― א. ―
</p><p></p><p>
לעמבערג, זעט איר, איז שוין גארנישט דאס, וואס בראד. ערשטנס,
די שטאט אליין. ריין, ברייט, ציכטיק, שיין ― פארנעמט אן אויג! דאס
הייסט, ס׳איז פאראן אין לעמבערג אויך אזעלכע גאסן, ווי אין בראד,
וואס אז מע גייט אין מיטן זומער, דארף מען אנטאן טיפע קאלאשן און
פארשטעלן די נאז. דערפאר אבער איז פאראן אין מיטן שטאט א גארטן,
וואס אלע מעגן דארטן גיין שפאצירן, אפילו ציגן. א פרייע מדינה. שבת
גייען יידן מיט שטריימלעך פראנק און פריי אף אלע גאסן, און קיינער
זאגט זיי נישט א ווארט. היינט די מענטשן? גאלד און זילבער! מיין
מאמע זאגט, אז פון בראד ביז לעמבערג איז אזא חילוק, ווי פון טאג צו
נאכט. מיין ברודער אליהו זאגט, אז עס טוט אים באנג, וואס בא דער
גרענעץ שטייט פריער בראד און נאכדעם לעמבערג. עס וואלט באדארפט,
זאגט ער, זיין פארקערט. גיט אים אונדזער חבר פיניע צו פארשטיין, אז
דערפאר איז לעמבערג בעסער פון בראד, ווייל עס שטייט ווייטער פון
דער גרענעץ און נענטער צו אמעריקע. זאגט אים אליהו: „א פאלג מיך
א גאנג! ווו איז לעמבערג און ווו איז אמעריקע!״ זאגט אים פיניע, אז
וואס ס׳איז שייך צו שטעט, מעג ער זיך נאך דערוויילע לערנען בא אים,
ווארעם ער האט געלערנט געאגראפיע. זאגט אים מיין ברודער אליהו:
„אז דו האסט געלערנט געאגראפיע, זאג זשע מיר, ווו איז דער קאמיטעט?״ ― „וואסער קאמיטעט?״ ― „דער עמיגראנטן־קאמיטעט!״ ―
„א סמיכות־הפרשה! וואס געהער זיך עס אן מיט געאגראפיע?״ ―
„דער וואס ווייס געאגראפיע, דער דארף וויסן אלצדינג״.
אזוי זאגט צו אים מיין ברודער אליהו, און מיר פרעגן זיך נאך אפן
קאמיטעט. וועמען מיר פרעגן, ווייס קיינער נישט. א מאדנע שטאט.
</p><p></p><p>
― זיי ווייסן, נאר זיי ווילן נישט זאגן!
</p><p></p><p>
אזוי פסקנט מיין שוועגערן ברכה. איר געפעלט קיין זאך נישט. אף
לעמבערג האט זי אויך א חסרון: צו ברייטע גאסן. א חסרון ― די כלה
איז צו שיין. אונדזער חבר פיניעס ווייב טייבל האט אן אנדער חסרון אף
לעמבערג. דהיינו? למאי זאגט מען בא אונדז „קראקע מיט לעמבערג״?
אז מען עסט א זויערע זאך, זאגט מען: „ס׳איז אזוי זויער, אז מע קאן
דערזען קראקע מיט לעמבערג״. אדער אז מע דערלאנגט איינעם א גוטן
פאטש, זאגט מען, אז „ער האט דערזען קראקע מיט לעמבערג״.
</p><p></p><p>
בקיצור, די ווייבער האבן שוין אזא טבע. זעלטן זיי זאל עפעס געפעלן!...
</p><p></p><p>
 ― ב. ―
</p><p></p><p>
 מיר האבן זיך שוין דערפרעגט צום קאמיטעט. א הויכע שטוב מיט
א רויטן דאך. פריער דארף מען שטיין א ביסל אינדרויסן. דאס הייסט,
נישט א ביסל, נאר א סך. נאכדעם עפנט מען די טיר. דארף מען גיין
אף טרעפ. אז מע קומט ארויף, טרעפט מען א סך מענטשן. צום מיינסטן,
אונדזערע רוסישע, עמיגראנטן רופט מען זיי. כמעט אלע זיינען זיי הונגעריק און אלע האבן קליינע זייגעדיקע קינדער. די וואס האבן נישט קיין
זייגעדיקע קינדער זיינען אויך הונגעריק. מע הייסט זיי קומען מארגן.
מארגן זאגט מען זיי ווידעראמאל, זיי זאלן קומען מארגן. מיין מאמע
באקענט זיך מיט א סך ווייבער. איטלעכע פון זיי האט אף זיך אן אנדער
אומגליק. פארגלייכן, זאגט זי, איר אומגליק מיט זייערע אומגליקן, קומט
אויס, אז זי איז נאך איינע א גליקלעכע! א סך פון זיי זיינען אנטלאפענע
פון פאגראמען. וואס זיי דערציילן זיך אן איז א גוואלד! אלע פארן זיי
קיין אמעריקע, און קיינער האט נישט מיט וואס. א סך פון זיי האט מען
אפגעשיקט צוריק. אייניקע גיט מען ארבעט. אייניקע שיקט מען אפ קיין
קראקע. דארט איז, זאגט מען, דער אמתער קאמיטעט. וואס זשע איז דא?
― זיי ווייסן אליין נישט. מע הייסט זיי קומען מארגן, קומען זיי. ווו
איז דער קאמיטעט? אט דאס איז דאך דער קאמיטעט. ווער איז דער
קאמיטעט? זיי זאלן אזוי וויסן פון בייז! עס קומט אריין א הויכער
פארשוין מיט א געשטופלט פנים און מיט גוטע לאכנדיקע אויגן.
</p><p></p><p>
― אט דאס איז איינער פונעם קאמיטעט. ער איז א דאקטער.
</p><p></p><p>
דער דאקטער מיט די גוטע לאכנדיקע אויגן זעצט זיך אוועק אף א
שטול. אלע מינוט גייט צו צו אים אן אנדער עמיגראנט און טענהט
עפעס, מאכט מיט די הענט. דער דאקטער הערט אים אויס און ענטפערט
אים, אז ער איז איין מענטש אליין. ער קאן גארנישט העלפן. פאראן,
זאגט ער, בא אונדז א קאמיטעט פון עטלעכע און דרייסיק פארשוין, נאר
קיינער וויל נישט קומען. וואס קאן איך, איין מענטש אליין, טאן?
</p><p></p><p>
די עמיגראנטן ווילן נישט וויסן, וואס ער איז איין מענטש אליין.
זיי קאנען דא מער נישט זיצן. זיי האבן שוין אויפגעגעסן פון זיך וואס
זיי האבן געהאט. זיי זאגן, אדער מע זאל זיי געבן בילעטן קיין אמעריקע,
אדער מע זאל זיי אפשיקן צוריק. דער דאקטער טענהט, אז ער קאן זיי
נאר שיקן קיין קראקע, אויב זיי ווילן. דארט איז דא א קאמיטעט. אפשר
וועט זיי יענער קאמיטעט עפעס קאנען העלפן. די עמיגראנטן הערן דאס
אויס און זאגן, אז זיי האבן נישט דערווייל פונוואנען א טאג איבערצולעבן. דער דאקטער נעמט ארויס דאס בייטעלע און שענקט א מטבע. די
עמיגראנטן באטראכטן די מטבע און גייען אוועק. עס קומען אן נייע
עמיגראנטן. זיי פאלן, זאגן זיי, מיטן פנים צו דער ערד.
</p><p></p><p>
― וואס ווילט איר? ― טענהט נעבעך דער דאקטער.
</p><p></p><p>
― מיר ווילן עסן! ― זאגן די עמיגראנטן.
</p><p></p><p>
― אט האט מען מיר געבראכט עסן, עסט.
</p><p></p><p>
אזוי זאגט זיי דער דאקטער מיט די גוטע לאכנדיקע אויגן און ער
ווייזט זיי אפן אנבייסן, וואס מע האט אים געבראכט: קאווע מיט ווייסע
בולקעלעך. ער זאגט, אז ער מיינט דאס ערנסט. ער גיט זיי אוועק זיין
אנבייסן. וואס זאל ער טאן, איין מענטש אליין? די עמיגראנטן באדאנקען אים. זיי זאגן, אז נישט פאר זיך בעטן זיי, פאר זייערע קינדער
נעבעך.
</p><p></p><p>
― נו, ברענגט אהער די קינדער! ― זאגט דער דאקטער און טוט
א ווונק צו אונדז מיט זיינע גוטע לאכנדיקע אויגן.
</p><p></p><p>
― וואס ווילט איר?
</p><p></p><p>
 ― ג ―
</p><p></p><p>
טרעט ארויס די מאמע צום גוטן דאקטער מיט די לאכנדיקע אויגן
און הייבט אים אן דערציילן א מעשה פונעם אנהייב, ווי אזוי זי האט
געהאט א מאן. דער מאן איז געווען א חזן און האט געקרענקט און געקרענקט. נאכדעם איז ער געשטארבן, איבערגעלאזט זי אן אלמנה מיט
צוויי קינדער, איינעם אן עלטערן און איינס נאך כמעט אן עופעלע (דאס
מיינט מען מיך). האט זי דעם עלטערן חתונה געמאכט, אריינגעגעבן אים
אין א שמאלץ־גרוב. די שמאלץ איז אויסגערונען, די גרוב איז געבליבן.
דער שווער האט זיך געשטעלט, און דער זון דארף שטיין צום פריזיוו...
</p><p></p><p>
― מאמע, וווהין ביסטו פארפארן?
</p><p></p><p>
אזוי זאגט מיין ברודער אליהו און שטעלט זיך אוועק דערציילן די
אייגענע מעשה, נאר אין אן אנדער אופן. ער הייבט אן אזוי:
</p><p></p><p>
― יא פריזיוו, נישט פריזיוו ― מיר פארן, הייסט עס, קיין אמעריקע. דאס הייסט, איך, און מיין מאמע, און מיין ווייב, און א קליין
ברודערל (דאס מיינט מען מיך), און אט דער יונגערמאן (ער ווייזט אף
פיניען) פארט אויך, הייסט עס, מיט אונדז. האבן מיר באדארפט אריבער
די גרענעץ, זיינען מיר, הייסט עס, געקומען צו דער גרענעץ. און אזוי ווי
קיין פעסער, הייסט עס, האבן מיר נישט, ווארעם מיר דארפן ביידע שטיין
צום פריזיוו...
</p><p></p><p>
― אט דא לאז מיך! ― רופט זיך אן אונדזער חבר פיניע און
שטופט אפ מיין ברודער אליהו און דערציילט די אייגענע מעשה, נאר
א ביסל אנדערש. כאטש אליהו איז מיר א ברודער, פונדעסטוועגן מוז
איך מודה זיין, אז פיניע רעדט א סך שענער פון אים. ערשטנס, איז בא
אים נישטא קיין „הייסט עס״, ווי בא מיין ברודער אליהו. היינט קען ער
רוסיש זייער גוט. א סך ווערטער זיינען בא אים רוסישע, און גלאט שיינע
ווערטער, מחיהדיקע. א סך פון זיי פארשטיי איך נישט וואס ער מיינט,
נאר זיי זיינען שיין. אט ווי אזוי אונדזער חבר פיניע האט אנגעהויבן:
</p><p></p><p>
― איך וועל אייך געבן אין קורצן א ווזגליאד אף דער גאנצער
פאלאזשעניע, וועט איר האבן א טאטשקע זרעניע. מיר פארן קיין אמעריקע ניט אזוי צוליב וואינסקי פאוויננאסט, ווי צוליב סאמאסטאיאטעלי־נאסט און ציוויליזאציע, ווארעם מיר זיינען דארט זייער סטיעסניטעלני
נישט נאר אין פראגרעס, נאר אפילו אין וואזדוך, ווי טורגעניעוו זאגט
― און וואווטאריך, זינט עס האט זיך אנגעהויבן בא אונדז דער יעוורייסקי
וואפראס מיט די פאגראמען, קאנסטיטוציע און טאמו פאדאבנע, ווי
באקל זאגט אין זיין היסטאריא ציוויליזאציא...
</p><p></p><p>
אן עבירה! דא האבן ערשט אנגעהויבן גיין די שיינע ווערטער.
אונדזער חבר פיניע האט זיך ערשט רעכט צעשאקלט. ער האט זיך פארקאטשעט ריידן און ריידן ― צום סוף האקט אים איבער דער דאקטער
 סאמע אינמיטן, טוט א זופ די קאווע און רופט זיך אן צו אים מיט
א שמייכל:
</p><p></p><p>
― זאגט: וואס ווילט איר?
</p><p></p><p>
טרעט ארויס ווידער מיין ברודער אליהו און מאכט צו פיניען:
</p><p></p><p>
― למאי זאלסטו האבן א טבע צו ריידן נישט צו דער זאך?
</p><p></p><p>
דאס פארדריסט, אפנים, אונדזער חבר פיניען, מחמת ער טרעט אפ
אף א זייט, פארטשעפעט זיך פאר זיינע אייגענע פיס, און רופט זיך
אן ברוגזלעך:
</p><p></p><p>
― דו רעדסט בעסער? רייד דו!
</p><p></p><p>
און מיין ברודער אליהו גייט צו צום טיש און דערציילט נאכאמאל
די מעשה בקיצור.
</p><p></p><p>
 ― ד.―
</p><p></p><p>
― זיינען מיר, הייסט עס, געקומען צו דער גרענעץ. געקומען צו
דער גרענעץ, האבן מיר אנגעהויבן האנדלען, הייסט עס, מיט די אגענטן.
און די אגענטן, ווייסט איר דאך, זיינען גרויסע ממזרים. האבן זיי אנגעהויבן לויפן איינער איבערן אנדערן, גראבן, מסרן, יאבעדען, ביז ס׳האט
זיך אונטערגעכאפט איינע א יידענע, הייסט עם, א לייטישע, אן ערלעכע, א פרומע, א כשרע, און האט זיך אויסגעגלייכט מיט אונדז פארן
מקח, הייסט עס, זיך אונטערגענומען אונדז אלעמען אריבערפעקלען,
פריער אונדז, און נאכדעם די זאכן. האט זי אונדז געגעבן, די יידענע,
הייסט עס, צוויי ערלים, שומרים, הייסט עס...
</p><p></p><p>
― אט אזוי גיך? זע נאר! ער איז שוין פארטיק מיט די ערלים.
</p><p></p><p>
אזוי שפרינגט ארויס מיין שוועגערן ברכה, שטופט־אפ מיין ברודער אליהו און דערציילט בעסער אליין די מעשה. טאקע די אייגענע
מעשה, נאר אביסל אנדערש: וויאזוי די יידענע האט אונדז געהייסן
גיין און גיין, ביז מיר וועלן דערזען א בערגל. פונעם בערגל זאלן מיר
זיך נעמען רעכטס און גיין און גיין, ביז מיר וועלן קומען צו נאך א בערגל.
זאלן מיר זיך פון יענעם בערגל נעמען לינקס און גיין און גיין, ביז
מיר וועלן קומען צו א שענקל. זאל אריינגיין איינער פון אונדז אין שענקל,
וועט ער טרעפן צוויי ערלים טרינקען בראנפן. זאל מען צוגיין צו די
ערלים און זאגן זיי נאר איין ווארט „חיימאווא״, וועלן זיי שוין וויסן
און וועלן אונדז פירן איבער א וועלדל. א גליק, וואס איך האב א טבע
פון חלשן...
</p><p></p><p>
רופט זיך אן דער דאקטער:
</p><p></p><p>
― ווייסט איר, וואס איך וועל אייך זאגן, מיינע ליבע ווייבער?
איך האב אויך א טבע פון חלשן. זאגט מיר אין קורצן, וואס ווילט איר?
</p><p></p><p>
טרעט ארויס די מאמע ווידעראמאל, און עס קומט פאר צווישן איר
און צווישן דאקטער אזא מין געשפרעך:
</p><p></p><p>
מ א מ ע: איר ווילט וויסן אין קורצן? מע האט בא אונדז צוגענומען די זאכן.
</p><p></p><p>
ר א ק ט ע ר: וואסערע זאכן?
</p><p></p><p>
מ א מ ע: דאס בעטגעוואנט: צוויי איבערבעטן, פיר קישנס גרויסע, און נאך צוויי גרויסע קישנס, און דריי קלייניטשקע ממזרימלעך
איבערגעשאטן.
</p><p></p><p>
ד א ק ט ע ר: דאס איז גאר?
</p><p></p><p>
מ א מ ע: און קאלדרעס דריי, צוויי אלטע, איינע א נייע. און
מלבושים א פאר, און א פאטשיילע א זיידענע, און...
</p><p></p><p>
ד א ק ט ע ר: נישט דאס פרעג איך. מער קיין אומגליק האט
איר ניט געהאט?
</p><p></p><p>
מ א מ ע: וואסער אן אומגליק ווילט איר נאך?
</p><p></p><p>
ד א ק ט ע ר: איך מיין, וואס פעלט אייך?
</p><p></p><p>
מ א מ ע: בעטגעוואנט.
</p><p></p><p>
ד א ק ט ע ר: דאס איז גאר?
</p><p></p><p>
מ א מ ע: ס׳איז אייך קארג?
</p><p></p><p>
ד א ק ט ע ר: און בילעטן האט איר? געלט האט איר?
</p><p></p><p>
מ א מ ע: נישט צו פארזינדיקן. מיר האבן שיפסקארטן, מיר
האבן אף בילעטן.
</p><p></p><p>
ד א ק ט ע ר: זייט איר דאך, דאנקען גאט! איך בין אייך
מקנא. לאמיר זיך בייטן. מיינט ניט, איך שפאס. איך זאג עס אייך אן
ליצנות. נאט אייך מיין אנבייסן, נאט אייך מיינע עמיגראנטן, נאט אייך
מיין קאמיטעט, און גיט מיר אייערע שיפסקארטן מיט אייערע בילעטן,
פאר איך אוועק קיין אמעריקע היינטיקן טאג. וואס קאן איך דא טאן,
איין מענטש אליין, מיט קיין עין־הרע אזויפיל ארעמעלייט?
</p><p></p><p>
דער דאקטער איז עפעס ― מיר ווייסן אליין ניט וואס! ― אזוי
האבן מיר אפגעפסקנט, און מיר ווילן נישט מאכן דא קיין לאנגע שהיות.
מיין ברודער אליהו זאגט: אן עבירה די הוצאות. לאמיר בעסער פארן
קיין קראקע. א סך עמיגראנטן פארן קיין קראקע, לאז זיך אונדז דאכטן,
עלעהיי מיר זיינען אויך עמיגראנטן.
</p><p></p><p>
― אז מיר זיינען אין לעמבערג, מוזן מיר שוין זיין אין קראקע
אויך. ― זאגט אונדזער חבר פיניע.
</p><p></p><p>
― בכדי ס׳זאל אויסקומען אפנים, קראקע מיט לעמבערג? ―
כאפט אונטער זיין ווייב טייבל.
</p><p></p><p>
זייט געזונט, מיר פארן קיין קראקע.
מיט די עמיגראנטן
</p><p>
― א. ―
</p><p></p><p>
אז איר ווילט פארן קיין אמעריקע, זאלט איר פארן נאר מיט עמיגראנטן. אז איר פארט מיט עמיגראנטן, איז אייך גוט. קומט איר אין
א שטאט, פארשפארט איר זוכן אן אכסניה. מע האט אייך אנגעגרייט
אן אכסניה פון פריער. דערויף איז דאך געמאכט געווארן א קאמיטעט.
א קאמיטעט זעט, אז איר זאלט האבן אלצדינג גרייט. מיר, אז מיר
זיינען אנגעקומען די ערשטע נאכט קיין קראקע, האט מען אונדז באלד
פארטריבן אין אזא מין שטוב, אדער א קאמער, אדער א שטאל. דארט
האבן מיר אפגעווארט ביז אינדערפרי. אינדערפרי איז מען געקומען צו
אונדז פונעם קאמיטעט און מע האט אונדז פארשריבן אלע בא די נעמען. די מאמע האט אפילו ניט געוואלט זאגן אונדזערע נעמען. זי האט
מורא געהאט פארן פריזיוו. א קשיא אף א מעשה? האבן די עמיגראנטן
זי אויסגעלאכט: וואס גייט אן קירע־דייטש אונדזער רוסישער פריזיוו?
נאכדעם האט מען אונדז געבראכט אלעמען אף א גרויסער אכסניה.
א גאנצע שטוב מיט א סך בעטלעך מיט אן א שיעור עמיגראנטן. „עס
זעט דא אויס ווי בא אונדז א הקדש״. אזוי געפינט מיין מאמע. און
מיין שוועגערן ברכה זאגט: „שוויגער, לאמיר בעסער פארן ווייטער״.
איך האב אייך שוין געזאגט אמאל, אז די ווייבער האבן א טבע ― עס
געפעלט זיי ניט קיין זאך. אף אלצדינג מאכן זיי אייך א חסרון. אף דער
שטאט קראקע האבן זיי גלאט געווארפן אן אומחן פון דער ערשטער
מינוט. אפילו מיין ברודער אליהו איז אויך אין כעס אף קראקע. קראקע,
זאגט ער, איז ניט לעמבערג. אין לעמבערג איז כאטש דא יידן, און
אין קראקע איז ניטא קיין יידן. דאס הייסט, ס׳איז דא יידן, נאר משונה־
</p>
</body>