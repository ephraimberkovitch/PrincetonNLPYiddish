 דער קאנצערט, וואס וועט צונויפברענגען 140 ארטיסטן פון איבער דער וועלט, ווערט אויך באצייכנט ווי א יום־טוב לכבוד דעם וואקסנדיקן אינטערעס צו דער יידישער שפראך און קולטור, ווי מע קען זען דורך א צאל אופנים: דאס וואס דער נייער יידיש־קורס ביי דואלינגא האט צוגעצויגן א פערטל מיליאן סטודענטן; דורך דער פאפולאריטעט פון דער ישראלדיקער טעלעוויזיע־פראגראם, „שטיסל‟, וואס נעמט אריין א סך דיאלאג אויף יידיש, און דורכן לאנג־דויערנדיקן סוקצעס פון דער פאלקסבינעס אייגענער פראדוקציע פון „פידלער אויפן דאך‟ אויף יידיש. 
 זלמן מלאטעק איז געבוירן געווארן אין 1951 אין בראנקס, נ״י, דער בכור פון יאסל מלאטעק, דער בילדונג־דירעקטאר פונעם ארבעטער־רינג און פארווערטס־רעדאקטאר, און חנה מלאטעק, די אנגעזעענע ארכיוויסטקע פון יידישע לידער, וואס האט, צוזאמען מיט יאסלען, אנגעפירט מיט דער פארווערטס־רובריק, „פערל פון דער יידישער ליטעראטור‟ און ארויסגעגעבן דריי יידישע געזאנגביכער. זלמנס ברודער, משה, איז א געוועזענער פרעזידענט פונעם ארבעטער רינג. 
 זלמן, וואס האט פארבראכט ס׳רוב זומערן פון זיינע קינדעריארן ביים בונדיסטישן זומער־לאגער, קעמפ המשך, איז דערנאך געווארן זיין מוזיק־דירעקטאר. ער האט שטודירט קלאסישע מוזיק אין דער מוזיקשול „דזשוליארד‟ אונטער דער השגחה פונעם קאמפאזיטאר לענארד בערנשטיין, און האט זיך אויך געלערנט אינעם „ניו־ענגלאנג קאנסערוואטארי אוו מיוזיק‟ און „מאנהאטען סקול אוו מיוזיק‟. 
 זיין פראדוקציע פון „פידלער אויפן דאך אויף יידיש‟, וואס האט געזאלט אויפגעפירט ווערן בלויז אכט וואכן לאנג אינעם „מוזיי פון דער יידישער קולטור־ירושה‟ (Museum of Jewish Heritage) האט אזוי אויסגענומען ביים עולם, אז מע האט זי געדארפט איבערפירן אינעם גרעסערן זאל פונעם אף־בראדוויי טעאטער, Venue Stage 42. 
 דעם גאלא־קאנצערט וועט מען קענען זען פיר טעג לאנג, פונעם 26סטן יולי ביזן 30סטן. כדי צו זען דעם קאנצערט דארף מען זיך רעגיסטרירן פון פריער דא . הגם דער אריינטריט איז פריי, בעט מען אז מע זאל געבן א ביישטייער צו העלפן דער פאלקסבינע ממשיך זיין מיט איר קולטור־ארבעט. 
