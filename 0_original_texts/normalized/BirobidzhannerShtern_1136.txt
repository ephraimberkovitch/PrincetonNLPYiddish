
 דאס הויז האט זיך געפונען אין עק יישוב. א היץ איז געשטאנען שוין צוויי וואכן, אבער דא, אין נידערניש, איז דאס גראז געבליבן פריש און פייכט. די ערד האט סמאטשנע געטשוואקעט אונטער די פיס. א שווארצהאריקער, דארער פארשוין האט מיך געבראכט אהער און געזאגט: 
 – קענסט אנהייבן. אלע מאטעריאלן פאראן: ציגל, ליים, זאמד. וואסער וועסטו דא נעמען… 
 – ווו איז דער בעל־הבית? – האב איך אים איבערגעשלאגן. – מע דארף מיט אים א ביסל איבעררעדן. 
 – ער וועט זיך אומקערן אין א דריי טעג ארום מסתּמא. ווארט אויף אים ניט, הייב אן. דער פונדאמענט איז גרייט, ציגל האט מען שוין לאנג געבראכט. אט איז א לאפעטע, אט איז א קארעטע. וואס דארפסטו מער? א לייטער וועל איך דיר ברענגען שפעטער. 
 – איך מוז דאך דערהערן פונעם בעל־הבית גופא, וואס פאר אן אויוון ער וויל. 
 דער שווארצהאריקער פארשוין האט געשמייכלט און געוויזן זיינע קרומלעכע, זייער ווייסע ציין. 
 – ער׳ט געזאגט, דיר איז בעסער צו וויסן, דו ביסט דאך א גוטער מוליער, א ספעציאליסט. אר זיך ניט, ער׳ט באצאלן, ווי מ׳האט זיך צונויפגערעדט. ארבעט רויק, צווייפל ניט! 
 איך האב געקוועטשט מיט די אקסלען. 
 – אויב אזוי, וועל איך אויך קומען אין דריי טעג ארום. 
 – נו, ווי דו ווילסט. איצט ווייסטו, ווו דאס איז. מילא, – האט ער פארענדיקט, – כ׳מוז לויפן. הצלחה! 
 ער איז אוועק. 
 דער בעל־הבית איז יא געקומען. ער האט געהייסן וואצלאוו. לויטן פנים האט ער געהאט זעקס און דרייסיק יאר. וואצלאוו איז געווען בלאנד, דיק און קליינוווקסיק. קוקנדיק אין א זייט, האט ער מיך אויסגעהערט און געשאקלט מיטן קאפ אויף יא. איך האב איבערגעטראגן פון הויף א פאר צענדליקער ציגל אין הויז אריין און גענומען זיי צעלייגן אויפן גרויען, שטויביקן בעטאן. 
 דער שווארצהאריקער איז געקומען מארגן. איך האב אין הויף געזעגט א פייערפעסטן ציגל מיט דער באלגארקע, אויסגעשניטן א פערטל פאר דער פייער־גראטע. 
 – וואס הערט זיך? קענסטו ציגל זעגן? אזוי שפעט ארבעטסט. מעג איך א קוק טאן? 
 ער איז אריינגעגאנגען אין הויז און האט באטראכט עטלעכע רייען, וואס איך האב אויסגעלייגט. 
 – שיין, זייער שיין, אלץ איז גלייך. מיט א ריכטשנור ארבעטסט? 
 – ווי קען זיין אנדערש? אן א ריכטשנור ארבעטן נאר נאראנים. 
 – יא, גערעכט. כ׳מיין, דעם בעל־הבית איז אלץ געפעלן, ער איז צופרידן. 
 אבער דאכט זיך, אז דעם בעל־הבית איז געווען אלץ איינס. זיין קומעדיקער אויוון האט אים אינטערעסירט שוואך. וואצלאוו איז געווען פארטיפט אין אנדערע עסקים. ער איז געזעסן ביים טיש און האט עפעס צונויפגעשטעלט פון קליינע מעטאלענע און גלעזערנע דעטאלן. צייטנווייז איז ער אויפגעשטאנען, ארומגעגאנגען איבערן צימער, האט געטראכט, געמורמלט. ווידער האט ער זיך אוועקגעזעצט צום טיש, גערעכנט, געצייכנט מיטן בלייער אויף גרויסע בויגנס פאפיר. 
 א מוראדיקער, אשיקער כלב איז געלעגן אין ווינקל, האט געקוקט אויף אונדז מיט די קלוגע ברוינע אויגן און געוויזן זיין ראזעווע צונג. דעם הונט איז געווען הייס און לאנגווייליק. 
 מיר האבן זיך מיט אים גיך באפריינדעט. ווען איך פלעג אלע טאג קומען אין דער פרי, פלעגט ער ארויסלויפן אנטקעגן מיר און מיך באגריסן, מאכנדיק מיטן עק. איך פלעג רייכערן אויפן גאניק, און דער הונט פלעג זיך לייגן ביי מיינע פיס און אונטערשטעלן זיין בויך. 
 – כאראשי פיאס, – פלעג איך זאגן און גלעטן זיין געדיכטן פעלץ. 
 און דער הונט פלעג קערעווען דעם קאפ און לעקן מיין האנט. אזוי פלעג ער ווייזן, אז אים איז אנגענעם. 
 ווען איך פלעג מישן די וואפנע, פלעג דער הונט צוקומען און זיך צודריקן צו מיר מיט זיין קודלאטער זייט. 
 – דזשול, הער אויף! – פלעג איך זאגן. – שפעטער. דו זעסט דאך, אז איך בין פארנומען. איך האב ניט קיין צייט. 
 און דער גרויער נודניק פלעג ווארטשען אומצופרידן. 
 איך האב ניט געפרעגט, וואס וואצלאוו טוט, דאס איז, נאך אלעמען, מיין באבעס דאגה. נאר ווען מיין ארבעט איז שוין געגאנגען צום סוף, האט ער פלוצעם דערקלערט: 
 – איך קאנסטרויר א דריט אויג. 
 – וואס? 
 – א – דריט – אויג! – האט ער איבערגעחזרט העכער. 
 – איך האב געהערט. וואס הייסט עס? 
 – נו… ממש א דריט אויג. א יעדער מענטש זאל דאס האבן און קענען זען, וואס טוט זיך הינטן און בכלל… ארום… אינעווייניק… אומעטום… 
 איך האב זיך ניט פארווונדערט. איך האב באמערקט פון סאמע אנהייב, אז דער יאט איז א ביסעלע צעדרייט. נאר ער האט געווארט אויף מיין ענטפער. 
 – און ווי וועט דאס ארבעטן? – האב איך געפרעגט, ניט וויסנדיק, וואס צו זאגן. 
 – ווי אלע אויגן ארבעטן. דאס דריטע אויג געפינט זיך אין פאטילניצע, באקומט בילדלעך און שיקט סיגנאלן אין מוח אריין. דאס איז פשוט. נאר איך וויל, דאס דריטע אויג זאל זען ניט נאר די אויסערלעכע וועלט, נאר אויך די אינערלעכע. 
 – ווי וועט איר מאכן דאס אויג? 
 – שוין געמאכט, דאס איז ניט קיין פראבלעם, – האט ער געזאגט ניט אן שטאלץ. – אבער איצט דארף איך דאס פארבינדן מיטן מוח. 
 – און ווי וועט איר פארבינדן? 
 – איך האב אן אידיי. 
 – מזל־טוב! – האב איך געענטפערט, ווייל דאס געשפרעך איז מיר שוין נימאס געווארן. 
 וואצלאוו האט קענטיק אויסגערעכנט אויף א שטארקערער רעאגירונג. 
 – איך וואלט אייך דערקלערט, – האט ער געזאגט מיט א ברוגזן טאן, – נאר איך שרעק זיך, אז דאס וועט זיין שווער. איר וועט פארשטיין ניט מער ווי א פאפואס. 
 – נאך ווייניקער מסתּמא, – האב איך מסכים געווען. 
 וואס קען מען טאן? וואצלאוו איז געווען גערעכט. 
 מיר האבן מער ניט גערעדט דערוועגן. וואצלאוו האט שווייגנדיק געבויט זיין ווונדערלעכן מכשיר, און איך האב געלייגט א ציגל נאך א ציגל. 
 אין א פאר טעג ארום האב איך פארענדיקט. וואצלאוו האט מפסיק געווען זיין מי און געבראכט א הויפן שפענדלעך. 
 – פון וואנען ווייס א רויך, וווהין צו גיין? – האט ער געפרעגט. 
 – ער גייט לויט די פיזיק־געזעצן. 
 איך האב אנגעצונדן די שפענדלעך, און מיר זיינען ארויסגעגאנגען אין דרויסן איבערצוצייגן זיך, אז דער רויך גייט ווי געהעריק. ער האט זיך אויפגעהויבן איבערן קוימען. מיר האבן זיך אומגעקערט אין הויז. וואצלאוו האט באצאלט. 
 – הייצט ניט דעם אויוון כאטשבי צוויי־דריי וואכן, ער זאל גוט אויסטריקענען, – האב איך אים דערמאנט. – זאלן די טירלעך און דער שיבער זיין געעפנט. צו דער פאדלאגע וועט איר צוקלאפן א באצינקטן בלעך, פינף הונדערט אויף זיבן הונדערט, ניט ווייניקער. 
 – יא, איך געדענק. און ווייסט איר וואס… – האט ער צוגעגעבן אומגעריכט. – אפשר וועט איר מיטנעמען דעם הונט? איר האט אים ליב, און ער האט אייך ליב, האב איך געזען. 
 – דזשול! – האב איך גערופן. – וועסטו גיין מיט מיר? 
 דער הונט איז צוגעקומען און האט א לעק געטאן מיין דלאניע. 
 מיר זיינען ביידע אוועקגעגאנגען, און די נאסע ערד האט געטשוואקעט אונטער די פיס. אפשר איז וואצלאוו געשטאנען אויפן גאניק און האט נאכגעקוקט, ווייס איך ניט. איך האב ניט קיין דריט אויג אין פאטילניצע. 
 
 ישראל נעקראסאוו 
 