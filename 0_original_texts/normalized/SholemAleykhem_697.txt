<body dir=״rtl״ style=׳font־family:״Times New Roman״,Ariel,FreeSerif;׳>
<h1>מנחם־מענדל: פאפירלעך</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
(י ע ה ו פ ע צ ע ר  ב ע ר ז ע)
</p><p></p><p>
געשריבן אין יאר 1896.
</p><p></p><p>
 (יעהופעצער בערזע)
</p><p></p><p>
 I.
</p><p></p><p>
 מנחם־מענדל פון יעהופעץ צו זיין ווייב שיינע־שיינדל אין כתרילעווקע.
</p><p></p><p>
לזוגתי היקרה החכמה הצנועה מרת שיינע־שיינדל שתחי׳.
</p><p></p><p>
ר א ש י ת  בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
</p><p></p><p>
ו ה ש נ י ת  זיי וויסן, אז איך בין שוין ניט אין אדעס, איך בין
אין יעהופעץ (אויך א שיינע שטאט, לאם איך האבן אזא יאר!), און
האנדל שוין מער נישט מיט קיין ווינט, מיט קיין לופט, מיט קיין „לאנדאן״ ― איך האב שוין היינט, ברוך השם, אביסל א לייטישער געשעפט
אין האנט, א קאראנטנע געשעפט, א פאפיר־געשעפט, דאס הייסט, איך
האנדל מיט „פאפירלעך״ האנדל איך. וועסטו דאך מיך פרעגן, ווי קום
אים קיין יעהופעץ? דארף איך דיר דערציילן, זוגתי היקרה, א גאנצע
מעשה, און בעטן דיך, זאלסט קיין פאראיבל ניט האבן, וואס איך האב
דיר אזא צייט קיין בריוו ניט געשריבן. ס׳איז פשוט ניט געווען וו א ס
צו שרייבן. און חוץ לזה האב איך גערעכנט, אט־אט פאר איך אהיים,
און גאט איז יודע דעם אמת, ווי ווייט עס האט מיך געצויגן אהיים, נאר
ס׳איז, אפנים, מן השמים מיר אנגעצייכנט געווארן, אז איך זאל מגולגל
ווערן קיין יעהופעץ און זאל האנדלען מיט „פאפירלעך״. איך שווער דיר,
זוגתי היקרה, בא מיין לעבן, אז איך בין שוין געזעסן אין וואגאן צו פארן
קיין כתרילעווקע, באדארף איך מיך באגעגענען מיט איינעם אן אדעסער
שפעגעלאנט, וואס פארט קיין יעהופעץ. וואס טוט ער, פרעג איך אים,
אין יעהופעץ? זאגט ער מיר: ער האנדלט מיט פאפירלעך. וואס הייסט
דאס פאפירלעך? גיט ער מיר צו פארשטיין, אז „פאפירלעך״ איז ניט
קיין „לאנדאן״, וואס הענגט אפ פון בערלין און פון ביסמארקן און פון
דער ענגלישער מלכה. פאפירלעך ― דאס איז אזא מין געשעפט, וואס
ווענדט זיך נאר אין פייטערבארג און אין ווארשא. היינט האט דאס נאך
א מעלה: ס׳איז א זאך, וואס מע קאן דאס זען, אנטאפן מיט די הענט,
נישט אזוי ווי „לאנדאן״, וואס ס׳איז נאר א דמיון, א מין חלום. היינט
האט ער מיר גענומען אפלויבן די שטאט יעהופעץ מיט די יעהופעצער
שפעגעלאנטן אין טאג אריין: ס׳איז גאר לא זו הדרך, זאגט ער, איידעלע מענטשן! ער וועט ניט אוועקגעבן, זאגט ער, קיין צען אויסגעפאשעטע אדעסיטן פאר איין יעהופעצער שפעגעלאנט! הקיצור, דער פארשוין האט מיך אזוי צענומען, אז איך בין א בעלן געווען, איך פאר דאך
במילא פארביי פאסטאוו, וועל איך מיך אראפכאפן שוין קיין יעהופעץ
אף א טשיקאוועסט, אנקוקן די היגע בערזע מיט די היגע שפעגעלאנטן.
און, ווי גאט פירט, באדארף איך אנטרעפן אקוראט אף אזא צייט, וואס
עס גייט א מוראדיקער בעס אף פאפירלעך, און „פרעמיעס״ פארקויפן זיך
בחצי חנם. קיין סך געלט אריינלייגן דארף מען נישט, האב איך מיך
מיישב געווען, איך וועל מיך א שפיל טאן, אולי ירחם, א קשיא אף
א מעשה, טאמער וועל איך כאפן פון אויבן, וועל איך האבן צושטייער
אף הוצאות. און דער אייבערשטער האט רחמנות געהאט, „פאפירלעך״
האבן זיך א הייב געטאן, און איך האב מיין פרעמיע פארקויפט מיט
רווחים און געקויפט א פאר פרישע פרעמיעס, און האב ווידער געכאפט
פון אויבן און האב מיך ארויפגעשלאגן אף שיינע עטלעכע הונדערט קערבלעך, און דווקא מזומנע. האב איך מיך מיישב געווען: דארף איך צאלן
יענעם „פרעמיעס״, אמער איך וועל מיר אליין „איינגאזשירן״ מזומנע
„פאפירלעך״! און בין אוועק דורך א קאנטאר קיין פייטערבארג און האב
מיר צונויפגעשטעלט א „פארטעפעל״ פון כל מאמינים שהוא: „פוטיוויל״
מיט „טראנספארט״, מיט „וואלגע״, מיט „מאלצעווער״, וכדומה אזעלכע
אקציעס, וואס הייבן זיך, און דאנקען השם יתברך, איך וואקס! און
מחמת איך האב קיין צייט נישט, מאך איך דאס בקיצור. אם ירצה השם,
אינעם אנדערן בריוו וועל איך דיר ארויסשרייבן אלצדינג באריכות. לעת־עתה לאז גאט געבן מיט געזונט און מיט הצלחה. לאז גריסן די קינדערלעך אלע און שווער און שוויגער גאר פריינטלעך.
</p><p></p><p>
 ממני בעלך  מ נ ח ם ־ מ ע נ ד ל.
</p><p></p><p>
ע י ק ר  ש כ ח ת י. אז דו וועסט מיר שרייבן, זאלסטו מיר
שרייבן אף מיין נאמען קיין  ב ו י ב ע ר י ק, מחמת אין יעהופעץ טאר
איך ניט זיין... דריי איך מיך ארום דעם גאנצן טאג אף „קרעשטשא־טעק״ בא דער בערזע, און קומט באנאכט, כאפ איך מיך אראפ קיין
בויבעריק. דארט זיצט די גאנצע חברה „שפעגעלאנטן״ אף די דאטשעס
און מע שפילט א גאנצע נאכט אין קארטן (זכרים מיט נקבות אינאיינעם
― אזוי איז דא דער מנהג...), און גאנץ פרי לויפן אלע קיין יעהופעץ,
און איך בתוכם.
</p><p></p><p>
  ה נ ″ ל.
</p><p></p><p>
 II.
</p><p></p><p>
שיינע־שיינדל פון כתרילעווקע צו איר מאן מנחם־מענדל אין יעהופעץ.
</p><p></p><p>
לכבוד בעלי היקר הנגיד המפורסם החכם מופלג מוהר″ר מנחם־מענדל נ″י.
</p><p></p><p>
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
</p><p></p><p>
צ וו יי ט נ ס  שרייב איך דיר, בעלי היקר, מיינע שונאים זאלן אזוי
כוח האבן צו לעבן, רבונו של עולם, ווי איך האב כוח שוין צו שרייבן
דיר אפילו א בריוול, אז קוים־קוים וואס איך פלאנטע מיט די פיס; ס׳איז
גאר א סברא, אז איך וועל דארפן א „רעפאראציע״, אזוי זאגט דער
נייער דאקטער, געזאגט זאל אים ווערן צרות מיט פרעהס שלעק! ער
מיינט, ער וועט בא מיר צאפן קערבלעך! און פון וואס, מיינסטו, איז
דאס מיר געקומען? נאר פון גריזאטע, נאר פון הארצווייטיק. סטייטש,
איך שיק דיר ארויס אף הוצאות און זאג דיר אן, זאלסט קומען אהיים,
נעמסטו און פארסט אראפ קיין יעהעפעץ ― ביסטו ניט ווערט, מע זאל
דיך באגראבן א לעבעדיקן? היינט דער בזיון! די חרפה פאר דער וועלט!
ווי זאגט די מאמע: „שנייץ די נאז, שמיר דאס פנים״... מסחרים!
געשעפטן! איך האב אלץ געמיינט, אז דאס שיינע „לאנדאן״ האט שוין
יא איינגענומען א מיתה משונה, וועל איך אויך שוין אויפגעריכט ווערן,
און ער וועט קומען אהיים כאטש מיטן לעבן, דער זיסער ברויטגעבער
מיינער. וואס לאזט זיך אויס דער סוף? א נייער חלום, א וויסטער,
א פינצטערער „יעהופעץ״! „פאפירלעך״! נא דיר אזא משא־ומתן!
יידן זאלן גאר האנדלען דער שווארץ־יאר ווייס מיט וואס, מיט שטיקלעך פאפיר! ... איך לייען דיין בריוול, בעלי היקר, און קלער מיר
בשעת מעשה: ליבער פאטער, הארציקער געטרייער! צי ד ו ביסט חלילה
משוגע, צי א י ך בין ניט בא אלע געדאנקען? עפעס רעדסטו מיט מיר
טאטערש: „פאפירלעך״... „פייטערבארג״... „קרעשטשאטעק״...
„פארטעפעל״... עפעס א קליפה, א ניט־גוטער האט זיך אין אים
אריינגעכאפט! באטאג איז ער אין יעהופעץ, און באנאכט איז ער אין
בויבעריק, מיט די מאנצבילן און מיט ווייבער אינאיינעם... וואס טוסטו
באנאכט אין בויבעריק? וואס טראכסטו זיך? ממה נפשך, ווילסט מיך
ניט, קום צו פארן און גט מיך אפ; אלא ניט, פאר שוין בעסער אוועק
צו אלדי שווארצע יאר קיין אמעריקע, ווי יאסל לייב־אהרנס, און לאם
איך כאטש ניט וויסן ווו דיין געביין איז אהינגעקומען, אויב ס׳איז מיר
שוין יא באשערט צו בלייבן אן אייביקע עגונה מיט קליינע קינדער פיס־קליאטעס! נאר אזוי לאנג קרענקען מיינע שונאים! דיין טריפהנע הצלחה,
וואס איך קאן אצינד צו דיר ניט פארן; איך בין, משטיינס געזאגט,
אזוי געשטראפט, אז איך מוז גאר ליגן צום בעט, ווי זאגט די מאמע
מיינע זאל געזונט זיין: „אז מע האט ניט קיין פינגער, קאן מען קיין
פייג ניט שטעלן״... אניט, וואלט איך באלד נאך דיין שיינעם בריוו
אראפגעפארן צו דיר קיין יעהופעץ און וואלט דיך שוין אראפגעבראכט
אהיים! איך וואלט דיר געוויזן, אז א ווייב איז א ווייב! אי וואס, איך
כאפ זיך ארויס אמאל מיט א הארב ווארט? איז דאס נאר מחמת גריזאטע, און ניט אף לאנג. ווי זאגט די מאמע: „א שוועבעלע צינדט זיך
אן און ווערט באלד פארלאשן״... ווי עס ווינטשט דיר
</p><p></p><p>
 דיין באמת געטרייע פרוי  ש יי נ ע ־ ש יי נ ד ל.
מנחם־מענדל פון יעהופעץ צו זיין ווייב שיינע־שיינדל אין כתרילעווקע
</p><p></p><p>
לזוגתי היקרה החכמה הצנועה מרת שיינע־שיינדל שתחי׳.
</p><p></p><p>
ר א ש י ת  בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
</p><p></p><p>
ו ה ש נ י ת  זיי וויסן, אז דער ענין פון פאפירלעך איז ניט, ווי
דו מיינסט, טאקע פאפיר ממש. עס רעדט זיך נאר אזוי פאפיר, מיינען
מיינט מען גאר אקציעס, פייטערבארגער אקציעס, למשל: „פוטיוויל״,
„טראנספארט״, „וואלגע״, „מאלצעווער״ וכדומה. דאס זיינען אזעלכע
פאבריקעס, וואס עס ארבעטן זיך דארטן אייזנבאנען אף אקציעס, דאס
הייסט, מע לאזט ארויס אקציעס אף א הונדערטער און מע צאלט פאר
זיי דריי, ווארעם מע גיט „דעוועדענט״; וואס מער „דעוועדענט״, איז
אלץ בעסער. נאר כפי אזוי ווי עס ווייס קיינער נישט פארן יאר, וואס
פאר א „דעוועדענט״ מע וועט ארויסגעבן, לכן גייט מען בלינד און מע
קויפט און מע קויפט; און דערפון ווערט א „האס״, דאס הייסט, פאפיר
שטייגט, און יידן פארדינען געלט, און איך אויך בתוכם. זאלסט אנקוקן,
זוגתי היקרה, ווי אזוי קליינע מענטשעלעך, מעקלערס, ארעמע לייט זיינען
פלוצים מיטאמאל אויסגעוואקסן, געווארן גבירים אדירים! מע זיצט
שוין אף דאטשעס אין בויבעריק, מע פארט זיך באדן קיין אויסלאנד,
זייערע דאמעס גייען איינגעטונקען אין גאלד און אין סאמעט, די קינדער
פארן ארום אף לעסעפעדן, אין שטוב האלט מען גובערנאנטקעס, מע
רעדט אף פראנצייזיש און מע שפילט פיאנע, מע עסט איינגעמאכטס און
מע טרינקט ווישניק, א קערבל איז א ממזר, ס׳איז חי געלעבט און אן
עק, און אלץ פון די „פאפירלעך״! אז עס קומט דער טאג, זאלסטו זען
וואס עס טוט זיך אף „קרעשטשאטעק״: פול און פיל מיט יידן! נאר
וואס איז דאס חידוש? אז פון די קאנטארן טרייבט מען, און אף דער
גאס לאזט מען ניט שטיין. ווילט זיך איטלעכן וויסן וואס פריער ―
איז חושך! חושך! אט איז היינט אנגעקומען פון פייטערבארג „פוטי־וויל״ הונדערט אכט און זיבעציק, ― נו, ווי אזוי קויפט מען נישט קיין
„פוטיוויל״? צי, למשל, „מאלצעווער״, זאגט מען, זיינען אנגעקומען
שוין דרייצן הונדערט פופציק, ― זאל מען ניט קויפן קיין „מאלצעווער״?
אז אלע טאג, אלע טאג שפרינגט עס ארויף! אף מיין „פוטיוויל״, ברוך
השם, שטייט מיר איצטער צו פארדינען שיינע עטלעכע הונדערטער!
נאר אזוי לאנג שמייסט מען זיי, ווי לאנג איך וועל זיי פארקויפן!
אדרבה, איך רעכן נאך צוקויפן א ק″ן שטיקלעך „פוטיוויל״ מיט א פינף
„מאלצעווער״ מיט נאך אביסל „וואלגע״, און אז גאט וועט שענקען דאס
לעבן ― צו קויפן אביסל „טראנספארט״, מחמת מע שרייבט פון פייטערבארג, מע זאל למען השם קויפן „טראנספארט״! אלע האבן דא
טראנספארט: יידן, ווייבער, דאקטוירים, מלמדים, משרתים, בעלי־מלאכות
― ווער האט ניט קיין „טראנספארט״? דא, אז א ייד באגעגנט זיך
מיט א יידן, איז דער ערשטער ברוך־הבא: „ווי אזוי איז היינט „טראנספארט״?״ קומסט אריין אין א רעסטאראציע, באגעגנט דיך די בעל־הביתטע: „ווי טייער איז היינט „טראנספארט״?״ גייסטו קויפן א פעקל
שוועבעלעך, פרעגט דיך דער קרעמער: „ווי טייער איז היינט „טראנספארט״?״ הכלל, יעהופעץ איז טאקע א מקום פרנסה. אלע שפעגעלירן,
אלע וואקסן, אלע פארדינען געלט, און איך אויך בתוכם! נאר מחמת
איך האב קיין צייט ניט, מאך איך דאס בקיצור. אם ירצה השם, אינעם
אנדערן בריוו וועל איך דיר ארויסשרייבן אלצדינג באריכות. לעת־עתה
לאז גאט געבן מיט געזונט און מיט הצלחה. גריס אלעמען באזונדער
גאר פריינטלעך.
</p><p></p><p>
 ממני בעלך מ נ ח ם ־ מ ע נ ד ל.
</p><p></p><p>
ע י ק ר  ש כ ח ת י. וואס דו פרעגסט, וואס טו איך באנאכט אין
בויבעריק, האב איך דאך דיר שוין געזאגט, אז יעהופעץ איז א שטאט,
וואס א ייד טאר דארט ניט זיין, סיידן א „פערוועגעלדיע״. אז איך וועל
זיך אפוויקלען מיט מיין „פארטעפעל״ און וועל זען די אונטערשטע שורה,
וועל איך אריינטראגן „געלדיע״, וועל איך מעגן זיין אין יעהופעץ גלייך
מיט אלע. לעת־עתה מוז מען זיך אויסבאהאלטן, און קיין בעסערע באהעלטעניש, ווי בויבעריק, איז ניטא. ס׳איז אן ערטל פון דאטשעס. פאראן
א סך דאטשניקעס. די דאטשניקעס לויפן, לויף איך אויך ― היינט פארשטייסטו שוין?
</p><p></p><p>
  ה נ ″ ל.
</p><p></p><p>
 IV.
</p><p></p><p>
שיינע־שיינדל פון כתרילעווקע צו איר מאן מנחם־מענדל אין יעהופעץ.
</p><p></p><p>
לכבוד בעלי היקר הנגיד המפורסם החכם מופלג מוהר″ר מנחם־מענדל נ″י.
</p><p></p><p>
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
</p><p></p><p>
צ וו יי ט נ ס  שרייב איך דיר, בעלי היקר, אז בא אונדז האט זיך
געטראפן אן אומגליק מיט א גליק אינאיינעם. אונדזער משה־הערשעלע
האט איינגעשלונגען א קאפיקע! איך בין געקומען פונעם מארק, פרייטיק
איז דאס געווען, געקויפט פיש, פרישע, צאפלדיקע, זיך נאך געווארפן,
און דאס קינד שרייט, ווערט צעריסן! איך שלאג דאס, איך הרגע דאס
― עס האלט אין איין שרייען! „וואס ווילסטו? שלים־מזל! באשעפעניש! נא דיר צרות מיינע! נא דיר א קאפיקע! נא דיר בויכווייטיק!״
קוים מיט צרות אנטשוויגן געווארן. אין עטלעכע מינוט ארום, איך טו
מיך א כאפ: „משה־הערשעלע! ווו איז די קאפיקע?״ „ניטא טאפעטע!״
― מאכט ער צו מיר און ווייזט מיטן הענטל אין מויל אריין. איינגעשלונגען? א צרה איז מיר! א שלאק איז מיר! איך נעם דאס קינד,
איך קוק דעם אין מויל אריין, וויי און ווינד איז מיר! „משה־הערשעניו!
נשמה מיינע! מיר זאל זיין פאר דיינע ביינדעלעך! זאג, ווו האסטו
אהינגעטאן די קאפיקע?״ איך טרייסל אים, איך שלאג אים, קנייפ אים,
מאך אים ברוין און בלוי ― ער שרייט אין איין קול: „ניטא, האם טא־פעטע, האם!״ בקיצור, איך האב אים געבראכט צום דאקטער, האט ער
געהייסן מע זאל אים געבן קארטאפליעס. צוויי טאג האט מען דאס
קינד נעבעך געמוטשעט, געשטאפט מיט גוואלד, נישט קיין מילך, נישט
קיין טרונק וואסער, נאר קארטאפליעס, נאר קארטאפליעס, ― איך האב
געמיינט, ס׳איז אן עק פון מיין קינד! ערשט אפן דריטן טאג, איך נעם
אויפראמען די שטוב, איך טו א קוק אין בעט אונטערן קישן ― ליגט
ניט די קאפיקע? דאקטוירים זאלן אזוי וויסן פון זייער געזונט, ווי זיי
ווייסן, ווער עס האט זיי געשלייערט! נא דיר נאך, טאמער איז קארג,
ווי זאגט די מאמע: „א רעשטל צו די צרות!״... איך דארף האבן צו טאן
מיט זיינע קינדער, מיט דאקטוירים, מיט רוחות און מיט שדים, און ער,
דער גאלדשפינער, גארנישט, פליט ארום פון אדעס קיין יעהופעץ, פון
יעהופעץ קיין בויבעריק! וואס איז? א גדולה אף אים, א היץ: „פאפירלעך!״ „טראנספארטן״! „פארטעפעלן״! האט זיך איינגערעדט, אז מע
קאן ווערן אין איין שמע־ישראל א נגיד! „אן איינריידעניש, זאגט די
מאמע, איז ערגער פון א קרענק״... נארעלע, וואס וועסטו מיר דערציילן גליקן, פזמונות: „אקציעס, שמאקציעס, דעווענדענט, מעדעווענט״
― ס׳איז ווערט אן אויסגעבלאזן איי! מיט פינף פינגער ווערט מען
ניט רייך. „אז מע לייגט אריין, זאגט די מאמע, קדחת, נעמט מען ארויס
א קרענק״... פארשרייב דיר, מענדל, וואס איך זאג דיר, אז אלע דיינע
יעהופעצער לייט, וואס דו שרייבסט, אז זיי זיינען מיטאמאל באגליקט
געווארן, וועלן אם ירצה השם אין גיכן ווערן צוריק די אייגענע קבצנים,
וואס פריער, נאך מיט מער פרישקייט. 	ווארעם איך גלייב אזוי אין דיינע
„טראנספארטן״ מיט דיינע „שמאלצעווער״, ווי אין דעם אדעסער „לאנדאן; אין כישוף און אין שרעטעלעך גלייב איך שוין א סך מער, ווי
אין אלע דיינע יעהופעצער „פארטעפעלן״. אוי, א הונט זאל אויפעסן
מיין הארץ, וואלט ער משוגע געווארן, אז איך זע בא לייטן ווייבער
האבן אויך א שטיקל דעה בא זייערע מאנען, מישן זיך אריין אמאל
מיט א ווארט, טוען א געשריי, א הוק, אז עס ווארפט מיטן מאן דאס
נייניעריקע, נישט אזוי ווי איך דארף מיט אים גיין מיט ווייכע ריידעלעך,
נישט דערוועגן זיך חלילה א קרום ווארט, צי אויסשעלטן אמאל פאר די
בזיונות, וואס איך טראג דא איבער פאר דיר, אז איך דארף נאך פאר
איטלעכן באזונדער מאכן א פריילעך פנים, ווי זאגט די מאמע: „א קניפ
אין באק, די פארב זאל שטיין״... נאר גוואלד, מה אנו מה חיינו?
איך וועל אזוי לאנג צאנקען און צאנקען שטילערהייט, ביז איך וועל,
שונאי ציון, אויסגיין, ווי א ליכט מיינע שונאים, אדער אזוי חלילה צעזעצט ווערן פון גריזאטע, צעזעצט און צעשפרונגען זאלן ווערן אלע דיינע יעהופעצער קנאקערס, ווי עס ווינטשט דיר היינט און אלע מאל פונעם טיפן הארצן
</p><p></p><p>
 דיין באמת געטרייע פרוי  ש יי נ ע ־ ש יי נ ד ל.
</p><p></p><p>
שא, בערל דעם פעטער מנשהס האט שוין אף זיך א נייעם אומגליק:
ער איז יענע וואך אפגעברענט געווארן, ארויס ווי די מאמע האט אים
געהאט. און איצט האט ער נאך דאס לויפעניש ― שונאים האבן אים
געמסרט: אזוי ווי ס׳איז בא אים געווען „געסטרעכעוועט״ אלצדינג דריי
מאל אזוי פיל, האט ער דאך מסתמא אליין געמאכט „בורא מאורי האש״.
האט מען אים גערופן צום סליעדאוואטעל. בערל איז אבער אויך ניט
פון די וואס צען א דרייער; שטעלט ער עדות, וואס גייען שווערן, אז
ער איז יענע נאכט גאר ניט געווען הי. דערווייל האט מען אים איינגעזעצט, און זלאטקע איז פאר שרעק געלעגן געווארן און געהאט א זיבעלע. מזל־טוב!
מנחם־מענדל פון יעהופעץ צו זיין ווייב שיינע־שיינדל אין כתרילעווקע.
</p><p>
לזוגתי היקרה החכמה הצנועה מרת שיינע־שיינדל. תחי׳.
</p><p></p><p>
ר א ש י ת  בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
</p><p></p><p>
ו ה ש נ י ת  זיי וויסן, אז איך גיי שוין קיין ווארשע. וועסט דאך
מיך וועלן פרעגן מסתמא, אז וויבאלד אז איך זיץ אין יעהופעץ און
האנדל מיט פייטערבארג, היינט ווי קום איך קיין ווארשע? זאלסטו
גאר קיין יסורים ניט האבן: ווארשע איז אויך א שטאט! ווארשע האט
אויך פאפירלעך, און נאך וואסערע פאפירלעך! אף ווארשע זיינען שפעגעלאנטן גליקלעך געווארן! ווארשע איז ניט פייטערבארג; ווארשע
שמייסט מיט הונדערטערס! ווארשע איז זיך מיישב ערשט יענע וואך
און הייבט־אויף „לילעפוטן״ פון צוועלף הונדערט אף צוויי טויזנט! נו,
פרעג איך דיך, גיי זעץ זיך אנידער און קויף ניט אזא פאפירל! צי,
למשל, „וועגעלעך״. געשטאנען אט ערשט, פריער מיט א וואך דריי,
פערצן הונדערט. וויפל, מיינסטו, שטייען זיי היינט? צוויי טויזנט. און
דווקא אן דעם קאפאן!! מע דארף דאך זיין, דאכט מיר, א רוצח, מע
זאל ניט אוועקגיין קויפן קיין „וועגעלעך״! היינט האט דיר ווארשע
גלאט א מעלה: זי פאדערט נישט קיין געלט; זי וויל נישט וויסן פון
קיין „דעפא״. דו ווילסט האבן „לילעפוטן״, „וועגעלעך״? צאל איבער
א פאר הונדערט רובל אפן קורס און מאך דיר א „פרעמיע״ אף „אול־טימא״: אף אונדזער לשון הייסט דאס ביז ראש־חודש. עס וועט קומען
ראש־חודש, וועסטו דעמאלט האבן די ברירה: צי נעמען די פאפירלעך,
צי ניין. נאר ווער וועט דיך לאזן ווארטן אף ראש־חודש? דערויף האט
דאך גאט באשאפן מעקלערס אף דער וועלט, זיי זאלן נישט לאזן דורכגיין די גאס: „אפשר האט איר „לילעפוטן״? אפשר האט איר „וועגע־
</p><p></p><p>
לעך״? אזוי לאנג, אזוי ברייט, ביז זיי גיבן דיר עפעס „פון אויבן״
און נארן אויס בא דיר דיינע פאפירלעך. אט האבן זיך ערשט נעכטן
צוגעטשעפעט צו מיר צוויי אדעסער מעקלערס; איין מאל פאר אלע
מאל זיי האבן זיך נאסיאדעט, איך זאל זיי אפגעבן מיינע „לילעפוטן״
מיט מיינע „וועגעלעך״. געפונען דעם ארט, ווו אויסצונארן סחורה!
„ברידערלעך, ― טענה איך צו זיי ― איך האב ניט. איך זאל אזוי
ריין זיין פון שלעכטס!״ הקיצור, איך האב מיך מיט זיי אזוי לאנג געראנגלט, ביז זיי האבן פארט אויסגענארט בא מיר מיינע פינף „לילע־פוטן״ מיט די פינף „וועגעלעך״. נאר וואס דען? איך האב זיי אבער
אויך גוט אפגעטאן. איך האב מיך באלד „אפגעדעקט״, איך האב „ארי־בערגעשמיסן״, און צו גאט א האפענונג, איך וועל, אם ירצה השם,
כאפן א פון־אויבן, ווארעם עס גייט מיר, קיין עין־הרע, די לעצטע צייט
אזוי, אז וואס איך קויף היינט, ווערט מארגן טייערער; אלע זאגן, אז
איך בין א מוצלח! לאז גאט געבן, דאס „אולטימא״ אין ווארשע זאל
אפלויפן גלאט, ווערט בא מיר פריי דעך גאנצער „פארטעפעל״, דעמאלט
טראג איך מיך איבער אין אן אנדער קאנטאר, ווארעם אין דער קאנטאר, וואס איך ארבעט אצינד, איז פאראן, קיין עין־הרע, אזוי פיל
יידן, אז מע ווייס ניט ווו מע איז אין דער וועלט. יענע וואך איז שיער
ארויס א גאנצער שקאנדאל: עס האט שוין געהאלטן כמעט בא פעטש,
דאס הייסט, איינער פון אונדז האט געכאפט א פאטש... נאר מחמת
איך האב קיין צייט ניט, מאך איך דאס בקיצור. אם ירצה השם, אינעם
אנדערן בריוו וועל איך דיך ארויסשרייבן אלצדינג באריכות. לעת־עתה
זאל גאט געבן מיט געזונט און מיט הצלחה. גריס אלעמען באזונדער
גאר פריינטלעך.
</p><p></p><p>
 ממני בעלך  מ נ ח ם ־ מ ע נ ד ל.
</p><p></p><p>
ע י ק ר  ש כ ח ת י. וואס דו שרייבסט מיר מכוח בערל דעם פעטער מנשהס, איז בא מיר זייער צו גלייבן: בא אייערע כתרילעווקער
פרנסות קאן זיך קיין סוחר אנדערש נישט אויסהאנדלען. זעסטו, בא
אונדז אין יעהופעץ קאן זיך שוין אזא מעשה נישט טרעפן. ראשית, איז
דא איטלעכן באזונדער, קיין עין הרע, זייער גוט; והשנית, אז עס מאכט
זיך דא חלילה א שרפה, לעשט מען דא גאר אנדערש, היינו: נאך איידער עס הייבט אן צו נעצן, לויפט שוין די קאמאנדע מיט די מעשענע
קיווערס, שפרינגען אין פייער אריין און שפריצן מיט דער קישקע. דו
וואלסט געמעגט זיך פארגינען אנקוקן אין יעהופעץ א שרפה!
</p><p></p><p>
  ה נ ″ ל
</p><p></p><p>
 VI.
</p><p></p><p>
שיינע־שיינדל פון כתרילעווקע צו איר מאן מנחם־מענדל אין יעהופעץ.
</p><p></p><p>
לכבוד בעלי היקר הנגיד המפורסם החכם מופלג מוהר″ר מנחם־מענדל נ″י.
</p><p></p><p>
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
</p><p></p><p>
צ וו יי ט נ ס  שרייב איך דיר, בעלי היקר, אז איך האלט, אז
דו ביסט שוין חלילה פארמאלנע משוגע, מעגסט שוין באלד אנהייבן
לויפן אין די גאסן. קארג פאר אים וואס מע קען אים אין אדעס, אין
יעהופעץ, אין בויבעריק, באדארף ער נאך האבן, אז אין ווארשע זאל
מען אויך וויסן, אז ס׳איז דא אף דער וועלט א מנחם־מענדל, וואס פארנעמט זיך מיט הענדל; אמאל האט ער געהאנדלט מיט „לאנדאן״, און
היינט האנדלט ער מיט אלטע פידקאוועס, אפגעשלאגענע הושענות, עפעס
„פאפירלעך״, „פארטעפעלן״, „וועגעלעך״, „פיפערנאטערס״, וואס מע
דארף נאך גיין זוכן עס אזש אין ווארשע, און זיך נאך שלאגן איבער
דעם. הלוואי, רבונו של עולם, זאל זיך געפינען א חכם, וואס זאל דיר
ארויסשלאגן דעם נאר דיינעם, זאלסט ניט אין זינען האבן דארטן דער
שווארץ יאר ווייס וואס, בעת דא אין דער היים האסטו א ווייב ביז
הונדערט און צוואנציק יאר, וואס האט צו טאן מיט די קינדער זיינע
טאג ווי נאכט, טא דאס, טא דאס! ערשט נעכטן שיער אפגעקאכט
א קינד מיט זודיק וואסער פון א דורכשלאג. א גליק, וואס ניט אפן
גאנצן קעפל, ווי זאגט די מאמע: „צום שלימזל דארף מען אויך
האבן מזל!״... און ער ― גארניט, שפאצירט דארט ארום אף שרפות,
א גדולה אף אים: יעהופעץ ברענט, פארברענט און פארשרפהט זאל
דאס דיר ווערן מיט ווארשע און מיט פייטערבארג אינאיינעם, ליבער
גאט! ווער עס האט נאר גאר אין הארצן, דער באדט זיך אין מיין בלוט.
איך קאן דען דורכגיין די גאס אפילו? יעדער טייט אף מיר מיט די
פינגער: „אט גייט זי, מנחם־מענדלס פלוניתטע פון יעהופעץ!״ א שיינער נאמען, אז אך און וויי איז מיר! לעבן זאל טאקע די מאמע מיינע.
זי טענהט איינס: „א מאן, זאגט זי, טאר מען ניט אפלאזן אף קיין
מינוט, דען, זאגט זי, אז דער טעסלער זיצט אף די שפענער, זיינען די
שפענער ― שפענער... איך האב, זאגט זי, פריער געוווסט, אז קיין
גוטער סוף וועט דערפון נישט ארויס; א געלט־שידוך, זאגט זי, האט
זיך מיר פארגלוסט, ווי זאגט מען: חזיר, האסט געלט? זיי מיין מחותן!...
א שמאלץ־גרוב, זאגט זי, די שמאלץ רינט אויס, די גרוב בלייבט איבער. בריוולעך, זאגט זי, וואלט איך אים געשריבן? פון קדחת וואלט
איך אים געשריבן! ווער עס פארשטייט ניט אפן ווונק, זאגט זי, דעם
גיט מען מיטן שטעקן... איך וואלט אים, זאגט זי, אף א בעזעם אראפגעבראכט אהיים! אף א קאטשערע!״... זאג אפשר, אז זי איז אומגערעכט? נאר וואס זאל איך טאן, אז איך בין מישטיינס געזאגט, אזא
ציג, אז וואס מע זאגט מיר איז רעכט, און וואס מע וויל פועלט מען
בא מיר! אן אנדערע אף מיין ארט למשל,  ב ל י ו מ ע ־ ז ל א ט ע,
וואלט שוין לאנג געווען אין יעהופעץ בא אלע רבנים און דיינים, דיך
אנגעפאלן אין גאס און געגעבן דיר א וויסטן, א פינצטערן סוף, אז דו
וואלסט פארגעסן אפילו, צי דו הייסט מנחם־מענדל, און צי דו האנדלסט
מיט פיפערנאטערס... מאל דיר, דיינע גילדענע געשעפטן מיט די
גליקן, וואס דו כאפסט דארטן, זעט מען שוין ארויס פון די מתנות,
וואס דו שיקסט מיר איבער פון יעהופעץ; די דימענטן מיט די בארליאנטן, מיט די געשטיקטע העמדער, מיט די געשטעפטע קאלדרעס,
א קלייניקייט? איך זאג דיר מיט גוטן, בעלי היקר, איך קאן דאס שוין
מער ניט אויסהאלטן! איינס פון די ביידע: אדער קום צופארן וואס
גיכער אהיים און זיי א מענטש גלייך מיט אלעמען, אדער לאז קומען
א מיתה משונה אף מיינע שונאים, און לאז דאס האבן אן עק, ווי עס
ווינטשט דיר היינט און אלע מאל
</p><p></p><p>
 דיין באמת געטרייע פרוי ש יי נ ע ־ ש יי נ ד ל.
מנחם־מענדל פון יעהופעץ צו זיין ווייב שיינע־שיינדל אין כתרילעווקע.
</p><p></p><p>
לזוגתי היקרה החכמה הצנועה מרת שיינע־שיינדל שתחי׳.
</p><p></p><p>
ר א ש י ת  בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
</p><p></p><p>
ו ה ש נ י ת  זיי וויסן, אז איך קנאק און פלי, איך ברען, איך
שפרינג אין פייער, איך וואקס, איך וואקס! א סך זיינען מיר מקנא,
ווארעם וואס איך קויף היינט, ווערט מארגן טייער. „וועגעלעך״ האבן
זיך א רוק געטאן נאך אף צוויי הונדערט רובל, און מיינע „לילעפוטן״
שטייען שוין, ברוך השם, אף יענער זייט דריטהאלבנטויזנט; נאר מיר
לוינט נאך נישט צו פארקויפן, ווייל אלע זאגן, אז עס וועט נאך גיין
און גיין. ס׳איז גאר א סברא, אז „אויסלאמד״ האט זיך א ווארף געטאן
אף אונדזערע פאפירלעך. מע מאכט א „סענדעקאט״, דאס הייסט, א יד־אחת, מע וויל זיי אויסקויפן עד לפ″ק, נישט איבערלאזן אפילו אף
א רפואה! וועסטו דאך מסתמא פרעגן: פאר וואס? גאנץ פשוט! געלט,
פארשטייסטו מיך, איז היינט פאראן בא דער וועלט אן א שיעור; עס
וואלגערט זיך אין די גאסן; פריצענט איז בזיל הזול ― פיר־פינף לשנה
איז פאר אונדז איבערגענוג; היינט אז עס טראגט גאר צען־פופצן, איז
דאך דאס טאקע א גליק! און וואס דו זאגסט „לילעפוטן״ (נישט, ווי
דו רופסט עס אן, „פיפערנאטערס״), האב איך דיר שוין געשריבן, אז
דאס איז אזא מין פאפירל פון א פאבריקע, וואס מע ארבעט דארטן
אייזנבאנען און מע גיט דערויף „דעווענדענט״. די אייזנבאנען זיינען אין
סימביר, די פאפירלעך זיינען אין ווארשע, און די קונים זיינען אין יעהופעץ, ― היינט פארשטייסטו שוין? דאס אייגענע איז מיט די „וועגעלעך״, מיט „פוטיוויל״ און מיט „טראנספארט״. נאר דו קערסט מיי־נען, אז מע קויפט פאפירלעך, קוקט זיי עמעצער אן אין די אויגן? האסטו
ווידער א טעות. מע מוז דיר קלאר מאכן אקוראט, זאלסט פארשטיין
דאס געשעפט. למשל, עס פארגלוסט זיך דיר קויפן „טראנספארט״;
גייסטו אריין אין א קאנטאר, טראגסט אריין אין קאסע עטלעכע קערבלעך א „דעפא״, און דו הייסט דיר פארשרייבן אביסל סחורה, און מע
גיט דיר ארויס א בריוול, אז מע האט איינגעקויפט פון דיינעטוועגן אזוי
פיל און אזוי פיל „טראנספארט״, אף אזא און אזא מקח מיט אזא
און אזא „דעפא״, און באם חלילה עס פאלט אראפ, ביסטו מחויב צוטראגן נאך געלט; ― נאר ס׳איז בלאטע, ניט אזוי גיך פאלט דאס
אראפ, און מע באדארף ניט צוטראגן קיין געלט; אדרבה, עס הייבט
זיך גאר אויף! אט אזוי ארבעט איך כסדר און מאך, ברוך השם, הלוואי
ווייטער ניט ערגער. גאט זאל העלפן, איך זאל מיר קאנען אפרייסן אף
א פאר טעג, וואלט איך זיך אראפגעכאפט קיין וואסילקאוו און וואלט
אריינגעטראגן „געלדיע״; דעמאלט וואלט איך פארשפארט זיין נע־ונד,
באטאג א יעהופעצער און באנאכט א בויבעריקער. אלע מעקלערס זיינען היינט געווארן „קופצעס״. זאלסט זען ווי מע לעבט, ווי מע עסט!
היינט די דאמעס זייערע מיט די דימענטן און בארליאנטן ― איך האב
מיך צעפרעגט, ווו קויפט מען דא בארליאנטן, און האב באטראכט פון
דיינעטוועגן דארטן א פאר זאכן, זאג איך דיר, אז ניט נאר בא אייך
אין כתרילעווקע, אפילו בא אונדז אין יעהופעץ וועט דאס אויך אנמאכן
א רעש! און מחמת איך האב קיין צייט ניט, מאך איז דאס בקיצור. אם
ירצה השם, אינעם אנדערן בריוו וועל איך דיר ארויסשרייבן אלצדינג
באריכות. לעת־עתה זאל גאט געבן מיט געזונט און מיט הצלחה. גריס
איטלעכן באזונדער גאר פריינטלעך.
</p><p></p><p>
 ממני בעלך  מ נ ח ם ־ מ ע נ ד ל.
</p><p></p><p>
ע י ק ר  ש כ ח ת י. דו מיינסט, אפנים, זוגתי היקרה, אז איך
בין איינער אפן יריד, וואס איך האנדל מיט פאפירלעך? בראצקי האנדלט
אויך דערמיט. דער חילוק איז: איך, אז איך גיי קויפן פאפירלעך, באדארף איך פריער אויסרעכענען וויפל מיין מאגן קאן פארדייען, און בראצקי, אז ער טוט א קויף פאפירלעך, קויפט ער מיט אמאל טויזנט שטיק,
פינף טויזנט שטיק, צען טויזנט שטיק. דו שפילסט זיך מיט בראצקין?
יענער, אז ער פארט דורך אין דער קארעטע, ציטערט דער „קרעשטשא־טעק״, און אלע יידן נעמען אראפ די היטלען, און איך אויך בתוכם.
</p><p></p><p>
שיין וואלט זיין, ווען איך ווער אמאל א בראצקי!... אז גאט וויל,
נארעלע...
</p><p></p><p>
  ה נ ″ ל.
</p><p></p><p>
 .VIII
</p><p></p><p>
 שיינע־שיינדל פון כתרילעווקע צו איר מאן מנחם־מענדל אין יעהופעץ.
</p><p></p><p>
לכבוד בעלי היקר הנגיד המפורסם החכם מופלג מוהר″ר מנחם־מענדל נ″י.
</p><p></p><p>
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
</p><p></p><p>
צ וו יי ט נ ס  שרייב איך דיר, בעלי היקר, „אז פון א חזירשן עק,
זאגט די מאמע, קאן מען קיין שטריימל ניט מאכן״... איך שמועס
עס קעגן דיין שיינער שוועגערן, קעגן דיין יענטלען טאקע, ברענען זאל
זי דיר אפן פייער! זי איז זיך מיישב יענע וואך און לאזט ארויס א קלאנג
איבער דער גאנצער שטאט, אז דו ביסט אוועק קיין אמעריקע און מיך
האסטו, ניט דערלעבן וועט זי דאס, אוועקגעווארפן אן אלמנה חיה. פון
וואנען, זאגט זי, האט זי דאס גענומען? שרה־נחמה האט געהערט פון
לייזי־הערשקע־אברהמס מויל, אז ברוך־בן־ציונס האט אליין געזען בא
משה־שמואלן א בריוול, וואס מאיר־מאטל שרייבט אים פון אמעריקע.
לויף איך דאך אוועק צו משה־שמואלן: ווו איז דאס בריוול? פרעגט
ער מיך: וואסער בריוול? זאג איך: וואס מאיר־מאטל שרייבט אייך
פון אמעריקע. זאגט ער: ווער האט אייך געזאגט? זאג איך: ברוך־בן־ציונס. זאגט ער: ווי האט אייך געקאנט זאגן אט דער שקרן, אט דער
כזבן אזא מעשה, אז איך רעד ניט מיט אים שוין העכער א יאר? לויף
איך דאך אוועק פון דארטן צו ברוך־בן־ציונס מיט א צעיושעטן קאפ.
לאזט זיך אויס א מעשה, אז ער איז גאר נישטא אין כתרילעווקע שוין
די דריטע וואך. פלי איך דאך פון דארטן אוועק מסתמא צו לייזי־הערש־קע־אברהמס און גיב אים אוועק א פארציע, ווי עס געהער צו זיין, למאי
האט ער דערציילט שרה־נחמהן אזא פזמון מיט א בריוול, וואס ניט
געשטויגן, ניט געפלויגן? קוקט ער מיך אן, ווי א משוגענע: וואסערע
פלוימען? לאזט זיך אויס א מעשה, אז דאס האט זי טאקע אליין, דיין
יענטל הייסט עס, די כפרה זאל זי זיין פאר אונדז ביידן, אויסגעטראכט
פונעם קאפ. א הולטייקע קאן! נאר עס קריכט דיר שטארק אין קאפ
אריין אוודאי וואס איך שרייב דיר, אז דיר ליגן גאר אין זינען מסתמא
דיינע יעהופעצער דאמעס, צעדמט און צעבלוטיקט זאלן זיי דיר ווערן
מיט זייערע בארליאנטן! הערסטו, מענדל! איך קאן ניט הערן זייער
נאמען אפילו, אזוי פיינט האב איך זיי! עס איז מיר שוין נימאס אפילו
די מתנה דיינע, וואס דו ווילסט מיר דארטן קויפן! איך זאג דיר פריער,
בעלי היקר, אויב דו ווילסט מיר עפעס קויפן, זאלסטו מיר קויפן אזעלכעס, וואס מע טראגט דארט ניט; איך דארף ניט, דו זאלסט מיך פארגלייכן מיט עמעצן, לאזן זיי דיר זיין די כפרה היינטיקן טאג! נאר לאמיך
שוין דערלעבן זען טאקע עפעס פון דיר אף דער רעכטער אמת, ניט
אף פאפיר, ווי זאגט די מאמע: „ווינציקער מיט א ווארט, מער מיט
א ביסן״... וואס טויג דיר אפלייגן אף מארגן, נארעלע? בא אזא געשעפט, אז מע רייסט נישט אפ מיט גוואלד, האט מען ניט! נאר מעגסט
דיר זאגן וואס דו ווילסט, ביז איך וועל נישט זען אליין מיט מיינע
אויגן, וועל איך דיר נישט גלייבן; נישט מחמת איך האלט דיך חלילה
פאר א ליגנער, נאר דערפאר ווייל אלצדינג, וואס די יעהופעצער פיינע
מענטשלעך דערציילן דיר, מיינסטו, אז ס׳איז תורת לאקש. וואס גלייכסטו
זיך צו בראצקין? האסט מיט זיי אינאיינעם חזירים געפאשעט? מע
גיט דיר פאר דיינע פאפירלעך עפעס געלט ― נעם! וואס מאכסטו אנשטעלן? די אדעסער שארלאטאנעס האבן געטראפן צו דיר קיין בויבעריק אזש, געוואלט אויסנארן בא דיר דעם טייערן אנטיק? ― מיט מזל
ברכה! פאר זיי די מציאה! ווי זאגט די מאמע מיינע: „כאפ אויס די
יארמעלקע מיט ניס און אנטלויף״... נאר גיי רעד מיט א משוגענעם!
אט האט זיך אים פלוצים פארוואלט ווערן א קופעץ, און נאך א ווא־סילקאווער דערצו! ער ווייסט שוין גארניט וואס אויסצוטראכטן פאר
גרויס ראסקאש! וואס איז דיר עפעס געפעלן געווארן וואסילקאוו? נאר
וואס איז דאס חידוש: אז באטאג איז מען א יעהופעצער, באנאכט
א בויבעריקער, און גיין גייט מען קיין פייטערבארג און קיין ווארשע,
מעג מען שוין זיין נישט נאר א וואסילקאווער ניכתב ― אפילו פון האצעפלאץ. מענדל, זע נאר, אז פון אלע גליקן זאל איך דיר נישט דארפן
חלילה ארויסשיקן פון דאנען נאך אמאל אף דער הוצאה, ווי עס ווינטשט
דיר היינט און אלע מאל
</p><p></p><p>
 דיין באמת געטרייע פרוי  ש יי נ ע ־ ש יי נ ד ל.
</p><p>
איך דארף דיר, בעלי היקר, אנזאגן א בשורה, און נישט קיין פריילעכע: דיין ברודער בערל־בנימין איז געבליבן אן אלמן... שוין אז דער
בריוו איז געווען פארחתמעט איז מען געקומען און מע האט אונדז געזאגט, אז יענטל איז געשטארבן. פון א קימפעט איז דאס איר געקומען,
זי האט געהאט א צווילינג. דאס צווילינג לעבט, און זי איז געשטארבן.
דאכט מיר, עס וואלט געמעגט זיין דאס אייגענע קאפויר? ווי זאגט די
מאמע: „גאט איז א גרויסער צו־להכעיסניק״... לאז זי זיין ווייט אפגעשיידט פון מיר. דיין שוועגערן איז תמיד געווען מיט מיר קידער־ווידער, לאז זי מיר מוחל זיין, נאר אף מיין ערד איז זי דאך ניט געגאנגען. וואס וואלט מיך ארן, אז זי זאל לעבן נאך הונדערט יאר און ניט
איבערלאזן קיין זיבן יתומימלעך, איינס קלענער פונעם אנדערן? בא דער
לוויה בין איך דווקא געווען און האב מיך דווקא אזוי אנגעוויינט, אז
איך בין קוים געקומען א לעבעדיקע אהיים. ווי זאגט די מאמע: „אז מע
דערמאנט זיך אינעם טויט, איז מען ניט זיכער מיטן לעבן״...
מנחם־מענדל פון יעהופעץ צו זיין ווייב שיינע־שיינדל אין כתרילעווקע.
</p><p></p><p>
לזוגתי היקרה החכמה הצנועה מרת שיינע־שיינדל שתחי׳.
</p><p></p><p>
ר א ש י ת  בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
</p><p></p><p>
ו ה ש נ י ת  זיי וויסן, אז איך בין א גאנצע וואך געלעגן אין בויבעריק, דאס הייסט, חלילה נישט מסוכן, נאר א פאסקודנע שלאפקייט:
איך בין געפאלן אפן רוקן, קאן זיך נישט איבערקערן אף דער אנדערער
זייט. איצט איז מיר שוין אביסל גרינגער. איך האב געמיינט די גאנצע
וואך, אז איך וועל אראפ פון זינען: א קלייניקייט, אכט טאג כסדר זיין
אפגעריסן פון דער בערזע, נישט וויסן פון קיין קורסן? עס האט זיך
מיר נאר אויסגעוויזן, אז דארט קערט זיך איבער די וועלט! אם ירצה
השם, מארגן־איבערמארגן פאר איך שוין געוויס אין שטאט אריין. דערווייל שרייב איך דיר א בריוול, עס ווילט זיך מיר אביסל דורכשמועסן
מיט דיר, און אגב דיר געבן א ריכטיקן חשבון, ווו איך האלט, זאלסט
נישט מיינען, אז איך „פלוטעווע״, אז איך בין חלילה פארדרייט אדער
איך בין גענארט. מיין „פארטעפעל״ באשטייט אצינד סך־הכל פון הונדערט פופציק שטיקלעך „פוטיוויל״, הונדערט שטיקלעך „טראנספארט״,
פינף „מאלצעווער״, פינף „לילעפוטלעך״ און פינף „וועגעלעך״, א חוץ
„פרעמיעס״. מילא, „פוטיוויל״ און „טראנספארט״ איז בא מיר פארקויפט אף שפעטער (מיט א דרייערל האנטגעלט); וויבאלד מע קויפט זיי
בא מיר אויס צום זמן, ― און אויסקויפן וועט מען זיי דאך געוויס ―
בלייבט מיר איבער אף זיי ריין פארדינסט נאך אלע הוצאות א רובל
פיר־פינף טויזנט. חוץ לזה, האב איך א פאר צענדליק „האסלעך״ אף
„פוטיוויל״ און אף „מאלצעווער״, פרימא בריוועלעך, ― רעכן איך כאפן
אף זיי אויך א רובל זיבעצן־אכצן הונדערט. האסטו שוין כמעט גוטע
זיבן טויזנט רובל. אף די פינף „מאלצעווער״ מזומן רעכן איך אף טרפות
פיר טויזנט רובל, ווארעם עס וועט דאך זיין א חרפה, א בזיון, אויב
זיי וועלן ניט שטיין אין גיכן, צום ווייניקסטן, צוויי טויזנט רובל א שטיק,
כאטש אפילו זיי האבן זיך די לעצטע טעג א קאפעלע אראפגערוקט;
נאר דאס איז נישט מער ווי א מאניפארגעלע פון די פייטערבארגער
„בלאנקיסטן״, בכדי זיי זאלן זיך קאנען „אפדעקן״! בלייבט איבער דער
רעכטער שפיגל: איך מיין די „ליליפוטלעך״ מיט די „וועגעלעך״; דא
איז א ריינער חשבון, ווי גאלד: ביז „אולטימא״ האבן מיר נאך אזוי
גרויס ווי אכצן טאג, און אזוי ווי די „ליליפוטלעך״ הייבן זיך אף הונדערט רובל א טאג, האסטו א קיימא־לן פון אכצן מאל הונדערט געכפלט
אף פינף, באטרעפט דאס פונקט ניין טויזנט רובל. און די „וועגעלעך״?
זיי שפרינגען דאך אף ק″ן רובל א טאג, ― האסטו אכצן מאל ק″ן געכפלט אף פינף, ― באטרעפט דאס ניט קיין דרייצן טויזנט פינף הונדערט רובל? היינט ווו איז עפעס „וואלגע״? „דניעפר״? „דאן״? און
שאר ירקות? הכלל, גאר קיין גרויסן בייטל ניי איך מיר נישט, נאר
איך רעכן אלצדינג, שוין נאך אלע הוצאות: „קארטאזש״, „גנבהזש״
ארום און ארום, ―. קרוב צו פערציק־פופציק טויזנט! השם יתברך זאל
העלפן, דאס „אולטימא״ זאל נאר אפלויפן גלאט, וועל איך, אם ירצה
השם, „ראליזירן״ אלע מיינע פאפירלעך און וועל מיך „איבערקערן אף
דער אנדערער זייט״, דאס הייסט, איך וועל גיין „א־לא־בעס״, ווערן
א מוכר אף אלצדינג, און וועל פארדינען געלט אף דער „לינקער זייט״;
נאכדעם וועל איך מיך א ווארף טאן צוריק „א־לא־האס״ און ווידער
אמאל כאפן א גראבס. אזוי אז דער אייבערשטער זאל נאר וועלן, קאן
פון די פופציק טויזנט ווערן מאה אלף, פון די מאה אלף ― רי″ש
אלפים, פון די רי″ש אלפים ― ת″ק, און אזוי ווייטער, ביז א מיליאן.
ווי אזוי זשע דען, נארעלע, ווערט מען א מיליאנטשיק, א בראצקי? און
וואס מיינסטו, איז בראצקי? א בשר־ודם, וואס עסט און טרינקט און
שלאפט. איך האב אים אליין געזען, איך זאל אזוי זען אלדאס גוטס!...
הכלל, זאלסט גאר קיין יסורים ניט האבן, זוגתי היקרה, איך האב מיך
גוט צוגעקוקט צו דער שפעגעלאציע און בין געווארן אף דער בערזע
אזא חריף, אז מע קומט שוין אמאל צו מיר, נישקשה, מיט אן עצה;
מיט גאטס הילף, איך פארשטיי דאס שפיל! און וואס דו גלייבסט נישט
און הייסט מיר אפשניידן, איז בא מיר קיין חידוש ניט. למאי כינקיס?
</p><p></p><p>
פאראן בא אונדז א שפעגעלאנט, כינקיס רופט מען אים, זייער א הייסער שפעגעלאנט און א מוראדיקער קארטן־שפילער; באטאג שפילט ער
אף דער בערזע, און באנאכט שפילט ער אין קארטן. האט זיך געטראפן
מיט אים א מעשה ערשט יענע וואך. עס האט זיך אים באנאכט געחלומט א שלעכטע קארט, ― א סימן אף א „בעס״ ― איז ער אוועק
קיין פייטערבארג און קיין ווארשע און האט אפגעשניטן אין איין טאג
דעם גאנצן „פארטעפעל״; אוודאי רייסט ער איצט נעבעך אף זיך די
האר! א מצווה אף אים! לאז ער ניט גלייבן אין חלומות! איך קוק
שוין ארויס אף מארגנדיקן טאג, געוואר ווערן די קורסן. איך האב מיך
באשלאסן, תיכף וויבאלד איך קום אין שטאט אריין, זיין באם יובעלירער
נאך דיין „בראש״ מיט די בארליאנטענע אוירינגלעך, און אז איך וועל
נאר האבן צייט, כאפ איך מיך אראפ אף „פאדאל״ איינקויפן דיר אביסל
וועש, טישטעכער, האנטעכער, און די קינדער אף העמדלעך, און נאך
עפעס אין בעל־הבתישקייט אריין, נישט ווי דו זאגסט, אז איך האב
דיך חלילה פארגעסן. און מחמת איך האב קיין צייט ניט, מאך איך דאס
בקיצור. אם ירצה השם, אינעם אנדערן בריוו וועל איך דיר ארויסשרייבן
אלצדינג באריכות. לעת־עתה זאל גאט געבן מיט געזונט און מיט הצלחה.
קוש די קינדער און גריס שווער און שוויגער און אלעמען באזונדער גאר
פריינטלעך. און בערל־בנימינען זאלסטו זאגן פון מיינעטוועגן, אז ער
זאל זיך אזוי ניט נעמען צום הארצן, א ווייב איז א גאטס זאך: ה׳ נתן
וה׳ לקח.
</p><p></p><p>
 ממני בעלך  מ נ ח ם ־ מ ע נ ד ל.
</p><p></p><p>
ע י ק ר  ש כ ח ת י. וואס דו שרייבסט מיר מכוח וואסילקאוו,
האסטו, אפנים, גארנישט פארשטאנען, וואס איך מיין. אזוי ווי מחמת
איך טאר דא ניט זיין, וויל איך ווערן א היגער קופעץ, קאן מען אנדערש
נישט ווערן, סיידן מען איז פריער כאטש א האלב יאר א וואסילקאווער
ניכתב. און קוים ווער איך א היגער, דינג איך, אם ירצה השם, א דירה
אף פאראל און נעם דיך ארויס אהערצו מיט די קינדער אין א גוטער
שעה. און וואס דו ביסט אזוי אויפגעטראגן אף יעהופעץ, איז נאר דערפאר, ווייל דו קענסט נאך נישט די שטאט מיט די היגע מענטשן; מילא
די שטאט אליין, שמועסט מען נישט ― ס׳איז א צאצקעלע, און די
מענטשן די היגע זיינען ממש גאלד און זילבער; ווייס איך, ווי קומט
דאס צו אדעס? די היגע מענטשן זיינען אלע אזוי מילד, אזוי צוגעלאזט,
סיי די מאנצבילן, סיי די נקבות... איין שטיקל חסרון האבן זיי דא,
וואס זיי האבן ליב א קערטל; קומט די נאכט ― נעמט מען זיך צו
דער ארבעט און מע זיצט אוועק ביז טאג און מע שרייט: „פאס!״ די
גרויסע שפילן אין אזא שפיל, וואס הייסט „פרעפעראנץ״, און די קליינע
שפילן אין „סטוקעלקע״, אין „אקע״ אדער גאר אין „טערטל מערטל״.
</p><p></p><p>
  ה נ ″ ל.
</p><p></p><p>
 .X
</p><p></p><p>
שיינע־שיינדל פון כתרילעווקע צו איר מאן מנחם־מענדל אין יעהופעץ.
</p><p></p><p>
לכבוד בעלי היקר הנגיד המפורסם החכם מופלג מוהר″ר מנחם־
 מענדל נ″י.
</p><p></p><p>
ע ר ש ט נ ס  קום איך דיר צו מעלדן, אז מיר זיינען אלע גאט צו
 דאנקען אין בעסטן געזונט, גיב גאט דאס נעמלעכע פון דיר צו הערן אף
 ווייטער ניט ערגער.
</p><p></p><p>
צ וו יי ט נ ס  שרייב איך דיר, בעלי היקר, זאלסט גאר נישט איבערטראכטן חלילה קיין שלעכטס, עס קומט דיר מזל־טוב: דער ברא־טשיק דיינער, בערל־בנימין, האט שוין חתונה געהאט, אין א גוטער שעה,
א מזלדיקער! ער האט קיין צייט ניט געהאט צו ווארטן אפילו גאנצע
צוויי חדשים: ער איז אוועקגעפארן קיין בארדיטשעוו, פון וואנען מע
באציט אף דער גאנצער וועלט שטיפמאמעס, און האט אראפגעבראכט
פאר זיינע קינדער א מאמע, און דווקא א מיידל פון א יאר ניינצן! אזא
יאר, אזא מזל אף אלע מאנצבילן, וואס פאר א פנים דאס האט! ווי
זאגט די מאמע זאל לעבן: „בעסער זאלן מיר בלייבן נאך אייך אלמנות,
איידער איר זאלט מאכן אונדזערע קינדער פאר יתומים!״... איך שטעל
מיר פאר דיינע טרערן, מענדל, ווען דו זאלסט מיך, א שטייגער, חלילה
איבערלעבן, ניט דערלעבן זאלן דאס די יעהופעצער דאמעס! זיי וואלטן
דיך באפאלן, ווי די בינען, אן אויסכאפעניש וואלט אף דיר געקומען
נאך פאר שלושים! עס וואלט געווען בא דיר, ווי די מאמע זאגט:
„א כשרער טאפ מיט א כשרן לעפל״ וואלסט שוין דעמאלט געקאנט
בלייבן א יעהופעצער אף אייביק! דו קנאקסט, זאגסטו, מענדל? קנאק!
פלי! שפרינג אין פייער! איך וועל צו דיר נישט פארן, איך זאל וויסן,
אז דו ליגסט דארטן אפן טויטן בעט! און דיינע פופציק טויזנט שרעקן
מיך אויך קארג וואס. ערשטנס, ביסטו מיינער מיט די פופציק טויזנט,
אזוי ווי אן די פופציק טויזנט. און צווייטנס, האבן בא מיר דיינע פופציק
טויזנט א ממש, פונקט ווי א שמעק טאבעקע, ווי זאגט די מאמע: „כל
זמן דאס געלט איז אפן פאפיר, איז דאס פאפיר״... איך וועל דיר
זאגן דעם אמת, בעלי היקר, אז דו האסט איצט ביד איבערצוציילן עטלעכע קערבלעך און ווילסט ווארטן ביז עס וועט ווערן דווקא פופציק
טויזנט, ביסטו אדער א משוגענער, אדער א גזלן, א רוצח, האסט קיין
רחמנות נישט אף דיין ווייב ביז הונדערט און צוואנציק יאר און אף
דיינע קינדער. עס געפעלט מיר, ווי ער האדעוועט מיך מיט „זאווטריק־לעך״: מ א ר ג ן וועט ער זיין באם גאלדווארגער, מ א ר ג ן וועט ער
מיר קויפן וועש ― אלץ אף מארגן. נאר איינער! פאר מארגן לאז זיך
גאט זארגן! דו קויף בעסער היינט. רייס אפ, כאפ אריין, עס וועט זיין
גלייך ווי געפונען! די מאמע מיינע, זאל לעבן און געזונט זיין, זאגט
גאנץ קלוג. זי זאגט: „וואס טויג דיר, טאכטער, מתנות, טישטעכער,
האנטעכער? געלט, זאגט זי, לאז ער דיר שיקן! דער מלאך־המוות, זאגט
זי, פרעגט נישט, צי דער מת האט תכריכים״... איך וועל ווארטן נאך
א פאר וואכן, ביז איך וועל מיך פילן אין גאנצן געזונט, דעמאלט זעץ
איך מיך אויף און פאר, אם ירצה השם, אראפ צו דיר אהינצו, און דעמאלט בין איך דיר ניט מקנא! איך וועל דיר דארטן נאכגיין פיס־טריט,
איך וועל דארטן זיין אומעטום. איך בין דיר ערב, אז דו וועסט אנטלויפן פון דארטן אין מיטן האלבע נאכט, ווי עס ווינטשט דיר פון טיפן
הארצן
</p><p></p><p>
 דיין באמת געטרייע פרוי  ש יי נ ע ־ ש יי נ ד ל.
</p><p></p><p>
מנחם־מענדל פון יעהופעץ צו זיין ווייב שיינע־שיינדל אין כתרילעווקע.
</p><p></p><p>
לזוגתי היקרה החכמה הצנועה מרת שיינע־שיינדל שתחי׳.
</p><p></p><p>
ר א ש י ת  בין איך דיר מודיע, אז איך בין ברוך השם בקו החיים
והשלום. השם יתברך זאל העלפן, מע זאל תמיד הארכן איינס פונעם
אנדערן נאר גוטס מיט בשורות טובות, ישועות ונחמות ― אמן.
</p><p></p><p>
ו ה ש נ י ת זיי וויסן, אז עס טוט זיך חושך! היינו, עס איז אנגעקומען פון פייטערבארג אזעלכע קורסן, אז ס׳איז אונדז אלעמען פינצטער געווארן אין די אויגן! ווי א דונער האט דאס אונדז דערשלאגן, ווי
א באמבע! עס איז געווארן פינצטער אין אלע קאנטארן, ערד־ציטערניש
אף „קרעשטשאטעק״! און תיכף נאך פייטערבארג האט אויך ווארשע
געגעבן א זעץ אירע קורסן! ס׳איז געווארן א לויפעריי, א בהלה, א פחד,
א מהומה! די שפעגעלאנטן זיינען זיך צעלאפן, אויסגעטריקנט געווארן,
און איך אויך בתוכם. אויס בערזע! די קאנטארן זיינען געבליבן פוסט,
די באנקירן פארזארגט, ס׳איז חורבן בית־המקדש! שטעל דיר פאר, זוגתי
היקרה, אז די „מאלצעווער״, וואס איך האב זיי גערעכנט אף טרפות
צוויי טויזנט קערבלעך, האבן זיך מיישב געווען און האבן זיך אראפגע־ 	
רוקט ביז ניינהונדערט פופציק! צי, למשל, „פוטיוויל״: גיכער וואלט
איך זיך גערעכט אף זיי א מפלה, איידער זיי זאלן ווערן פון הונדערט
אכציק צוריק זיבן און זעכציק! פון „טראנספארט״ שמועסט מען נישט;
„טראנספארט״ איז גאר אין דער ערד, קיינער נעמט דאס נישט אין די
הענט אריין! דאס אייגענע איז מיט „וואלגע״, מיט „דאן״ און מיט
אלע אנדערע פאפירלעך. נאר דאס אלצדינג איז נאך גאלד קעגן ווארשע.
אין ווארשע איז גאר אן אומגליק! זינט די וועלט שטייט איז נאך אזא
שחיטה נישט געשען, ווי אין ווארשע. ווארשע איז זיך מיישב און טוט
א שמיץ די „לילעפוטן״ פון צוויי טויזנט פיר הונדערט פופציק גאר אף
זעקס הונדערט צוואנציק! היינט „וועגעלעך״! די זיינען שוין געשטאנען
אזוי שיין, אזוי פיין; מיר האבן געמיינט, אט־אט זיינען זיי דריי טויזנט
קארבן! וויפל, מיינסטו, שטייען זיי היינט? וועסט גאר נישט טרעפן:
פירהונדערט שמארדאווענצעס! ווי געפעלט דיר א קורס? ס׳איז עק
וועלט! אן אך און וויי איז ווארשע,: זיך שיין אויסגעפיינט: געטריבן,
געטריבן, און פלוצים אין מיטן דרינען ― נא דיר א חתונה! פון וואנען
נעמט זיך דאס איבערקערעניש ― ווייסט קיינער נישט. דער זאגט דאס,
דער זאגט דאס. עס וואקסט פון געלט, דאס הייסט, פון דעם, וואס עס
איז נישטא קיין געלט. אף דייטש רופן זיי דאס אן: „געלט־מאנגל״,
און אף אונדזער לשון הייסט דאס פשוט: „נישטא א פרוטה״. וועסטו
דאך מסתמא פרעגן: סטייטש, עס האט זיך דאך ערשט נעכטן געוואלגערט אין אלע גאסן? תיקו, בלייבט א קשיא! נאר ווי אזוי די מעשה איז,
שפעגעלאנטן זיינען געווארן אפגעקאכט, און איך אויך בתוכם. איך וועל
דיר זאגן דעם אמת, אף פייטערבארג פארדריסט מיך ניט אזוי, ווי אף
ווארשע. מילא פייטערבארג ― גארנישט, גייט זיך פאוואלינקע, אלע
טאג פאלט דארטן צוואנציק־דרייסיק רובל און גענוג; ס׳איז כאטש,
ווי זאגט ער, מעשה סוחר. ווארשע ― קיין גוטער ייד זאל דאס ניט
קענען! דאס איז עפעס א מין סדום, רחמנא לצלן! נישטא דער טאג
ווארשע זאל ניט געבן א ריס מיט ק″ן, מיט רי″ש, מיט שי″ן קערבלעך
נידעריקער, א פאטש נאך א פאטש, אזוי, אז מיר זיינען דא אלע געבליבן פרילישעט, גאר קיין צייט נישט געהאט אפילו זיך ארומצוקוקן!
מיליאנען קאסט אונדז אפ אט דאס ווארשע, מיליאנען! גוואלד, ווו
איז געווען אונדזער שכל? הלוואי וואלט איך דיך געפאלגט, זוגתי
היקרה, וואלט איך איצט ארויסגעשטעלט דער וועלט דריי פייגן; בראצקי
וואלט צו מיר נישט געווען גלייך! נאר מסתמא הייסט גאט אזוי; ס׳איז,
אפנים, נאך נישט געקומען די רעכטע צייט... א שטיקל גליק, וואס
מיין באנקיר, לאנג לעבן זאל ער, מאנט מיך כאטש נישט די עטלעכע
קערבלעך, וואס איך בין אים געבליבן שטיין אין קאנטאר. אדרבה, ער
האט אף מיר רחמנות. ער זאגט צו מיר, אז עס וועט זיך אביסל פארבעסערן די צייט, וועט ער אפשר זען מיר „צושארן״, איך זאל ארום
אים קאנען אמאל פארדינען א קערבל... נאר דערוויילע איז נישטא
וואס צו טאן. עס גייען ארום אף דער בערזע מתים, נישט קיין שפעגעלאנטן. מעקלערס דרייען זיך ארום פוסט און פאס. ס׳איז ביטער און
פינצטער ארום און ארום. די שפעגעלאציע, זאגט מען, איז אפגעשטארבן,
קאן שוין תחית־המתים נישט אויפשטיין. נישטא צו וואס זיך צו נעמען.
איך זאל האבן מיט וואס, וואלט איך מיך נאך פארט יאקאש דורכגעשלאגן, איבערגעווארט די שלעכטע צייט. דער הימל, ווי זאגט ער, איז
נאך צו דער ערד נישט געפאלן. נארישקייטן! דאס הארץ זאגט מיר,
אז עס וועט נאך זיין וואס צו טאן, גאט לעבט און יעהופעץ איז א שטאט;
אז נישט דאס, איז דאס... נאר ווו נעמט מען קלינגערס? ווי זאגט
די מאמע דיינע: „אז מע האט נישט קיין פינגער, קאן מען נישט שטעלן
קיין פייג״... איך האב מיך געפרוווט אנמוטן א פאר מענטשלעך מכוח
א גמילות־חסדל אף א קליינער צייט, האבן זיי מיר געשווארן, אז אין
שטאט איז איצט ענג אין געלט, אפילו גאר בא די גרויסע איז ענג,
ממש מע פאלט מיטן פנים צו דער ערד, מע ציט זיך אויס פאר א גראשן...
השם יתברך זאל עפעס א נס טאן מיט מיר: גזלנים זאלן אף מיר אנפאלן און מיך הרגענען, אדער איך זאל אזוי שטארבן גייענדיק אין גאס,
ווארעם, זוגתי היקרה, איך קאן דאס שוין מער ניט איבערטראגן! סטייטש,
סטייטש! אזוי פיין, אזוי שיין געשטאנען אפן פלאץ! געהאט, ווי מע
זאגט, א פולע היטל ― און פלוצים נא דיר! און מחמת איך בין זייער
דערשלאגן, מאך איך דאס בקיצור. אם ירצה השם, אינעם אנדערן בריוו
וועל איך דיר ארויסשרייבן אלצדינג באריכות. לעת־עתה זאל גאט געבן
מיט געזונט און מיט הצלחה. שרייב מיר וואס מאכן די קינדערלעך זאלן
לעבן, און ווי גייט דיר אין געזונט, און גריס שווער און שוויגער און
איטלעכן באזונדער גאר פריינטלעך.
</p><p></p><p>
 ממני בעלך  מ נ ח ם ־ מ ע נ ד ל.
</p><p></p><p>
ע י ק ר  ש כ ח ת י. די וועלט זאגט א ווערטל, אז נאך א שרפה
ווערט מען רייך. איך מיין, אז נאך אזא מפלה, ווי מיר האבן דא אצינד,
קאן מען ערשט מאכן גאלדענע געשעפטן. ווארעם ס׳איז אלצדינג געווארן בחצי חינם. מע קאן היינט מאכן „האסלעך״ מיט „פרעמיעס״ אף
די בעסטע „פאפירלעך״ כמעט אן געלט. איך זאג נביאות, און קאן דיר
גיין שווערן, אז ווער עס וועט איצט אוועקגיין קיין פייטערבארג אדער
קיין ווארשע עפעס קויפן, וועט ער גליקלעך ווערן! ווארעם נאך אלע
מעשות קאן איך מיך בארימען, אז איך פארשטיי דאס שפיל אין תוך
אריין. צו דער שפעגעלאציע באדארף מען האבן נאר דריי זאכן: ש כ ל,
מ ז ל און  ג ע ל ט. ש כ ל איז, ברוך השם, פאראן בא מיר אזוי פיל,
וויפל בא אלע היגע שפעגעלאנטן. מ ז ל  איז בא גאט. און  ג ע ל ט?
― געלט איז בא די בראצקיס.
</p><p></p><p>
  ה נ ″ ל
</p><p></p><p>
 .XII
</p><p></p><p>
שיינע־שיינדל פון כתרילעווקע צו איר מאן מנחם־מענדל אין יעהופעץ.
</p><p></p><p>
לכבוד בעלי היקר הנגיד המפורסם החכם מופלג מוהר″ר מנחם־מענדל נ″י.
</p><p></p><p>
ע ר ש ט נ ס  קום איך דיר צו מעלדן, אז מיר זיינען אלע גאט צו
דאנקען אין בעסטן געזונט, גיב גאט דאס נעמלעכע פון דיר צו הערן אף
ווייטער ניט ערגער.
</p><p></p><p>
צ וו יי ט נ ס  שרייב איך דיר, בעלי היקר, אז, אייגנטלעך, וואלט
איך דיר באדארפט שרייבן גאר א סך, נאר איך האב דיר נישט וואס
צו שרייבן, עס האט זיך שוין אויסגעלאזט בא מיר שטאף. ווארעם וואס
וועט מיר ארויסקומען, אז איך וועל דיך שוין אריינלייגן אין דער ערד
אריין, חלילה, לעבעדיקערהייט, עס וועט מיר דען עפעס העלפן? איך
בין דאך ניט  ב ל י ו מ ע ־ ז ל א ט ע, וואס האט ליב „עסן מאן״; איך
וועל דיך נישט עסן, איך וועל דיר ניט זאגן קיין קרום ווארט, נישט איבערקערן די צונג אפילו. נאר איין זאך וועל איך בא דיר פרעגן, א שלאק
זאל אריין אין מיינע שונאימס ביינער אריין: זאג, צי האב איך דיר
נישט געזאגט פריער, אז עס וועט אזוי זיין דער סוף? זאג, צי האב
איך דיר נישט געשריבן די גאנצע צייט: אנטלויף, זאג איך, מענדל, ווי
פאר פייער! וואס טויג דיר, זאג איך, שמאטעס, פאפירלעך? ווי די
מאמע זאגט: „זיץ אין דערהיים, וועסטו נישט רייסן קיין שטיוול״...
פאלגט ער מיך נישט! עס האט אים צוגעקאוועט צו יעהופעץ! ער איז
נאר די כפרה נאך די דארטיקע פיינע מענטשלעך, די כפרה מעגן זיי
שוין זיין פאר דיר און פאר מיר און פאר אונדז אלע און פאר כל ישראל,
נישט איך זאל מיך פאר זיי אויסציען א גמילות־חסד, געבן זאל זיי
גאט גרינגע קרענק מיט מאיאווע קדחת אף א גאנץ יאר! ווי זאגט
די מאמע זאל לעבן: „בעסער אנקומען צו עלינו, איידער צום בעסטן
מענטשן״... אף דיר איז מיר א חידוש, מענדל. דו ווייסט דאך יא,
וואס אין די הייליקע ספרים שטייט געשריבן: „מיט גוואלד טוט לעבן
דער מענטש און מיט גוואלד טוט ער שטארבן״, ― היינט וואס רעדסטו
נארישקייטן? ס׳איז אלצדינג פון גאט. דו זעסט דאך, ווי דער רבונו־של־עולם פירט מיט דיר, עס זאל זיך דיר נישט גלוסטן קיין גרינגע
פייגעלעך אין יעהופעץ! א ייד באדארף הארעווען, פארשווארצט ווערן
אין געבן א ווייב ברויט! אט איז נחמיה אויך א לייטישער יונגערמאן,
א יודע־ספר ― לאם איך האבן אזא יאר! פונדעסטוועגן טו א קוק, ווי
אזוי ער ווערט אויסגעריסן, פארט אף אלע ירידים, גייט צופוס, קריכט
אין דער ערד אריין, הארעוועט ווי אן אייזל. עס קאן זיין, ער וואלט
אפשר אויך געוואלט, אזוי ווי דו, ארומגיין מיטן שטעקעלע איבער יעהופעץ, אויך נישט טאן קיין האנט אין קאלט וואסער, אויך האנדלען
מיט שמות, אויך שליטלען זיך קיין בויבעריק און אויך קוקן, ווי די
יעהופעצער דאמעס שפילן דארטן אין דער גוטער שפיל „פערדל־מערדל״.
האט ער אבער זיין אייגנס א ווייב, וואס זי הייסט ב ל י ו מ ע ־ ז ל א ט ע.
ב ל י ו מ ע ־ ז ל א ט ע, אז זי טוט נאר איין קוק אף נחמיהן, נעמט אים
שוין אפ דאס לשון: ער פארשטייט זי שוין אפן ווונק. אנו, לאז אים
גאט געבן אזא זין, ער זאל קומען, למשל, פון יארמעלינעץ און נישט
ברענגען איר קיין מענטעלע, קיין היטעלע, קיין זאנטיקל, מיט צרות,
מיט שלעק איר אין הארצן?! וואס זשע? אזוי ווי איך קום אפ נאר
דערמיט, וואס דו שרייבסט מיר אלע מאל: אט קויפסטו מיר דאס, אט
קויפסטו מיר דאס, און ביז עפעס וואס ― לאזט זיך אויס א בוידעם!
נאר דו מיינסט אוודאי, אז איך גיי אויס נאך דיינע מתנות? איך דארף
זיי אף כפרות, דיינע בראשן מיט דיינע בארליאנטן! אבי לאם איך
דערלעבן זען ד י ך געזונטערהייט! עס גלייבט זיך מיר גאר ניט, אז
דו לעבסט! היינטיקע נאכט האט זיך מיר געחלומט די באבע צייטל,
עליה השלום, פונקט אזוי ווי זי איז געווען, נישט געמינערט. דעריבער
וואלט איך שוין געוואלט דערלעבן זען דיך געזונטערהייט, און וואס
פריער, ווי עס ווינטשט דיר פיל גוטס היינט און אלע מאל
</p><p></p><p>
דיין באמת געטרייע פרוי  ש יי נ ע ־ ש יי נ ד ל.
</p><p></p><p>
סוף פונעם צווייטן בוך.
</p><p>
(סוחרים, מעקלער און „שפעגעלאנטן״)
</p><p></p><p>
געשריבן אין די יארן 1899―1900
</p>
</body>