 
 אין שטורעם: 1\. 2: קינדער און עלטערן, עלטערן און קינדער 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 קאפיטל א.
    
 פסח, פסח און פסח
    
 דריי פארשיידענע פסחן האט מען צוגעגרייט אינעם הויז נומער 13,
וואס אף וואסילטשיקאווער גאס.
    
דאס הייסט, דער פסח איז איינער, די מצות, דער מרור, די הגדה
― אלץ, אלץ די זעלבע, נאר די ארט צוגרייטן, דאס פארברייטן, דאס
ריכטן זיך איז נישט אומעטום גלייך. ווייל די מענטשן, וואס אינעם
הויז נומער 13 אף וואסילטשיקאווער גאס, זיינען פארשיידענע מענטשן
מיט פארשיידענע כאראקטערן, מיט פארשיידענע מיינונגען.
    
דריי זיינען זיי דא אינעם הויז נומער 13, וואס אף וואסילטשיקא־ווער גאס, און יעדער פון די דריי מיינט, אז נאר ז יי ן גאט איז אמת,
אז נאר ז יי ן מיינונג און ריכטיק און אז נאר צוליב אים איז באשאפן
געווארן אט דאס וועלטל.
    
אפשר מיינט איר, אז די דריי זיינען מענטשן פון פארשיידענע
גלויבנס, פון פארשיידענע עלטערן און פון פארשיידענע לענדער?
    
חלילה! אלע דריי גלייבן אין איין גאט, אלע דריי קומען ארויס
פון איין יחוס און אלע דריי געהערן צו איין לאנד.
    
דאס זיינען דריי רוסישע יידן, וועלכע דער פארפאסער פון דעם
ראמאן האט די ערע פארצושטעלן פאר זיינע לעזער:  א י צ י ק ל
ש א ס ט ע פ א ל, ס א ל א מ א ן ס א פ ר א נ א וו י ט ש און
נ ח מ י ה  ד ע ר   ש ו ם ט ע ר.
    
איציקל! ― דער נאמען אליין זאגט אייך שוין, אז דאס דארף זיין
א ייד פון דער אלטער וועלט, א ייד, וואס האנדלט מיט וואלד, מיט
גוראלניעס, מיט ברויט, מיט פאדראדן; אדער ער האט א שארפע קראם,
א מאנופאקטור־געשעפט, אדער א פאבריק פון גלאזווארג; אדער ער
שטעלט צו פראוויאנט אין די טורמעס מיט די קאזארמעס, טיילט זיך
מיטן סמאטריטעל און מיט די אינטענדאנטן אף דער האלב און האדעוועט די ארעסטאנטן און די סאלדאטן מיט קדחת און מיט קרענק; אדער
אויב נישט, איז איציקל א ייד א בעל־הלואה, חלילה נישט קיין פראצענטניק, קיין וואכערניק, נאר מעשה באנקיר מיט אנווייזונגען און
טראטן, יאגט זיך נישט נאך גרויסע פראצענטן, זוכט בטוחים, פארלייט
געלט אף הייזער, סאלידע וועקסעלעך וכדומה.
    
יעדנפאלס, איז איציקל פאררעכנט אין שטאט פאר איינעם פון די
פיינסטע, פארנעמסטע און אנגעזעענסטע מענטשן. אומעטום באגעגנסטו
אים אויבן אן, אומעטום הערסטו: איציקל שאסטעפאל! איציקל שאס־טעפאל! איז ערגעץ א שמחה, א פארזאמלונג, אן אונטערהאנדלונג
וועגן שטאט־זאכן ― איז איציקל שאסטעפאל. איז, חלילה, א צרה, א
לויה, אן אומגליק, א שרפה, א מגפה, א פאגראם ― איז איציקל שאס־טעפאל. קלייבט מען געלט ― איז איציקל שאסטעפאל. דארף מען שרייען
― איז איציקל שאסטעפאל. און פון אמת קאן מען נישט אוועקגיין:
שרייען קאן איציקל שאסטעפאל זייער גוט. געבן גיט ער נישט אזויפיל,
ווי ער שרייט און פילדערט און טארעראמט...
    
אז איר וועט קומען אמאל צו פארן אין מיין שטאט אריין, אדער
אז איר וועט פארן אמאל אין באן און וועט באגעגענען א צעטראגענעם
נפש מיט רויטע גלאטע בעקלעך, מיט שטארק גלאנצנדיקע שווארצע
(איצט שוין גרוילעכע) האר, מיט א געקרייזלט בערדל, וואס ער לאזט
דאס נישט צו רו און פלעכט דאס און דרייט דאס און צופט דאס, מיט
גרויסע שיינע שווארצע יידישע אויגן, וואס ווען א פרוי פארמאגט אזעלכע
אויגן, זייט איר נאך איר די כפרה, מיט אביסל אן אויסגעבויגענער
עכט־יידישע נאז, מיט א קאפעליושל, וואס איז תמיד פאררוקט ארונטער
אף יענער זייט קאפ, מיט האלב־פארקאטשעטע ארבל און מיט א שירעם
אונטערן ארעם סיי זומער סיי ווינטער, ― אז איר וועט באגעגענען אזא
נפש, מעגט איר צוגיין צו אים גלייך, אף מיינע אחריות, איר זאלט גאר
קיין מורא נישט האבן, און זאגן צו אים: ― שלום עליכם, רב איציקל!
    
וועט ער אויפשטעלן אף אייך זיינע שיינע שווארצע יידישע אויגן,
געבן א האלבן שמייכל, אויסציען א ווייסע, א שיינע, א ווייכע האנט און
אייך ענטפערן: עליכם שלום אייך, וואס מאכט איר?
    
ער וועט בא אייך נישט פרעגן, ווער איר זייט, און וויאזוי איר
הייסט: ווארעם אז איר זייט אים מכבד מיט א שלום־עליכם, קענט איר
  
אים מן־הסתם. און ווער קען אים נישט? פונעם קלענסטן ארעמאן ביזן
 גרעסטן גביר און אריסטאקראט, און צוריק ― פונעם לעצטן קאלבאסניק
 ביזן שטרענגסטן פרומאק קענען זיך אלע מיט איציקל שאסטעפאל, און
 איציקל שאסטעפאל קען זיך מיט אלעמען, שטימט מיט אלעמען, זאגאר
 באפריינדעט מיט אלעמען, און אויסגעבונדן מיט דער גאנצער וועלט.
    
און די „גאנצע וועלט״ האט ליב אזעלכע מענטשן. די „גאנצע
 וועלט״ האט ליב א מענטשן, וואס בייגט יענעם און בייגט זיך אליין;
די „גאנצע וועלט״ האט ליב א מענטשן, וואס שמייכלט און לאזט זיך
 שמייכלען, וואס נארט אפ און לאזט זיך נארן, וואס טרעט און לאזט זיך
טרעטן. די „גאנצע וועלט״ גייט מיט דעם גאנג, אז פרינציפן, אידעאל:
 וכדומה אזעלכע זאכן זיינען גוט אף פאפיר; אינעם לעבן זיינען זיי
נארישקייטן, קינדערייען, יינגלשע זאבאבאנעס... פאלג מיך, לעזער,
גיב אהער די האנט, לאמיר גיין ווייטער, מיר האבן א סך ― א סך צו
גיין!
    
דער צווייטער פארשוין, וואס וווינט אינעם הויז נומער 13, וואס
אף וואסילטשיקאווער גאס, איז סאלאמאן סאפראנאוויטש דער אפטייקער,
א טיפ פון יענעם מין אפטייקערס, וואס עסן א קאלבאס איינגעטונקען
אין סמעטענע אן א היטל אומגעוואשן פארן דאווענען יום־כפור אינדערפרי און האבן פיינט א יידן בתכלית השנאה, און נאר דערפאר, וואס
קיין אומה ולשון פארמאגט נישט אזויפיל סוביעקטן מיט געלע האר, ווי
דאס יידישע פאלק. און כמעט קאן מען זאגן, אז ער האט רעכט. איר
האט געזען עפעס א סך רויטע גויים מיט געלע האר? אליין איז ער
א געלער, א טאטן האט ער געהאט א געלן, א שוועסטער האט ער ―
איז זי אזש א רויטע; ער האט א זון, סאשא הייסט ער (מיר וועלן זיך
באלד מיט אים באקענען), איז ער א געלער.
    
מאלט אייך, סאלאמאן אליין פארבט זיך, גאלט זיך, לאזט נישט,
מע זאל ארויסזען די געלע האר פונעם קאפ מיטן בארד. וואס־זשע טוט
מען אבער מיט די ברעמען? וויפל וואלט סאלאמאן סאפראנאוויטש
אוועקגעגעבן, ער זאל געווען געבארן ווערן א שווארצער!
    
דאס איז אבער אלץ געווען אמאל; איצט איז אונדזער סאפראנא־וויטש שוין נישט מער קיין געלער: ער איז שוין א ווייסער ― ער איז
גרוי.
    
און גרוי איז ער געווארן פאר דער צייט פון צער־גידול־בנים, איבער
צרות פון קינדער!
    
איין קינד, איין־און־איינציק שטיקל סאשא ― און אזויפיל צרות!
און פון וואס, מיינט איר, צרות? א שלעכט קינד? וויל נישט לערנען?
א פארשטאפטער קאפ? ― חלילה, אומגעקערט. א יינגל איז סאשא
געווען א וווילס; א קעפל א גוטס: לערנען האט ער געוואלט זייער;
צו צען יאר איז ער געווען גרייט אריינצוטרעטן נישט נאר אין ערשטן
― אין דריטן קלאס גימנאזיע. איז אבער דער חסרון, וואס מע האט
אים נישט געוואלט צונעמען איבער די פראצענטן! איך מיין, אז איך
דארף מיינע לעזער נישט געבן צו פארשטיין, פון וואסערע פראצענטן
עס רעדט זיך דא. אלע ווייסן, ברוך השם, אז בא אונדז אינעם געבענטשטן
רוסישן לאנד האנדלט מען מיט א יידן אף פראצענטן: אין די גימנאזיעס און אוניווערזיטעטן נעמט מען צו וואס ווייניקער יידישע קינדער,
דערפאר אבער אז עס קומט צום פריזיוו, צום מיליטער, נעמט מען בא
יידן אן פראצענט. זיי זאלן חלילה קיין פאריבל נישט האבן...
    
אך, האט זיך נעבעך סאלאמאן סאפראנאוויטש געפלאגט, געערגערט
זיך, אויסגעריסן געווארן! ס׳טייטש, זיין זון, זיין סאשא וויל מען נישט
צונעמען אין גימנאזיע! ערשטנס, איז ער נישט גלייך מיט אלע יידן,
איז באקענט מיטן דירעקטאר פון גימנאזיע, קען זיך גוט מיט די לערער,
שפילט מיט זיי אין פרעפעראנס און אין ווינט.. מיט איינעם א לערער,
ראמאנענקא הייסט ער, האט ער געהאט א שמועס וועגן זיין זונדל סאשא.
און האט געכאפט פון אים א מיאוסן אפשניט. ער, דער לערער ראמא־נענקא, האט אים אנגעשניטן אפן גויישן שטייגער: ― וואס ווילט איר?
וווהין קריכט איר? וואס פאר א שייכות האט איר, יהודים, מיט אונדזערע שולן, גימנאזיעס, אוניווערזיטעטן? דארטן, אין אייער לאנד, אין
ארץ־ישראל, וועט איר געבן אייערע קינדער שטודירן! דא וועט איר
זיי לערנען האנדלען, וואנדלען, שאכער־מאכער!...
    
א צעקאכטער איז אוועק פון אים אונדזער אפטייקער, נישט געוווסט,
ווו זאל ער אהינטאן די גרויע אויגן מיט די געלע ברענען אונטער די
בלויע ברילן. ערגער פון אלץ האבן אים געשטאכן די ווערטער: „אייער
לאנד״... „ארץ־ישראל״... ער, סאלאמאן סאפראנאוויטש, איז אזא
מחותן מיט ארץ־ישראל, אזוי ווי ראמאנענקא איז א מחותן מיט יושר...
אדרבה, אין שטאט ווייסן אלע, אז סאפראנאוויטש דער אפטייקער איז
א געפערלעכער אנטיציוניסט „פא פרינציפו״, האט פיינט די נייגעבארענע
יידישע סעקטאנטן, וואס רופן זיך נאציאנאליסטן, א סך ערגער, ווי
איציקל שאסטעפאל האט פיינט די ווייסע־חברהניקעס, וואס ווילן זיך
צעטיילן מיט זיין ביסל ארעמקייט ― די סאציאליסטן.
    
און מערקווירדיק, ווי גאט פירט די וועלט! באדארף זיך טרעפן
אזוי, אז דוקא בא דעם אפטייקער, דעם געוועזענעם קאלבאסניק און
איצטיקן אנטיציוניסט, שפרינגט ארויס א זון סאשא, א הייסער פייעריקער נאציאנאליסט! און בא דעם בורזשואזנעם איציקל שאסטעפאל,
וואס האט מורא פאר א סאציאליסט ערגער ווי פאר א רוסישן זשאנדארם,
וואקס אויס א טעכטערל טעמע אדער טאמארא, א פארברענטע, א פארקאכטע סאציאליסטקע!
    
דער דריטער פארשוין, וואס וווינט אינעם הויז נומער 13, איז
נחמיה דער שוסטער.
    
נחמיה דער שוסטער איז א שלים־מזל. אזוי רופט אים זיין ווייב
זיסל ― א קליין שווארץ ווייבעלע מיט קליינע שווארצע ברענענדיקע
אייגעלעך, פון פארנט נישט איין צאן. אז מע טוט א קוק אף דעם קליין־דאר־טרוקן ווייבעלע, און אף אירע צוויי בנים חיים און בעני, צוויי
הויכע, געזונטע, געפאקטע כלאפאקעס, ווילט זיך בשום אופן נישט גלייבן,
אז דאס איז די מוטער און דאס זיינען אירע קינדער. אויך דער פטער,
נחמיה, האט ווינציק ענלעכעס מיט זיינע זין. נחמיה איז א קארענאסט
יידל, א באוואקסנס מיט א ברייטער ברוסט, מיט ברייטע ביינעריקע
פלייצעס, מיט א ברייט ביינעריק פנים, מיט א צוגעפלעצטע נאז, און
האט ליב צוויי זאכן: א ביסל בראנפן און א סך ריידן. א גאנצן טאג
מאכט זיך אים נישט צו דאס מויל. און זאל ער נעמען א ביסל בראנפן,
אזוי ווערט ער אנשוויגן, אומעטיק און דערשלאגן.
    
פונקט דער היפוך פון זיין פריינט  י ו ד ל   ק ט נ ת י.
    
יודל קטנתיס פראפעסיע איז שניידעריי, נאר פארנעמען פארנעמט
ער זיך מער מיט פאליטיק, מיט זייטיקע ענינים, מיט שטאט־זאכן; אף
אונדזער היימיש לשון ווערט דאס אנגערופן: א מענטש וואס קהלט זיך.
און קהלן קהלט ער זיך דערפאר, וואס ער זיצט, מיינסטנטייל, אן א
שטאך ארבעט, און מהאי טעמא איז ער א קבצן, און מהאי טעמא האט
ער אין זיך ניין מאס רייד. און קטנתי רופט מען אים איבער זיין לשון־קודש ריידן; כמעט נאך יעדע צוויי־דריי ווערטער יידיש מוז ער אריינווארפן איין ווארט א לשון־קודשדיקס, וואסער־נישט־איז, צי עס פאסט
זיך, צי ניין, אבי לשון־קודש. פאראן א סך מענטשן אזעלכע, וואס האבן
ליב באפוצן און אויסמישן זייער שפראך מיט פרעמדע ווערטער. איך
קען איינעם א קליינשטעטלדיקן משכיל, א „אינטעליגענט״, וואס שפריצט
מיט פרעמדע ווערטער אף אלע זייטן, האט מען אים א נאמען געגעבן
„ישראליק ציוויליזאציע״ ― און דאס קליינע שטעטל, אז עס גיט א
נאמען, איז דאס אנגעמאסטן, ווי יודל קטנתי זאגט: א ג י ל  ו א ש מ ה
―צוגעשניטן און אויפגענייט...
    
א משונה־מאדנע רירנדע גוטפריינטשאפט הערשט צווישן די צוויי
ווילד־פרעמדע נפשות, צווישן יודל קטנתי און נחמיה דעם שוסטער.
ס׳איז נישטא דער טאג, וואס יודל זאל נישט קומען צו נחמיה דעם
שוסטער „א ביסל זיצן״, און א ביסל זיצן הייסט א ביסל שמועסן, און
א ביסל שמועסן הייסט א ביסל באריידן די שכנים, די שטאט, די גאנצע
וועלט... נאך אז יודל איז אף יענער זייט שוועל, קאנט איר שוין הערן
א הוסט מיט א „רוח אין זייער טאטן אריין, עמך, אונדזער פאלק, ס׳זאל
אף זיי קומען א פאהיבל, א חלירע, א שרפה, א מגפה מיט כל ישראל
אהיהם״... ענטפערט אים נחמיה מיט א ניגון:
    
― ונאמר אמן! וואס איז די מעשה, יודל, וואס דו ביסט אזוי,
אזוי...
    
― אזוי וואס? ברפידימדיק? ― כאפט אים אונטער יודל קטנתי.
― ס׳זאל א רוח אין זייער טאטנס טאטן אריין ביז אדם הראשון געפלויגן געווארן פאר זייער יפיש חייכון ויסני יומיכון, ווי זיי פאראומערן
אונדז די יארן און טעג מיט זייערע פאראדקעס און מיט זייערע מנהגים
און מיט זייערע בעלי־טובות און מיט זייער רחמנות האבן אויף ארעמע
לייט נעבעך, וואס האבן נישט מיט וואס דעם פסח אריינצופירן...
    
― שוין! ― מישט זיך אריין דעם שוסטערס ווייב זיסל. ― צוויי
שלים־מזלען האבן זיך צונויפגעסקאמפאניעט און מע זארגט זיך וואס
ארעמע לייט האבן נישט אף פסח. נו, און איר זייט שוין באווארנט
מיטן גאנצן פסח? גייט אייך געזונטערהייט. אם ירצה השם, יום־טוב
וועט איר קומען צו גיין, אדער חול המועד, דעמאלט איז נישטא וואס צו
טאן, וועט איר זיך אנריידן, ווי די פויקן...
    
און זיסל דעם שוסטערס ווייב איז משלח דעם שניידער קטנתי מיט
כבוד און נעמט זיך צו דער ארבעט, רוימען, קערן, שמירן, וואשן, קראצן;
צי ס׳איז דא אף פסח, צי ס׳איז נישטא אף פסח ― פסחדיק אין שטוב,
כשר, ריין, זויבער ― דאס מוז זיין, סיי באם גביר, סיי באם ארעמאן,
און אפילו באם לעצטן עני־שבעניים מוז זיין פסח גלייך כשר, ריין און
זויבער. בא אלעמען, בא אלע יידן גלייך, בא אלע יידן אין איין צייט,
בא אלע יידן איין מצה, בא אלע יידן ארבע כוסות ― פיר, נישט מער
און נישט ווינציקער... אין דער גלייכהייט ליגט א שטיק סאטיספאקציע, א באלוינונג פאר דעם געמיינעם מאן נעבעך, ער זאל זיך נישט
מתקנא זיין אן דעם נגיד.
    
― האט דען איציקל שאסטעפאל אנדערע מצות, ווי מיר? ― אזוי
טישעט זיך נחמיה דער שוסטער און באקומט פון זיין סקעפטישער זיסל
א יברכך:
    
― ס׳א משל! האט דאך שוין איציקל שאסטעפאל די מצות אין
שאפע, און מיר האבן א קדחת!
    
― וועלן מיר האבן מצות אויך. זיסל, דאגה נישט, אלע יידן וועלן
האבן מצות אף פסח, קיין חמץ וועט קיינער חלילה נישט עסן!
    
― שלים־מזל! נו, און אייער? און שמאלץ? און עופות? האסטו
פארגעסן?
    
― עט־נו, למאי א גאנץ יאר האט ער דען נישט די זעלבע אייער
און שמאלץ און עופות? ― אזוי פרוווט דער שוסטער באקעמפן דעם
סקעפטיציזם פון זיין ווייב און ברענגט איר א נייעם ארגומענט:
    
― צי א שטייגער, אט וועלן מיר זיך אלע זעצן אין איין צייט
צום סדר. אלע וועלן מיר זאגן פון איין הגדה, אלע וועלן מיר דערציילן
די זעלביקע נסים פון דעם זעלביקן מצרים, אלע וועלן מיר טרינקען צו
פיר כוסות. צי אפשר רעכנסטו, זיסל, אז מיר וועלן טרינקען נאר דריי
כוסות, און איציקל שאסטעפאל וועט טרינקען פינף כוסות?
    
― וואס איך רעכן, ווילסטו וויסן? איך רעכן, אז ער האט שוין
די ארבע כוסות לאנג אנגעגרייט אין קעלער, און דו האסט זיי דערווייל
נאר אינזינען...
    
― וואס ארט מיך, אז אינזינען, נארעלע? וואס איז מיר שלעכט,
אז איך טראכט מיר איצט פון אביסל משקה, פון א גוט ביסל וויין, אן
אמת א בעסאראבער גלעזל וויין, א געשמאקס, א שטארקס, א שטשי־פעדיקס?...
    
― וואס זאגט איר אף דעם שלים־מזל?
    
די ווערטער זיינען געזאגט געווארן שוין צו די קינדער, צו חיימען
און צו בענין, וואס זיצן באם ווערקשטאט מיט די האמערס אין די
הענט און קלאפן פלעקלעך אין די פאדעשוועס אריין.
    
― וואס זאלן מיר זאגן? ― ענטפערט איר דער עלטערער חיים
פאר זיי ביידן. ― מיר קאנען נאר זאגן, אז דער וואס האט נישט וואס
צו עסן האט פול רעכט צו דענקען וועגן עסן, און נישט נאר צו דענקען
פון דעם אליין, נאר צו טראכטן וועגן דעם, וויאזוי מאכט מען, אז אלע
זאלן עסן גלייך...
    
― וועגן דעם האט אונדז שוין באווארנט משה רבינו, ― זאגט
נחמיה דער שוסטער, וואס האט זיך אנגענומען מיט תורה פון יודל דעם
שניידער.
    
― משה רבינו איז געווען א גאנץ גוטער מענטש, ― מישט זיך
אריין דער קלענערער זון בעני ― ער האט אונדז געשענקט אלעמען גלייך
איין ברויט אף פסח מיט איין הגדה מיט איינע פיר כוסות; פארוואס־זשע האט ער שוין אין איינוועגס נישט געמאכט, אז אלע זאלן טאקע
האבן די אלע דריי זאכן? דערוויילע ווייסן מיר, אז מצות און ארבע
כוסות האט איציקל שאסטעפאל, און מיר האבן נישט מער ווי די הגדה...
    
― זיי האבן אונדז איינגעטיילט די הגדה, ― מאכט חיים, ―
בכדי מיר זאלן האבן וואס צו זאגן, און זיי וועלן דערווייל עסן די פאלירטשיקעס מיט די כרעמזלעך...
    
― אויסקרענקען זאלן זיי, רבונו של עולם! ― שטעלט אריין דערווייל א קללה זיסל.
    
― פארוואס קומט זיי שילטן? ― פרעגט נחמיה. ― וואס זיינען
זיי, חכמה מיינע, שולדיק אין דעם, וואס מיר האבן נישט אף פסח?
    
― אט מיט דעם, וואס זיי האבן און מיר נישט, זיינען זיי שולדיק!... ― אזוי גיט אים צו פארשטיין זיין ווייב זיסל, ווי א רבי גיט
צו פארשטיין דעם תלמיד. ― זאלסט נישט זיין קיין שלים־מזל, וואלסטו
אליין פארשטאנען, אז זיי זאלן האבן ווינציקער, וואלטן מיר געהאט
מער, דעמאלט וואלטן מיר זיך אלע אויסגעגלייכט.
    
― די מאמע איז א מארקסיסטקע! ― באמערקט חיים צו בענין,
און בעני ענטפערט אים:
    
― מע וואלט זי באדארפט נעמען אמאל אף א דיסקוסיע... מאמע, וועסט גיין מיט אונדז אף א דיסקוסיע?
    
― אין דער ערד וועל איך אייך גיין! איר פארגעסט, אז ס׳איז
ערב־פסח, און איך האלט נאך גאר פון פארנט!... דער שלים־מזל זאל
זיך עס דערמאנען, אז א חוץ קארטאפל האבן מיר נאר גארנישט נישט,
נישט קיין ביסל שמאלץ, נישט קיין אייער, נישט קיין עוף... א קיש־קיש, קיש־קיש!...
    
דער דאזיקער „קיש״ געהערט צום האן, וואס איז די גאנצע צייט
געזעסן שטיל פארבארגן אונטערן אויוון און געפיקט די ברעקלעך, און
דערהערט פון דער שוסטערן אזעלכע ווערטער, האט דאס אים א פנים
פארדראסן:
    
― קא־קא־קא־קא־קא ― מיט וואס בין איך נישט קיין עוף?
    
― אין דער ערד אריין, קיש־קיש־קיש־קיש־קיש! שוין צעבראכן
א טעפל, א חלירע!
    
― א! זעסטו? ― מאכט נחמיה דער שוסטער צום ווייב. ― נאר
וואס האסטו געזאגט, אז ס׳איז נישטא בא דיר קיין עוף אף פסח, און
וואס איז דאס?
    
― א גדולה אף דער באבע! ― ענטפערט אים זיסל. ― שיינע
זאכן וועסטו האבן פון דעם דאזיקן עוף! דריי פונט ביינער און א
האלב פונט פאדעשווע, פלייש ווי א גומעלאסטיק פון אן אלטן קאלאש.
אפילו קיין פלאסטערל נישט אף אונטערצושמירן די סקאוורעדע, טאמער
וועט זיך פארגלוסטן די קינדער א לאטקע, א שטיקל צוגעפרישטע
מצה... זאלסט אנקוקן בא איציקל שאסטעפאל גייען ארום צוויי אינדיקעס, אן אינדיק מיט אן אינדיטשקע, ס׳זאל אים נאר פארשטערט
ווערן, רבונו של עולם, גאט זאל טאן א נס, זיי זאלן אים טרפה ווערן
ביידע מיטאמאל, וואלט איך מיך מחיה געווען! א שטיק געזונט וואלט
מיר צוגעקומען!...
    
― וואס וואלט אבער דיר ארויסגעקומען דערפון? ― פרעגט דער
מאן.
    
― א מצוה! פארוואס קומט אים, אז זיין טאכטער, וואס איז
געוואקסן מיט מיין טאכטער אין איין הויף, אונטער איין דאך, זאל זי
שטודירן אין די קלאסן, שפילן אף פארטעפיאנעס, און אונדזער טאכטער
זאל זיצן איינגעבויגן אין דרייען איבער דער מאשין, טאמער וועט זי
קוים פארדינען אף א קליידל?
    
― צו וועמען האסטו טענות? ― שלאגט איר איבער נחמיה און
קוקט אף איר דורך א מאדנע בריל, וואס באשטייט פון איין גלעזל און
פון איין לעכל.
    
― נישט צו דיר, שלים־מזל, צו גאט האב איך טענות...
    
― נישט צו גאט, צו מענטשן דארפסטו טענהן. ― מישט זיך
אריין דער עלטערער זון חיים. ― גאט אליין האט באשאפן די וועלט
פאר אלעמען גלייך, נאר די מענטשן האבן זיך מיט איר שלעכט איינגעטיילט...
    
― איינעם גאר, דעם אנדערן גארנישט, ― לייגט צו דער יונגערער
בעני.
    
זיסל פארטראכט זיך, לייגט אוועק אף א מינוט די ארבעט, ווישט
אויס די הענט אין פארטעך און טוט א פרעג בא די קינדער גאנץ ערנסט:
    
― וואס־זשע טוט מען דערצו?
    
― וואס מע טוט דערצו? ― ציט אויס חיים. ― עקספראפריאציע!
    
― עקס וואס? ― פרעגט זיסל.
    
― עקספראפריאציע, ― זאגט איר בעני.
    
זיסל וויל נאכזאגן דאס ווארט און קאן נישט, טוט זי א שפיי,
נעמט זיך צוריק צום בעזעם, און ביידע זין שיסן אויס א געלעכטער.
  
אביסל איז דעם שוסטערס ווייב גערעכט, וואס זי פייערט אזוי:
נישט נאר אינדיקעס א פאר דרייען זיך ארום בא איציקל שאסטעפאל
אין הויף און פארהאקן דעם קאפ מיט זייער געפילדער „האלדער! האלדער!״ און פארפאסקודיקן דעם הויף מיט איבערלאזן סימנים אף יעדן
טריט און שריט, ― מע באדארף זיך פארגינען א קוק טאן, וואס פאר
 א שטייג מיט עופות דארטן זיצן און פיקן און גרייטן צו שמאלץ פאר
 זייער בעל־הביתטע, איציקל שאסטעפאלס ווייב, שיווקע די נגידיתטע, און
 אויב איר פוילט זיך נישט אריינקוקן צו איר אין דער „שפיזארני״, וועט
 איר זען די טעפ שמאלץ פסחיקע, מיט די סלאיעס איינגעמאכטס פסהיקן,
 און אין קעלער די דייזשקעלעך געזייערטע אוגערקעס, געמארענירטע עפל,
מן המובחר! און בראנפן פסהיקער, און קאניאק, עכטער „כרמל קאניאק״
פון ארץ־ישראל נאך פון פאראיארן צוגעגרייט. ווי גוט עס מוז זיין אפן
הארצן, ווי ריין עס דארף זיין דער קאפ, ווי לויטער עס דארף זיין דער
מוח, אז מ׳זאל אינזינען האבן איבערצולאזן קאניאק פון איין יאר אפן
אנדערן! און רעדט מיט איציקל שאסטעפאל, וועט ער אייך נישט
אויפהערן צו זיפצן און צו קרעכצן אף צרות ישראל, און זאגן, אז מע
לעבט גארנישט אף דער וועלט!
    
אויך שיווקע זיין ווייב האלט אין איין קלאגן און וויינען אפן יידישן
גלות. „פון די ארעמע לייט, זאגט זי, איז נישט אויסצושטיין! וויאזוי
האט מען כח, זאגט זי, צו צוזען דעם דלות וואס אין שטאט? מע
דארף האבן, זאגט זי, א הארץ פון א טאטער, אז מע זאל קאנען דורכגיין די יידישע גאס פאר פסח, ווו ארעמע לייט נעבעך שלעפן פאר די
פאלעס! נאר א גזלן, זאגט זי, קאן גיין אין שול־גאס און אויסהערן
אלע געשרייען מיט די געוויינען פון די ארעמע לייט, וואס בעטן מצות
אף פסח! איך גיי, זאגט זי, דעריבער פון שטוב נישט ארויס, איך זאל
נישט צוזען די צרות מיט די יסורים מיט די ווייטיקן פונעם יידישן
פאלק. וויפל איך האב געקאנט, זאגט זי, האב איך געגעבן... אין
פאדראד האב איר געשיקט צעטיילן אנדערהאלבן רובל, א פאר אלטע
שיך האב איך אוועקגעשענקט צו דער חברה „מלביש־ערומים״, דעם
שניידער האב איך אויסגעבארגט א פאר רובל אף אפצונייען, נדבות
טיילט מען אלע טאג, היינט ווו איז „מעות־חטים״? מיין מאן ארבעט
טאג ווי נאכט ארום די „מעות־חטים״, גאט זאל מיר העלפן, מיין טאכטער זאל מיר קומען בשלום אהיים, וועל איך האבן, אם ירצה השם,
א כשרן און פריילעכן פסח״...
    
אזוי טראכט זיך איציקל שאסטעפאלס פרוי, שיווקע, קוקט אין
פענצטער אריין, אין דער וואסילטשיקאווער גאס, ווו עס ווערט ערב־פסח־צייט א טוואן ביזן האלדז, ארעמע לייט שפאנען ארום איבער דער
בלאטע שטארק פארפארעט און פארשוויצט, מע זוכט עפעס יעדער א
פארדינסטל אף פסח; מיט זיי אינאיינעם ווערן פארשווארצט די פערדלעך נעבעך, אויסגעדארטע, הונגעריקע, פארשוויצטע, מיט איינגעפאלענע
זייטן און מיט צעלאזטע נעזלעכער ― גאט ווייס, אף וועמען עס איז
דא א גרעסערער רחמנות: צי אף די דאזיקע אויסגעמוטשעטע פיר־פיסיקע שטומע באשעפענישן, וואס דינען אזוי געטריי זייערע ארעמע
בעלי־בתים, צי אף זייערע צווייפיסיקע נישט מער גליקלעכע טיראנען,
וואס גייען נאך פון הינטן און הוקען און טיוקען און וויוקען, און שמייסן
און קאטעווען און שניידן זיי די אפגעקראכענע פארווונדעטע פעל? ―
וואס הוקעט איר? וואס טיוקעט איר? וואס וויוקעט איר? וואס
שמייסט איר? וואס קאטעוועט איר? וואס שניידט איר די פעל? נארישע מענטשן! זעט איר דען נישט, אז מיר ווילן גיין, מיר ווילן שלעפן,
נאר מיר קאנען נישט, קוים וואס מיר פלאנטן מיט די פיס?!
    
און שיווקע די נגידותטע קוקט אין פענצטער אריין, זעט דאס אלץ,
הערט דאס געשריי מיטן טארעראם, וואס אינדרויסן ― נאר דער קאפ
אירער איז נישט דא; אירע מחשבות זיינען דארטן, מיט איר טאכטער,
וואס פארט אהיים אף פסח. שוין דא א דעפעש, אז היינט פארנאכט
קומט זי צו פארן מיטן קוריער־צוג אהיים.
    
„דער אייבערשטער זאל העלפן (אזוי טראכט זיך שיווקע שאסטע־פאל), דאס קינד זאל קומען געזונטערהייט, אוועקווארפן די נארישקייטן
― שטודירן, בילדן, שוין בלייבן בעסער א היגע. דא וועט זי א כלה
ווערן, אדער פאר שמשון בערנשטיינס א זונדל, אדער פאר לוי האלפערינס
א זונדל, ― ביידע וווילע בחורימלעך, שיינע, געזונטע, רייכע, און ביידע
פון פיינע עלטערן ― זי ווייס אליין נישט, וועמען פון די צוויי זאל זי
וועלן בעסער?״...
    
― געקומען דער ייד פונעם האלץ און וויל אייך זען.
    
― וואס וויל פון מיר אט דער שלים־מזל? אט באלד גיי איך...
    
און שיווקע שאסטעפאפל גייט ארויס צו יידן פונעם האלץ, ליפא
הייסט ער. אליין איז ער א קליינער, נאר א בארד טראגט ער, ווי א בעזעם, און עס דאכט זיך איר אויס, אז ער איז אביסל א חושימדיקער.
עפעס דולט ער איר א קאפ. ער האט א טאכטער, וו א ס  ז י צ ט, און
אזוי ווי איר טאכטער טאמארא איז געווען באקאנט מיט זיין טאכטער,
לכן איז ער געקומען אפנעמען א גרוס. אט דער חושים ליפא האט זי
געמאכט נערוועז, און זי פאלט אן אף אים, טאקע נאר ווי א נגידית קאן
אנפאלן אף אן ארעמאן:
    
― ערשטנס, ווער זייט איר, וואס אייער טאכטער זאל זיין באקאנט
מיט מיין טאכטער? און צווייטנס, וואס פאר א מחותן איז זי מיט
איר, אז איר אליין שעמט זיך נישט און זאגט, אז אייער טאכטער
זיצט?...
    
― וואס זאל איך מיך שעמען? ― ענטפערט איר דער ייד פון
האלץ און גלעט זיך דעם בעזעם־בארד מיט גדלות. ― זי זיצט חלילה
נישט פאר קיין גנבה. זי איז א... „פאליטיטשעסקע״...
    
דאס ווארט „פאליטיטשעסקע״, איידער ער רעדט ארויס, קוקט ער
זיך ארום אף אלע זייטן, און אז ער האט דאס שוין ארויסגערעדט, זעט
מען, אז עס טוט אים אי הנאה, אי ער האט חרטה...
    
― גייט אייך געזונטערהייט און לאזט אונדז צורו מיט אייערע
פזמונות דארטן. מיין טאכטער איז ווייט פון די זאכן, און מיר אודאי...
    
― ווייט, זאגט איר? המ... איך מיין, איר האט א טעות...
― אזוי ענטפערט איר ליפא. נאר שיווקע הערט אים שוין נישט; זי
האט אים געלאזט דא שטיין אליין מיט זיין בעזעם־בארד און איז פארשווונדן געווארן אין קיך אריין צו די דינסטן, זיי געבן א פינצטערן
סוף, זיי זאלן נישט אריינלאזן יעדן שלעפער אין שטוב אריין מיט די
בלאטיקע שטיוול!... און אליין זעצט זי זיך אוועק צוריק צום פענצטער און קוקט ארויס אף איר טאכטער, וואס דארף באלד קומען צו
פארן.
    
 * * *
נאך איין מענטש זיצט אין דער זעלבער צייט באם פענצטער אינעם
זעלבן הויז נומער 13, וואס אף דער וואסילטשיקאווער גאס, און קוקט
ארויס אף א גאסט, אף א זייער אנגעלייגטן גאסט ― דאס איז סאלאמאן
סאפראנאוויטש דער אפטייקער. ער האט אויך געהאט א דעפעש פון
זיין זונדל סאשא, אז ער פארט מיטן קוריער־צוג און קומט פארנאכט
אהיים.
    
סאשא לערנט אין אוניווערזיטעט, שטודירט מעדיצין. שוין באלד
א יאר, אז דער פאטער האט אים נישט געזען. בריוו האט ער פון אים
זייער אפטע און זייער גוטע, און דער אפטייקער איז מיט זיין זון העכסט
צופרידן. נאר פון א צייט, אז אינעם זונס בריוולעך האבן זיך אנגעהויבן
דורכווארפן מאדנע ווערטער. סאשא האט אנגעהויבן צו דערמאנען זייער
אפט די ווערטער: „ייד״... „פאלק״... „נאציאנאליזם״... „חוב״...
„היסטאריע״... ווי קומט דאס צו סאשאן? און צו וואס דארף ער
דאס? סאלאמאן סאפראנאוויטש האט זיך צוליב זיין קינד, קאן מען
זאגן, מפקיר געווען איידער ער האט אים דערלעבט זען ענדיקן די גימנאזיע און אריינגעטרעטן אין אוניווערזיטעט. דער אפטייקער האט געהאט
פאר זיך נאר איין ציל: אז זיין סאשא זאל זיין א דאקטער, מער פארלאנגט ער נישט! דאס הייסט, עס רעדט זיך נאר אזוי... פארלאנגען
פארלאנגט ער נאר עפעס, למשל: א שיינעם קאבינעט, א פערדל אן
אייגענעם מיט א פאעטאנדל א שיינס אף ארומצופארן איבער די קראנקע... נו, און צו דערצו דארף מען געלט, און געלט קאן מען באקומען
דורך א שדוך, און א שדוך דארף מען טאן א געהויבענעם, א רייכן,
מינימום פינף און צוואנציק טויזנט!... און עס פליט אים דורך א
מחשבה: איציקל שאסטעפאלס טעכטערל... א שיין מיידל... א ברונעטקע מיט פייעריקע אויגן... געלט איז אפילו דא, און א סך, נאר עס
איז א פראגע, אויב דער חזירוק, אט דער איציקל שאסטעפאל, וועט
וועלן געבן פינף און צוואנציק טויזנט?... „כאפט אים דער וואטנמאכער, וועט ער נישט וועלן, דארף מען נישט! איך דארף אים אף
כפרות, דעם חסידינע, דעם צבועק, דעם ייראש מיטן שירם!״...
    
אזוי זיצט זיך אונדזער אפטייקער באם פענצטער, קוקט דורך די
בלויע ברילן און טראכט וועגן זיין זון סאשא און בויט לופט־שלעסער
פון זיינעטוועגן. און זיין זון סאשא? ― סאשא זיצט אין וואגאן צווייטע
קלאס מיט איציקל שאסטעפאלס טעכטערל טאמארא און דיסקוטירט מיט
איר איבער דער פראגע פון נאציאנאליזם און קאסמאפאליטיזם, און
קוקט איר בשעת מעשה אין די קלוגע שווארצע ווייכע אויגן, וואס נעמען
אייך דורך און דורך, לאכן פון אייך, גלעטן אייך צו גלייכער צייט און
ציען אייך צו צו זיך מיט אן אומפארמיידלעכער קראפט.
    
― וואס ווילט איר פון מיר? ― זאגט צו אים טאמארא האלב
לאכנדיק. ― איך זאל אויפגעבן דעם גרעסטן אידעאל פון דער וועלט,
איך זאל פארשטעלן די אויערן און נישט הערן די געשרייען פון די הונדערט מיליאן מענטשן, וואס שרייען „ברויט און פרייהייט״, צוליב א
הויפן מענטשן, וואס ליידן נישט מער און נישט ווינציקער פון אלע
אנדערע ― וואס איז? באשר זיי זיינען מיט מיר פון איין פאלק און
זיי האבן מיט מיר איין היסטאריע און מיר מיט זיי טראגן אלץ איינע
נעמען!...
    
― און האבן אלץ איינע אויגן און זיינען געשטעמפלט מיט אלץ
איינע נעזער, ― ענדיקט פאר איר סאשא סאפראנאוויטש.
    
― איצט איז נישט קיין צייט צו קוקן אף אזעלכע זאכן, ―
ענטפערט אים טאמארא.
    
― און דאך קוקט מען ― זאגט סאשא ― אף אזעלכע זאכן זייער
שטארק. אט וועל איך אייך דערציילן, וואס איך שטיי אויס אין אוני־ווערזיטעט פון מיינע חברים איבער דער פארב פון מיינע האר...
    
― אי־אי־אי! ― שלאגט אים איבער טאמארא. ― זיי האבן אייך
אודאי געזאגט, אז איר זענט א רויטער? ערשטנס, איז דאס אמת
(לאכט), און צווייטנס, וואס פאר א ווערט האט דער בזיון מיט די
ליידן קעגן די בזיונות מיט די ליידן, וואס דאס גאנצע רוסישע פאלק
טראגט איבער פון דעם רעזשים?!
    
― אויב דאס גאנצע רוסישע פאלק טראגט איבער בזיונות מיט
ליידן, טראגן מיר, יידן, די זעלבע בזיונות און צרות טאפלט, ערשטנס,
אלס מענטשן, און, צווייטנס, אלס יידן.
    
― וועלכעס איבערוועגט בא אייך, מאסיע סאפראנאוויטש: די
אלגעמיינע מענטשלעכע ליידן, צי אייערע אייגענע יידישע צרות?
    
― עס לאזט זיך נישט אפשאצן און איבערוועגן, פרייליין שאס־טעפאל, פונקט ווי איר וואלט מיך פרעגן אלס מעדיקער: וועלכע שמערצן
איבערוועגן, צי דער ווייטיק פון אן אפגעשניטענעם פינגער פון דער
האנט? צי דער ווייטיק פון אן אפגעשניטענעם פינגער פון דעם פוס?
דערויף וואלט איך אייך געזאגט: ביטער איז דעם, וואס מע האט אים
  
אפגענומען א פינגער פון דער האנט, צוויי מאל ביטער איז דעם, וואס
מע האט אים אפגענומען צוויי פינגער, פון דער האנט און פון דעם
פוס... און אויב איר ווילט פרייליין שאסטעפאל, וועל איך אייך אויסזאגן א סוד, אז מיינע יידישע צרות ערגערן מיך מער אלס מיינע אלגעמיינע מענטשלעכע שמערצן. ווייסט איר פארוואס? ווייל צו די צרות
ווערט נאך צוגעזעצט אויך א פארדראס, א הארצווייטיק: למאי זאלן
מיר, אלס יידן, זיין פארפאלגט בא פארפאלגטע, פארשקלאפט בא פארשקלאפטע?...
    
טאמארא שאסטעפאל כאפט זיך אויף, און אירע שיינע שווארצע
אויגן צינדן זיך אן, ווי צוויי ליכט.
    
― נישט אמת! הער סאפראנאוויטש, נישט אמת! איר הערט
וואס איך זאג? איך זאג, אז איר און אלע אייערע קאלעגן, די נאציאנאליסטן, האבן אויסגעטראכט א ליגן, אז מיר ווערן פארפאלגט פונעם
רוסישן פאלק! ס׳א ליגן ― מיר ווערן פארפאלגט פון דער ביוראקראטיע,
נישט פונעם פאלק! איר זייט אדער גרויסע ליגנערס, אדער גרויסע
טפשים!
    
― וויבאלד אזוי, האב איך מיט אייך נישט וואס צו ריידן! ―
זאגט סאשא סאפראנאוויטש און קערט זיך אפ פון איר און קוקט אין
פענצטער פונעם וואגאן.
    
― כא־כא־כא! כא־כא־כא! ־ צעלאכט זיך טאמארא און רוקט
זיך צו צו אים און פארקוקט אים אין די אויגן אריין. ― נישט אייך
האב איר געמיינט, נאר אייערע חברים; אייך האב איך אויסגעשלאסן...
    
― איך דאנק אייך זייער! ― ענטפערט איר סאשא און קוקט איר
נישט ווילנדיק אין די אויגן אריין און טראכט זיך בעת מעשה: וועלכע
פארבארגענע קראפט ליגט אין די דאזיקע צוויי שווארצע פענצטערלעך,
וואס זיי האבן אים אזוי פארכשופט, באצויבערט און פארשקלאפט, אז
ער איז גרייט איבערצוטראגן אלע מינים באליידיקונגען אף דער וועלט,
אבי זען פאר זיך אט די צוויי גרויסע שיינע שווארצע טיפע קלוגע
אויגן?...
    
 קאפיטל ב.
    
 קינדער און עלטערן, עלטערן און קינדער
    
איך זאל וועלן כאראקטעריזירן דעם ראמאן פון סאשא סאפראנא־וויטש און טאמארא שאסטעפאל אין דריי ווערטער, וואלט איך געזאגט
דאס, וואס מיר זאגן בשעת קדוש לבנה: כשם שאני רוקד כנגדך ואיני
יכול לנגוע בך ― ווי איך שפרינג קעגן דיר און קאן דיך נישט אנרירן...
אלע זיינע יונגע יארן לויפט סאשא נאך טאמאראן, שפרינגט אקעגן איר
― און קאן זי נישט כאפן...
    
פריער, אז סאשא איז נאך געווען א יינגל אין פינפטן קלאס גימנאזיע און האט געבחורט זיך, געזוכט וואנסעלעך אף דער אייבערשטער
ליפ, האט ער זיך נישט איין מאל באגעגנט מיט איציקל שאסטעפאלס
טאכטער אף די טרעפ, זיך פארקוקט אף אירע שווארצע גלאנצנדיקע
ווייכע שיינע אויגן, וואס האבן אלעמאל געלאזט אף אים אן איינדרוק,
גלייך ווי זי לאכט אויס אים און מסתמא אויס זיינע געלע האר, וואס
ער האט געירשנט פון זיין פאטער דעם אפטייקער. און דאך האט ער
חשק געהאט זיך אפשטעלן מיט איר ריידן, זיך באקענען, אביסל שמועסן,
ריידן וועגן א ביכל, אדער גלאט אזוי פלאפלען אין דער וועלט אריין,
ווי געוויינלעך א בחור מיט א מיידל. איז דאס אבער אים קיינמאל נישט
געראטן, ווייל טאמארא איז געוואקסן אין אזא הויז, ווו א מיידל שטעלט
זיך נישט אפ און שמועסט נישט און פלאפלט נישט מיט קיין אומבאקאנטן בחור, און באקענען זיך מיט איר פאסט דאס נישט פאר איר
פאטער.
    
איציקל שאסטעפאל וווינט אינעם הויז נומער 13, וואס אף דער
וואסילטשיקאווער גאס, שוין היבשע עטלעכע יאר, און איז מיט סאלאמאן
סאפראנאוויטש כמעט נאך נישט באקאנט, א חוץ וואס ער שיקט אמאל
אריין צו אים אין דער אפטייק נאך א רפואה, אדער ער כאפט זיך אריין
צו אים נאך א נדבה אף שטאט־זאכן.
    
― בא איציקל שאסטעפאל האט סאלאמאן סאפראנאוויטש קיין
אנדער נאמען נישט, נאר „אפטייקער״.
― גוט מארגן אייך, אפטייקער.
    
 ― רב אפטייקער! גיט עפעס א נדבה אף א נייטיקער זאך.
    
 און אפגענומען באם אפטייקער די נדבה און ארויסגעגאנגען פון
    
דער אפטייק, קען ער אים שוין מער נישט.
    
 וואס פאר א מחותן איז ער מיט אים, אז שבת ―, אזוי דערציילט
    
שיווקע ― קאכט מען באם אפטייקער פונקט ווי אינדערוואכן, ערב יום
    
כפור קיין כפרות שלאגט מען נישט בא אים, און א פסח איז בא אים...
    
גאט זאל נישט שטראפן פאר די רייד!
    
שיווקע שאסטעפאל וויל נישט ריידן קיין לשון־הרע אף א יידן,
    
נאר פארדריסן פארדריסט זי, און קאכן קאכט זי זיך:
    
 ― ס׳טייטש פסח! אזא הייליקער יום־טוב פסח!...
    
 וואס פסח? ווער פסח? ― דאס זאגט זי נישט, נאר מע באדארף
    
שוין אליין פארשטיין, וויפל גאל עס שטעקט אין די ווערטער.
    
 אויך דער אפטייקער האט פיינט איציקלען, ווי א כשרער ייד האט
    
פיינט חזיר, נאר ער באווייזט נישט ארויס זיין פיינטשאפט און איז מיט
    
אים, אדרבה, פריינטלעך, ווי מיט אלע שכנים; וואס זאל מען טאן?
    
די וויסטע פרנסה!... הינטער די אויגן הייסט בא אים איציקל שאס־
    
טעפאל „גאטס גנב״, „היפאקריט״, „יידאש״,, וכדומה אזעלכע נעמען.
    
אין די אויגן אבער הייסט ער בא אים: „גאספאדין שאסטעפאל״, און
    
אמאל נאך: „מנאגאווואזשאיעמי גאספאדין שאסטעפאל״... פארוואס
    
קומט דאס אים ― ווייס ער אליין נישט. וויפל יאר זיי זיינען שכנים האט
    
נאך דער אפטייקער נישט געהאט פון איציקל שאסטעפאל קיין טובה
    
אף אט אזויפיל ― און פונדעסטוועגן זעט איר דאך, מנאגאווואזשא־
    
יעמי!...
    
 סאשא דעם אפטייקערס זון איז געווען א ווויל יינגל און איינער
    
פון די בעסטע שילער אין גימנאזיע. ער האט זייער גוט געלערנט, א סך
    
געלעזן, נישט אינזינען געהאט דאס וואס אנדערע בחורים, נאר זינט ער
    
האט זיך באקאנט מיט טאמאראס שיינע שווארצע גרויסע אויגן האט ער
    
אנגעהויבן אפט צו פארטראכטן זיך, באקומען חשק צו באגעגענען זיך
    
מיט זיי נאכאמאל און נאכאמאל ― ביז זיי זיינען געקומען צו אים מיט
    
א וויזיט איינמאל באנאכט אין חלום.
    
 און געקומען זיינען זיי צו אים מיט א פייער, מיט אן אימפעט,
האבן אים ארומגענומען מיט זייער פראכט און גלאנץ, האבן זיך צעגאסן
מיט אזויפיל חן, פריינטלעכקייט, מיט לייד און ליבשאפט, האבן ענדלעך
אריינגענידערט צו אים אין הארצן אזוי טיף און באזעצט זיך בא אים
אין דער נשמה אזוי פעסט, אז מער פארגעסן זיי האט ער שוין נישט
געקאנט, וויפל ער האט זיי פון זיך נישט געטריבן!
    
סאשא האט אליין נישט געקאנט פארשטיין, וואס פאר א כח עס
ציט אים אפצושטיין לאנג־לאנג און ווארטן אף די טרעפ, טאמער וועט
זיך באווייזן איציקל שאסטעפאלס טאכטער און טאמער וועט ער זיך
באגעגענען מיט אירע שווארצע שיינע קלוגע אויגן, ― און האט ער
זיך דערווארט אף איר, און האט ער זיך באגעגנט מיט איר פייעריקן
קוק, האט ער געטאן נישט מער, ווי אויפגעהויבן די רגלים און געמאכט
ויברח, אנטלאפן צו זיך אהיים, צו די אוראקן, צו די ביכער, זיך פארטיפט און פארטראכט און ווידער געחלומט פון איציקלס טאכטער, פון
איר שיינער פיגור פון אירע שווארצע גרויסע קלוגע אויגן, און ווידער
אפגעווארט זי אף די טרעפ, און ווידער באגעגנט זיך און ווידער א ויברח!
― און אזוי א לאנגע צייט, ביז דאס פייער האט אויסגעבראכן, און
דעם אפטייקערס זון האט זיך איינגעשטעלט, פארבונדן א געשפרעך מיט
איציקל שאסטעפאלס טאכטער.
    
איציקל שאסטעפאל האט נישט געוואלט, אז זיין טאכטער זאל גיין
מיט אלע מיידלעך אין גימנאזיע; ער האט אבער נישט געשפארט פאר
איר קיין געלט צו דינגען איר די בעסטע לערערס מיט די בעסטע גובער־נאנטקעס זי צו אונטערריכטן, און די בעסטע לערער ― אזוי האט גערעכנט איציקל ― זיינען גויים, נישט יידן. א יידישער לערער איז קודם
כל אן אפיקורס און מאכט זיינע שילער און שילערנס אויסגעלאסן, און
א גויישער לערער ווייס זיך נאר זיין זאך ― מע צאלט אים געלט, דארף
ער לערנען.
    
מיט דעם גאנג איז געגאנגען איציקל שאסטעפאל, און האט זיך
נישט געפוילט אריבערגיין אין גימנאזיע צום בעסטן לערער, צו ראמא־נענקאן, זיך אן עצה האלטן מיט אים: אזוי ווי ער, שאסטעפאל, האט
א טאכטער זייער א געראטענע, זאל ער, ראמאנענקא, אים רעקאמענדירן
עפעס א רעכטן רעפעטיטאר.
    
האט אים ראמאנענקא אויסגעהערט און געזאגט:
    
― אויב דו ווילסט א רעכטן לערער, א געטרייען, קאן איך דיר
רעקאמענדירן מיין אייגענעם זון, ער איז א געצייכנטער פעדאגאג, א
געוועזענער סטודענט, וואס האט זיך צעקריגט מיט די פראפעסארן און
איז איצט בא מיר אן א שום באשעפטיקונג.
    
דאס איז זיכער, אז ווען ראמאנענקא זאל זיין א יידיש קינד, א
„געוועזענער״ סטודענט, וואלט אים אזא מין איציקל שאסטעפאל געוויס
נישט אריינגעלאזט צו זיך אין שטוב אריין, נאר פאר א גוי האט א ייד
דרך־ארץ, ער מעג זיך זיין וואס ער וויל זיך, אבי א גוי.
    
אונדזערע שונאים, וואס ווייסן נישט דאס יידישע לעבן אין גלות
און קענען נישט זיין גלות־פסיכאלאגיע, שטעלן זיך פאר, אז א ייד פארהאסט א גוי און פאראכטעט אים. זיי ווייסן נישט פון דעם סוד, אז
אלץ וואס פרעמדס איז בא יידן טייערער ווי אייגנס. אז א ייד וויל
עפעס דערציילן א זאך, וואס מען זאל אים גלייבן, זאגט ער „דאס האב
איך געהערט פון א קריסט, נישט פון קיין יידן״... זיי קוקן זיך נישט
צו, ווי דאס גאנצע שטרעבן פון א פארמעגלעכן יידן איז צו געווינען די
געזעלשאפט פון די קריסטן, די גוטע מיינונג פון א קריסט: איין גויעשער
קאמפלימענט איז בא זיי טויזנט מאל טייערער פון צען טויזנט יידישע
קאמפלימענטן... בא קיין אומה ולשון האט איר נישט אזא אויסדרוק,
ווי: „אונדזערע יידעלעך״, „מיט א יידן איז גוט קוגל עסן״, „יידישע
גליקן״, „יידישע מעשיות״, „יידישע זאבאבאנעס״ און נאך כדומה אזעלכע שענדלעכע אויסדרוקן, וואס האבן זיך געקאנט אויסבילדן נאר בא
א פאלק, וואס לעבט אזויפיל הונדערט יאר אן א היים אין גלות.
    
אז ראמאנענקאס זון, דער געוועזענער סטודענט, איז געקומען צו
טאמאראן צו דער ערשטער לעקציע, האט איציקל שאסטעפאל, פון זיין
כבוד וועגן, אראפגעכאפט דאס היטל און אנגעטאן א קיילעכיק זיידן
יארמעלקעלע ― שייך, א פריץ! און אזוי איז שוין געווען א חוק אלע
טאג: איז אריינגעקומען ראמאנענקא ― איז דאס היטל ארונטער;
איז אוועקגעגאנגען ראמאנענקא ― איז ארונטער די יארמולקע.
    
און ראמאנענקא דער לערער, דער געוועזענער סטודענט, האט געטאן זיין ארבעט געטריי: ער האט מיט טאמאראן געלערנט, מיט טא־מאראן געלעזן, טאמאראן אנטוויקלט און האט זיך אין טאמאראן פארליבט, און טאמארא האט זיך פארליבט אין ראמאנענקאן...
    
נישט ראמאנענקא, נישט טאמארא האבן זיך ווען עס איז דערקלערט אין זייערע געפילן, אדער אפילו מזכיר געווען וועגן דעם. דאס
איז געווען א שטילער צוזאמענשטויס פון צוויי ברענענדיקע שטערן,
וואס האבן זיך געטראגן מיט אן אומגעהייערן כח איינס אקעגן דאס
אנדערע, און ביידע צוזאמען האבן זיי געשוועבט אין דער אומענדלעכקייט פון זייערע אידעאלן, נישט אפצוגעבן זיך דין וחשבון, וואס זיי
טוען, וווהין זיי גייען און וואס קאן זיין דערפון דער סוף...
    
דער, וואס ווייס די געשיכטע פון די געשעענישן אין דער לעצטער
צייט, וועט פארשטיין דעם פשט פון די ווערטער: „געוועזענער סטודענט״. דאס איז געוויס איינער פון די בעסטע קינדער פונעם לאנד, וואס
האבן א ווארעם ליבנדיק הארץ, מיט א ריינעם געוויסן, מיט א הויכן
אידעאל, מיט א גוטן ווילן צו טאן עטוואס גוטס, נוצלעכעס פארן אומגליקלעכן הונגעריקן פאלק... קורץ, ראמאנענקא איז געווען נישט נאר
א סאציאליסט און א רעוואלוציאנער, נאר אויך אן אנפירער, אן ארגאניזאטאר פון א גאנצער חברה, און אט דער בחור איז געווען געצווונגען
א געוויסע צייט צו פארברענגען אינדערהיים, און אים האט דאס אונדזער איציקל שאסטעפאל אויסגעזוכט אלס דעם איינציקן רעפעטיטאר
פאר זיין איינציקער ציטערדיקער טאכטער טאמארא, און ווי גליקלעך
האט זיך געשעצט אונדזער איציקל, אז ער האט געהערט פון ראמאנענקאן אליין, פון א קריסט, אז זיין טאכטער לערנט גוט און קאן גוט און
איז אליין גוט ― ארום און ארום גוט!
    
נישט איין מאל האט זיך איציקל שאסטעפאל בארימט צווישן יידן,
וואס פאר א טייערן לערער ער האט, א קריסט, און וואס דער לערער דער
קריסט זאגט וועגן זיין טאכטער! און אז ער, איציקל, וועט זען, אז זיין
טאכטער זאל זיך לערנען און לערנען, עס ארט אים נישט, אז זי זאל
אפגעבן עקזאמען אף אלע אכט קלאסן גימנאזיע. אין גימנאזיע גיין ―
דאס טאקע נישט, אבער אפגעבן עקזאמען, ברענגען אן אטעסטאט, פארוואס נישט?
    
און איציקל האט אויפגעפירט זיינס: זיין טאכטער איז אין די
קלאסן נישט געגאנגען, זיך אליין געלערנט, רעפעטירט פון ראמאנענקאן,
געהאלטן עקזאמען אף אלע אכט קלאסן גימנאזיע און געבראכט צו
טראגן אהיים אן אטעסטאט! ― דאס איז געווען פאר אונדזער איציקל
שאסטעפאל א גליקלעכער טאג, א טריומף. זיין טאמארא האט אן אטעסטאט פון אכט קלאסן, און דוקא נישט געגאנגען אין גימנאזיע!
    
― הא, וואס זאגסטו, שיווקע?
    
― וואס זאל איך זאגן? ― ענטפערט אים שיווקע. ― ס׳איז צייט
איצט צו טראכטן וועגן א שדוך.
    
― הא? וואס? א שדוך זאגסטו? אזוי פרי? ― מאכט צו איר
איציקל און דרייט און פלעכט און קרייזלט זיך דאס שווארצע געקרייזלטע
בערדל. ― וואס האסטו אזוי קיין צייט נישט? און אפשר, הא? אפשר
ביסטו גערעכט, שיווקע? טאקע צייט שמועסן וועגן א שדוך.
    
און איציקל שאסטעפאל באטראכט זיין טאכטער, וויאזוי זי איז
אויסגעוואקסן, געווארן א פארשוין, קיין עין־הרע, א יפת־תואר; אלע
זאגן א יפת־תואר, אפילו קריסטן...
    
און טאמארא לייענט ביכער, לערנט ווייטער, זעט זיך אלע טאג
מיטן לערער, מיט ראמאנענקאן. און די פאטער און מוטער פארשטייען
נישט, וואס נאך האט זי צו לערנען? ביז וואנען איז דער שיעור צו
לערנען? און וואס גייט אהער אלע טאג דער לערער? און דער פאטער
ווארט אפ א טאג און צוויי און דריי און רופט צו צו זיך טאמאראן און
זאגט צו איר:
    
― טאכטער מיינע, וואס טוט דא דער לערער?
    
― גארנישט, ענטפערט אים די טאכטער ― מיר לייענען אינאיינעם
ביכער, מיר שמועסן.
    
― ביז וואנען איז דער שיעור? עס מוז דאך האבן א מאל א
סוף, צי ניין?
    
― וואס מוז האבן א סוף? ― פרעגט אים די טאכטער.
    
― דאס לערנען מוז האבן א סוף, ― ענטפערט איר דער פאטער.
    
― לערנען האט קיין סוף נישט, ― זאגט אים טאמארא.
    
― די תורה האט נישט קיין גרונד? ― באמערקט איר מיט א
שפאס דער פאטער.
    
― געוויס נישט. ― מאכט צו אים טאמארא אויך מיט א שפאס.
― איך האלט ערשט בא מה טובו.
    
― נאך גאר פון פארנט? ― שפאסט ווייטער דער פאטער. ―
ווען־זשע וועסטו קומען צו גאט?
    
― אז איך וועל ענדיקן אוניווערזיטעט און פראקטיצירן פריער
א פאר יאר אין קליניק און אין האספיטאל, וועל איך ערשט דעמאלט
אנהייבן מיין פראקטישע ארבעט, וועלכע וועט זיין פאר מיר א נייע שול
אף צו שטודירן . . . . . . . . . .
. . . . . . . . . . . . . .
    
איציקל שאסטעפאל איז געבליבן אפהענטיק, צעשטערט און אן
לשון. ער האט דער טאכטער אף איר פארשלאג נישט געענטפערט גארנישט. ער האט זיך נאר אויפגעכאפט פונעם בענקל, פארלייגט די הענט
ארונטער, דעם קאפ אראפ, און גענומען שפאנען איבער דער שטוב.
נאכדעם האט ער זיך אוועקגעשטעלט אקעגן זיין טאכטער, און זייערע
ביידנס גרויסע שווארצע אויגן האבן זיך באגעגנט, געקוקט נישט גלייך,
נאר פון אונטן ארויף, און שארף, און אן ווערטער, געפייערט ווי צוויי
ווילדע חיות, וואס זיינען גרייט זיך א ווארף טאן איינס אף דאס אנדערע... דער פאטער האט אויסגערעדט מיט א פעסטער שטימע:
    
― טאמארא! דו וועסט טאן אט דאס, וואס  א י ך  וועל דיר
הייסן!...
    
דערויף האט אים טאמארא געענטפערט אויך מיט א פעסטער קלארער שטימע:
    
― טאטע! דו האסט א טעות! איך וועל טאן אט דאס, וואס
א י ך וויל!...
    
― וואס? וואס האסטו געזאגט? זאג נאכאמאל!
    
― איך וועל דיר זאגן נאך צען מאל, נאך הונדערט מאל: איך
וועל טאן דאס, וואס א י ך וויל!...
    
― אנו, לאמיר זען!...
    
― מירן זען!...
    
 * * *
    
 נארישקייטן! איציקל שאסטעפאל איז גענוג קלוג אף צו פארשטיין,
אז ס׳איז נישט די יארן, ניט די צייטן, וואס מע האט געקאנט א קינד
צווינגען, עס זאל טאן דעם רצון פון די עלטערן. די צייטן האבן זיך
אף אזוי ווייט געביטן, אומעטום אף דער גאנצער וועלט, אונטער די
יידן ווייניקסטנס, אז עלטערן זיינען צופרידן, ווען זיי זיינען ניט געצווונגען צו טאן דאס, וואס זייערע קינדער ווילן... איציקל שאסטעפאל
האט בכבודו ובעצמו אפגעפירט די טאכטער זיינע קיין פעטערבורג, איר
באשטעלט קווארטיר און קעסט בא זיינע אן אייגענע, א דרוקערס א ווייב,
אליין געגאנגען מיט איר איינקויפן ביכער, קליידער, פאפיר וכדומה. און
אז ס׳איז געקומען צום געזעגענען און צום קושן זיך, האט זיך דער
פאטער געוואלט צעוויינען, האט אים די טאכטער אנגענומען בא די
הענט:
    
― פע, טאטע, ווי קומט דאס צו דיר, דאס פאסט פאר א יידענע!...
דו קאנסט גאנץ רויק פארן אהיים... דו ווייסט, אז דיין טאכטער איז
שוין נישט מער קיין קינד, וואס מע דארף איבער דעם ציטערן... פאראן, דאנקען גאט, א פאסט, וואס טראגט בריוו הין און צוריק... אף
יום־טוב וועל איך מסתמא זיך דורכפארן אהיים... פאר געזונט און
גריס דער מאמע גאר פריינטלעך!
    
א גאנץ וועג, צוריקפארנדיק, זיצט איציקל שאסטעפאל אין וואגאן
און טראכט זיך:
    
― וואס טוט זיך דא? מיין טאכטער, מיין איין־און־איינציק קינד,
וואס איבער הונדערט צוואנציק יאר איז מיין פארמעגן אירס, ― צו
וואס דארף זי שטודירן, לערנען זיך?... א פראפעסיאן, זאגט זי, וויל
זי האבן... סאמאסטאיאטעלנע, זעלבסטשטענדיק וויל זי זיין... א מענטש
פאר זיך... נננו!!! נאט אייך אזעלכעס! און ווער איז שולדיק, אז
ניט איך אליין? עס האט זיך מיר געגלוסט זי לערנען, בילדן, מאכן זי
פאר א וווילקענעוודיקע ― א מצוה אף דיר!
    
אזוי טראכט זיך איציקל שאסטעפאל און דרייט און פלעכט און
ציפעט דאס געקרייזלטע בערדל זיינס, און טרייסט זיך כאטש דערמיט,
וואס זיין טאכטער האט אים נישט אפגעטאן קיין ערגערע זאך... למשל,
וואס וואלט זיין, ווען טאמארא פארליבט זיך אין א שלים־מזל, אט, א
שטייגער, אין דעם אפטייקערס זונדל, וואס דרייט זיך אים אלעמאל פאר
די אויגן?...
    
און עס קומט אים אפן זינען דער געלער סאשא סאפראנאוויטש,
וואס איז אויך געבליבן אין פעטערבורג שטודירן און וואס דעם גאנצן
וועג האט ער זיי געפלאנטעט זיך פאר די פיס, נישט געהאט די העזה
צוצוגיין צו זיי צו נאענט...
    
― וואס טוט דא דעם אפטייקערס בחורל? ― האט איציקל געהאט
א פרעג געטאן בא דער טאכטער און באקומען ענטפער:
    
― ער פארט שטודירן.
    
― שטודירן? אלע שטודירן? אף וואס שטודירן?
    
― אף דאקטער.
    
― מיט דיר אינאיינעם?
    
― וואס פאר א מחותן איז ער מיט מיר?...
    
די לעצטע ווערטער האבן דעם פאטער אביסל בארויקט. און דאך
איז ער געקומען צופארן אהיים א צעקאכטער, אויסגעלאזט זיין
גאנץ ביטער הארץ אפן ווייבס קאפ, ווי געוויינלעך א מאן, אז ער קומט
אהיים צעטראגן און צערודערט... א קלוג ווייב, וואס קען איר מאן
און פארשטייט אים, לאזט זי אים צורו, „ביז דאס משוגעת וועט איבערגיין״... שיווקע איז אבער נישט פון דער קאטעגאריע קלוגע ווייבער. דאס, וואס איר הארץ פילט און דער קאפ דענקט ― דאס זאגט
איר מויל...
    
קוים דערלעבט זען דעם מאן צוריק, גייט זי אים אקעגן:
    
― נו? וואס הערט זיך?
    
― וואס זאל זיך הערן?
    
― וואס מאכט דאס קינד?
    
― וואס זאל זי מאכן?
    
― אפגעפירט קיין פייטערבארג?
    
― ניין, איך האב זי איבערגעלאזט אין וועג.
    
― באשטעלט א קווארטיר?
    
― ניין, געלאזט אינדרויסן.
    
― וואס ביסטו אזוי כהנדיק?
    
― דול מיר נישט קיין יארמעלקע!...
    
א קלוג ווייב, וואס קען איר מאן און פארשטייט אים, אז זי כאפט
פון אים א פעטשאטעק, ווישט זי אפ די ליפן און מאכט א שווייג. שיווקע
איז אבער, ווי געזאגט, נישט פון די איבערגעשפיצטע ווייבער, ווארט
זי אפ א וויילע און פארבינדט א נייעם שמועס:
    
― געפעלט דיר אונדזער שכן?
    
― וואסער שכן?
    
― דער אפטייקער.
    
― וואס איז שוין ווידער?
    
― ער באגעגנט מיך נעכטן אף די טרעפ און מאכט צו מיר:
אוועקגעפארן אייער מאן קיין פעטערבורג?... זאג איך: אוועקגעפארן קיין פעטערבורג... זאגט ער: אפגעפירט די טאכטער?... זאג
איך: אפגעפירט די טאכטער... און איך האב, זאגט ער, מיין זון
אפגעשיקט אליין...
    
― טוט מיר הנאה! ― זאגט איציקל צום ווייב און שטעלט אוועק
אף איר א פאר גרויסע שווארצע אויגן. ― אקעגן וואס דערציילסטו מיר?
    
― אקעגן גארנישט, ― זאגט שיווקע, ― גלאט אזוי. . . נאכדעם
מאכט ער צו מיר, דער אפטייקער הייסט עס: מיין זון קען זיך מיט
אייער טאכטער...
    
― טוט מיר נאך מער הנאה! צו וואס דארף איך דאס וויסן?!
― שרייט שאסטעפאל.
    
― וואס האסטו זיך צעשריגן? גלאט אזוי, דו ביסט געקומען פון
וועג, דערצייל איך דיר...
    
― איך פרעג דיך דען?
    
― זע נאר, ווי ער האט צעלאזט דעם כהן!
    
― לאז מיך צורו! און דול מיר נישט מיין קאפ! און טשעפע זיך
אפ פון מיין לעבן!!!
    
און איציקל שאסטעפאל כאפט דעם שירעם און אנטלויפט פון שטוב
און באגעגנט זיך א נאז קעגן א נאז מיטן אפטייקער. קאן מען נישט
זיין אזוי גראב און נישט אפענטפערן אפן גוט־מארגן מיט א גוט־יאר,
און אז יענער פרעגט: וואס מאכט  א י ר ― מוז מען זיך אפשטעלן
און זאגן: א דאנק, וואס מאכט א י ר? און אט אזוי פארבינדט זיך,
נישט ווילנדיק, א שמועס צווישן אונדזערע צוויי שכנים.
    
א פ ט יי ק ע ר: ווען קומט איר פון פעטערבורג?
    
א י צ י ק ל: היינט.
    
א פ ט יי ק ע ר: אפגעפירט די טאכטער אף די קורסן?
    
א י צ י ק ל: אפגעפירט די טאכטער אף די קורסן.
    
א פ ט יי ק ע ר: שטודירט מעדיצין?
    
א י צ י ק ל: שטודירט מעדיצין.
    
א פ ט יי ק ע ר: מיינעם האב איך אפגעשיקט אליין.
    
א י צ י ק ל: אליין...
    
א פ ט יי ק ע ר: א זון איז נישט קיין טאכטער.
    
א י צ י ק ל: נישט קיין טאכטער...
    
א פ ט יי ק ע ר: מיינער קען זיך מיט אייערער זייער גוט...
    
א י צ י ק ל: זייער גוט... האט קיין פאריבל נישט, איך האב
קיין צייט נישט!
    
און איציקל שאסטעפאל גייט אוועק נאך מער צעקאכט און טראכט
זיך: וואס וויל פון מיר אט דער אפטייקער? וואס דרייט ער מיר א מוח
מיט זיין זון, אז ער קען זיך מיט מיין טאכטער? האט ער נישט עפעס
א מיין דערביי? באמבלט זיך נישט בא אים א שדוך?... א שיינער
מחותן סאפראנאוויטש דער אפטייקער, כא־כא־כא!...
    
אזוי לאזט אויס איציקל שאסטעפאל זיינע טרויעריקע מחשבות
מיט א ביטער געלעכטער און באגעגנט זיך מיט א נייער פריטשעפע,
מיט ליפאן.
    
ליפא, אדער, ווי מע רופט אים, דער ייד פון האלץ, איז געוואר
געווארן, אז איציקל שאסטעפאל איז געקומען פון פעטערבורג, איז ער
געקומען צו לויפן אפנעמען א גרוס, טאמער האט ער זיך ערגעץ באגעגנט דארטן מיט זיין טאכטער?
    
― שלום־עליכם אייך, רב איציקל, איך לויף אייך שוין נאך א
האלבע שעה! ― אזוי זאגט צו אים ליפא דער ייד פון האלץ און גלעט
דעם בעזעם־בארד.
    
― וואס וועט איר זאגן גוטס? ― פרעגט אים שאסטעפאל.
    
― איך האב אייך געוואלט פרעגן, אפשר האט איר באגעגנט דארטן
מיין מאשע?
    
― וואסער מאשע?
    
― מיין טאכטער מאשע!
    
― ווו האב איר זי באגעגנט?
    
― דארט, אין פעטערבורג איז זי דאך, אינאיינים מיט אייערער...
זי איז א גוטע בחורטע!
    
― ווער?
    
― די טאכטער מיינע, מאשע הייסט זי... זי קאן זיך מיט אייערער
זייער גוט... ווייסט איר, ווער זיי האט באקענט?
    
― ווער?
    
― דער לערער.
    
― וואסער לערער?
    
― ראמאנענקא. ער איז א רעכטער חברה־מאן...
    
― וואס הייסט א חברה־מאן?
    
ליפא דער ייד פון האלץ גלעט זיך דעם בעזעם־בארד און קוקט
 זיך ארום אף אלע זייטן, רעדט שטיל:
    
― ער איז א צעצעליסט!...
    
― א וואס?
    
― א צעצעליסט... פון די צעצעליסטן, וואס קאטארי... (ער
קוקט זיך ארום, רעדט שטיל). ער האט זיי אלע געמאכט פאר צעצע־ליסטקעס, מיינע און אייערע...
    
― מיינע? מיין טאמארא? אבער גאר לא!... האט קיין פאראיבל נישט, איך האב קיין צייט נישט...
    
און איציקל שאסטעפאל לויפט ווי א משוגענער, גלייך ווי עמעצער
יאגט אים נאך. „וואס פאר אן אנשיקעניש! ― טראכט ער זיך. ―
אלע בארימען זיך, אז זיי קענען זיך מיט איר!... נו, קענען זיי זיך
מיט איר! געזונטערהייט! לאזן זיי זיך קענען!״...
    
דאס איז אבער נישט אמת. א ווארעם האט זיך פארקליבן צום
פאטער אינעווייניק אין הארצן און עסט אים און טאטשעט אים, און
עס פארדריסט אים זייער גוט, וואס ווו ערגעץ א שלים־מזל קען זיך מיט
זיין טאכטער און האלט זי אין מויל! און מער גיפט פון אלע האט
אים אריינגעלאזט אט דער בארד־ייד ליפא מיט זיין „צעצעליזם״...
עפעס האט שאסטעפאל געכאפט נאך פריער; עפעס דארט מען אים
אריינגעלייגט א גריל; עפעס האט ער געהערט די טאכטער פלעטשן:
„ארגאניזאציע״... „ווסעאבשטשע זאבאסטאווקע״... „קאנסטיטוציע״...
וכדומה אזעלכע דבורים האט ער זיך אנגעהערט פון איר, ווען עס פלעגט
קומען צו רייד. און ער, דער נארישער פאטער, פלעגט הערן, קוקן איר
אין די אויגן אריין און קוועלן, ווערן ברייטער ווי לענגער: „א מאנסבילשער קאפ אף איר. ― פלעגט ער זיך טראכטן. ― וואס וועט פון
איר אויסוואקסן? אן עבירה, וואס זי איז נישט געבארן א יינגל!״
און דער גליקלעכער פאטער האט געבויט לופט־שלעסער וועגן זיין געליבטער טאמארא, זיך פארגעשטעלט, אז עס קומט צו פארן צו אים
א מיליאנער, א מין פאליאקאוו פון פעטערבורג, און שדכנט זיך צו זיין
טאכטער, און די טאכטער שיקט אים אפ צום טאטן, און ער, דער טאטע,
נעמט אויף פאליאקאוון פאר א גאסט אין דער גרויסער זאל, זיצט מיט
אים באם קיילעכיקן טישל, א קרעסלע קעגן א קרעסלע, און מע רעדט
פון אייזנבאנען, פון בריקן, פון צוקער־פאבריקן, וואלד־קלעפקע, רעלסן,
נעכטיקע טעג, ביז מע קומט ארויף אף דעם רעכטן ענין: אף זיין
טאמארא.
    
― איך האב געהערט, הער שאסטעפאל, אז איר האט זייער א
געראטענע טאכטער. ― זאגט צו אים פאליאקאוו און שפילט זיך מיטן
קייטל פונעם זייגער.
    
― ווו? אזש דארט אין פעטערבורג? ― מאכט צו אים איציקל
שאסטעפאל, און דאס הארץ זיינס שפרינגט שיער נישט ארויס פאר
פרייד און גדלות.
    
― גוטס ― זאגט צו אים פאליאקאוו ― לאזט זיך הערן גאנץ
ווייט... איך האב זי שוין געזען, גערעדט אויך, זי געפעלט מיר זייער,
איך בין, דארפט איר וויסן, פאליאקאווס א זון... און פארמעגן, דאנקען
גאט...
    
― א! ― שלאגט אים איבער שאסטעפאל. ― פון אייער פארמעגן
האבן מיר געהערט, אף מיר געזאגט געווארן... דער עיקר איז זי, די
טאכטער מיין איך, אויב איר זייט איר געפעלן?...
    
און איציקל שאסטעפאל קוועלט, דאס הארץ וואקסט אים פאר פרייד,
פאר גדלות און פאר גליק! א קלייניקייט ― האבן פאליאקאוון פאר אן
איידעם! ס׳איז פאוואלינקע עטלעכע און דרייסיק מיליאן! עס וועט
א רוח אין אייערע פאטער און מוטער אריין, דער גאנצער שטאט, דער
גאנצער וועלט!!!
    
אט דאס זיינען געווען די זיסע חלומות פונעם נארישן פאטער, און
די דאזיקע חלומות זיינען צעשלאגן געווארן מיטאמאל, אין איין טאג,
אין איין אויגנבליק, אין דעם מאמענט, וואס טאמארא האט אים דערקלערט, אז איר איינציקער צוועק איז לערנען, שטודירן מעדיצין, ענדיקן
דאקטער, פראקטיצירן, זיין א נוצלעכער מענטש פארן לאנד, פאר דער
מענטשהייט, וכדומה אזעלכע מאדנע דבורים... ווער שדוך? וואס
חתונה האבן? פון דעם קיין חצי דבור נישט אפילו, זי דערמאנט גארנישט און וויל נישט הערן!...
    
פון דער אנדערער זייט אבער, פאטערליבע זוכט א זכות אף א
קינד, וויל זיין א מליץ־יושר, געפינט א טרייסט:
    
― נישטא נאך א צווייטע טאמארא, ווי מיין טאמארא!... נישטא
נאך די אנדערע אזא געראטענע, אזא שיינע, אזא קלוגע, אזא טייערע
און אזא געטרייע טאכטער, ווי מיין טאכטער!
    
און דער דערמאנט זיך, ווי זי האט זיך מיט אים געזעגנט און וואס
זי האט אים געזאגט, און עס ווערט אים אביסל גרינגער אפן הארצן,
און ער טרייבט אוועק פון זיך אלע טונקעלע מחשבות מיט אלע איבעריקע
רייד מיט די אלע זייטיקע פארשוינען, וואס פלאנטען זיך אים פאר די
פיס, און ער לאזט אריין צו זיך א האפענונג, אז זי קאן אנדערש ווערן,
אז זי קאן אויך דארטן זיך באגעגענען מיט א מין פאליאקאוו, און עס
קאן זיך איבערדרייען די גאנצע מאשינעריע מיטן קאפ אראפ, מיט די
פיס ארויף, אז דער אייבערשטער זאל נאר וועלן געבן א קוק... „נישט
געזארגט זיך! נאר נישט געזארגט זיך! בטחון! גוואלד, בטחון!
האפענונג! אמונה אין הקדוש־ברוך־הוא! ער, אז ער וויל, קאן ער!״...
    
 קאפיטל ג.
    
 מאשא באשעוויטש
  
ליפא באשעוויטש, אדער דער ייד פונעם האלץ, איז א ייד, וואס
שטעלט צו האלץ אין אלע הייזער ― און פון דעם לעבט ער, דערציט
קינדער, גיט זיי בילדונג.
    
„דערציט קינדער, גיט זיי בילדונג״... עס רעדט זיך נאר אזוי,
ווארעם ווי איז דאס אימשטאנד אזא, איר בעט איבער אייער כבוד, אן
עני ואביון, ווי ליפא באשעוויטש, צו געבן בילדונג זיינע קינדער און
דערציען זיי, אז דער קאפ איז אים גאר פארטאן אין אנדערע זאכן: ער
זוכט ברויט א שטיקל פאר זיך, פאר זיין ווייב און קינדער, ער זוכט און
זוכט און קאן עס נישט געפינען! אף אלע זייטן ווארפט זיך נעבעך
 
 