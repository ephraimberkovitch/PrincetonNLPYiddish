
 &nbsp; 
 די געשיכטע פון דער נייער יידישער דיכטונג הייבט מען אן געוויינלעך פון דער אנגעשריבענער אין 1888 אין ווארשע יצחק־לייבוש פרצעס פאעמע ״מאניש״. במשך פון די נאכקומענדיקע יארצענדליקער איז פוילן געווארן איינער פון די וויכטיקסטע צענטערס פון דער יידישער דיכטונג. אפילו נאכן חורבן, אין וועלכן ס׳איז אומגעבראכט געווארן די איבערוועגנדיקע מערהייט פון די פוילישע יידן, האט די יידישע דיכטונג פארגעזעצט זיך אנטוויקלען אין פוילן נאך א פאר יארצענדליקער, במשך פון וועלכע עס האט געארבעט דער ווארשעווער פארלאג ״יידיש בוך״. אבער די מאסן־עליה און עמיגראציע פון די שארית־הפליטה, בתוכם דיכטער, קיין ישׂראל און קיין מערב־לענדער האט געבראכט צום נעלם ווערן פון דעם דאזיקן צענטער. דער פארהאנג איז געפאלן אין 1969, ווען ס׳איז עולה געווען דער גרינדער און דער באשטענדיקער פארוואלטער פון ״יידיש בוך״, דער דיכטער דוד ספרד. 
 עס זיינען פארביי אריבער דריי יארצענדליקער ביז אין פוילן, טראץ אלץ, האט זיך באוויזן א יונגער דיכטער, וואס שרייבט אויף יידיש. דאס איז מארעק טושעוויצקי, וועלכער איז געבוירן געווארן אין 1981 און וווינט אין קראקע. ער האט שטודירט יידיש אינעם יאגעלאנער אוניווערסיטעט אין קראקע און אויף זומער־קורסן אין ווילנע, שטראסבורג און ניו־יארק. פארעפנטלעכט ארטיקלען אויף יידיש אינעם ווארשעווער צוויי־שפראכיקן (יידיש און פויליש) זשורנאל ״דאס יידישע ווארט״, איבערגעזעצט אין פויליש ווערק פון אברהם סוצקעווער, פרץ מארקיש, משה קולבאק און אנדערע יידישע שריפטשטעלער. אנגעשריבן א גאנצע ריי וויסנשאפטלעכע ארבעטן איבער דער געשיכטע און עטנאגראפיע פונעם פוילישן יידנטום. 
 מארעק טושעוויצקיס ערשטע לידער זיינען פארעפנטלעכט געווארן אין 2012 אין ״ירושלימער אלמאנאך״. אין 2017 איז ער געווארן אן אנטיילנעמער פון דער אנטאלאגיע פון דער יידישער פאעזיע פונעם נאכן־חורבן־דור ״די רינג״, וועלכע איז דערשינען אין תל־אביב. מיט א יאר שפעטער דארט איז דערשינען אין דער סעריע ״ביבליאטעק פון דער היינטצייטיקער יידישער ליטעראטור״ זיין ערשטע לידער־זאמלונג ״פון ביידע זייטן שפיגל״. מארעק טושעוויצקיס נייע לידער באווייזן זיך אויף די שפאלטן פונעם ליטערארישן זשורנאל ״יידישלאנד״. 
 
 מאַרעק טושעוויצקי 
 &nbsp; 
 מײַן זיידן צוקאפנס 
 &nbsp; 
 מײַן זיידן צוקאפנס, ביים ראנד פֿון חלומות, 
 ווען טויט האט א הייב שוין געטאן די וואאלקע, 
 געשטאנען א גאסט איז פֿון ווײַטע מקומות, 
 איר גנעדיקע הויכקייט — פֿון בינען די מלכּה. 
 
 די מלכּה אין מלכותדיק־טײַערסטע בגדים, 
 צו זען און באגריסן נאך איין מאל מײַן זיידן 
 געקומען, געבראכט האט אין אויער בסוד אים 
 א הארציקן זשום פֿון דער בינישער עדה. 
 
 אזוי האט געדויערט די טרעפֿונג צוקאפנס, 
 א רגע בײַם ראנד פֿון דער לעצטער צעשיידונג 
 געלאזט האט די מלכּה פֿון האניק צוויי טראפנס, 
 א קוש מיט מתיקות געגעבן דעם זיידן. 
 &nbsp; 
 20\. 08.2010   
 
 די רויז פון העמפסטעד היל 
 
 עס האט געאטעמט דיין פארחושטע שיינקייט 
 מיט לעבנסהויך פון שימחה און געפיל. 
 די וועלט איז שטום געווארן אין פארשעמטקייט, 
 ווען האסט צעבליט — א רויז פון העמפסטעד היל. 
 
 אין גארטן, ווו דו פלעגסט זיך אויסבאהאלטן 
 מיט ביכער אויף דער גראזיק־גרינער דיל, 
 האט דעמאלט אויפגערויט אויף הויכע שפאלטן 
 דיין שפיגלבילד, די רויז פון העמפסטעד היל. 
 
 געפיבערט האט דאס בלוט אין יונגע שלייפן 
 געשמאק אזוי ווי ס׳וואלט געווען א שפיל, 
 און האסט אליין געקענט דעם טעם באגרייפן 
 פון זיסן רויזנזאפט אויף העמפסטעד היל! 
 
 ביז ס׳האט פארבלאנדזשעט פון אריבער ימען 
 א שטיפערישער ווינט, נישט הייס, נישט קיל, 
 א גלעט געטאן דיין הויט מיט ווייסע פלאמען, 
 מיט רויזן־פלאטערלעך פון העמפסטעד היל. 
 
 דיין נאמען 
 
 דיין נאמען, מיין ווייב, 
 איז נישט סתם א נאמען, 
 נאר א שם פון אן אוראלטער קמיע. 
 
 מע טאר אים נישט ארויסזאגן מיט זינדיקע ליפן, 
 יעדן באהייליקטן קלאנג 
 מוז מען ארומוויקלען אין א לחש 
 און א צירוף קעגן עין־הרע. 
 
 ווען נישט דער נאמען 
 וואלט מיין הארץ פארגעסן צו שלאגן, 
 און איך וואלט געהאנגען – א טראפיי 
 פאר פגר־פרעסערס. 
 
 ic\. pics.livejournal\. com 
 stihi\. ru 
 
 