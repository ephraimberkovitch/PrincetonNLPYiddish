 דאנערשטיק דעם 8טן יולי, 4:30 נאך מיטאג ניו־יארקער צייט, וועט ד״ר גבריאלה ספרן, פראפעסאר פון יידישע לימודים ביים סטאנפארד־אוניווערסיטעט, האלטן א לעקציע אויף ענגליש אויף דער טעמע, „יידישע עטנאגראפיע און ש. אנ־סקי‟ . די לעקציע קומט פאר אין די ראמען פון דער ייווא־זומער־פראגראם, אבער זי איז אפן פארן ברייטן עולם. די בילעטן, וואס מע רעזערווירט פון פריער, זענען פריי פון אפצאל. 
 ספרן איז דער אנערקענטער מומחה וועגן דעם לעבן פון ש. אנ־סקי און האט אנגעשריבן די אויטאריטאטיווע ביאגראפיע, „פארוואגלטע נשמה‟ . 
 אנ־סקי (1863־1920) איז היינט באקאנט, דער עיקר, פאר זיין פיעסע „דער דיבוק‟, וואס איז געווארן די בארימטסטע יידישע פיעסע פון אלע צייטן. אבער ער איז אויך געווען א פיאנער פון דער יידישער עטנאגראפיע און א וויכטיקער פירער פון דער רוסישער רעוואלוציאנערער באוועגונג. זיין אמתער נאמען איז געווען שלמה־זיינוול ראפאפארט. דעם פסעוודאנים אנ־סקי האט ער פאר זיך געשאפן אין זיין ראלע ווי א פראפעסיאנעלער רעוואלוציאנער. 
 אין די יארן 1911־1914 האט ער אנגעפירט מיט א סעריע עטנאגראפישע עקספעדיציעס אין די שטעטלעך פונעם תחום־המושב. ער און זיינע מיטארבעטערס האבן דעמאלט געמאכט איבער א טויזנט פאטאגראפיעס און רעקארדירט איבער א טויזנט יידישע לידער, 1,500 יידישע מעשיות און געקויפט 400 אביעקטן פארן יידישן מוזיי אין פעטערבורג. די דאזיקע עקספעדיציעס האבן אים אינספירירט צו שרייבן „דער דיבוק‟, וואס איז געווארן א דערפאלג ערשט נאך זיין פטירה אין 1920. ספרן וועט רעדן וועגן דעם שייכות צווישן אנ־סקיס עטנאגראפישער ארבעט, זיין פיעסע און דער רוסישער פאליטיק פון זיין צייט. 
 כדי צו רעזערווירן א בילעט, גיט א קוועטש דא . 
