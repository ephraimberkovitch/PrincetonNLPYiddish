 אין דייטשלאנד מערקט מען היייאר אפ 1,700 יאר פון יידישן לעבן אין לאנד דורך א צאל אקטיוויטעטן ווי, למשל, כשרע שפייז־אויסשטעלונגען, דאס פייערן יידישע יום־טובים און פארשידענע מינים יידישע טעאטער־פארשטעלונגען. 
 ווי א טייל פון דער אפמערקונג, פירט די שלמה בירנבוים געזעלשאפט פאר יידיש דורך אירע אייגענע אקטיוויטעטן, באטאנענדיק 400 יאר יידישן לעבן אין דער שטאט האמבורג. 
 אין דער ערשטער אונטערנעמונג פון דער סעריע, דעם פארגאנגענעם מארץ, וואס איז פארגעקומען אנליין, האט ד״ר דניאל אלון רעפערירט וועגן דעם קאנטראווערסאלן מיזרח־אייראפעישן פילאסאף, שלמה מיימון (1753־1800), וואס איז געווען א תלמוד־חכם אבער א הייסער קריטיקער פון חסידות. מיימון האט אויך זיך באמיט מיט אלע כוחות איבערצוצייגן יידיש־רעדנדיקע יידן אריבערצוגיין אויף דייטש. דער באקאנטער מסכיל, משה מענדלסאן, און דער פילאסאף, אימאנועל קאנט, האבן ביידע געהאלטן שלמה מיימון פאר א דוגמא פאר די טראדיציאנעלע יידיש־רעדנדיקע יידן אין מיזרח־אייראפע. 
 די אנדערע דריי אקטיוויטעטן האט מען שוין געפירט פנים־אל־פנים. די יידישע סוחרטע, גליקל פון האמעל (1646־1724), איז געווען די טעמע פונעם צווייטן רעפעראט, וואס איז פארגעקומען אין יוני. זי איז געווען די ערשטע פרוי צו פובליקירן אירע זכרונות, און געטאן האט זי עס אויף מערב־יידיש. ד״ר דיאנא מאטוט , א ספעציאליסטקע פון מערב־יידיש, האט געגעבן א הקדמה און דערנאך האט די רעדנערין סטעלא יורגענסען רעפערירט וועגן גליקלס ווערק, לייענענדיק אויסצוגן פון אירע זכרונות, באגלייט מיט מוזיק פון „שימחת הנפש‟ — א קאפעליע וואס ספעציאליזירט זיך אין יידישע לידער און מוזיק פון הונדערטער יארן צוריק. 
 דעם 22סטן אויגוסט וועט די געזעלשאפט זיך אפגעבן מיטן סאוועטיש־יידישן שרייבער, לייב קוויטקא, וועלכער האט צווישן 1922 און 1926 געארבעט אינעם האמבורגער האוון, ווו מע האט איינגעשפייכלערט לעדער פון דרום־אמעריקע וואס מע האט דערנאך איבערגעשיקט צו די פאבריקן אין רוסלאנד. ווייניק מענטשן ווייסן, אז האמבורג האט טאקע א מאל געהאט א ממשותדיקע יידיש־רעדנדיקע באפעלקערונג . 
 אין זיין בוך יידישע דערציילונגען, „ריאגראנדער פעל‟ („מעלוכע־פארלאג‟ פון אוקראינע, 1928) באשרייבט קוויטקא א סך פרטים פונעם סאציאלן און פאליטישן לעבן אין האמבורג, בפרט די טיפע ארעמקייט וואס ער האט געזען מיט די אייגענע אויגן בשעת זיינע שפאצירן איבער די גאסן. דאס שווערע דלות איז געווען א בולטער איבערבלייב פון דער ערשטער וועלט־מלחמה. קוויטקא האט אויך קאמענטירט וועגן דעם אויפקום פון דער פארוויילונג־אינדוסטריע, וואס האט במילא נאך מער אפגעטיילט די ארעמע לייט פונעם מיטעלן און העכערן קלאס. 
 דאס וואס קוויטקא האט גענומען די קריוודע פאר די ארעמע איז נישט קיין חידוש; ער איז געווען א מיטגליד פון דער „קא־פע־דע‟ (דער קאמוניסטישער פארטיי) און האט אפילו אנטייל גענומען אין דעם קאנטראווערסאלן „האמבורגער ווידערשטאנד‟ , וואס די קאמוניסטן האבן איניציירט קעגן דער ארטיקער רעגירונג. 
 זונטיק, דעם 19טן סעפטעמבער, וועט פארקומען די לעצטע אונטערנעמונג פון דער סעריע: א דראמאטישע פארלייענונג פון דער דראמע, „איך גיי אויס פאר בענקעניש‟, מיטן אקטיאר בנימין־ליו קלאן. די פיעסע דערציילט די פיינלעכע געשיכטע פון יידיש־רעדנדיקע אימיגראנטן קיין אמעריקע ביים אנהייב 20סטן יארהונדערט, וואס די אינסטאנצן אין עליס־איילאנד האבן תיכף באצייכנט פאר „צוריקגעשטאנענע‟ און זיי צוריקגעשיקט קיין דייטשלאנד, ווו מע האט זיי אריינגעגעבן אינעם „משוגעים־הויז‟ אין האמבורג־פרידריכסבערג. קיינער אין דער אינסטיטוציע האט נישט גערעדט קיין יידיש און מע האט די יידישע פאציענטן באהאנדלט אויף אן אכזריותדיקן אופן. 
 דורך די פיר פרעזענטאציעס האפט די שלמה בירנבוים געזעלשאפט צו געבן א קלאר בילד פונעם אמאליקן יידישן לעבן אין האמבורג פאר די היינטיקע איינוווינער פון דער שטאט. 
