

יצחק באשעוויס־זינגער און זיין זון ישראל זמיר 



 by באריס סאנדלער 
July 1, 2019July 1, 2019 Filed under:
ליטעראטור
פערזענלעכקייטן 

לאה שלאנגער
דער באוווסטער פוילישער דראמאטורג טאדעוש סלאבאדזיאנעק, וואס זיינע פיעסן שפילט מען אין 28 לענדער, אריינגערעכנט די פאראייניקטע שטאטן און ישראל, האט לעצטנס אנגעשריבן א נייע פיעסע, „פאטאליסט‟ לויט יצחק באשעוויס־זינגערס שאפונגען. נאכן איבערלייענען די פיעסע האב איך זיך דערמאנט אין מיין שמועס מיט באשעוויסעס זון, ישראל זמיר, אין ווארשע אויף איינעם פון די פעסטיוואלן „זינגערס ווארשע‟. דעמאלט האט ער מיר דערציילט וועגן זיך, וועגן זיין פאטער און אויך וועגן זייער באגעגעניש נאך 20 יאר.
איידער כ׳וועל אייך באקענען מיט אונדזער שמועס, וויל איך פריער זאגן א פאר ווערטער וועגן ישראל זמיר גופא.
ישראל זמיר אין דער היים
ישראל זמיר איז געווען א שרייבער, זשורנאליסט און איבערזעצער אויף העברעיש, קודם־כל, פון זיין פאטערס ווערק. ער איז געבוירן געווארן דעם 28סטן יוני 1929 אין ווארשע אויף דער לעשנא־גאס, 57. זיין מוטער האט געהייסן רחל שאפירא. דעם פאטער, האט זיך דערמאנט זמיר, פלעגט ער זעלטן זען. יענער האט זיך געדונגען א צימער, „מ׳זאל אים נישט שטערן שרייבן‟. ווען ישראל איז אלט געווען פינף יאר, האבן די עלטערן זיך צעשיידט. דער פאטער איז נאכגעפארן זיין ברודער, דעם שרייבער י\. י. זינגער, קיין אמעריקע. ישראל איז געבליבן מיט זיין מוטער.
אין א טאג, אזוי דערציילט ער, האט מען די מוטער ארעסטירט פאר פאליטישער טעטיקייט. זי איז געווען אן אנהענגערין פון דער קאמוניסטישער פארטיי און פארנומען זיך, צוזאמען מיט אירע חברטעס, מיט פארשפרייטן פאליטישע פראקלאמאציעס. דאס 5־יאריקע קינד האט זי געקאנט זען נאר פון דער ווייטנס, פון הינטער דער צוים. נאך פינף חדשים תפיסה איז זי באפרייט געווארן און באשלאסן צו פארלאזן פוילן. זי מיטן זון זיינען אוועק קיין מאסקווע. דארט איז זי באשעפטיק געווען מיטן איבערזעצן פון פויליש אויף יידיש ארטיקלען פאר א יידישער צייטונג.
אין יאר 1938 האבן זיי פארלאזט מאסקווע און ערשט נאך 9 חדשים זיך וואלגערן אין איסטאמבול זיינען זיי סוף־כל־סוף זוכה געווען ארויסצופארן קיין פאלעסטינע. ישראלס באבע פון דער מוטערס צד האט געוווינט אין תל־אביב. געווען זייער פרום, האט זי איינגערעדט די טאכטער אפגעבן דעם 9־יאריקן ישראלן אין דער רעליגיעזער שול „מוריה‟ אין תל־אביב. ער האט זיך אבער נישט געקאנט איינלעבן דארט, נישט פארשטאנען די שפראך און פארנומען זיך, אפשר צוליב לאנגווייליקייט, מיט פארשיידענע נארישקייטן. האט מען אים באזייטיקט פון „מוריה‟־שול. זיינען זיי אריבערגעפארן צו א קרוב אין ירושלים.
ישראל זמיר מיט די סאלדאטן פון דער גרופע 13
רחל (רוניא) שאפירא האט באהערשט עטלעכע שפראכן, אבער געמוזט רוימען אין די שילן, כדי אויסצוהאלטן זיך און איר זון (שפעטער, נאך דער אנטשטייונג פון דער מדינה איז זי געווען א לערערין פון ענגליש). ישראלן האט מען געשיקט זיך לערנען אין א יוגנט־דארף אין אן ארקעסטער פון מאנדאלינען; אבער די מוטער האט געהאלטן, אז ער דארף זיך לערנען א פאך און אים געשיקט קיין תל־אביב. דארט האט ער זיך פארחברט מיט עטלעכע מיטגלידער פון אצ״ל (אומלעגאלע מיליטערישע קאמפס־ארגאניזאציע). זיי האבן פארשפרייט אנאנסן קעגן די ענגלענדער און ישראל האט זיי ארויסגעהאלפן. ווען זיין מוטער האט זיך וועגן דעם דערוווסט, האט זי אים געווארנט, אז אויב די ענגלענדער וועלן זיך דערוויסן, וועט מען זיי פארטרייבן פונעם לאנד.
אין 1945, ביי 16 יאר איז ישראל אריין זיך לערנען אינעם דערציונגס־אנשטאלט ביים  שומר־הצעיר‟ אין קיבוץ בית־אלפא. אגב איז דער קיבוץ געווארן זיין היים ביזן לעצטן טאג פון זיין לעבן.
אין דער באפרייונגנס־מלחמה האט ישראל געדינט אין דער בריגאדע „גולני‟ , אנטייל גענומען אין די שלאכטן פאר נצרת און לעבן ח׳אן־יונס. אין זיין בוך „לכבות את השמש‟ (פארלעשן די זון) באשרייבט ער די נאכט פון דער דאזיקער שלאכט. דארט, אין מיליטער, האט ער געביטן זיין פאמיליע־נאמען אויף זמיר, וואס איז, אייגנטלעך, א העברעישע איבערזעצונג פון זינגער.
נאך דער מלחמה האט ישראל זמיר זיך אומגעקערט אין קיבוץ. אין 1955 איז ער פון דער קיבוץ־באוועגונג געשיקט געווארן, ווי א שליח, אין די פאראייניקטע שטאטן, ווו נאך 20 יאר, האט ער זיך געטראפן מיטן פאטער. זייער באגעגעניש איז פאראייביקט געווארן אין א פילם.
זמיר מיט זיין פרוי אביבה און דער טאכטער
נאך 2 יאר שליחות האט ישראל זמיר זיך אומגעקערט אין קיבוץ בית־אלפא, און געשיקט געווארן אין א דערציונגס־סעמינאר „אורנים‟. דארט האט ער זיך באקענט מיט אביבה און אין 1960 האבן זיי חתונה געהאט, צוזאמען מיט נאך 4 פארלעך, ווי ס׳פלעגט דאן פארקומען אין די קיבוצים. אין 1966 האט זיך אנגעהויבן זיין זשורנאליסטישע קאריערע אין „על המשמר‟. ער האט געשריבן וועגן זיינע טרעפונגען מיט מענטשן פון דער ניו־יארקער יידישער קהילה.
ישראל זמיר האט ארויסגעגעבן ארום 10 ביכער, צווישן זיי „אבי יצחק באשעוויס־זינגגער‟. אין 1994 איז דאס בוך „דער וועג צו מיין פאטער י. באשעוויס־זינגער‟, איבערגעזעצט געווארן אויף עטלעכע שפראכן. לאמיר אויך נישט פארגעסן, אז ער האט איבערגעזעצט א געוויסע צאל פון זיין פאטערס ביכער אויף העברעיש.
ישראל האט מיר דערציילט, אז דער פאטער האט אים איין מאל געזאגט: „וואס דארפסטו שרייבן אליין, זעץ בעסער איבער מיינע ביכער.‟ אין יענע יארן האבן זיי זיך דערנענטערט, דער פאטער מיטן זון.
ישראל זמיר מיט זיין זון און אייניקל
אויפן זינגער־פעסטיוואל אין ווארשע, וווהין זמיר איז איינגעלאדן געווארן מיט זיין זון און טאכטער, האט ער אין גרויסן זאל פונעם יידישן טעאטער, וואס האט נאך עקזיסטירט אויפן פלאץ גזשיבאווזקי, געהאלטן א רעדע פאר א פולן זאל. איך ברענג ווייטער עטלעכע אויסצוגן פון זיין רעדע.
אין איינעם פון מיינע באזוכן אין ניו־יארק האב איך מיטגענומען דעם Doctorat honoris causa, וואס איז צוגעטיילט געווארן מיין טאטן אין העברעישן אוניווערסיטעט אין ירושלים. ער האט א קוק געטאן אויף דעם און מיט א שמייכל געזאגט: „איך — א דאקטאראט? וועסט זיך אפשר ווונדערן, אבער כ׳האב אפילו נישט געענדיקט א מיטלשול. מ׳קאן זאגן, אז מיין בילדונג האב איך געשעפט, זיצנדיק אויף אן עפל־בוים אין בילגאריי‟.
מיט דער משפחה
אין א טאג האט מיין פאטער געבעטן כ׳זאל איבערזעצן אויף העברעיש זיין בוך „שונאים — א ליבע־געשיכטע‟. כ׳האב אים געזאגט, אז מיין יידיש איז א שוואכער. האט ער געזאגט, אז ס׳קאן זיין א מעלה, ווייל כ׳וועל עס נישט קאנען פארגלייכן מיטן יידישן טעקסט. כ׳בין מסכים געווען. דער אמת איז, אז פון 1954 האט זיך דער טאטע ערנסט באצויגן צו די איבערזעצונגען אויף ענגליש. געוואלט פארבעסערן דעם אריגינאל. מאכן דאס ווערק פארשטענדלעכער פארן ברייטן לייענער. בשעתן לייענען די ענגלישע איבערזעצונג, האט ער אויסגעפונען די שוואכקייטן פונעם סוזשעט. צוליב דער רייכקייט פון דער יידישער שפראך, זיינען פון אים פארבאהאלטן געווארן די שוואכקייטן פונעם סוזשעט. ער האט געהאלטן, אז די ענגלישע איבערזעצונג איז א באזונדערע ליטערארישע דערגרייכונג. פארשטענדלעך, אז עס זיינען געווען אונטערשיידן, אבער ער האט געהאלטן, אז זיי האבן די זעלבע קינסטלערישע ווערטן.
יעדעס מאל, ווען כ׳האב פארענדיקט איבערצוזעצן, בין איך געפארן קיין ניו־יארק און מיר האבן צוזאמען געארבעט איבער דער איבערזעצונג. גאנצע שעהען האבן מיר געזוכט ווערטער, דיסקוטירט וועגן אונדזער פארגאנגענהייט, וועגן געפילן. ער האט מיר דערציילט וועגן זיין לעבן, איך — וועגן מיינס און וועגן דער באפרייונגס־מלחמה אין 1948, ווען כ׳בין כמעט דערהרגעט געווארן. האט ער א קוק געטאן אויף מיר מיט זיינע צוויי בלויע אויגן און געפרעגט: „איז דאס געווען דעם 23סטן דעצעמבער 1948?‟ — „פון וואנען ווייסטו?‟, — האב איך אים געפרעגט, — „כ׳האב פונקט געגעסן אין שטיינבערגס רעסטאראן און פלוצעם דערפילט, אז דו ביסט אין א סכנה. כ׳בין צוגעלאפן צום טעלעפאן, כדי קלינגען צו דיר. כ׳האב זיך נישט געקאנט פארבינדן. בין איך געשטאנען אין דער טעלעפאן־בודקע און געזאגט קדיש.‟ — „באמת?‟ — „יא!‟ — האט ער געענטפערט.
די בשותפותדיקע ארבעט האט געעפנט אונדזערע הערצער. א דאנק דער איבערזעצונג פון זיינע ביכער, זיינען מיר געווארן נאענטע פריינד און, ווייזט אויס, אז מיר האבן אויסגעפילט דאס, וואס מיר האבן פארלוירן אין די 20 יאר פון אפגעזונדערטקייט. ער איז געבליבן צופרידן פון מיינע איבערזעצונגען. דער טאטע האט זיך אויסגעלערנט, אז כדי צו זיין דערפאלגרייך אויפן מארק, דארף מען מיטארבעטן מיט די רעדאקטארן און פארלעגער. אזוי איז געווען מיט „שאשע‟, וואס איז געדרוקט געווארן אין „פארווערטס‟ במשך פון 6 חדשים. ווען אלע קאפיטלעך זיינען איבערגעזעצט געווארן אויף ענגליש, האט זיך ארויסגעוויזן, אז דאס בוך האט קנאפע 700 זייטן. דער פארלעגער שטראוס, האט געדרוקט אויפן פאטער ער זאל קירצן א העלפט, אבער דער טאטע איז נישט געווען אומשטאנד עס צו טאן. דאס איז געווען פאר אים, ווי מ׳וואלט ארויסגעריסן א שטיק פלייש פון זיין לייב. האט ער געבעטן זיין גוטע פריינדינע רחל מעק־קענזי, די רעדאקטארין פון „ניו־יארקער‟, זי זאל עס טאן. דאס בוך איז ארויס מיט 277 זייטן. „שאשע‟ איז דעם טאטנס איינציקע דערציילונג, וואס איז געווען אויף דער ליסטע פון בעסטסעלערס א סך חדשים. דער טאטע האט זיך אויסגעלערנט, אז א מאל קאן אויך א רעדאקטאר ראטעווען די יצירה.
נאכן באקומען דעם נאבעל־פרייז, האט מען דעם טאטן פארבעטן אין א ריי לענדער בתוכם ישראל, אבער ער האט זיך אפגעזאגט.
This slideshow requires JavaScript.
אין 1978, ווען מנחם בעגין איז געווען דער פרעמיער־מיניסטער, איז אויפן וועג קיין אסלא, ווו ער האט באדארפט אפנעמען דעם נאבעל־פרייז פאר שלום, האט בעגין זיך אפגעשטעלט אין ניו־יארק. ער האט פארבעטן דעם טאטן אין האטעל. בעגין איז געווען זייער ווארעם און פריינדלעך — צוויי פוילישע יידן האבן גערעדט יידיש, צופרידן פון דער באגעגעניש. ווען אין צימער איז אריין די טעלעוויזיע־חברה מיט דער קאמערע, האט בעגין זיך אויפגעשטעלט און א געשריי געטאן: „ס׳איז אוממעגלעך אנצופירן מיט אן ארמיי אין יידיש: שטיי גלייך, שטיי פריי!‟ — און ווייטער אפגעלאכט פון דער שפראך.
מיין פאטער איז באלוינט געווארן פון דער שוועדישער אקאדעמיע מיטן כבוד פאר יידיש; יידיש איז געווען אנערקענט און געשעצט פון דער גאנצער וועלט, און בעגין האט פון זיין מאמע־לשון געמאכט חוזק. דער פאטער האט זיך געפילט באליידיקט, דערקלערט, אז יידיש איז א שפראך פון פרידן, צוזאמענלעבן, און דעריבער האט עס נישט אין איר ארסענאל ווערטער, וואס באשרייבן געווער, אדער מיליטערישע באפעלן. יידישע מענטשן האבן ליב זיך לערנען, לייענען און לעבן אין שלום. די טרעפונג האט זיך געענדיקט נישט אנגענעם. דער טאטע האט זיך שוין מער נישט געטראפן מיט בעגינען. 
דער קבר פון ישראל זמיר אין קיבוץ בית־אלפא
ווען ישראל זמיר איז געווארן א בן־שמונים, האט מען לכבוד אים געמאכט אין קיבוץ בית־אלפא א מסיבה און א פילם וועגן אים און זיין לעבנס־געשיכטע. ער איז געשטארבן דעם 22סטן נאוועמבער 2014. זיין ווייב איז געשטארבן מיט 3 יאר פריער פון אים. זיי האבן איבערגעלאזט א טאכטער, 3 זין און 9 אייניקלעך. ישראל זמיר איז געבראכט געווארן צו קבורה אין זיין קיבוץ בית־אלפא.
פאטאס פון דוד עינב

Share this:TwitterFacebookPrintLike this:Like Loading...

Related
 


Tagged: fasadjewsliteratureYiddish 
Post navigation


Previous Post
„איך בין ניט מסכים‟ 

Next Post
קריינע־„יאפטוואיומאט‟ [1] 



