
 ניט אפט טרעפט זיך, אז א זון פון א דיכטער זאל ווערן א דיכטער. טאקע דיכטער ממש. און פארט זײַנען פאראן אזעלכע פארן. ס׳איז דא אזא פאר אויך אין דער יידישער דיכטונג: יוסף קערלער (8191, הײַסין — 0002, ירושלים) און זײַן זון באריס קארלאוו. ווי ס׳איז גרינג צו פארשטיין, אז באריס קארלאוו דאס איז א פען־נאמען. אונטער אים פארעפנטלעכט באריס קארלאוו זײַנע לידער, בעת זיינע וויסנשאפטלעכע ארבעטן דערשיינען אונטער זיין אמתן נאמען — דוב־בער קערלער. 
 קערלער דער יוניאר איז געבוירן געווארן אין 8591 אין מאסקווע און אנגערופן געווארן נאך זיין זיידן, וועלכער האט געוווינט און איז געשטארבן אין דער יידישער אויטאנאמער געגנט. אין 1791 איז ער עולה געווען צוזאמען מיט זיינע עלטער. געוווינט אין ירושלים, געדינט אין צה״ל, זיך געלערנט אינעם העברעישן אוניווערסיטעט. אין 5891 — 0002 געארבעט אינעם אקספארדער אוניווערסיטעט, ווו ער האט באקומען אין 8891 א דאקטאראט אויף געביט פון דער יידישער לינגוויסטיק. ארויסגעלאזט אויף ענגליש אין 1991 א מאנאגראפיע ״די אפשטאמונג פון דער היינטצייטיקער ליטערארישער יידישער שפראך״. זינט 1002 פירט ער אן מיט דער קאטעדרע פאר יידישע שטודיעס אינעם אינדיאנע־אוניווערסיטעט אין בלומינגטאן. זינט 2002 שטייט ער בראש פונעם יידישן עטנאגראפישן פראיעקט ״אהיים״, וואס אין זיינע ראמען ווערן אויפגענומען אויפן ווידעא אינטערוויוען מיט די עלטערע יידיש־רעדנדיקע אין מיזרח־אייראפע. במשך פון א סך יארן איז ער געווען אן אונטערריכטער פון יידיש אויף זומער־קורסן אין אקספארד און אין ווילנע. 
 זינט 3991 — א מיטרעדאקטאר און נאך יוסף קערלערס פטירה דער רעדאקטאר פונעם ״ירושלימער אלמאנאך״. זינט 8102 — א מיטגליד פון רעדקאלעגיע פונעם זשורנאל ״יידישלאנד״. א מחבר פונעם אלמאנאך ״ביראבידזשאן״. 
 באריס קארלאווס לידער זיינען צום ערשטן מאל פארעפנטלעכט געווארן אין 3991 אין ״ירושלימער אלמאנאך״. זינט דעמאלט האט ער ארויסגעלאזט 5 לידער־זאמלונגען: ״וואו מיט אן אל״ף״ (6991), ״עלאברעק. לידער פונעם נייעם יארטויזנט״ (6002), ״קאטאוועס אן א זייט. נעכטיקע לידער, 3991 — 1002״ (7002), ״מיר איז שטארק נוגע״ (2102) און ״אנגעצויגענע סטרונע״ (6102), ווי אויך א בשותפותדיקע מיט זיין פאטער לידער־זאמלונג ״שפיגל־כתב. געציילטע לידער״ (6991). 
 וווינט אין בלומינגטאן און ירושלים. 


 

 דוב־בער קערלער 
&nbsp;
 פון מידבר יהודה 
 איך פאר פאמעלעך 
 פון ים־המלח 
 און אויב כ׳וועל ווייטער 
 די צייט ניט שפארן 
 ווער ווייסט צי כ׳וועל 
 אהיים דערפארן. 
 
דער מידבר שׂרפהט 
 מיט צוגנען שארפע 
 מיט שטויבן 
 טויבע. 
 פארטרוקנט ווארטן 
 אויף טרונק געגארטן 
 די ליפן שטומע, 
 די צונג־און־גומען. 
 איך פאר פאמעלעך 
 פון ים־המלח 
 און אט דערנעבן 
 כ׳דערזע עס פלעמלט 
 א רעשט פון שייטער, — 
 דער בעדואינער אוועק 
 העט ווייט שוין. 
 און לעבן שייטער 
 ביים ברעג פון וועג דא 
 עס ליגט א פגר 
 פון אייזל ווייסן 
 און לעבן אים 
 זיצט זיך אן אדלער, 
 א מאיעסטעטיש שיינער אדלער, — 
 איר הערט א מעשׂה?! 
 און אויך פון אויבן 
 איבער דעם פגר 
 עס קרייזט און קרייזט זיך 
 נאך אן אדלער 
 צעפירט מיט מעכטיק ברייטע פליגל 
 ווי מיך מיט פגר גריסן וואלט ער. 
 איך פאר מיר ווייטער 
 פארביי דעם שייטער 
 מיט פרישן פגר, 
 מיט אדלערס שיינע 
 און קלער מיך איינעט 
 אין אט דער סצענע 
 ווו טויט און לעבן 
 פראווען סעודה 
 אין סאמע מיטן מידבר יהודה. 
 איך פאר פאמעלעך 
 פון ים־המלח 
 און קלער: 
 ווען כ׳וואלט אויף זיך געטראגן 
 דעם אדלערס פליגל 
 מיט אייזלס יארן 
 צי וואלט איך שוין 
 אהיים 
 דערפארן? 

 *** 
 
 
 Nocturno 
 שפעט ביינאכט. עס שלאפן וועלט־און־לייט 
 אונטערן וואכן אפגלי פון צעהעלטע שטערן, 
 בלויז אן איינזאם נאכטיק ווינטל אין דער ווייט 
 קאן די מילדע שטילקייט קוים צעשטערן. 
 שפעט ביינאכט. עס שלאפן קינד־און־קייט. 
 כ׳ווארף מיין עלנט וואכן בליק אין שפיגל, — 
 דארט דערקען איך ווי פון אונטער זיבן רינגלען 
 דעם פארקירצטן שפיגל־כתב, וואס מיך געטריי באגלייט. 
 שפעט ביינאכט. עס שלאפט שוין גאר מיין וועלט 
 און כ׳דערזע אין אלטן שפיגלס קאלטן גלאז 
 ווי איעדער שטריך און קנייטש דערבריט ווי פייער־אות, 
 ווי דעם זיידנס אלטער ניגון פון איעדן רונצל קוועלט. 
 שפעט, ביז שפעט דעם זיידנס ניגון וואכט 
 און אין מיינע קינד־און־קייט פארריגלט און פארוויגט עס ליגט... 
 דורכן קאלטן גלאז צוריק צו מיר דערבליקט 
 דעם טאטנס שפאגל פרישע, זויבער קלארע שפיגלשפראך... 

 
 
 *** 
 אין סאמע בלי פון ווילנער זומער־היץ 
 דערהערסטו דורך פלאנשעט 
 סירענעס ערב פייער 
 וואס ווויען שארף אין תל־אביב, 
 באר־שבע און ירושלים — 
 און ס׳דאכט דיר אויס די דראונג אן אן עק 
 וויל ווידער לעבעדיקן אומרו איבערשרייען 
 מיט אומגעצוימטער שׂינאה, גרויל און שרעק 
 א תל מאכן פון אלץ וואס האט א זינען און א צוועק... 
 אויף שפורן קוים־קוים אויפגעהיטע 
 פון דער פארטיליקטער ירושלים 
 דליטע... 
 ווילנע אויגוסט 4102 

 
 דער בוים 
 דו זוכסט דעם בוים און קאנסט אים ניט געפינען: 
 דער טייך איז דא, דאס פעלד מיט גראזן גרינע, 
 דער זעלבער פלויט, כמעט די זעלבע זונענשטראלן. 
 נאר וואו איז ער, דער בוים? 
 ניטא, פארפאלן... 
 דו זוכסט און זוכסט דעם בוים וואס דארף דא שטיין און וואקסן 
 און ניט געפינסט קיין סימן פון זיין שאטן, 
 וואס אין זיין שויס איז דיר אמאל געראטן 
 פארנעמען און פארשטיין די שפראך פון צווייגנאקסל. 
 א גאנצן טאג דו זוכסט, און זוכסט, און זוכסט פון פרי באגינען 
 דעם בוים דעם מעכטיקן וואס פלעג דא שטיין און שטארצן... 
 ביז זיינע שטארקע ווארצלען שוין אליין דעם וועג געפינען, 
 פארנעסטיקן זיך טיף ביי דיר אין הארצן. 
 ירושלים, 0002 

 
 
 די גאלדענע קייט 
 זיי זאגן: ״די קייט האט זיך ענדלעך צעפאלן, 
 די רונגען – געפלאצט מיט א ספאזמישן טראסק!״ 
 נאר כ׳קאן ניט באגרייפן דעם גענוס פון שאקאלן 
 וואס נערן זיך שטענדיק מיט אפפאל און האס. 
 זיי זאגן: ״די קייט איז שוין נעבעך פארפאלן״. 
 נאר כ׳הער אין דעם נעבעך ווי ס׳קוויקט זיך א מת 
 מיט נישטיקער פרייד איבער קאסמישן פאלן 
 פון ריזן וואס מוזן דערלאנגען צום נס. 
 זיי שמאכן און זאגן: ״ס׳פארמאכט זיך דאס קרעמל, 
 דער קעניג איז אלט שוין, פארווארלאזט – דער טראן...״ 
 נאר דווקא פאר זייער נשמה – א פלעמל 
 מיט מיטלייד־באדויער צינד איך איצטערט אן. 
 ווייל מארגן, ווען ס׳וועלן די נארישע שמייכלען 
 פארגיין אין פאמעלעכן העלישן שוואונג, 
 דאן ווייס איך אויף זיכער, די קייט וועט דערגרייכן 
 צו נייע גאר הייכן – א רונג נאך א רונג. 
 אקספארד, 5991 
https://www\. youtube.com/watch\? v=QD7xYJDB7X4 