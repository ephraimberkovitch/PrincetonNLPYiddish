 
 דער בלוטיקער שפאס: 65: ער בלאנדזשעט 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס זעקס־און־זעכציקסטע קאפיטל
    
 ער בלאנדזשעט
    
ביים ווייטערן פארהער, אז מע האט אריינגעפירט דעם
באשולדיקטן, האט ער באמערקט א קליינע פארענדערונג. אויפן
גין־געדעקטן טיש זענען געווען צוגעגרייט פארשידענע זאכן,
אויסגעלייגט יעדער מין באזונדער. דארט זענען געווען:
    
1) דאס פעקל ביכער, וואס מע האט פארנומען ביי אים אינעם
טאג פון ערב־פסח.
    
2) אלע זיינע פאפירען, בריוו און נאטיצן, איבערגעבונדן
מיט א גרינעם פאדעם.
    
3) דאס קליינע בייכיקע ביכעלע מיטן אויפשריפט „מיין
טאגבוך״.
    
4) אן אלטער ספר מיט פארשמאלצעוועטע שווארצע טאוולען און
מיט א געלן צעפוילטן רוקן. דעם דאזיקן אלטן ספר וואלט דער
באשולדיקטער געמעגט שווערן, אז ער זעט דעם ערשטן מאל אויף
זיין לעבן. מיט א באזונדער נייגעריקייט האט ער באטראכט די
דאזיקע אלע זאכן און די פנימער פון די אויספארשער, וואס האבן
אויסגעזען איצט נאך מער האפערדיק ווי פריער.
    
וואס וועט דא זיין?...
    
פאוואלינקע, פארזיכטיק איז אויפגעבונדן געווארן קודם־כל דאס
בינטל כתבים און ארויסגענומען און איבערגעלייגט געווארן דאס
באוווסטע בריוול פון זיין שוועסטער „וויערא פ״, וואס שרייבט אים,
אז זי הערט נישט אויף צ ו  ב ע ט ן  ג א ט פ א ר  א י ם ,  ע ס ז א ל
א י ם  ג ר י נ ג  א נ ק ו מ ע ן ,  א ו ן  ע ר ז א ל ז יי  ש וי ן  ד ע ר פ ר יי ע ן
צ ו ם  ה יי ל י ק ן  י ו ם ־ ט ו ב  מ י ט  ד ע ר  ג ו ט ע ר  ב ש ו ר ה ,  א וי ף
וו ע ל כ ע ר  ז יי א ל ע  ק ו ק ן  ש וי ן  א ז וי א ר וי ס ״
    
עס ווערט אים געשטעלט די פראגע. ערשטנס, ווער אין אט
די וויערא פ., וואס האלט  א י ן  א יי ן  ג א ט  ב ע ט ן ?  און צווייטנס,
וואס איז דאס פאר א ב ש ו ר ה , וואס א ל ע קוקן אויף איר אזוי
ארויס צ ו ל י ב ן  ה יי ל י ק ן  י ו ם ־ ט ו ב ?...
    
די אלע אונטערגעשטראכענע ווערטער ווערן ארויסגעזאגט
צעצויגן און מיט א באזונדערע טראפ און אלע אויגן זענען
אנגעשטרענגט אויפן פארברעכער, וואס וועט ער זאגן? רויק און מיט א
שמייכל אויף די ליפן דערקלערט זיי דער „פארברעכער״, אז די
גוטע בשורה, אויף וועלכע אלע קוקן ארויס, איז נישט מער ווי א
טעלעגראמע פון אים, אז ער, ראבינאוויטש, פארט אויף פסח אהיים.
    
― מער נישט קיין זאך?...
    
מער נישט קיין זאך, אויסער א בריוו, אז ער פארט אויף
פסח אהיים.
    
― פריער האט איר געזאגט א טעלעגראמע, איצט זאגט
איר שוין א בריוו?
    
א בריוו, אדער א טעלעגראמע, ס׳איז אלץ איינס.
    
― נישט אלע מאל איז דאס אלץ איינס. דארט, ווו א ל ע
קוקן ארויס אויף א  ג ו ט ע ר בשורה און ב ע ט ן  ג א ט, ס׳זאל
א פ ל וי פ ן ג ל א ט, איז א טעלעגראמע מער אויפן ארט ווי א בריוו...
נאר לאמיר דאס אפלייגן אויף א זייט און זיך אומקערן צום
אינהאלט פונעם דאזיקן בריוו. איר זאגט, אז די בשורה, וואס א ל ע
קוקן ארויס אויף איר צוס  ה יי ל י ק ן  יום־טוב, איז מער נישט ווי
אייער קומען צו פארן אהיים. נעמען מיר אן, אז ס׳איז אזוי. פרעגט
זיך: ווער זענען דאס די א ל ע , וואס קוקן אזוי ארויס אויף אייער
קומען צו פארן?:
    
דער באשולדיקטער פרוווט זיך אויסטייטשן, אז אלע מיינט
מען ― די גאנצע פאמיליע.
    
― וואלט געשטאנען די גאנצע פאמיליע. דער באגריף פונעם
דאזיקן ווארט אויפן דאזיקן פלאץ קאן נאר זיין א גאנץ אנדערער,
אזעלכער, וואס אייך לוינט זיך אפשר נישט אנצורופן.
    
דער באשולדיקטער, ווייזט אויס, איז נישט איינגענומען, וואס מע
גריבלט זיך אין זיין שוועסטערס בריוו, פרוווט ער זיך ארויסדרייען
דורך אן אנדער מיטל. ער דערקלערט זיי, אז זיי האבן נישט וואס
צו זוכן אינעם דאזיקן אומשולדיקן בריוול קיין שום
פארבארגענעם געדאנק, ווארעם נישט ער, ניט דער, וואס שרייבט אים דעם
דאזיקן בריוו, פירן נישט קיין פאליטישע אגיטאציע, און מיט
קאנטראבאנדע באשעפטיקן זיי זיך נישט.
    
― דאס איז זייער גוט ― ענטפערט אים דער וואס מיטן
שווארצן פענסנע ― דאס אין זייער גוט, וואס איר פירט נישט קיין
פ א ל י ט י ש ע  אגיטאציע און וואס איר באשעפטיקט זיך נישט מיט
ק א נ ט ר א ב א נ ד ע .  עס וואלט אבער געווען נאך בעסער, ווען איר זאלט
זיין א ביסל אויפריכטיקער און זאגן, ווער איז אט די דאזיקע, אדער
אט  ד ע ר  ד א ז י ק ע ר , וואס שרייבט צו אייך דעם בריוו אונטערן
נאמען „וויערא פ.״
    
דא איז אים געווארן נישט גוט. זייער נישט גוט. נישט ווייל
דריי פאר אויגן האבן אים אין דער מינוט דורכגעדרונגען דורך
און דורך. אים האט געקוועטשט אן אנדער זאך: אויסזאגן זיי דעם
אמת און אויפדעקן זיי דעם סוד, אז די וויערא פ. איז וויערא
פאפאווא, און אז די וויערא פאפאווא דאס אין זיינע א שוועסטער און א
טאכטער פונעם געוועזענעם ט־ר פרעדוואדיטעל דוואריאנסטווא [дворянство: אדללייט], א
פרומע קריסטין, וואס בעט גאט פאר איר ברודער, ער זאל קומען אהיים,
און ווייטער גארניט ― וואלט געהייסן פלוצעם אראפווארפן די מאסקע
פאר דער אפגערעדטער צייט, מאכן א סוף צום דאזיקן שפאס, וואס
איז אוועק א ביסל צו־ווייט... ער איז דערצו נאך גאר נישט
צוגעגרייט נישט מצד זיך אליין, נישט מצד זיין חבר, דעם אמתן
ראבינאוויטש, וועלכן ער קאן אריינשלעפן אין א צרה, און אליין אויך
האבן א רעכטן פסק פאר מעלדן זיך מיט א פאלשן נאמען און
פאר זיצן אויף א פרעמדן פאס מיט פרעמדע דאקומענטן: און
ועל־כולם ― און דאס איז דער עיקר! ― זיין ראמאן מיט שאפיראס
טאכטער, וואס האט זיך אנגעהויבן מער ניט ווי א שפיל, ווי א
גרינגער פלירט פון א בחור מיט א מיידל, און איז אוועק אזוי ווייט און
אזוי ערנסט, אז ער קאן זיך גאר ניט פארשטעלן, וואס עס קאן
דערפון ארויס פאר זיי ביידן, ווען ער רייסט איבער סאמע איצט אין
רעכטן אנהייב, אין רעכטן ברען פון זייער פריינדשאפט, וואס האט
אנגעהויבן אריבערגיין אין אזא פלאם־פייעריקע ליבע... ניין! לאז
זיך זיין וואס עס וויל זיך ― ער וועט נישט זאגן, ווער דאס איז. ער
ק א ן  נ י ש ט  ז א ג ן .
    
― איר ק א נ ט נישט זאגן? צי איר  וו י ל ט  נישט זאגן?
    
דער באשולדיקטער מיינט, אז ס׳איז אלץ איינס. ער רעכנט,
אן יעדער מענטש האט רעכט צו האבן זיינע אייגענע אינטערעסן,
וואס געהערן זיך אן נאר צו אים אליין...
    
― גאנץ ריכטיק, ― רייסט אים איבער דער עלטערער וואס מיטן
שווארצן פענסנע און זעצט פארט זיין ארבעט גאנץ ענערגיש ― גאנץ
ריכטיק. יעדער מענטש האט רעכט צו האבן זיינע אייגענע 
אינטערעסן. דארט אבער, ווו די אויספארשונג שלאגט זיך דורך א וועג, וויל
דערגיין דעם אמת, וואס ווערט געזוכט ― דארט איז נישטא קיין ארט
מער פאר  א יי ג ע נ ע  א י נ ט ע ר ע ס ן  און  ס ו ד ו ת . איר זייט אזוי
גוט און זאגט אקארשט,  וו ע ר  איז אט דער, וואס שרייבט זיך אונטער
מיט א נקבהשן נאמען וויערא פ.? ווו וווינט ער? און מיט וואס
פארנעמט ער זיך?
    
דער באשולדיקטער האלט זיך קוים איין, ער זאל זיך ניט 
צעלאכן. וואס איז זיי געפעלן, אז וויערא פ. באדארף זיין אן „ער״ ־
ניט קיין „זי״? ער פארשטייט ניט, וואס פאר א שייכות קאן האבן
זיין שוועסטער וויערא און איר בריוול צו דער אויספארשונג? און
פארוואס זאל ער נישט טארען האבן זיינע סודות? און ער בלייבט
ביי זיינעם. „ניין, ער קאן ניט זאגן״.
    
― פארשרייבט! ― מאכט דער עלטערער צום יינגערן, און דער
יינגערער, דער וואס מיט די צוויי קעפ און מיט די שארפע ברילן,
פארשרייבט. דער באשולדיקטער קוקט אריין, ווי יענער שרייבט, גלייך
ווי מע טוט דאס פון זיין כבוד וועגן, און ער פארשטייט ניט,
כאטש נעמט אים אראפ דעם קאפ, וואס טוט זיך דא?...
    
לאנג טראכטן אבער לאזט מען אים ניט. דער וואס מיטן
שווארצן פענסנע לייגט צונויף דאס בריוול צוריק אין פעקל אריין,
בינדט עס צונויף מיטן זעלבן גרינעם פאדעם, שטייט אויף, נעמט
זיך צום פעקל ביכער, ציט ארויס א בוך נאך א בוך, רופט זיי אן
ביי די נעמען און ווענדט זיך צום באשולדיקטן, ענערגיש, נאר 
פריינדלעך ווי פריער, ער זאל זיי דערקלערן, צו וועלכן צוועק ער האט
צונויפגעזאמלט ביי זיך די דאזיקע  ל י ט ע ר א ט ו ר  פונעם אזוי 
גערופענעם „ ר י ט ו א ל ״?
    
דער באשולדיקטער איז צופרידן, וואס מע האט אים געלאזט
צורו מיט זיין שוועסטערס בריוול, און האט זיך גענומען גאנץ
אויפריכטיק און דייטלעך צו דערקלערן דעם גאנצן אמת: אז אזוי ווי אין
דער לעצטער צייט, באלד נאכדעם ווי מע האט געפונען דעם
וואלאדי שטשיגירינסקי א געהרגעטן, האבן די געוויסע בלעטער
אויפגעהויבן א שארפע אגיטאציע וועגן דעם, אז יידן באנוצן
קריסטלעך בלוט אין זייער „מאצצא״ אויף פסח, איז אים געווען זייער
אינטערעסאנט צו באקענען זיך מיט דער היסטאריע און מיט דער
גאנצער ליטעראטור פונעם ענין, וואס מע רופט אים „ריטואל״, האט ער
אנטליען ביי א באקאנטן דאס דאזיקע פעקל ביכער אויף
איבערצולייענען איבער יום־טוב און נאכדעם אוועקגעבן צוריק.
    
און ביז דעמאלט האט איר גאר נישט געוווסט, וואס איז
אזעלכס אט דאס, וואס מע רופט אן „ריטואל״?
    
דער באשולדיקטער האט נישט באמערקט, ווי איראניש די
פראגע איז געשטעלט געווארן, און ענטפערט בתמימות, אז ער האט
כמעט נישט געוווסט.
    
― כ מ ע ט ? ווי זאל מען פארשטיין דאס ווארט „כמעט״?
    
ער דערקלערט, אז „כמעט״ הייסט, אז ער האט געוווסט, אז
יידן באנוצן קריסטלעך בלוט, דאס הייסט ער וויל זאגן, ער האט
געהערט...
    
― אט האט איר נאר־וואס געזאגט גאנץ קלאר, אז איר האט
ג ע וו ו ס ט , אז יידן באנוצן קריסטלעך בלוט, איצט זאגט איר שוין,
אז איר האט  ג ע ה ע ר ט ... ווו האט איר עס א שטייגער געהערט?
    
ווו ער האט דאס געהערט? ער האט געלייענט וועגן דעם אין
די בלעטער...
    
― פריער האט איר עס  ג ע וו ו ס ט , דערנאך האט איר עס
ג ע ה ע ר ט , איצט האט איר שוין גאר  ג ע ל יי ע נ ט  פון די בלעטער...
אפשר וועט איר זיין אזוי גוט אנרופן ביים נאמען יענעם
ב א ק א נ ט ן , וואס האט אייך  א וי ס ג ע ל י ע ן די דאזיקע ליטעראטור?
    
דא איז אים ווידער געווארן שלעכט. אנרופן דעם רב,
וועלכער איז געווען אזוי פריינדלעך צו אים און אים באזארגט מיט די
דאזיקע ביכער, וואלט געהייסן אפצאלן א רעה פאר א טובה,
ווארעם ווער ווייס, וואס אין די ביכער געפינט זיך נאך, אז בסך־הכל
האט ער צייט געהאט אינעם טאג פון ערב־פסח איבערקוקן מער ניט
אז א פאר פון זיי, אי דאס געציילטע בלעטער. איז ער געפאלן אויף
אן עצה און האט זיי אפגעטאקט א ליגן און נאך א כפול־שמונהדיקן
דערצו: אז די דאזיקע בלעטער האט אים אויסגעליען ― א באקאנטער,
וואס ער האט פארגעסן זיין נאמען, און אז דער באקאנטער איז
אוועקגעפארן ― ער ווייס ניט וווהין, און אז ער ווייס ניט, אויב ער
וועט נאך קומען צוריק:
    
דאס האט ער שוין צוגעטראכט צוליב דעם, ער זאל פטור
ווערן איין מאל פאר אלע מאל פון דעם דאזיקן פעקל, ווארעם ער
פילט, אז וואס ווייטער ער גייט, מער בלאנדזשעט ער, און וואס
מער ער רעדט, מער פלאנטעט ער מיט דער צונג, און אלצדינג, וואס
ער זאגט, זעט ער, ווי עס ווערט פארשריבן. צו וואס א שטייגער
פארשרייבן זיי דאס, צוליב וועלכן צוועק פרעגן זיי זיך אזוי נאך
אויף די דאזיקע ביכער? צו וואס דארף מען דאס? און וואס פאר א
שייכות האבן זיי בכלל צו דעם וואס מע האט אים אהער
געבראכט? און פארוואס קערט מען זיך ניט אום צום רעכטן ענין
וועגן וואלאדקע שטשיגירינסקיס טויט און צו דער דערקלערונג, וואס ער
האט זיי דא היינט געגעבן...
    
דער באשולדיקטער ווישט זיך דעם שווייס פונעם שטערן און
קוקט אויף די אויספארשער, וואס רעדן זיך דערווייל דורך
שטילערהייט צווישן זיך. די ביכער זענען צוריק צונויפגעלייגט געווארן און
איבערגעבונדן אין זייער פעקל, און אויף זייער ארט האט זיך
באוויזן דאס קליינע בייכיקע ביכעלע מיטן אויפשריפט: „מיין טאגבוך״,
און ראבינאוויטש האט זיך א טראכט געגעבן: ניט שוין־זשע וועט מען
זיך נעמען גריבלען אין זיין „טאג־ביכל״, אזוי ווי מען האט זיך
געגריבלט נאר־וואס אין זיין שוועסטערס בריוול? נאר וואס איז דארט
פאראן אויסער געדאנקען וועגן זיין געליבטער?... און וואס וועט
ער זיי זאגן, טאמער גריבלען זיי זיך ביי אים אין דער נשמה:
ווער איז בעטי? און וואס איז בעטי?
    
אונדזער פארברעכער האט נעבעך געהאט א גרויסן טעות. א
סברה, אז ביי אים אין „טאגביכל״ האבן זיך געפונען א סך
וויכטיקערע זאכן פאר דער אויספארשונג, ווי אלע זיינע נאטיצן וועגן
זיין געליבטער...
    
 דאס זעקס־און־זעכציקסטע קאפיטל
    
 ט י פ ע ר  א י ן  וו א ל ד ,  ג ע ד י כ ט ע ר  ד י  ב יי מ ע ר
    
― זאגט נאר, ראבינאוויטש: דאס אין א יי ע ר טאגבוך?
    
ראבינאוויטש, וועלכער האט נאך פריער דערקענט דאס
בייכיקע ביכעלע, טוט פון יוצא וועגן א קוק אריין אינווייניק אריין און
דערקלערט, אז יא, ס׳איז ז יי ן טאגבוך.
    
דער עלטערער, וואס מיטן ענערגישן פנים, מאכט צורעכט זיין
שווארצן פענסנע און בעט דעם באשולדיקטן, ער זאל זיין אזוי גוט
און אויפקלערן דעם זין פון דעם, וואס ער שרייבט אט דא אין זיין
טאגבוך (ער לייענט אויסגעצויגן, ווי זיין שטייגער איז, און
שטרייכט אונטער כמעט איטלעכס ווארט:)
    
„ ה ו ר א ! ה יי נ ט  ב י ן  א י ך  ג ע וו ע ן  ב יי ד י  מ צ ו ת !  א י ך
א ל יי ן  ב י ן  ג ע וו ע ן  ד ע ר ב יי  א ו ן  ב י ן  צ ו פ ר י ד ן ,  ז יי ע ר
צ ו פ ר י ד ן ,  וו א ס  א י ך  א ל יי ן  ב י ן  ג ע וו ע ן  ד ע ר ב יי ״...
    
― קאנט איר אונדז אפשר זאגן, וואס אייגנטלעך האט איר
דארטן געטאן ביי דער „מאצצא״? און וואס זענט איר געווען אזוי
גליקלעך, וואס א י ר  ז ע נ ט  א ל יי ן  ג ע וו ע ן  ד ע ר ב יי ?...
    
ניט באלד האט זיי דער באשולדיקטער געענטפערט דערויף. ער
האט געפונען פאר נויטיק צו געבן פריער א שטיקל הקדמה אלץ
וועגן דער אגיטאציע, וואס ווערט אנגעפירט אין דער לעצטער צייט
אין דער ליטעראטור, אז יידן באנוצן קריסטלעך בלוט אין זייער
„מאצצא״ אויף פסח... האט מען אים אבער איבערגעריסן סאמע אין
אנהייב און געבעטן, ער זאל זיך ניט אריינלאזן אין ווייטע חקירות
וועגן ליטעראטור און ענטפערן גלייך, קורץ און שארף, אויף דעם,
וואס מע פרעגט ביי אים: „ וו א ס ה א ט ע ר  ג ע ט א ן ב יי ד ע ר
 
 