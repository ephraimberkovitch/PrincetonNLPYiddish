

פון אונדזער עזבון: שמואל האלקין (1897־1960) 



 by באריס סאנדלער 
April 1, 2019November 30, 2019 Filed under:
לידער
ליטעראטור
פערזענלעכקייטן 


דער דיכטער און דראמאטורג שמואל האלקין איז געבוירן געווארן אין דער שטאט ראהאטשאוו, ווייסרוסלאנד. זיין דערציונג האט ער באקומען אין דער היים. זיין עלטערער ברודער — א גרויסער קענער פון דער אלטערטימלעכער העברעישער פאעזיע, — איז געווען זיין ערשטער לערער. דער פארלאנג צו ווערן א מאלער האט געבראכט דעם יונגן שמואלן קיין קיעוו, ווו ס׳האט זיך אים איינגעגעבן אנצוקומען אין דער מאלעריי־שול.
זיין דעביוט אין ליטעראטור איז פארגעקומען אין יעקאטערינאסלאוו אין דעם זאמלבוך „טרעפ‟ (1921), צונויפגעשטעלט פון פרץ מארקישן. אין גיכן פארט האלקין אריבער קיין מאסקווע. ער ברענגט אהין דאס ערשטע לידער־ביכל זיינס, וואס איז דערשינען אינעם קיעווער פארלאג „ווידערוווקס‟, א דאנק דוד האפשטיינס איניציאטיוו. ער ווערט א מיטגליד פונעם מאסקווער קרייז יידישע שרייבערס און קינסטלערס, פובליקירט לידער אין דער ליטערארישער זאמלונג „בארג ארויף‟ (קיעוו, 1922), אין מאסקווער זשורנאל „שטראם‟ און שפעטער — אין מינסקער „שטערן‟, אין כארקאווער „די רויטע וועלט‟.
אין יאר 1929 גייט ארויס זיין צווייט בוך „וויי און מוט‟, ווו ס׳האבן זיך שוין אנטפלעקט גאר אנדערע מאטיוון. דעם „שבת‟ איז שוין נישט בכוח געווען צו פארהאלטן קיין שום טאטע; רוסלאנד נאך דער רעוואלוציע איז פארזונקען געווארן ווייט נישט אין יום־טובדיקייט. אין די לידער זיינען געווען מער וויי איידער מוט! דער ערשטער דעה־זאגער אין דער יידישער סאוועטישער ליטעראטור, משה ליטוואקאוו, האט וועגן דעם יונגן פאעט געשריבן אין 1926: „דאס איז אן אינטערעסאנטע דערשיינונג. א מין יידישער העברעער. אין זיין ריטעם פילט זיך דער רעטשיטאטיוו פון העברעיש. אן אייגנארטיקער טאלאנט, וועלכער ציט זיין יניקה מער פון דער העברעישער ליטעראטור און האט א קנאפע אינערלעכע פארבינדונג מיט דער מסורה פון יידיש‟.
האלקין איז געווען נישט נאר אן ערשטראנגיקער פאעט; ער איז אויך געווען א באדייטנדיקער דראמאטורג. קודם־כל האט זיך עס אנטפלעקט אין זיינע פאעטישע דראמעס: „בר־כוכבא‟ און „שולמית‟, צוגעגרייט פארן מאסקווער יידישן מלוכה־טעאטער אויפן סמך פון גאלדפאדענס פיעסן. האלקין האט זיין דראמאטורגיע באטראכט ווי א פאעטישע שאפונג אין א דראמאטורגישער פארעם: „אהרן פרידמאן‟ (1939), „אומשטערבלעכקייט‟ (1940), „דער שפילפויגל‟ (1942), „אויף טויט און אויף לעבן‟ (1944־1945). ער האט דער ערשטער אין דער יידישער ליטעראטור געשאפן א דראמאטישע פאעמע וועגן דעם אויפשטאנד אין ווארשעווער געטא.
בעת דער ליקווידאציע פון דער יידישער קולטור אין סאוועטן־פארבאנד איז האלקין געווען ארעסטירט אין 1950. אנדערהאלבן יאר איז ער געליגן א קראנקער אין דעם תפיסה־שפיטאל. באפרייט געווארן אין 1955 א קראנקער און צעבראכענער, און דאך געשריבן לידער, וועלכע זיינען אריין אין זיין לעצט בוך „מיין אוצר״ (דערשינען נאכן טויט).
לייענט שמואל האלקינס לידער פון דעם זאמלבוך „דער בוים פון לעבן‟ (מלוכה־פארלאג „דער עמעס‟, מאסקווע 1948) — זיין לעצט בוך, וואס איז דערשינען פארן ארעסטירן אים אין 1950.
דער טראפן טוי
דו קוקסט אויף מיר אזוי,
ווי קוקט אמאל אראפ פון צווייג א טראפן טוי
און ווייסט ניט: פאלן אויף דער ערד צי ניין?
ווייל אויפן צווייגל איז אים קיילעכדיק,
ווייל אויפן צווייגל איז ער ריין,
און ס׳שיינט די זון אויף אים,
און ער איז מלא־חן:
אי דורכזיכטיק, אי פול מיט זיך אליין.
דער וואלקן
ס׳איז מיר אזוי גוט צו טראכטן וועגן דיר,
ס׳איז מיר אזוי גוט אויף דיר זיך ריכטן,
מיר דאכט, איך וואלט איצט אלע קרומקייטן פארריכטן
און שטרענג באטראכטן יעדן קער און ריר.
דער וואלקן, וואס פון טונקלקייט הייבט אן זיין לעבן
און וואגלענדיק בלייבט יונג, און בלאנדזשענדיק ווערט אלט,
ווען ער פארשלינגט דעם מולד און אין זיך באהאלט
אין איינעם מיטן וואך־שטערן, וואס ברענט דערנעבן,
ווער וועט דעם וואלקן חודש זיין אין דעם,
אז ליב איז אים צו האלטן זיי א נאכט אין קלעם?
א קינד אין וויג, מיר דאכט, עס ווייסט:
דאס זוכט דער וואלקן זיך ביי נאכט א טרייסט,
ווייל ווי די טונקלקייט זאל אים ניט זיין,
ער וויל, אז ערגעץ טיף אין אים זאל ליכטיק זיין…
* * *
דו זאגסט, מיט מיינע הענט כ׳האב אים דיך אפגעגעבן,
 דיך צוגעפירט ביז צו דיין שוועל און גיך אוועק, —
איך זאל פון היינט און ביזן סאמע ראנד פון לעבן
נישט וועלן און ניט קאנען טרעפן דיך אין וועג.
מיין לעצטע, שענסטע, ליבסטע… ניין, ניט אמת,
מיין בלוט ביסטו, און כ׳ווייס ניט וואס צו טאן
מיט זיך, מיט דיר, מיט אים, ניין, בעסער ניט דערמאן —
איך קאן היינט זעען בלוט, און ווייס ניט וועמעס.
* * *
דו זאגסט, איך מוז דיך אויסווארצלען פון הארצן — כ׳מוז!
כ׳וואלט צוליב דעם איין עק וועלט אין צווייטן גיין צופוס,
אין הויכן גראז פארשטעלן זיך, אין ווילדן וואלד,
אהינטער בערג באהאלטן זיך פון דיין געשטאלט.
דו האסט מיין לעבן אויפגערודערט ביז דער דעק,
דו ווילסט — וועל איך פארשווייגן דיך, פארבייגיין דיך אין וועג;
נאר לערן אויס פארגעסן דיך — זאל זיין כאטש גרינגער,
נאר זאג, וואס זאל איך טאן
מיט דער אומשטערבלעכקייט פון דיינע פינגער.
שווארץ און גרין
און אויב דו ווילסט דעם ריינעם אמת וויסן:
פאר מיר איז ריין און זויבער מיין געוויסן,
ווי ערשטער שניי, וואס חלומט זיך דער ערד
און האט די ערד נאך קיין מאל ניט געהערט.
דעם נאמען אירן וויסן ווילסטו? — מע דארף ניט —
קיין חשד, קיין מינדסטן שאטן אויף איר ווארף ניט,
ווייל נאר איר שולד אין דעם באשטייט זי נאר,
וואס אלט איז זי ערשט פולע צוואנציק יאר,
און איר א גלייכן איז די שווארצע רויז,
וואס גייט ביי נאכט נאך הימל־טוי ארויס.
און איך — מיין שולד באשטייט אפשר דערין,
וואס קוקנדיק אויף דיר, כ׳האב אויסגעפונען,
אז שיין איז זי דערפאר, ווי זיבן זונען, —
ווייל אויסער שווארץ, איז זי גענוג נאך גרין.
פארגעפיל
— וואס קוקסט אזוי אויף מיר און פרעגסט, און פארשסט,
און מאנסט, איך זאל דיר זאגן גלייך, וואס איז מיר?
מיט מויל און אויערן באוואכסט מיין יעדן ווארט, —
איך שווער דיר ביי מיין לעבן — גארניט. עפעס דארט א מיזמור
כ׳האב אנגעטינטלט היינט… — אנו, באווייז אקארשט,
וואס פארא מיזמור האסטו אנגעטינטלט דארט —
— און אן דעם גלייבסט מיר ניט? — איך גלייב, נאר פארט
מיר ווילט זיך זען, וואס האסט אנגעטינטלט דארט? —
נו, גיכער נעם ארויס שוין דאס פאפיר, באווייז —
דער גאנצער אמת איז דאך דארטן — שווארץ אויף ווייס.
און אויב פאר מיר א גזר דארט שטייט געשריבן,
און אט דעם גזר פאר מיר אויף שפעטער האלטסט,
דו טוסט ניט רעכט — כ׳דארף וויסן אלץ:
אין שווערן יאר כ׳האב ניט קיין שפאס געטריבן,
ס׳איז נייטיק מיר געווען, ווי ברויט און זאלץ,
ניט איך האב אט דעם וועג זיך אויסגעקליבן.
אויף גאר דער ערד כ׳בין איין אליין געבליבן…
און איך באהאלט פיל מער, ווי דו באהאלטסט.
און אז אן אומגליק וועט געשען
און אז אן אומגליק וועט געשען —
ווער וועט זיין די ניט־געטרייסטע —
דו,
און אז מע וועט אין פרייד מיך זען —
אלע אירע אונטערוועגן ווייסט נאר
דו.
און אז באשערן וועט דער גורל
וואגלעניש און וואנדערן —
דו וועסט מיטגיין פון דער ווייטנס,
ניט קיין אנדערע.
און אז די שעה, די לעצטע שעה וועט שלאגן —
וועמען וועט מען מורא האבן זאגן?
פאר וואס זשע קומט עס דיר,
אז צוליב לייכטיזיניקן תענוג מיינעם
און זארגלאז־שיכורלעכן פלוידערן
זאלסט גאנצע נעכט זיך פייניקן
און לאנגע וואכן שוידערן?..
 

Share this:TwitterFacebookPrintLike this:Like Loading...

Related
 


Tagged: jewsliteraturepoetryYiddish 
Post navigation


Previous Post
לאפסוס־קאקטוס — 19 

Next Post
די געשיכטע פון יידן אין בעמען און מערן (4) 



