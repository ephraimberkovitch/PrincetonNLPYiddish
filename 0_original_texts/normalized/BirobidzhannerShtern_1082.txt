
 &nbsp; דער שוועדיש־יידישער פארלאג ״אלניאנסקי טעקסט״, וועלכער ספעציאליזירט זיך אויפן ארויסלאזן ליטעראטור אויף יידיש, האט נאר וואס ארויסגעלאזט די צווייטע אויפלאגע פון דער אנטאלאגיע פון הייטצייטיקער יידישער ישראלדיקער דערציילונג ״הערט א מעשה״. 
 די ערשטע אויפלאגע פון דעם דאזיקן בוך איז דערשינען פאראיארן אין תל־אבֿיב אין דער ביכער־סעריע ״ביבליאטעק פון דער הייטצייטיקער יידישער ליטעראטור״, וועגן וואס עס האט דעמאלט מיטגעטיילט ״ביראבידזשאנער שטערן״. 
 אינעם ביראבידזשאנער קאנטעקסט איז כדאי צו דערמאנען, אז די אנטאלאגיע שליסט אין זיך איין א דערציילונג פונעם געוועזענעם ביראבידזשאנער בער (באריס) קאטלערמאן, וועלכער האט אנגעהויבן זיין ליטעראריש־זשורנאליסטישע קאריערע אין דער רעדאקציע פון אונדזער צייטונג. די יידישע אויטאנאמע געגנט שפילט א באמערקבארע ראלע אין זיין שאפונג בכלל און אין דער קאנקרעטער גרעסערער דערציילונג ״סעטיצאכיישעך״, וואס איז איינגעשלאסן אין דער אנטאלאגיע ״הערט א מעשה״, בפרט. חוץ דעם, אין דער אנטאלאגיע איז איינגעשלאסן אויך וועלוול טשערנינס דערציילונג ״צושניידן פון דאס ניי״, אין וועלכער ביראבידזשאן געפינט אין סאמע צענטער פון דער האנדלונג. אט די דערציילונג איז לכתחילה פארעפנטלעכט געווארן אין המשכים אין ״ביראבידזשאנער שטערן״. 
 
 וו\. אראנאוו 
 