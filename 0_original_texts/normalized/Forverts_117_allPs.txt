 שאולי גראסמאן, א באקאנטער זינגער און דיכטער פון די חסידישע קרייזן, האט ארויסגעשטעלט אויף יוטוב א ניי־געשאפן איראניש ליד וועגן דעם שווערן פינאנציעלן מצב פון א טיפישער פרומער משפחה. ווען א חסיד גלייבט אינעם רבין, דאכט זיך אים, אז קיין פראבלעמען זענען אין דער וועלט נישטא. 
 גראסמאנס ליד געפעלט מיר ווי אן אויטענטישער אויסדרוק פונעם חסידישן יידיש. נישט געקוקט אויפן כמו־משכילישן סאטירישן טעם, ווייזט עס פארט מיטגעפיל פאר דער חסידישער וועלט. אמת, געוויסע חסידים מאכן צומאל דורך א שווער לעבן (אויפן ווידעא זעט מען א היימלאזן), אבער אנשטאט יאגענישן נאך געלט און קאריערע הערשט ביי די חסידים א שטארקע אמונה און בטחון. אויפן הינטערגרונט פונעם ווידעא זעט מען א וואנט מיט צענדליקער חסידישע פאשקעווילן, אזוי אז ס׳איז קלאר אז דאס ליד איז טאקע א חוזק, נאר מיט א היימיש־חסידישן קאלאריט. 
 דער טעקסט איז געשאפן אויפן היינטיקן „היימישן‟ יידיש, ווו דער גראמאטישער מין וואקלט זיך אויף יעדן שריט און טריט. אפילו דעם טיטל האט גראסמאן צו ערשט אנגעשריבן „א שיינע איד‟ אבער ווען די צוקוקער האבן אים געזאגט אז ס׳איז פארגרייזט, האט ער דאס געביטן. וואס קען מען טאן, אזוי אנטוויקלט זיך היינט דער גערעדטער אונגעריש־גאליציאנער דיאלעקט. זייענדיק א יידישיסט, האב איך אליין אפגעוווינט א סך יארן אין די יידיש־רעדנדיקע חסידישע סביבות; דא בין איך נישט אויסן צו שפילן די ראלע פון דער „גראמאטיק־פאליציי‟. ביי א היינטצייטיקן חסידישן יידיש־רעדער קלינגען גראסמאנס ווערטער דווקא אויטענטיש און עכט פאלקיש. למשל, ער גראמט „בטחון‟ מיט „א קאזנס שכן‟. אוודאי, איז א שוועסטערקינד ביי די אמעריקאנער חסידים דווקא א „קאזן‟; „קוזין‟ קלינגט ביי זיי אלטמאדיש. 
 ווען איך האב געוווינט אין מאנסי האט שאולי גראסמאנס ליד „ איך וויל זיין א רבי ‟ מיט א טוץ יאר צוריק אויסגענומען אפילו צווישן די פרימסטע סאטמארער. די סאטמארער אליין גלייבן באמונה־שלמה אין זייער אלטן רבין, רב יואל טייטלבוים זצ״ל, אבער פון די היינטיקע סיכסוכים צווישן פארשיידענע סאטמארער פראקציעס מיט זייערע מנהיגים מאכן זיי חוזק. 
 דעמאלט האט דער חסידישער עולם נישט געוווסט, ווער ס׳האט געשאפן דאס ליד. מיט א ווייכן חוזק־טאן, האט גראסמאן, דעמאלט א יונגער 21־יאריקער צאנזער חסיד, אויך א תושב פון מאנסי, אויסגעלאכט דעם רבישן לוקסוס־לעבן. די מעלאדיע, וואס ער האט אויסגענוצט, שטאמט פון דער קאנאדער גרופע Nickelback, און דעם טעקסט שטעלט מיט זיך פאר א פאראדיע אויפן ענגלישן אריגינאל , וואס לאכט אויס דעם רייכן לעבנס־שטייגער פון וועלט־בארימטע מוזיקאלישע „שטערן‟. . 
 אין 2014 האט דזשארדין קוציק אינטערוויוירט שאולי גראסמאנען. דער מוזיקער איז שוין דעמאלט געווען ווייט פון דער חסידישער וועלט. מע האט אים אפילו געזען אויף דער טעלעוויזיע, אין א שמועס מיט „ד״ר פיל‟ , קריטיקירנדיק די חסרונות פון דער פארמאכטער פרומער געזעלשאפט. זינט ער האט פארלאזט יענע סביבה, איז ער געווארן א פראמינענטע פיגור ביי די „אפגעפארענע‟, וואס האלטן זיך אפט נאך אלץ פאר וועלטלעכע חסידים. להיפוך צו אנדערע וואס באציען זיך שטארק נעגאטיוו צום חסידישן לעבן־שטייגער, האט ער ליב יידיש און שרייבט כסדר לידער אויף מאמע־לשון. צו די חסידים באציט ער זיך מיט א פריינדלעכן הומאר. 
 מע קאן זאגן, אז גראסמאנס ניי ליד, ווי א מין המשך פון „איך וויל זיין א רבי‟, איז מער „היימיש‟, ווי דאס פריערדיקע, וואס איז געווען אנגעשטאפט מיט ענגלישע ווערטער. אינעם ליד „א שיינער ייד‟ זענען אריינגעמישט בלויז א פאר ווערטער אויף ענגליש – און טאקע צו דער זאך, געבנדיק א טעם פונעם חסידישן לעבן אין אמעריקע. 
