 דאס סאוועטישע יידיש ווערט נישט זעלטן באטראכט אין דער וועלט ווי א יוצא־דופן, א מאדנער פענאמען פון א קליינער ווערט. צי איז יושרדיק אזוי צו טראכטן? 
 אין אויגוסט 1961 איז אין מאסקווע ארויס דער ערשטער נומער פונעם זשורנאל „סאוועטיש היימלאנד‟. די פארגאנגענע וואך, דעם 13טן יולי, איז לכבוד דעם 60־יאריקן יוביליי פונעם דאזיקן געשעעניש, פארגעקומען אן אינטערנאציאנאלע ווידעא־קאנפערענץ, ווו עס האבן זיך באטייליקט בערך פופצן שרייבער און טוער, וועלכע האבן א דירעקט אדער אומדירעקט שייכות צו „סאוועטיש היימלאנד״. דעם „רונדן טיש‟ האט ארגאניזירט דער מאסקווער פארש־צענטער „ספר‟ בשותפות מיטן רוסלענדישן יידישן קאנגרעס און דעם אינטערנאציאנאלן יידיש־צענטער ביים יידישן וועלט־קאנגרעס. 
 די אונטערנעמונג איז געווען פארכאפנדיק און אינפארמאטיוו. די מאסקווער יידיש־טוערין מאשא מאקאראווא, וועלכע האט געפירט דעם פארזיץ, האט איבערגעגעבן דעם „פארווערטס‟, אז צוזאמען מיט אירע קאלעגן טראכט זי צו שאפן א זאמלבוך אויפן סמך פון די שמועסן, וואס האבן געדויערט דריי און א האלב שעה אן א הפסקה, מיט גרויס ענטוזיאזם. מאקאראווא האט צוגעגעבן, אז די אונטערנעמונג, וואס מע קען זען אויף יוטוב , איז אליין א לעבעדיק שטיקל געשיכטע פונעם זשורנאל. 
 ווי געזאגט, איז נישט יעדער אין דער יידיש־וועלט צופרידן מיט דער סאוועטיש־יידישער ליטעראטור בכלל און „סאוועטיש היימלאנד‟ בפרט. איי, האט די אויסגאבע געשמעקט מיט דער קאמוניסטישער פראפאגאנדע? די דאזיקע קשיא האט מען עטלעכע מאל געפרעגט בעת דער קאנפערענץ; די אנטיילנעמער האבן איינשטימיק באטאנט, אז דאס איז גארנישט אין פארגלייך מיט דער הויכער ליטערארישער און קולטורעלער ווערט פונעם זשורנאל. 
 מרדכי יושקאווסקי פונעם „אינטערנאציאנאלן יידיש־צענטער‟ ווייזט א נומער פונעם זשורנאל, „סאוועטיש היימלאנד‟. 
 מע קאן צוגעבן, אז יעדע אויסגאבע רעפרעזענטירט, סוף־כל־סוף, א געוויסע אידעאלאגיע – אנדערש וואלט זי געווען א מישמאש. אנטי־ציוניזם? אחוץ די אפיציעלע לייט־ארטיקלען, איז „סאוועטיש היימלאנד‟ געווען, בדרך־כלל, אומפאליטיש. להיפוך, זענען א גוטער טוץ היינטיקע חרדישע אויסגאבעס אויף יידיש בפירוש יא אנטי־ציוניסטיש; נו, פאר קיינעם איז עס נישט קיין חידוש. 
 אזעלכע אייבערפלעכלעכע טענות פארבלענדן דעם גרויסן אויפטו פונעם זשורנאל, צוליב וועלכן ס׳זענען אויפגעקומען צוויי דורות יידישע שרייבער. וואס פאר א פנים וואלט די היינטיקע יידישע ליטעראטור געהאט אן באריס סאנדלער, מיכאל פעלזענבוים, וועלוול טשערנין, לעוו בערינסקי, שוין אפגערעדט – להבדיל בין חיים לחיים – פון צענדליקער קלאסישע פאעטן און פראזאיקער, וואס זענען שוין אויף יענער וועלט? מאקאראווא האט באמערקט, אז אן די געוועזענע מחברים און לייענער פון „סאוועטיש היימלאנד‟ וואלט אויך געווען שווער זיך פארצושטעלן דאס אקאדעמישע לעבן ארום יידיש. 
 נישט געקוקט אויף אלע שוועריקייטן, פינצטערע מעשים פון סטאלינס רעזשים, צענזור־באגרענעצונגען, וכדומה, איז דער ראטן־פארבאנד געווען אן אוניקאל לאנד, ווו שרייבער און פאעטן פלעגן באקומען נישקשהדיקע געהאלטן פון דער מלוכה – פונקט אזוי, ווי אינזשענירן צי דאקטוירים. אדרבה, עס האט זיך דארטן פארמירט א גאנצער קולט ארום דער שרייבערישער פראפעסיע. דאס האט אויך געמיינט, אז דער שרייבער מוז זיין אחריותדיק, פראפעסיאנעל און פראדוקטיוו. עס קאן זיין, אז צוליב אזא ערנסטער און אפיציעלער באציונג האט זיך ארום „סאוועטיש היימלאנד‟ געשאפן א באזונדערס געראטענער צעך מחברים, וואס דרייען ווייטער די רעדלעך פון דער יידישער ליטעראטור ארום דער וועלט. 
 מאקאראווא האט באמערקט, אז בעת דער קאנפערענץ האט מען באהאנדלט גאר א וויכטיקע טעמע: די צוקונפט פון דער יידישער פרעסע אין רוסלאנד. היינט ווערט זי רעפרעזענטירט דורכן זשורנאל, „ביראבידזשאנער שטערן‟. יעלענא סאראשעווסקאיא, די הויפט־רעדאקטארשע פון דער צייטונג, האט אין איר אויפטריט באטאנט, אז אין איר טעטיקייט שפילט די ירושה פון „סאוועטיש היימלאנד‟ א באזונדערס גרויסע ראלע. 
