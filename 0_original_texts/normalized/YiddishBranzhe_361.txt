

לאפסוס־קאקטוס — 15 



 by באריס סאנדלער 
November 29, 2018November 29, 2018 Filed under:
שפראך 

ווי ווערטער רופן זיך אפ (3):
פאטן און וואזגען זיך
אין מיינע קינדער־יארן, באזונדערס אין די קאלטע טעג, ווען כ׳האב געמוזט טראגן לאנגע זאקן, האבן די צוויי פארשיידענע ווערטער זיך צווישן זיך געפארט. אין דער פרי בשעתן אנטאן זיך, נאך א פארשלאפענער, האב איך די לאנגע זאקן געדארפט אויבן אויף די פולקעס צושפיליען צו די „פאטן‟, אז די זאקן זאלן, חלילה, נישט אראפפאלן פון די פיס און ניט צונויפקאטשען זיך אויף די שטיוועלעך.
—  שפיליע שוין צו די פאטן, לעפיש מיינער! — האט זיך געהערט דער מאמעס קול, — וואס וואזגעסטו זיך אזוי לאנג?
דאס וואזגעניש פלעגט זיך פארענדיקן דערמיט, אז די מאמע אליין פלעג די זאקן צוטשעפעט צו די פאטן.
פילטשיק
נישט לאנג צוריק בשעתן אנשניידן רייטעכלעך פארן סאלאט, זיינען עטלעכע פון די רייטעכלעך געווען אינעווייניק ליידיק, ווי אויסגעגעסן פון א ווערעמל. באלד איז ארויסגעשווומען פונעם זכרון דאס לאנג פארגעסענע ווארט — „פילטשיק‟…
זומער־צייט. איך גיי מיט מיין באבען אין מארק אריין. זי שטעלט זיך אפ ביים טישל מיט גרינסן. די הענדלערקע באשפריצט מיט וואסער איר סחורה ס׳זאל אויסזען פרישער: בינטלעך פעטרישקע, קריפ, שאלאטן, מייערלעך און רייטעכלעך. די באבע קלייבט אויס א בינטל רייטעכלעך, באטאפט יעדעס רייטעכל מיט צוויי פינגער, און באצאלט דער הענדלערקע.
— באבע, צו וואס האסטו באטאפט די רייטעכלעך?
— כ׳האב געקוקט, זיי זאלן נישט זיין פילטשיק.
— וואס מיינט עס, פילטשיק?
— אז די רייטעכלעך וועלן אינעווייניק זיין פול, וועלן זיי כראמטשען און זיין זאפטיק.
מאניפארגע (ס)
דאס לאנגע קונציק ווארט מאלט מיר דאס יינגעלע, וואס זוכט כיטרע וועגן און מאכט פוילע שטיק, אבי נישט גיין אהיים, וווהין די מאמע רופט אים; אבי זיך אויסדרייען און בלייבן נאך א ביסל אין דרויסן מיט זיינע חברים. די מאמעס ווערטער קלינגען ווי א פסק־דין: „ס׳וועלן דיר נישט העלפן קיין שום מאניפארגעס!‟
אורינאל
פון מיין באבעס מויל האט דאס ווארט געקלונגען נישט „אורינאל‟, נאר קירצער און מיט א בעסאראבישן „א‟ — „רינאל‟. אין מיין בעלצער קינדהייט זיינען נאך קיין טואלעטן אין שטוב נישט געווען. ביי נאכט ארויסגיין אין דרויסן אין קלאזעט אדער „אובארנע‟, ווי מ׳האט עס גערופן, בפרט ווינטער, האט זיך קיינעם נישט געגלוסט. האט מען געהאלטן פאר דערוואקסענע א „רינאל‟, און פאר מיר — א טעפעלע.
פון אורינאל איז ארויסגעקומען דער ווערב „אורינירן‟. אויף פראסט מאמע־לשון — פישן. וועגן די צוויי ווערטער, וואס האבן איין באטייט, האט מיר אמאל דער שרייבער יאסל בירשטיין דערציילט א קורצע געשיכטע, איינע פון זיינע הונדערטער גלענצנדיקע מינדלעכע מעשיות.
בשעת א טרעפונג מיט א יידישן פראפעסאר, האט יאסל מיטאמאל איבערגעריסן זייער שמועס: „אנטשולדיקט, פראפעסאר, כ׳מוז לויפן זיך אויספישן‟. ווען ער האט זיך אומגעקערט פונעם קלאזעט, האט אים דער פראפעסאר שטיל דערקלערט, אז אין אוריאל וויינרייכס ווערטערבוך וועט ער דאס ווארט „פישן‟ נישט געפינען, ווייל אויף לייטיש מאמע־לשון זאגט מען, „אורינירן‟. דעמאלט האט אים עס יאסל דערקלערט אויף זיין אופן: „ריכטיק. די יידישע אקאדעמיקער גייען אין קלאזעט אורינירן, אבער די יידישע שרייבער גייען אהין פישן.‟
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: jewslinguisticYiddish 
Post navigation


Previous Post
נאטיצן פונעם רעדאקטאר — 14 

Next Post
פון אונדזער עזבון: שירה גארשמאן (1906־2001) 



