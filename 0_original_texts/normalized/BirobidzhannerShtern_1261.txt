
 מיר פובליקירן די פראגמענטן פונעם קאפיטל פון ב . בראנדס בוך ״פון פארגאנגענעם״ 
 הארבסט 1937 האט זיך אנגעהויבן טראגיש פאר אונדזער רעדאקציע: אונדזער רעדאקטאר בוזי גאלדענבערג באזייטיקט געווארן פון זיין אמט און אויסגעשלאסן געווארן פון דער פארטיי. 
 צוזאמען מיט אים זיינען אויסגעשלאסן געווארן פון פארטיי וויינהויז און קליטעניק. דעם רעדאקטאר־שטול האט פארנומען אונדזער ״לעמל״ פינקעלשטיין, וועלכער האט זיך שוין לאנג געריסן צו דעם ארט, און ניט אן זיין הילף איז באזייטיקט געווארן בוזי גאלדענבערג. פאר אונדז אלעמען אין רעדאקציע זיינען אנגעקומען די שווארצע טעג… 
 א מענטש, וואס איז געווען אויף א קאסמישער ווייט פון צייטונגס־וועזן, א טרוקענער, אומסימפאטישער מענטש האט אנגעהויבן איינפירן ביי אונדז נייע ארדענונגען, וועלכע האבן געגרענעצט מיט קאזארמע־רעזשים… 
 אן ערך אין א חודש־צוויי ארום ווי א לויכט געטאן אויפן האריזאנט, און עס זיינען אויפגעשטעלט געווארן אויף זייערע שטעלעס די געליטענע. די דאזיקע ידיעה האט מיך באגעגנט, ווי א יום־טוב און א וווילן פארצייכן אין אזעלכע אומרויקע, שווערע טעג פון 1937 יאר. נאר יובלען איז געווען נאך צו פרי. וואלקנס האבן נאך א מאל באדעקט דעם הימל, און די רייען פון אונדזערע רעדאקציע־מיטארבעטער האבן אנגעהויבן טייען: יעדעס מאל האט עמעצער אויסגעפעלט אויף דער ארבעט… 
 
 שטאט ביראבידזשאן 
 אין איינעם א נאוועמבער־אוונט בין איך אוועק צו מיין חבר באריס היימאנען, וועלכער האט זיך אריינגעקליבן אין א נייעם צימער. אין שטוב איז נאך געווען פייכט פון די ווענט, וואס האבן ניט באוויזן אויסטריקענען און דער בעל־הבית האט געהייצט די הרובע. חנוכת־הבית האבן מיר אפגעמערקט מיט הייסע געבראטענע קארטאפל. פון דער משקא איז ביי באריסן די שטימונג געווען א געהויבענע. זיין פרוי און קינד זיינען שוין געווען איז וועג פון כארקאוו און האבן געדארפט אנקומען צו אים אין א פאר טעג ארום. מיר האבן געזונגען מיט אים יידישע לידעלעך. 
 צו האלבנאכט האב איך פארלאזט מיין חבר. אויף מארגן אין דער פרי אינ מיין חבר צו דער ארבעט ניט ארויס. ער איז שוין ניט ארויס אויך איבערמארגן און א סך מארגנס… 
 מיר איז שווער געווען ביי מיינע גוט פולע ניינצן יאר באגרייפן, וואס עס קומט פאר ארום מיר: מענטשן, וועלכע אלע האבן געאכטעט, מענטשן מיט א פארדינסטפול פארגאנגענהייט, איבערגעגעבענע מיט לייב און לעבן די אידעאלן פון דער רעוואליוציע, וועלכע האבן אליין אויף זייערע פלייצעס דורך די צארישע תפיסות און קאטארגעס,&nbsp; דורך שלאכטן און קאמף געמאכט רעוואליוציע, זיינען פלוצלינג געווארן פיינט פון פאלק. וועגן דעם איז שווער צו שרייבן. יעדע דערמאנונג פון יענע טעג רופט ארויס א גרויל. 
 און כאטש עס איז שוין א האלבער יארהונדערט, אנגעזאפט מיט מלחמות און פארשיידענע גרויסע און קליינע געשעענישן, איז דאס זיבן־און־דרייסיקסטע יאר פארבליבן, ווי א בייזער חלום, וואס לייגט זיך ניט אויפן מענטשלעכן זינען. 
 אין אזא אטמאספער איז שוין קיינער ניט געווען זיכער , אז מארגן – ריכטיקער היינט ביי נאכט, וועט מען נאך אים ניט קומען, און געזעגענען זיך נאך ארבעט אין רעדאקציע, האבן מיר איינער דעם אנדערן מיט א שטומער&nbsp; פאראורטיילטקייט געקוקט אין די אויגן אריין: וועלן מיר זיך נאך מארגן טרעפן?.. 
 דעם 29 נאוועמבער, ערב מיין ניינציקיאריקן געבורטס־טאג, האב איך דערהאלטן א בריוול פון מיין מאמען פון כארקאוו, פול מיט טרערן און פארצווייפלונג: דעם 15 נאוועמבער האט מען מיין פאטער ארויסגענומען פון שטוב… דעם אמת זאגנדיק, האב איך שוין פיל טעג מיט מורא געווארט אויף דער שרעקלעכער ידיעה. 
 מיט א חודש פאר דעם בין איך געווען אין אורלויב ביי מיינע עלטערן און צוגעזען, ווי אונדזער הויז, ווו עס האבן געוווינט פיל וועבער פון דער פאבריק ״רויטער פאדעם״, געקומען פון פוילן, איז פון טאג צו טאג אויסגעליידיקט געווארן. ביי נאכט זיינען מיר ניט געשלאפן און 
 די כארקאווער פאבריק ״רויטער פאדעם״. 1934 יאר. 
 ארויסגעקוקט דורכן פענצטער צו דער ״שווארצער ראב״, וועלכע איז געקומען נאך דעם ארדנטלעכן קרבן. 
 ביי מיינע עלטערן זיינען, ווי ביי פיל אנדערע, געלעגן אנגעגרייט פעקלעך… איך וועל ביז מיינע לעצטע טעג ניט פארגעסן, ווי מיין ארעמער טאטע איז געשטאנען אין דער פרי פאר מיין בעטל מיט טרערן אין די אויגן און, א פאראורטיילטער, א פארלוירענער, גלייך ווי ער וואלט געשטאנען אויפן&nbsp; ראנד פונעם גרוב, געבעטן, איך זאל אים אן עיצה געבן, איך זאל אים ראטעווען פון גיהנום. זיינע טרערן האבן מיך דורכגענומען ביז פיזישע ליידן. איך האב אים בארויקט, געטרייסלט, אז אים וועט קיינער ניט טשעפען, ווייל ריינער פון אים איז שוין קיינער ניט. איך האב אליין געוואלט וועגן דעם גלייבן. איך בין געווען יונג, פול מיט לעבן און גלויבן.&nbsp; איך האב געוווסט, אז אלע אונדזערע געליטענע פריינד און באקאנטע זיינען אומשולדיק, אז סוף־כל־סוף וועט מען זיי אלע באפרייען. אפשר וועט ניט דערגיין, מע זאל צונעמען מיין פאטער? ער איז געבליבן בלויז איינער פון די פוילישע ארבעטער אויף דער&nbsp; פריי… און מיט אזוינע געדאנקען&nbsp; און האפענונגען האב איך זיך געזעגנט מיט מיינע עלטערן אויפן כארקאווער וואקזאל, בעת איך בין אפגעפארן פון אורלויב קיין ביראבידזשאן. מער האב איך שוין מיין טאטן ניט געזען… 
 און אט – דער טאג פון 29 נאוועמבער. דאס איז געווען דער טאג פון מיין לעבנס־איבערבראך. מיר דוכט, אז בא יעדן מענטשן,&nbsp; אויב ער וועט נאר א גריבל טאן אין זיין לעבן, איז פאראן אזא טאג, ווען זיין וועג גייט ארויס פלוצלינג פון די קאלייעס. פארקערעוועט מיט זייטיקן שטעגל אין א צווייטער ריכטונג און קערט איבער מיטן קאפ אראפ אלץ, וואס ביז אהער געווען אזוי נאטירלעך. 
 עס איז איבעריק איבערצוגען דעם רושם, וועלכן עס האט אויף מיר געמאכט מיין מאמעס מיטטיילונג. פאר מיינע אויגן איז געשטאנען דאס בילד, ווי די מאמע מיט די פארוויינטע אויגן באגלייט אים צו שוועל. צי וועל איך נאך א מאל זען מיין ליבן טאטן? צי וועט נאך לאנג דויערן דער קאשמאר? איך האב גוט פארשטאנען, אז מיינע זוניקע טעג האבן זיך פארענדיקט, און צוזאמען מיט זיי מיין יוגנט. איך בין מיט א מאל עלטער געווארן, ערנסטער. זיצנדיק א פארגליווערטער אין מיין קאלטן צימער מיטן בריוול אין האנט, האב איך לאנג ניט געקאנט באשטימען, ווי אזוי דארף איך האנדלען אין מיין לאגע: קיינעם גארניט דערציילן און פארזעצן מיין לעבן, גלייך ווי עס גארניט פארגעקומען?&nbsp; ניין. איך האב געוווסט, אז סיי־ווי־סיי וועט די ידיעה וועגן טאטנס ארעסט דערגיין&nbsp; צו די געהעריקע ארגאנען. חוץ דעם וועל איך ניט בכוח זיין לעבן און ארבעטן, פילנדיק זיך, ווי א פארברעכער, וועלכער באהאלט אויס א ״פארברעכן״. גיין מיט א שולד־אנערקענונג? דאס לעצטע האט באטייט צעשיידן זיך מיט מיין ארבעט, מיט דער שטאט און אפשר מיט דער פרייהייט. און וואס ווייטער. 
 אין פולער פארצווייפלונג בין איך אוועק אהיים צו מיין רעדאקטאר בוזי גאלדענבערגן. ווייזט אויס, אויף מיין געזיכט איז אנגעשריבן מיין אומגליק. 
 –&nbsp;&nbsp;&nbsp;&nbsp; וואס האט פאסירט? – האט גאלדענבערג מיט אומרו מיך אנגעקוקט, און מיט זיין קלוגן בליק האט ער געוויס זיך אנגעשטויסן, מיט וואס איך בין צו אימ געקומען. 
 ווען איך האב געמאלדן וועגן מיין מאמעס בריוול, האט א נעפל זיך געשלייפט אויף זיין שיין פנים. ער האט צוגעמאכט די אויגן און געזעסן אויף זיין בעטל, אפגעווענדט דעם קאפ צו דער וואנט. לאנג האט ער געשוויגן. דערנאך מיט א שוואכן שטים זיך אנגערופן. 
 –&nbsp;&nbsp;&nbsp;&nbsp; צום גרויסן באדוירן , בנימין, וועט אויסקומען אונדז זיך געזעגענען… 
 קיין אנדער ענטפער פון אים האב איך ניט דערווארט.&nbsp; ווייטער איז אלץ אוועק גיך־גיך, גלייך ווי איך האב געקייקלט פונ בארג. 
 עמ. קאזאקעוויטש 
 צו מארגנס האב איך אנגעשריבן אין מיין קאמיוג־קאמערל וועגן ארעסט פון מיין פאטער. דעם זעלבן טאג האט אונדזער קאמיוג־סעקרעטאר עמע קאזאקעוויטש צוזאמענגערופן אן עקסטרא־באראטונג פון אונדזער קאמערל, ווו מע האט באהאנדלט מיין מעלדונג. דער באראטונג איז דורך זייער שטיל און גיך. 
 קיינער איז ניט ארויסגעטראטן, אלע האבן באהאלטן די אויגן, גלייך ווי זיי האבן מורא געהאט קוקן אויף מיר. עמע קאזאקעוויטש האט מיט א קול פון א באשולדיקטן ביי מיר געפרעגט, צי איך אנערקען, אז מיין פאטער איז געווען א פיינד פון פאלק און צי איך זאג זיך אפ פון אים? איך האב פעסט און דייטלעך אפגעשניטן – ניין, קיין מאל ניט! מיין טאטע איז ניט קיין פיינד פון פאלק! 
 אין רעדאקציע־צימער איז געשטאנען א טויטע שטילקייט. עמע האט זיך פאמעלעך אויפגעשטעלט, כמעט ניט קוקנדיק אויף מיין זייט, זיך אנגערופן: 
 –&nbsp;&nbsp;&nbsp;&nbsp; נו, אין אזא פאל וועט דיר אויסקומען אוועקלייגן דעם קאמיוג־בילעט. 
 &nbsp; איך האב שווייגנדיק&nbsp; אוועקגעלייגט אויפן טיש מיין קאמיוג־ביכל, וועלכן איך האב באקומען ביי מיינע פערצן יאר מיט אזא פייערלעכקייט… 
 דעם זעלבן טאג איז אונטערגעשריבן געווארן א באפעל, אין וועלכן עס איז געווען אנגעוויזן: ״בראנד ב. וו. אין צוזאמענהאנג מיטן ארעסט פון זיין פאטער בראנד וו. מ.&nbsp; דורך די ארגאנען פון נ\. ק.וו\. ד., פון דער ארבעט אין רעדאקציע אראפנעמען, ווייל ער פארדינט ניט קיין פאליטישן צוטרוי״. מיט אזא שיין פאפירל איז מיר פארגעשטאנען זיך לאזן איבער דער וועלט אין גרויליקע טעג פון זיבן־און־דרייסיקסטן… 
 אין ביראבידזשאן האב איך זיך ניט פארהאלטן. א צוויי טעג, כדי ליקווידירן מיין פארמעגן. איך בין ווייט ניט געווען זיכער, צי עס וועט זיך מיר איינגעבן ארויספארן פון שטאט, אויף מיר איז שוין געהאלטן א שטעמפל – ״א זון פון א שונא פון פאלק״. 
 דאס איז געווען איבערגענוג… 
 ב . בראנד 
 בנימין וואלפאוויטש בראנד איז געבוירן געווארן דעם 3 0 נאוועמבער 1918 &nbsp; אין פוילן , אין דער שטאט פלאצק . אין 8291 איז די משפחה אריבערגעפארן אין ראטן־פארבאנד , קיין כארקאוו . בנימין האט זיך געלערנט אין יידישן זשורנאליסטישן טעכניקום , איז געווען אין ברען פון אויסערגעוויינטלעך רייכן יידישן ליטערארישן לעבן פון דער צייט . אין 193 6 איז ער געפארן קיין ביראבידזשאן , האט געארבעט ווי א קארעספאנדענט פון דער צייטונג ״ביראבידזשאנער שטערן״ . אין 193 7 יאר , נאכן ארעסט פון זיין טאטן , און זיין אפזאג אים אנצורופן שונא פונעם פאלק , האט מען אים אויסגעשלאסן פון קאמסאמאל און ארויסגעטריבן פון דער רעדאקציע . נאכן פארענדיקן דעם מעדיצינישן אינסטיטוט האט מען אים געשיקט קיין מאלדאוויע , אין 194 7 גערופן אין ארמיי , ווו ער האט געדינט 2 0 יאר . צען פון זיי – אלס דאקטער־דערמאטאלאג אין שפיטאל ביי עסקאדריליע אין ווייטן מיזרח , שפעטער – אלס דערמאטאלאג אין מיליטער־שפיטאל אינ דער שטאט קאמישין ) אויף דער וואלגע .( נאך דער דעמאביליזאציע איז ער מיט זיין ווייב און צוויי קינדער אריבערגעפארן קיין אדעס . בנימין בראנד איז געשטארבן דעם 11 יאנואר 1991. 
 