

פון אונדזער עזבון: יוסף (יאסל) בוכבינדער (1908־1993) 



 by באריס סאנדלער 
February 1, 2021January 31, 2021 Filed under:
לידער
ליטעראטור
פערזענלעכקייטן 

יאסל בוכבינדער
דער דיכטער איז געבוירן געווארן אין טשערניכאוו, אוקראינע. נאכן פארענדיקן די שול, איז ער געקומען קיין זשיטאמיר צו ארבעטן אין א שוך־פאבריק. אין יאר 1929 פארענדיקט יאסל דעם אדעסער יידישן פעדאגאגישן טעכניקום און ווערט א לערער אין א יידישער שול אין קאמענעץ־פאדאלסק. נאכן אפדינען אין ארמיי, קומט ער אן אויף ארבעט אין קיעווער צייטונג „דער שטערן‟. זיינע ערשטע לידער זיינען דערשינען אין 1927 אינעם כארקאווער זשורנאל „די רויטע וועלט‟. די לירישע לידער זיינען פארבונדן מיט די הויפט־דערשיינונגען אין יידישן לעבן פון אוקראינע, מיט די אויפבוי־פראצעסן אין שטעטל און מיט די קאמפליצירטע פראבלעמען פון דער ווירקלעכקייט.
אין 1951 ווערט בוכבינדער ארעסטירט. מע באשולדיקט אים אין יידישן נאציאנאליזם און ציוניזם און מע פארמישפט אים צו 10 יאר תפיסה און ארבעטס־לאגערן. אין פינף יאר ארום קערט ער זיך אום אהיים און איז ממשיך זיין שאפערישע ארבעט. אין די יארן 1961־1980 איז בוכבינדער א כסדרדיקער מחבר פונעם זשורנאל „סאוועטיש היימלאנד‟, ווו ער דרוקט זיינע לידער און פאעמעס, הויפטזאכלעך ליריש־פילאסאפישע און נאציאנאלע מאטיוון.
א שטראל
פאלט א שטראל אויף א בוים,ווערט זיין בליונג דערוועקט\. קומט א שטראל צו מיין טרוים,ווערט אנטרונען די שרעק\. פאלט א שטראל אויף א זאנג,ווערט זיין רייפקייט באהעלט\. קומט א שטראל צום פארגאנג,טאג א צווייט מאל אין פעלד\. פאלט א שטראל אויף דער ערד,אויף פארבליבענעם שניי,ווערט דער ווינטער צעשטערט,נעמט דער ווינטער צעגיין\. זאל געבענטשט זיין דער שטראל,וואס אין יעדווידן פאלקומט באצייטנס צו גיין,ברענגט באצייטנס די שייןפאר דער ערד, פאר מיין היים.
1956
די ברעגן צערוקן איך וועל פון די טייכן,עס זאל זייער ברייטקייט צו ימען זיך גלייכן,כ׳וועל טיפער צעגראבן דעם אפגרונט פון ימען,דערפירן די ים־טיף ביז אקעאנען.
די טייכן פון ווייטיק, פון ליידן די ימעןצונויפרוקן וועל איך וואס ענגער צוזאמען\. עס זאלן קיין ימען פון טרערן ניט פליסן,נאר ימען פון גוטקייט די ערד זאל פארגיסן.
1957
אט די ווייסקייט פון שניי, וואס באפאלט דיך,מאכט מילדער נאך מער דיין געזיכט,איז ווארעם מיך אן מיט דיין קאלטקייט,מיט דיין שניייקן חן, וואס באפרירט און באצירטאי די האר, אי די וויעס און ברעמען,אי די אויגן, וואס ווערן פון שניי מערער נאך שווארץ\. אט די פראסטיקע רויטקייט, וואס וויל דיך פארשעמען,זי רעגט מיך, זי רופט מיך, זי וועקט מיר מיין הארץבלויז צו דיר, בלויז צו יונגקייט צו דיינער,וואס איך האב שוין איין מאל, ווי דו, אויך פארמאגט\. נאר אוועק איז מיין יוגנט, ווי בודיאנעס [1] א רייטער,וואס צוריק וועט ניט קומען, אין די שלאכטן פאריאגט\. איז פאר וואס זשע באזייטיקט דיין בליק זיך אלץ ווייטעראון ווילסט ניט באמערקן מיין הארץ, ווען עס פלאגט\? דו געדענקסט, אז מיין הארץ איז מיט דיראון מיט מיר דיין פארווינטערטע מילדקייט\. כ׳וויל דער ווינט זאל צעטראגן די שטילקייט,צעווייען די ווייסקייט, וואס באצירט דיין געשטאלט\. צונויפקלייבן וועל איך דיין צעשאטענע מילדקייטמיט ליבשאפט, וואס האסט מיר אהערצו געבראכט,כאטש אפילו א וויילע האסט פון מיר ניט געטראכט.
1960
וועסטו זען א שויב פארלאשן,ווי אן אויסגערונען אויג,צווישן אנדערע פארשאטןמיט א טונקל־גרויער שטויב, —
לאז זיך גלייך אוועק אהינצו,האב ניט מורא, וואס ס׳איז פינצטער,צינד אן פייער אין דער שויב\. זיי א דינער א געטרייער,צו דער צייט זאלסט ברענגען פייער,דארט, ווו ס׳לעשט זיך אויס א שויב.
וועסטו זען א צווייג צעבראכןפון א מוראדיקן ווינט,שוין ארומגעלייגט מיט מאכן,וויפל יארן, וויפל וואכן,און די גרינקייט שוין אנטרינט, —זאלסטו טעג און נעכט ניט שלאפן,זאלסט נאר היילן אירע ווונדן,ביז דערהערן וועסט ניט ווידערפרישע פרילינגדיקע שארכןפון דער צווייג, וואס גרינט.
וועסטו זען א הארץ אן ערלעכס,ווי עס פייניקט זיך פון לייד,און עס נאגט, עס בענקט געפערלעךנאך אוועקגערויבטער פרייד, —גיי אוועק צו יענע גערטנער,וועסט דארט אפזוכן מיין בייט,ווי פארפלאנצט האב איך אויף שטענדיקפאר א הארץ, וואס ליידט געפערלעך,אזא זויבערדיקע פרייד.
1960
א ליכטיקע, א שניייקע לבנה,א קאלטער, נאר א רויקער באנאכט\. כ׳הער דאס אטעמען פון אומעטיקע קליאנען,כ׳זע, ווי ס׳וויגן זיך די שאטנס אויפן שליאך\. כ׳וויל, זאל קיינער אט די שטילקייט ניט צעשטערן,פון וועלט מיינער דעם רויקן געמיט,אין שותפות מיט די ווונדערלעכע שטערןדי גוטסקייט פונעם לעבן איך פארהיט.
1946
אנגעצונדן האט דער וואלד זיין קאלטן גרינעם פייעראון געעפנט זיינע וועגן אי פאר מיר, אי פאר מיין טרייער\. קום איך אפט צו גיין אהערצו, צו מיין ווינקעלע, מיין שטענדיקס,בעט זיך אויסעט א געלעגער פון די גראזן לעם די צעדערס,כ׳עפן ברייטער מיינע אויגן — כ׳זאל דערזען די וועלט אין גאנצן,און א זעונג אזא ווייטע ברענגט א בענקשאפט אין מיין הארצן\. ס׳דוכט מער, מיין געליבטע זיצט פארזונקען אין א שווייגן,און מיט ווארעמקייט מיט מילדער עס פארוויגן זי די צווייגן\. אירע האר זיינען צעשויבערט, צווישן בלעטער זיך פארפלאנטערט,און זי קוקט אויף מיר פארחידושט, און דאס קול מיינס זי דערקאנט ניט\. כ׳קוק זיך איינעט: אין די קוסטעס, ווו, מיר דאכט, זי איז געזעסן,שטארצט א פניאק אן אפגעברענטער, וואס האט שוין די קרוין פארגעסן…
1961
האט זיך אפגעשטעלט א בוים אין מיטן פעלד,וואקסט ער איינזאם ביי די וועגן פאר דער וועלט\. כאטש די בלעטער זיינען גרינער יעדן יאר,נאר דער בוים איז עפעס אומעטיק ביז גאר\. וויל ער רוישן, וויל זיך פרייען מיט זיין פרייד,האט א ווייטקייט מיט די ביימער אים צעשיידט\. בעט ער ביי דעם פויגל: בוי זיך אויס א נעסט,ווי ביי אלע ביימער מיינע צווייגן זיינען פעסט\. פליט אוועק דער פויגל, גיך ניט אים ער מיינט\. דוכט מיר, ווי איך הער, דער בוים האט זיך צעוויינט\. פרווון ווינטן אים א שלעפ טאן פאר די ווארצלען פון דער ערד,ווערן בלעטער ניט צעשאטן, ווערט זיין בליונג ניט צעשטערט\. אויב די ביימער לעם די ווארצלען האבן זאפטן ניט פארפעלט\. וועט א וואלד זיך דא צעוואקסן אין דעם ברייטן־ברייטן פעלד.
1958
פאלט א שטערן נאך א שטערןאינעם איינגעשטילטן רוים\. בין איך אנגעגרייט צו הערן —אפשר פאלט ער אויף מיין בוים?
אפשר ברענען מיינע בלעטער,ווידער סמאליעט זיך מיין שטאם…כ׳וועל ניט אפלייגן אויף שפעטער,כ׳וועל פארלעשן איצט זיין פלאם…אז אלץ מערער זאל מיר בלייבןשיינע ביימער אין מיין סאד\. כ׳האב גענוג פארלוירן צווייגן —איז יעדער בלעטל מיר א שאד!
1958
אז קיינער זאל מיין שלאף מיר ניט צעשטערן אינעם וויגל,פלעגט די מאמע מיינע אויסשפרייטן א ליילעכל פון אויבןאון מיט אן איינגעשטילטן מורמלענדיקן ניגוןאיינוויגן דעם שלאף אין מיינע אויגן\. נאר מיט הענטעלעך מיט קינדערשע פארצאפלטהאב איך דאס ליילעכל פון זיך אראפגעצויגן,מיט די נעגל כ׳האב די פינצטערניש צעדראפעט,פאר פארדראס האב איך די ברוסט שוין ניט געזויגן,ווייל דער ליילעך האט פארשטעלט די שיין פאר מיינע אויגן,ווען מיין הארץ האט זיך צו ליכטיקייט געצויגן.
1960
איך האב א הארץ, וואס קרענקט און זארגט פאר יענעם,דאס זעלבע הארץ פאר זיך אליין אויך זארגט\. ווען אפוועגן די ליידן און די זארגן זאל איך קענעןאויף וואגשאלן פון יושר, וואס די וועלט מיינע פארמאגט, —קיין געוויכט וואלט ניט געקלעקט מיר אפצווועגן זארגןאון ליידן פאר מיין היימלאנד, פאר מיין צארטער היים\. ווען דאס הארץ מיינס זאל ניט זארגןפאר רוסלאנדס יעדן מארגן, —אויסגערונען וואלט עס שטיל פאר זיך אליין.
[1]בודיאני, סעמיאן (1883־1973) — לעגענדארער רויטער קאמאנדיר פון דער ערשטער פערד־ארמיי

Share this:TwitterFacebookPrintLike this:Like Loading...

Related
 


Tagged: literaturepoetryYiddish 
Post navigation


Previous Post
לאפסוס־קאקטוס — 41 

Next Post
א זינגפויגל אין דער נאכט 



