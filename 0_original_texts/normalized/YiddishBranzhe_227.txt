

לאפסוס־קאקטוס — 27 



 by באריס סאנדלער 
December 1, 2019December 2, 2019 Filed under:
ליטעראטור
שפראך 

לאנגדויער
דער מענטש לעבט אין דריי צייט־אפשניטן — היינט, נעכטן און מארגן. אינעם היינט לעבט ער פיזיש; דער נעכטן בלייבט לעבן אין זיין זכרון; און זיין מארגן ווערט געבוירן פון זיין טרוים, וויזיע, פאנטאזיע…
וועגן דער איצטיקייט טענהן די חכמים: „אם לא עכשיב אימתי?‟ (אויב נישט איצט, איז ווען?); „וועגן מארגן — זאל זיך גאט זארגן!‟, און וועגן פארגאנגענהייט זיפצט מען: „ נאך א מאל היינט איז ניטא! מה שעבר עבר!‟
כ׳האב לעצטנס געלייענט, אז זינט בראשית אן, זינט „יום אחד‟, גייט די איצטיקייט אן כסדר, מחמת דער אייבערשטער הערט נישט אויף צו שאפן…
דער שרייבער — א באשאפער פון זיין ליטערארישער וועלט, לעבט און שאפט אין היינט, אבער זיין „גאלדענע פאווע‟, די מוזע, האלט אין איין ארומזוכן אין די „נעכטיקע טעג‟. אינעם נעכטן געפינט ער זיינע געשטאלטן און געשעענישן; פונעם נעכטן באטראכט ער דעם היינט און זארגט וועגן דעם מארגן. דער שרייבער, ווי א קאראמיסל, טראגט אויף זיינע אקסלען און „פארברידערט געווען און פאראן‟.
דער שרייבער, בעת זיין שאפן, ווערט א פארמיטלער פון אלע דריי צייטן. אין אים, ווי אין א רגע, פרעסט זיך איין די אייביקייט:
די אפגעשיידטע רגע, ביסט געגליכן צו דיין שוועסטער,
מיליאנען ליכטיארן פארויס. א קלאנג פון אן ארקעסטער
איז לייכטער צו פארזיגלען אין דער לופטן, צי פארשליסן,
ווי אומצוקערן דיך א רגע צו דער ערד און וויסן
ביסט ווידער מיינע…
(אברהם סוצקעווער)
א קינסטלער, ווי באקאנט, נעמט אויף די וועלט, בתוכם די צייט, דורך געשטאלטן. אט ווי עס שילדערט דעם לאנגדויער פון צייט אן אנדער אונדזער גרויסער פאעט, שמואל האלקין. דורך דעם געשטאלט פון א וואלקן גיט ער איבער א בראשיתדיק בילד פון באשאפן די וועלט.
דער וואלקן, וואס פון טונלקייט הייבט אן זיין לעבן
און וואגלענדיק בלייבט יונג, און בלאנדזשענדיק ווערט אלט,
ווען ער פארשלינגט דעם מולד און אין זיך באהאלט
אין איינעם מיטן וואך־שטערן, וואס ברענט דערנעבן,
ווער וועט דעם וואלקן חושד זיין אין דעם, / אז ליב איז אים צו האלטן זיי א נאכט אין קלעם?/  א קינד אין וויג, מיר דאכט, עס ווייסט: /  דאס זוכט דער וואלקן זיך ביי נאכט א טרייסט,
ווייל ווי די טונקלקייט זאל אים ניט זיין, / ער וויל, אז ערגעץ טיף אין אים זאל ליכטיק זיין… 
(וואלקן)
די גרעסטע טרייסט און דער גרעסטער זכות פון א קינסטלער איז צו טראגן א גלייבונג (אפשר א נאיווע גלייבונג פון א קינד), אז ער איז מסוגל מיט זיין שאפן, זיך אומצוקערן אין נעכטן, כדי פון זיין היינטיקן קוקווינקל, ארויסברענגען פאר זיינע מיטצייטלער די באגאנגענע בראכן. אפשר וועט מען זיי, די בראכן, אין דער צוקונפט מער נישט באגיין.
די פראגע, געשטעלט אמאל פון שעקספירס האמלעט: „זיין, צי נישט זיין?‟ — האט אוודאי צו טאן מיט לאנגדויער פון צייט. איך מיין, אז יעדער קינסטלער, ווען ער ווערט רייף עס צו פרעגן ביי זיך, פרעגט. שוין ביים אונטערגאנג פון זיין לעבן האט דער דיכטער מאיר חרץ אויך געזוכט אן ענטפער אויף אט דער אייביקער פראגע:
איך בין נישט געווען און וועל ווידער נישט זיין,
איז וואס געשען צווישן נישט געווען און נישט זיין?
צווישן נישט געווען און נישט זיין איז גארנישט געשען.
כ׳האב נאר באוויזן צו טאן א פרעג
אן אלטיטשקן אויף אן אלטן וועג:
— וואס טראכסטו, זיידעשע, וועגן דעם
אצינד ביים סוף פון דיינע טעג —
זיין, צי נישט זיין?
און ס׳האט דער אלטיטשקער געזאגט:
— בעסער צו זיין און צו זען
ביי דער שיין פונעם טאג דעם נישט זיין.
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: literatureYiddish 
Post navigation


Previous Post
מאנטעסקיע און דאס יידנטום 

Next Post
פון אונדזער עזבון: אברהם קאצעוו (1916־2000) 



