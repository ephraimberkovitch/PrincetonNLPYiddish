 
 מאטל פייסי דעם חזנס: 2\. 15: מיר גייען אין ביזנעס 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
מיר גייען אין ביזנעס
    
― א. ―
    
וואס אייער הארץ גלוסט ― דאס געפינט איר דא אין די פייפערס,
אין די גאזעטן הייסט דאס. פון פייגלמילך. זוכט איר ארבעט ― געפינט איר דאס אין פייפער. זוכט איר „הענט״, דאס הייסט ארבעטער,
― געפינט איר זיי אין פייפער. זוכט איר א חתן אדער א כלה ― געפינט איר עס אין פייפער. זוכט איר א ביזנעס ― געפינט איר עס אין
פייפער. מיר האבן געזוכט ביזנעס, דעריבער האבן מיר גענומען אריינקוקן אין פייפער אריין טאג אף טאג, און מיר האבן זיך אפגעשטעלט
אף אזא מין אדווערטייזמענט: „סיגארס־סטיישיאנערי־קענדי־סאדע־ווא־סער־סטענד צו פארקויפן. אקעגניבער א סקול. אורזאכע פאמיליען־טראבל.
גאראנטירט גוטע ביזנעס. קומט שנעל!״...
    
אויב איר זייט נאך א גרינער, דאס הייסט, איר זייט ניט לאנג
אין לאנד, באדארף מען אייך פארטייטשן וואס דאס מיינט: דאס איז
א טישל, וואס מע פארקויפט דערויף סיגארעטלעך, שרייבגעצייג און צוקערקעס און סאדע־וואסער, און א בלאט־צייטונג אויך. דאס טישל איז
אקעגן א שקאלע. און פארקויפן פארקויפט זיך עס איבער דעם, וואס
א מאן דארף זיך גטן מיט א ווייב, אדער איבער אן אנדער סיבה אין
דער פאמיליע...
  
― ב. ―
    
האט זיך אפילו מיין ברודער אליהוס ווייב ברכה אוועקגעשטעלט
אקעגן מיט אירע טענות: ערשטנס, פון וואנען ווייס מען, אז דאס איז
אמת? און צווייטנס, צו וואס זאלן מיר קריכן מיט א געזונטן קאפ אין
  
א קראנקן בעט אריין? אז מאן און ווייב ווילן זיך גטן ― וואס דארפן
מיר זיין אינמיטן?... מיינט איר, אז נאר דא האט אונדזער ברכה געפונען א טענה? בא הונדערט אנדערע ביזנעס האט זי אויסגעזוכט אומעטום אן אנדער חסרון. מיין ברודער אליהו האט שוין לאנג א מאך געגעבן אף איר מיט דער האנט. האט ער אבער ניט גוט אפגעשניטן פון
איר. זי האט אים געגעבן צו וויסן, אז ער זאל גאר ניט זיין בא זיך
אזוי געדולדיק. אז ער זאל ניט מיינען, אז דאס, וואס ער האט אראפגעכאפט דריי חלקים פון זיין בארד, גיט אים דאס רעכט צו בלאזן פון
זיך... דערויף האט איר אליהו געענטפערט, למאי איר טאטע יונה דער
בעקער האט אראפגענומען די גאנצע בארד?... מישט זיך אריין אונדזער חבר פיניע און זאגט: „ווייסט איר וואס? איך גיי מיט אייך אין
געוועט צוויי קעגן איינס, אז אויב איר וועט געפינען צווישן די הונדערט
מיליאן אמעריקאנער א האלב טוץ מענטשן מיט בערד, זאלט איר מיך
אנרופן בלאפער!״ ― „ס׳א משל! ― רופט זיך אן די מאמע. ―
דערימאך גייען קאטשקעס בארוועס... רעדט שוין בעסער פון אנדערע
זאכן״...
    
מיין מאמע האט פיינט, אז מע רעדט פון בערד. ס׳איז גענוג פאר
איר, זאגט זי, אז זי האט דערלעבט צו זען, אז פייסי דעם חזנס זון
האט געמאכט א מחק פון זיין בארד, אז אך און וויי איז צו אירע
שונאים!...
  
― ג. ―
    
די ביזנעס, וואס מיר זיינען אין זיי געגאנגען, האבן געהאט א סך
מעלות. די ערשטע מעלה איז געווען, וואס מיין ברודער אליהו איז, אויב
איר געדענקט, נאך פון דער היים א מייסטער אף צו מאכן (דא הייסט
עס מאנופעקטשורן) אלערליי געטראנקען. דעריבער האט זיך אונדז געלוינט צו מאנופעקטשורן סאדעוואסער און פארקויפן א גרויסע גלאז
פאר א סענט. מיט סיראפ ― צוויי סענט. דעם סיראפ האבן מיר אויך
אליין געמאכט. נאך א מעלה ― וואס מיר האבן געהאט די ביליקסטע
קענדיס (קאנפעקטן). א פולע זשמעניע האבן מיר געגעבן פאר איין
סענט. און אליין האבן מיר אויך געקאנט סמאצקען קענדיס. אז איך זאג
„מיר״, מיין איך דאס מיך און מיין חבר מענדל און פיניען. מיר אלע
דריי האבן געהאלפן שטיין בא אונדזער סטענד געבן א נאש, אז קיינער זאל ניט זען. סיידן אז ברכה איז געווען דערביי, האט מען ניט
געקאנט נאשן. און ווי אף צו־להכעיס, איז ברכה געווען כמעט גאנצע
טעג באם סטענד, געהאלפן טאן ביזנעס. אלע האבן מיר געהאלפן טאן
ביזנעס. אפילו טייבל, און אפילו די מאמע. א קונה, אז ער איז צוגעגאנגען צו אונדזער סטענד, האט ער זיך אזש דערשראקן, דערזעענדיק
אזא משפחה מיט אזויפיל ביזנעסלייט. דאס איז אבער דווקא געווען
זייער גוט. א קונה האט ליב קריכן אהין, ווו ס׳איז ענג.
  
― ד. ―
    
די בעסטע צייט פאר אונדזערע ביזנעס איז זומער, אין די הייסע
טעג. זומער איז אין ניו־יארק אן אמתער גיהנום. דער עולם קוויקט זיך
דעם גאנצן טאג מיט מאראזשענע. „אייז־קרים״ הייסט עס דא. אפן
סענדוויטש פארקויפט זיך עס. דאס הייסט, צוויי ביסקוויטלעך און אין
מיטן אביסל אייז־קרים. און דאס קאסט א פעני. פארדינען מיר דערביי
האלב אף האלב. נאר ניט דא שטעקט אונדזער פארדינסט. די גאנצע
מזל־ברכה ליגט גאר ערגעץ אנדערש. אין אזא מין קאלטן געטראנק,
וואס מע רופט דאס „סיידער״. דאס איז א מין זויער־זיסלעכער, אדער
זיסלעך־זויערער קוואס מיט א שוים און סע שטשיפעט בא דער צונג.
די, וואס האבן אמאל פארזוכט שאמפאניער־וויין, זאגן, אז ס׳האט א טעם
פון אמתן שאמפאניער. און כאטש „סיידער״ איז אן אמעריקאנער געטראנק, פונדעסטוועגן ווער מאנופעקטשורט אים? ― מיין ברודער אליהו.
וואס קאן דען אליהו ניט? קוקט ניט דערויף, וואס פיניע מאכט אים
אויסצודרייען. אונדזער חבר פיניע האט שוין עטלעכע מאל פירגעהאלטן
מיין ברודער אליהו, אז זיין שאמפאניער האט נאר איין מעלה ― ער
איז קאלט. ווייטער טויג ער אף כפרות. קיין קאפ זיסקייט! ענטפערט
אים מיין ברודער אפ מיט א ווידעראנאנד: וויבאלד אז דער שאמפאניער
טויג ניט, היינט וואס זשליאקעט ער אים גאנצע טעג? זאגט אים פיניע:
„וואס ארט דיך, אז איך זשליאקע? און וויפל קאן א מענטש אנזשליאקען? איך זאל זשליאקען פון גאנץ פרי ביז אף דער נאכט, ווייס איך
ניט, אויב איך וועל אנזשליאקען אף א ניקל״... מישט זיך אריין ברכה
און זאגט, אז א ניקל גייט אויך ניט צופוס. שטעלט זיך איין טייבל
פאר איר מאן און זאגט, אז איר פיניע איז א גלייכער שותף צו די ביזנעס, ווי אליהו, און א שותף מעג זיך, דאכט זיך, פארגינען אויסצוגעבן
אמאל א ניקל? א גליק, וואס די מאמע איז דערביי. זאגט זי, מע זאל
זי גילטן, וואלט זי פאר אירע זינד ניט געוואלט זיך צורירן צו אט דער
אמעריקאנער משקה, וואס האט א פנים פון סאראוועץ און א טעם פון
חלשות!... ווערט א געלעכטער, און דערווייל הערט מען אויף צו זאגן
זיך שטעכווערטלעך.
  
― ה. ―
    
שפעטער, העט־העט, אין ווייטן זומער, אז עס קומען אויף די קאווענעס (דא הייסט עס „וואטער־מעלאן״), מאכן מיר נאך מער ביזנעס.
מיר צעשניידן דעם קאווען אף א סך שטיקלעך און פארקויפן צו סענט
א שטיקל. אז גאט העלפט א געראטענעם קאווען, מאכט מען פון אים
גאלד. און עס בלייבט נאך איבער א פאר שטיקלעך אפן סטענד. האבן
מיר א גוטע וועטשערע. ווארעם אנגעשניטענע קאווענע טאר מען ניט
לאזן אף מארגן. ס׳וועט פון דעם ווערן דריליס. בעטן מיר גאט, דאס
הייסט, איך און מיין חבר מענדל און פיניע, ס׳זאל בלייבן וואס מער
שטיקלעך פונעם טאג...
  
― ו. ―
    
דאס איז אבער אלץ אזעלכע זאכן, וואס האבן אף זיך א צייט,
א סיזען. גייט אוועק דער זומער ― איז אויס שאמפאניער, אויס ווא־טער־מעלאן! דערפאר איז סיגארעטלעך א סחורה, וואס ווייס ניט פון
קיין סיזען. סיגארעטלעך גייען א גאנץ קיילעכיקן יאר. און מיר מאכן
מיט דעם גאנץ גוטע ביזנעס. פאראן אלערליי סיגארעטן. פאראן צו
סענט א שטיק. און פאראן צוויי שטיק פאר א סענט. סיגארעטן איז אויך
אזא ארטיקל, וואס מע קאן אמאל א נאש טאן, פאררייכערן א סיגא־רעטל בסוד, קיינער זאל ניט זען. דא זאגט מען ניט רייכערן, דא זאגט
מען „סמוקען״. באדארף זיך טרעפן א מעשה ― איך האב איינמאל
אוועקגעשלעפט א סיגארעטל, און מיר האבן דאס פאררייכערט. איך און
מיין חבר מענדל. איך א צי, ער א צי. און עס וואלט אפגעלאפן גלאט.
איז דאך אבער דא א ברכה אף דער וועלט. האט זי באדארפט דערשמעקן,
  
אז מיר סמוקען א סיגארעטל. גייט זי און דערציילט דאס אליהון. האט
מיר מיין ברודער געגעבן א סיגארעטל ― אז איך וועל דאס געדענקען!
אים האט שוין ניט אזוי געארט דאס סיגארעטל, ווי דאס, וואס ס׳איז
געווען שבת. פייסי דעם חזנס יינגל זאל רייכערן אום שבת ― באדארף
מען אים הרגענען! פאר אזא זאך האט שוין אפילו די מאמע צוגעגעבן,
אז דער הונט איז ווערט דעם שטעקן... פון דעמאלט אן סמוקען מיר
שוין ניט קיין סיגארעטן. איך קאן שוין גאר אפילו דעם ריח ניט פארטראגן...
  
― ז. ―
    
אויסער סיגארעטן האבן מיר אף אונדזער סטענד פייפערס צו פארקויפן, יידישע גאזעטן און זשורנאלן. קיין גרויסע ביזנעס מאכן מיר
ניט מיט זיי, דערפאר האט אבער אונדזער חבר פיניע וואס צו לייענען.
ער לאזט ניט דורך איין פייפער. שטעקט ער אריין די נאז, איז אים
שווער אפצורייסן. עס ציט אים, זאגט ער, צו די פייפערס, ווי א מאגנעט. ער האט שטארק חשק אליין עפעס אריינשרייבן אין די פייפערס.
ער איז שוין געווען אף איסט־בראדוויי, דארט ווו די פייפערס דרוקן
זיך, עטלעכע מאל. וואס ער האט דארטן געטאן ― זאגט ער ניט. איך
האב מורא, אז ער האט געבראכט צו טראגן אהינצוצו א פאר פון זיינע
לידלעך. מחמת אז מע ברענגט דעם באנטש מיט פייפערס, כאפט זיך
צו דעם פריער פון אלעמען אונדזער חבר פיניע. ער זוכט און נישטערט
אין אלע ווינקעלעך, די הענט ציטערן אים אזש. דערנאך כאפט ער זיך
אויף און לאזט זיך לויפן אף איסט־בראדוויי. פרעגט אים מיין ברודער
אליהו: וואס האט ער צו טאן אף איסט־בראדוויי? זאגט אים פיניע,
אז ער זוכט א ביזנעס. פרעגט אים אליהו: מיר טוען דען ניט קיין ביזנעס? ענטפערט אים פיניע: אט דאס הייסט אויך א ביזנעס? א גאנצע
משפחה פון זיבן עסערס אף איין שטיקל סטענד ― אויך מיר א ביזנעס!... פרעגט אים אליהו: וואסערע זיבן עסערס? רעכנט אים פיניע
אויס אף די פינגער: ער און זיין טייבל איז ניט צוויי. אליהו און זיין
ברכה איז ניט פיר. די מאמע איז ניט פינף. און ביידע קטנתיס ― איז
ניט זיבן. די „קטנתיס״ ― דאס מיינט ער מיך און מיין חבר מענדל.
    
 ― ח. ―
    
פארדריסט עס מיין מאמען. זי שטעלט זיך איין פאר מיר און פאר
מיין חבר מענדל. זי זאגט, אז מיר פארדינען אונדזער שטיקל ברויט
גאנץ כשר. ווארעם פארטאג, איידער דער סטענד ווערט געעפנט, צעטראגן מיר שוין דעם מארגן־פייפער צו אונדזערע קאסטאמערס. דערנאך
גייען מיר אין סקול (יא, מיר גייען שוין אין סקול). און אז מיר קומען
פון סקול, העלפן מיר אטענדן די ביזנעס. אזוי, טאקע מיט דעם לשון,
זאגט די מאמע. זי רעדט שוין אויך העכער האלב אפן היגן לשון.
א „קיך״ און א „הון״ זאגט זי שוין ניט. זי זאגט שוין א „טשיקען״ און
א „קיטשען״. נאר וואס דען? בא איר קומט נאך אויס פארקערט:
א „קיך״ איז בא איר א „טשיקען״. און א „הון״ איז בא איר א „קיטשען״.
„איך גיי, זאגט זי, אין טשיקען אויסזאלצן די קיטשען״... לאכט מען
פון איר. לאכט זי אויך. „א דאגה ― זאגט זי ― יאק ריידעלע טא
ריידעלע, אבי דאברע מיינעלע״... אנו, זייט א בריה און זעצט דאס
איבער אף ענגליש!...
    
 XVI
    
 העללאו, לאנדסמאן!
  
― א. ―
    
לויפן מיר איינמאל פארטאג, איך און מיין חבר מענדל, מיט די
פרישינקע פייפערס צו אונדזערע קאסטאמערס. פלוצים דערפיל איך
א זעץ פון הינטן אין פלייצע און איך הער עמעצער רופט אויס:
    
― העללאו, לאנדסמאן!
    
דריי איך מיך אום און טו א קוק ― ס׳איז מאטל! „מאטל דער
גרויסער״. דאס איז דער מאטל, וואס האט זיך ארומגעשלעפט מיט אונדז
אמאל איבער דער וועלט. אין קראקע מיט לעמבעריג, אין ווין און אין
אנטווערפן. אויב איר געדענקט, האט ער מיך אויסגעלערנט שטעלן א גובערנאטאר אין זייט אריין און איז געווען א בויכריידער. ער איז אוועק
מיט דער כאליאסטרע א סך פריער פון אונדז. אז מיר האבן זיך נאך
ארומגעבלאנקעט איבערן לאנדאנער ווייטשעפעל, איז ער שוין געווען דא
אין אמעריקע אללרייט. דאס הייסט, ער האט שוין געהאט א דזשאב אין
א קלינינג־סטאר, און ער האלט נאך איצט אויך אן דעם דזשאב. פרעג
איך אים: „וואס איז דאס פאר א דזשאב?״ דערקלערט ער מיר, גייענדיק, אז דאס איז א מין קלינינג־פעקטארי, ווו מען רייניקט מלבושים.
דהיינו, ווי אזוי? מע נעמט אריין, זאגט ער, א פאר צעקנייטשטע תחתונים אין אזא מאשין צווישן צוויי פרעספליגלען. דורך א באזונדער אייוועלע ווערן די פרעספליגלען גוט אנגעווארעמט. א מענטש טוט א דריי
― אויסגעפרעסט א פאר הויזן!
  
― ב. ―
    
― און וואס איז אייער דזשאב? ― פרעגט מאטל דער גרויסער
בא מיר און מיין חבר מענדל.
    
― מיר דעליווערן, זאג איך, ניוס־פייפערס. מיר צעטראגן, זאג איך,
 
 