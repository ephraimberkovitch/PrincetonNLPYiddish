 פונעם 27סטן ביזן 29סטן מארץ 2022 וועט פארקומען אן אקאדעמישע קאנפערענץ וועגן דעם נאבעל־לאורעאט אין ליטעראטור, יצחק באשעוויס־זינגער, ביים טעקסאסער אוניווערסיטעט אין אסטין. 
 אינעם אוניווערסיטעט, ביים צענטער א״נ הערי ראנסאם געפינט זיך טאקע דער באשעוויס־ארכיוו. נאכן בארימטן שרייבערס פטירה האט ראנסאם געקויפט באשעוויסעס גאנצן עזבון. לכבוד דער קאנפערענץ ארגאניזירט דער צענטער אויך א ספעציעלע אויסשטעלונג אויפן סמך פון יענע ארכיוו־מאטעריאלן. 
 די קאנפערענץ און די אויסשטעלונג ווערן ביידע ארגאניזירט פונעם שוסטערמאן־צענטער ביים טעקסאסער אוניווערסיטעט בשותפות מיטן לונדער אוניווערסיטעט אין שוועדן. איינער פון די ארגאניזירערס איז ד״ר יאן שווארץ פון לונד, און א צווייטער איז ד״ר איציק גאטעסמאן, דער יידיש־לעקטאר אין אסטין, וואס איז לאנגע יארן געווען א רעדאקטאר פון פארווערטס. אהרן לאנסקי, דער פרעזידענט פונעם יידישן ביכער־צענטער, וועט אויך האלטן א רעדע אין די ראמען פון דער קאנפערענץ. 
 די ארגאניזירערס פארבעטן פארשערס אריינצושיקן פארלייגן אויף רעפעראטן, ספעציעל אזעלכע וואס פארנעמען זיך מיט אריגינעלע מקורים אויף א נאוואטארישן אופן. די באשעוויס־זאמלונג אין אסטין איז א רייכער קוואל פון ערשטיקע מקורים: כתב־ידן, בריוו, אינטערוויוען. דערצו האבן פארשערס היינט צוטריט צו כמעט אלע באשעוויסעס ארטיקלען און דערציילונגען, א דאנק דעם וואס מע האט דיגיטאליזירט א צאל זשורנאלן ווו ער האט זיך געדרוקט: „ליטערארישע בלעטער‟, „אונדזער עקספרעס‟ און דער פארווערטס, ווו באשעוויס איז געווען א קארעספאנדענט כמעט זעכציק יאר. 
 די ארגאניזירערס פלאנירן ארויסצוגעבן די רעפעראטן אין בוכפארעם אדער אין א ספעציעלן נומער פון א וויסנשאפטלעכן זשורנאל. 
 פאר אלע באטייליקטע וועט מען צושטעלן עסן און א צימער אין האטעל. יינגערע פארשערס, וואס האבן נאך נישט קיין אוניווערסיטעטישן פאסטן, קענען אפשר אויך באקומען געלט אויף זייערע פאר־הוצאות. 
 אלע פאראינטערעסירטע אין האלטן א רעפעראט אויף דער קאנפערענץ ווערן געבעטן אריינצושיק ביזן 15טן אויגוסט א קיצור פון זייער פארש־ארבעט, בערך 300 ווערטער, אין איינעם מיט א רעזומע, אויפן אדרעס: lichtens@austin\. utexas.edu. 
