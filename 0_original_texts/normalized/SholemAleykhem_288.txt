 
 יידישע שרייבער: וועגן פרישמאנס יובילעום 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
מע זיצט זיך אין דעם שיינעם פרייען שווייצערלאנד, אונטער די
בלויע הימלען, אף די הויכע מיט שניי־באדעקטע אלפנבערג, ווייט פון
דער ליבער היים, אפגעריסן פון אייגענע און פון היימישע, און מע הערט
ניט א יידיש ווארט. נאר דער גוטער גאט פארלאזט נישט און גוטע
מענטשן פארגעסן נישט און שיקן צו צייטונגען פון גאר דער וועלט און
פון כל המינים; לייענט מען זיך אן און מע הערט זיך אן צרות פון דער
היים, צרות צרורות אף יידן, מיט גזירות רעות, מיט רדיפות, מיט אנגסטן,
מיט באיקאט, מיט געוויינען, וועלכע קיינער וויל ניט הערן, מיט טרערן,
וועלכע קיינער וויל נישט זען ― און פלוצעם לייען איך א נייס: א יובילעום! אין ווארשע, ווי אויך אין אנדערע שטעט, קלייבט מען זיך צו פייערן א יובילעום פון איינעם פון אונדזערע גרעסטע און פון אונדזערע
בעסטע און פון אונדזערע שענסטע ― פון דוויד פרישמאן ― און עס
ווערט אף א וויילע ליכטיק אין די אויגן, פריי אף דער נשמה, גרינג אפן
הארצן.
    
און אט פאר וואס: מיר זיינען דאך עפעס יידן אף דער וועלט, און
יידן זיינען דאך עפעס אנדערש פון אלע פעלקער. אלצדינג, וואס אלע
פעלקער האבן, האבן מיר, ברוך־השם, ניט. האבן מיר נישט קיין באדן,
קאנען מיר נישט שטעלן קיין דענקמאלן אונדזערע גדולים. נישטא ווו.
האבן מיר נישט קיין מעצענאטן, קיין ליבהאבער מיט פולע קעשענעס, קיין
אייגענע נאבעלס, קאנען מיר נישט ארויסקוקן, אז עמעצער פון אונדזערע
בעסטע זאל באערט ווערן אמאל מיט א בכבודן פרייז. האבן מיר נישט
קיין אקאדעמיע פון אומשטערבלעכע, קאנען מיר נישט דערווארטן, אז
עמעצער זאל בא אונדז פרעטענדירן אף אומשטערבלעכקייט. דאס איינציקע, וואס בא אונדז איז נאך דא, איז ― א יובילעום. א יובילעום איז,
להבדיל, א מפטיר. נישטא קיין אנדערע כבודים פאר יידן. נישטא קיין
אמטלעכע אויסצייכענישן, קיין ארויפשטייגענישן, קיין אויפהייבענישן,
קיין מעדאליען, קיין אייבלען ― איז פארבליבן בא אונדז מפטיר אין
שול, אדער דער ערשטער פסוק פון „אתה הראית״, אדער סנדק אף א
ברית, און פאר אונדז יידישע שריפטשטעלער ― א יובילעום. עס קאן
זיין, אז פילאזאפיש גענומען, אפן שטייגער פון קהלת, איז אלצדינג
בלאטע שבבלאטע, נאר כל־זמן א מענטש לעבט ― און לעבט נישט צוליב
דעם, וואס ער עסט און וועט נאך עסן און עסן, ― איז אונדזער חוב,
מיט וואס מיר קאנען און ווי ווייט מיר קאנען, ארויסבאווייזן אזא
מענטשן, און דווקא בא זיין לעבן, נישט נאכן טויט, אז מיר אנערקענען
אז ער האט געלעבט ניט אומזיסט. און ארויסבאווייזן קאנען מיר עס נאר
― דורך א יובילעום.
    
דאס איז, וואס ס׳איז שייך צום יובילאר אליין. א יובילעום האט
אבער נאך א באדייטונג פאר אונדז גופא, אפשר נאך מער ווי פארן בעל־היובל. איך רייד ניט פון חברים שריפטשטעלער (קנאת סופרים תרבה
חכמה), איך רייד פון גרויסן פובליקום. פונעם לעזער רייד איך. אז מיר
פייערן עמעצנס א יובילעום, עפענען מיר אויף זיין ספר־הזכרונות, פירן־אונטער א סך־הכל צו אלצדינג, וואס ער האט געטאן, גערעדט אדער געשריבן, צעגלידערן עס און שאצן עס אפ נאך אונדזער אויג און פארשטאנד, און דערמיט באקענען מיר א וועלט נישט נאר מיט די ווערק פון
דעם און דעם שריפטשטעלער אליין, נאר מיט זיין פיזיאנאמיע אלס
מענטש און אלס שרייבער, נישט ווארטנדיק ביז ער וועט אמאל צומאכן
אן אויג און מיר וועלן זיך צעגיסן דערנאך אין הספדים און נעקראלאגן,
וועלכע זיינען שטענדיק, פון זינט די וועלט שטייט, שטארק איבערגעטריבן,
אז פלוני בן פלוני איז געווען אזוינער און אזוינער... אט דאס איז, נאך
מיין מיינונג, די באדייטונג פון א יובילעום. און אויב עמעצער פון אונדזערע בארימטע האט פארדינט א יובילעום, האט דאס אממערסטן און
אמכשרסטן פארדינט ― דוויד פרישמאן.
    
דוויד פרישמאן איז אן אריגינעלע פערזענלעכקייט אין אונדזער ליטעראטור. אריגינעל איז ער דערמיט, וואס אומעטום און אלעמאל, אין
יעדער עפאכע, ווען ער האט זיך באוויזן, האט ער זיך באוויזן מיט עפעס
אזעלכעס, וואס איז ניי און אייגנארטיק און וואס מאכט א רושם און
וואס טראגט אף זיך, וואלט איך זאגן, דאס שטעמפל „פרישמאן״. שוין
דער ערשטער ארויסטריט זיינער אין דער העברעישער ליטעראטור, גאר
אין דער יוגנט, אלס קריטיקער מיט זיין „תהו ובהו״, איז געווען א
דונער־קלאפ פאר א גאנצן דור פון מחברים. דאס איז נישט געווען קיין
געוויינלעכע בעל־הבתישע קריטיק, ווי עס פלעגט זיך פירן פארצייטן,
נאר א קאנאנאדע פון א יונגן לעבעדיקן אפיציר, וואס האט אנגעגורט
די לענדן און האט זיך ארויסגעריסן מלחמה־האלטן מיט שוואכינקע,
קליינינקע, נישט באוואפנטע מענטשעלעך, וואס זיינען געפאלן תחת חרב,
ממש ווי פליגן נעבעך, ― עס איז געווען א גאטס רחמנות צו קוקן.
    
פארשטייט זיך, אן פרישמאן, וועלכער ציילט שוין איצט מסתמא
נישט איין גרויע האר, קוקט איצט אוודאי מיט א פארביסן שמייכל אף
דעם דאזיקן ביכעלע, ווי אף א פראדוקט פון די יונגע יארן, ווי אף
א קונדסעריי. דאס דאזיקע קונדסעריי אבער ― איך זאג עס נאך מיין
אייגענעם דערפארן ― האט געמאכט א שטארקן איינדרוק נישט נאר
אף די מחברים, נאר אויך אף דעם „קהל הקוראים״, און געהאט א
באזונדערע ווירקונג אף אונדז, דעמאלט נאך גאר יונגע, קינפטיקע שרייבער.
    
די דאזיקע ווירקונג האט פרישמאן נישט אויפגעהערט צו פארשפרייטן אויך שפעטער אפן יונגן דור מיט זיין אויסגעצייכנטער געשליפענער שפראך, איך וואלט זאגן, פרישמאנס העברעישער שפראך.
פרישמאנס העברעישע שפראך איז אן אייגנטימלעך העברעיש. די „נא־טור־געשיכטע״ פון בערנשטיין, למשל, אין פרישמאנס איבערזעצונג, איז
א מייסטערווערק, אף וועלכע א סך יונגעלייט האבן זיך געלערנט ―
אויסער וויסנשאפט ― שרייבן העברעיש. א גאנצע רייע פרישמאנס פעליעטאנען אין דעם העברעישן „היום״ און אין אנדערע העברעישע צייטונגען האבן באשאפן א באזונדערן סטיל, פרישמאנס סטיל. און נישט
נאר אין דער שפראך און אינעם סטיל איז פרישמאן געווען ניי. ער איז
געווען ניי אויך אינעם שאפן. מיט זיינע „אותיות פורחות״ האט ער
געוויזן א נייעם דרך, אז מע דארף נישט שרייבן דווקא קיין לאנגע
מעשיות, וואס זאלן זיך ציען ווי דער גלות, און אז מע קאן אין קורצינקע, גאר קורצינקע מעשהלעך און נאוועלן זאגן אמאל מער, ווי אין
א גרויסער לאנגווייליקער געשיכטע. און אויב פרישמאנס פראזע איז ניי,
אייגנארטיק, אויסגעפיינט און אפגעקירצט, איז זיין פאעזיע אויסגעהאקט
פון שטיין, פון איידלשטיינער, געפיילט און געשליפן מייסטעריש. עפעס
פילט זיך א געניטע האנט פון א געניטן מייסטער נאך גאר אין די
ערשטע זיינע דיכטונגען. און מיר דאכט, אז פרישמאן איז געווען דער
ערשטער, וואס האט אפגעזאגט זיך פון די י״א תנועות און אריינגעטראגן די נייע מעטריק אין דער פאעזיע פון אונדזער ליטעראטור. (דער
גרויסער ביאליק איז אוודאי נאך דעמאלט געווען אין דער ישיבה און
נאך געשלייפט זיך דעם קאפ איבער א שטיקל מהרש״א).
    
אט די אלע אייגנשאפטן, די פיינקייט פון דער שפראך, די אריגי־נאליטעט פונעם סטיל, הן אין פראזע והן אין פאעזיע, האט פרישמאן
אריבערגעטראגן פון דער העברעישער אין אונדזער יידישער פאלקס־ליטעראטור, אין אונדזער יידיש לשון. און דאס איז געווען מיט א יאר
פינף־און־צוואנציק צוריק, און איך האב מורא, אויב נישט איך בין
געווען דער ערשטער, וואס האט מטמא געווען פרישמאנען דעם העברעיסט,
ארויפגעפירט, ער זאל איינטונקען די פעדער אין אונדזער יידיש טינטערל
און פרווון געבן א שרייב, ווי מע האט דאס נאך דעמאלט גערופן „אף
זשארגאן״. און פרישמאן האט איינגעטונקט די פעדער און געגעבן א
שרייב „אף זשארגאן״ ― און ס׳איז ארויס די בארימטע פאעמא „אופיר״
(אינעם ערשטן בוך פון דער „יידישער פאלקס־ביבליאטעק״, ארויסגעגעבן פון מיר אין קיעוו אין די יארן 1887 און 1888). אנגעהויבן שרייבן
אף יידיש, איז פרישמאן צוגעטראטן צו דעם נישט ווי יענע מיוחסים
די העברעישע שרייבערס, וואס האבן געטאן דער וועלט א טובה און
האבן זיך אראפגעלאזט צו דער שפחה, צו דער דינסטמויד (ווי די מיינסטע פון זיי האבן דעמאלט אנגערופן דעם „זשארגאן״), נאר ווי אן
אמתער אריסטאקראט האט ער צוגעצויגן צו זיך דאס פאלק און גענומען
ריידן מיט אים א פיין, נאר א פארשטענדלעך, יידיש, א ריינע, איינפאכע,
נאר א פערלדיקע שפראך.
    
פון דעמאלט אן איז אפגעלאפן א סך וואסערן. דער „זשארגאן״
איז געווארן אויס זשארגאן, נאר „יידיש״, און ס׳איז אויסגעוואקסן א
יידישע ליטעראטור, אין וועלכער פרישמאן פארנעמט, דאנקען גאט, זייער
א בכבודיק ארט, גאנץ אויבנאן, אלס דיכטער, קריטיקער, אלס זשורנאליסט און אלס פעליעטאניסט, ― נאר פון יענעם מין פעליעטאניסט,
וואס יעדער זשורנאל האלט זיי לכבוד שבת און לכבוד יום־טוב. ווארעם
פרישמאן אלס פעליעטאניסט איז נישט דער לץ, דער פלוידערזאק, וואס
קומט אלע טאג א קיצל טאן דעם עולם. פרישמאנס פעליעטאן איז דער
פראדוקט פונעם אייראפעישן געשמאק, פון דער אייראפעישער עסטעטיק,
דורכגעזייט דורך יידישן געלעכטער און יידישע טרערן ― דער
עכטער יידישער הומאר. פרישמאנס וויץ איז ווייט פון בית־המדרש, נאר
עכט יידיש, טיף, שארף און שטעכעדיק, נאר פיין; בייסנדיק, נאר איידל;
שניידנדיק, נאר מיט כבוד... פרישמאנס א פעליעטאן לכבוד שבת איז
אליין א שטיק שבת, פרישמאנס א ליד איז א „זמר לכבוד יום־טוב״.
אלצדינג איז דורכגעוועבט מיט יידישער פילאזאפיע. אלצדינג איז דורכגעקנעטן מיט יידישע טרערן און מיט יידישן געלעכטער, און אף אלץ
שוועבט דער יידישער גייסט. אלץ איז עכט נאציאנאליסטיש, און אלץ
איז שטענדיק אייגנארטיק, טיפיש, איך וואלט געזאגט פרישמאניש. פריש־מאן איז פון דעם מין פעליעטאניסטן, וואס אז איר באקומט דאס ערב־שבתדיקע בלאט, קערט איר איבער די ערשטע זייט, כאפט א קוק פון
אונטן אף דער צווייטער זייט, אף דער דריטער זייט, דערזעט איר אן
אונטערשריפט: ד. פרישמאן ― ווייסט איר שוין פריער, אז איר וועט
דארטן געפינען אי דעם וויץ, אי דאס לעצטע ווארט פון דער צייט, אי
דעם יידישן קרעכץ, אי דעם יידישן איינפאל, ― און דאס אלצדינג אין
דער אייגנארטיקער פרישמאנס לייכטער, גלאטער, פיינער שפראך, וואס
לייענט זיך ווי א וואסער. איר זייט זיכער, אז איר וועט דארטן געפינען
וואס צום דענקען און וואס צום לאכן, און כאטש דאס וועט זיך בייסן
און כאטש דאס וועט אייך אפשר אנרירן, אלס מענטש און אלס ייד,
סאמע דארט, ווו סע טוט וויי, נאר איר וועט הנאה האבן און איר וועט
וועלן לייענען נאך און נאך. אט דאס איז דוויד פרישמאן. אט דאס איז
דער כח פון דעם, וואס איז צו גלייכער צייט א טאלאנט און א דיכטער
און אן עסטעט און א הומאריסט, אן אייראפעיש געבילדעטער מאן און
דערצו נאך א תלמיד־חכם, פאר וועלכן א ייד האט פון תמיד אן דרך־ארץ.
    
איך בין איבערצייגט, אז פרישמאנס יובילעום וועט זיין א יום־טוב
נישט נאר פאר דער אינטעליגענץ, נאר אויך פאר די ברייטע מאסן פון
אונדזער פאלק, וועלכע האבן שוין אנגעהויבן צו אונטערשיידן פון א
שרייבער צו א שרייבער, אין וועלכער עס האט זיך אנגעהויבן אויסארבעטן א ליטערארישער געשמאק ― און דאס איז דער פארדינסט פון
אזעלכע שריפטשטעלער, ווי פרישמאן, און אין דעם פארדינסט האט
פרישמאן אויב נישט דעם גרעסטן חלק. איך בין איבערצייגט, אז נישט
נאר אין די גרויסע צענטערן, נאר אין אלע יידישע שטעט און שטעטלעך,
ווו א יידיש ווארט ווערט געלייענט און אפגעשאצט, וועט פרישמאנס יובילעום ארויסרופן א גרויסן אינטערעס און וועט איבערגיין אומעטום
פייערלעך און גלענצנד, נישט קוקנדיק דערויף, וואס מיר לעבן איבער
א שטיקל ביטערע צייט. איך בין איבערצייגט, אז די אינטעליגענץ און
דאס פאלק וועלן זען דעם טאג פונעם דאזיקן יובילעום אויסצייכענען
אפן פיינסטן ארט, ווי עס פאסט פאר אזא פארדינטן און באליבטן יובי־לאר, ווי דוויד פרישמאן. איך בין איבערצייגט אויך אין דעם, אז דער
גרויסער סקעפטיקער, דער בעל־היובל אליין, שמייכלט דארט ערגעץ אין
דער שטיל, מאכט זיך דערפון: „יידישע יובילעומס... יידישער כבוד״...
הערט אים נישט! נעמט אים, דעם חתן דנן, זעצט אים אוועק אויבנאן,
און פייערט אים א יובילעום, א גרויסארטיקן, א ווארעמען יובילעום,
ווי ער האט דאס כשר פארדינט! פייערט אים א יובילעום, ס׳זאל רעשן,
ס׳זאל זיך לאזן הערן אף דער וועלט און ס׳זאל זיין א כבוד סיי פארן
שריפטשטעלער, סיי פאר די לעזער!
  
לאזאנא (שווייץ), ערב 1913
    
 א פאר עפיזאדלעך.
    
דאס איז געווען שוין לאנג, גאנץ לאנג: מיר ביידע, נישט איך, נישט
פרישמאן, האבן נאך אפילו נישט געחלומט פון יובילעומס...
    
פערזענלעך האבן מיר זיך נישט געקענט. נאר גוטע פריינט זיינען
מיר געוועזן, אוהבים נאמנים, געשריבן זיך איינס דאס אנדערע בריוולעך,
„ידידי־יקירי־בריוולעך״, און געצויגן, געצויגן איינס צו דאס אנדערע, ווי
ס׳איז גאנץ נאטירלעך בא יונגע שרייבערס.
    
נאר ווי קומט די קאץ איבערן וואסער, אז מען איז צעריסן ―
איינער אין קיעוו, דער אנדערער אין ווארשע ― א פאלג מיך א גאנג!
    
נאר ס׳איז א תירוץ? ― אוהבים נאמנים!...
    
בקיצור ― פרישמאן איז געקומען קיין קיעוו צו־גאסט צו שלום־עליכמען.
    
געקומען פרישמאן!
    
פארשטייט זיך, ארויסגעפארן אפן וואקזאל באגעגענען פרישמאנען,
געבראכט פרישמאנען גלייך צו זיך אהיים, אים אפגעטראטן א גאנצן
אפארטאמענט ― גוטע צייטן געווען, זיי וועלן זיך שוין נישט אומקערן
מער...
    
ווי אזוי מע האט פארבראכט די צייט ― באדארפט איר נישט
פרעגן. ביידע געווען יונג, ביידע פריש, ביידע פריילעך און ביידן האט
געשפארט ― לאכן האט זיך געוואלט, לאכן!
    
איך וועל נישט דערציילן פון די געלעכטערן, וואס זיינען געווען
אין שטוב, אין גאס, אין טעאטער. דאס זיינען געווען אפשניצלעך פון
צוויי קונדסים, וואס האבן זיך לאנג־לאנג געצויגן איינס צו דאס אנדערע,
און גאט האט זיי געהאלפן ― חברה האבן זיך „צונויפגעסקאמפאניעט״.
 
 