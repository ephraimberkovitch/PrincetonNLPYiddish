 אידעאלאגיש איז דער „בונד‟ געווען אנדערש פון די אנדערע סאציאליסטישע פארטייען מיט איין וויכטיקן פרט. דער יידישער „בונד‟ האט ניט געהאט קיין אייגענע נאציאנאלע טעריטאריע. אנשטאט דעם האבן די טעארעטיקער פונעם „בונד‟ אנטוויקלט די טעאריע פון „דאיקייט‟. יידן געהערן „דא‟, אין דעם לאנד, ווו זיי וווינען. זיי דארפן זיך ניט שלאגן פאר אן אייגענער מלוכה, נאר פאר דער נאציאנאל־קולטורעלער אויטאנאמינע, וואס זאל גאראנטירן זייערע רעכט ווי א נאציאנאלע מינאריטעט. 
 אויף דער יידישער גאס, בפרט ביי די ארבעטער, איז דער „בונד‟ לכתחילה געווען מער פאפולער איידער זיין קאנקורענט, די ציוניסטישע סאציאליסטישע פארטיי, „פועלי–ציון‟. אבער אין יענער צייט, ווען נאציאנאליזם האט דאמינירט אין דער אייראפעישער פאליטיק, האט די אידעאלאגיע פון „דאיקייט‟ ניט געהאט קיין קיום. פוילן איז געווען די לעצטע פעסטונג פונעם „בונד‟ אין אייראפע, און דער פוילישער „בונד‟ איז אומגעקומען אינעם חורבן אין איינעם מיטן פוילישן יידנטום. 
 די טראנס–נאציאנאלע אידעאלאגיע האט אבער דערמעגלעכט דעם „בונד‟ דורכצומאכן נייע גילגולים, בפרט אין צפון– און דרום–אמעריקע און אויסטראליע. קיין עכטער פאליטישער כוח איז דער „בונד‟ מער קיין מאל ניט געווארן, אבער ער האט געמאכט א היפשן בייטראג אין שאפן א נייע וועלטלעכע שיטה פון יידישקייט. 
 די היסטארישע שטודיע, „יידישע רעוואלוציאנערן אין מיגראציע: די טראנס–נאציאנאלע געשיכטע פונעם יידישן ארבעטער בונד‟ פונעם דייטשישן פארשער פראנק וואלף באטראכט די געשיכטע פונעם „בונד‟ פונעם נייעם טראנס–נאציאנאלן שטאנדפונקט, וואס איז לעצטנס געווארן פאפולער אין דער היסטארישער וויסנשאפט. דער דאזיקער צוגאנג מאכט ניט קיין וועזן פון נאציאנאלע מלוכישע גרענעצן און באטראכט היסטארישע דערשיינונגען אינעם גלאבאלן פארנעם. די כוונה פון זיין שטודיע, שרייבט וואלף, איז צו „שילדערן דעם טראנס–נאציאנאלן ׳בונד׳ ווי א גלאבאלן שפילער אין דער יידישער געשיכטע און א מערקווירדיקער ביישפיל פון א טראנס–נאציאנאלער סאציאלער באוועגונג.‟ וואלפס מקורים זיינען די בונדיסטישע יידישע פרעסע פון רוסלאנד, פוילן, די פאראייניקטע שטאטן און ארגענטינע, ווי אויך די זכרונות פון בונדיסטן, וואס האבן אימיגרירט פון דער אלטער היים מעבר־לים. ער האט מער אינטערעס אין דער פראקטישער טאג–טעגלעכער טעטיקייט פונעם בונדיסטישן עמך איידער אין די טעארעטישע השגות און וויכוחים פון דער פירערשאפט. 
 ווי אזוי האבן די יידישע אימיגראנטן אויפגעבויט דעם „בונד‟ ווי א נעצווערק פון סאציאלע און קולטורעלע אינסטיטוציעס אין דער נייער וועלט? א וויכטיקע ראלע אינעם דאזיקן פראצעס, טענהט וואלף, האט געשפילט דער קאלעקטיווער זכרון. דער אנדענק פונעם העראישן מזרח–אייראפעישן עבר איז אריינגעפלאכטן געווארן אין כלערליי בונדיסטישע אקטיוויטעטן אין דער נייער וועלט. דער ציל פון די בונדיסטישע זכרון–ריטואלן איז געווען ניט צו באפעסטיקן דעם נאציאנאל–מלוכישן אחדות, נאר אפצוגעבן כבוד די אמאליקע העלדישע פיגורן ווי מוסטערן פון סאציאליסטישער יידישער מסירת–נפשדיקייט. אזוי ארום האט דער „בונד‟ געשאפן אן אייגנארטיקע וועלטלעכע יידישקייט מיט אייגענע העלדן, טראדיציעס און יום–טובים. 
 די דאזיקע מעמאריאלע קולטור האט דערמעגלעכט דעם „בונד‟ ממשיך צו זיין זיין טעטיקייט נאכן חורבן אין מזרח–אייראפע. דער בונדיסטישער פובליציסט חיים קאזדאן האט פארגליכן דעם „בונד‟ מיט א יידישן פידלער, וואס די נאציסטן האבן אים דערמארדעט און צעבראכן זיין פידל, אבער זיין ניגון האט ווייטער געלעבט אין די יידישע הערצער. „דאיקייט‟ איז געווארן דער אידעישער יסוד פון פילצאליקע וועלטלעכע יידיש קולטורעלע אנשטאלטן, שולן, צייטונגען אין ניו–יארק, מאנטרעאל, בוענאס–איירעס און מעלבורן. מען האט געקענט פראווען די דאזיקע „דאיקייט‟ טאג־טאגלעך דורך באטייליקן זיך אין פארשיידענע קאלעקטיווע אונטערנעמונגען. 
 אין די נייע אינסטיטוציעס ווי דער „ארבעטער–רינג‟ און דער „פארווערטס‟ האט די געשיכטע פון דער יידישער ארבעטער–באוועגונג געדינט ווי א יסוד פאר שאפן א נייע „דאיקע‟ וועלטלעכע אמעריקאנער–יידישע אידענטיטעט, וואס האט זיך אנקעגנגעשטעלט סיי דער פרומער יידישקייט סיי דעם ציוניזם. קאלעקטיווע אקטיוויטעטן, אזעלכע ווי אסיפות, ווו מען האט געהאלטן רעדעס און געזונגען אין איינעם דעם בונדיסטישן הימן „די שבועה‟, האבן געדינט ווי א מין בריק צווישן דער אלטער און דער נייער וועלט. די בונדיסטן האבן אויפגעבויט א שטארקן טראנס–נאציאנאלן נעצווערק פון אינסטיטוציעס מיט יידיש ווי א בשותפותדיקע שפראך און א סימבאלישע קולטור־ירושה. 
 וואלף באטראכט די געשיכטע פונעם „בונד‟ ניט ווי א ריי היסטארישע תקופות, נאר ווי א וועלטווייטע באוועגונג, וואס האט זיך כסדר צוגעפאסט צו די נייע באדינגונגען. אזוי ארום איז דער „בונד‟ געווען ביכולת איבערצולעבן די היסטארישע קאטאסטראפעס פונעם מזרח–אייראפעישן יידנטום. די פארמען פון דער בונדיסטישער אקטיוויטעט האבן זיך געענדערט מיט דער צייט, אבער זיין קערן איז פארבליבן דער אייגענער, די מעמאריאלע קולטור פון געדענקען די העראישע מאמענטן פון זיין מזרח–אייראפעישער געשיכטע. 
