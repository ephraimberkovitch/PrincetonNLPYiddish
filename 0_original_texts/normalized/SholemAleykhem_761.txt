 
 פונעם יאריד: גנבה, קארטנשפיל און אנדערע עבירות 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
איז מען שוין במילא נאכגעגאנגען אים, ווי א קעלבל, און געטאן אלצדינג, וואס דער יצר־הרע האט געהייסן טאן. און דער יצר־הרע האט שוין
אזא גליק, א ז  א י ם  פ א ל ג ט  מ ע ן  א ס ך מ ע ר, וו י
ד ע ם  י צ ר ־ ט ו ב. עס העלפט נישט קיין שום מוסר־זאגן מיט קיין
שום מאראל פרעדיקן. אדרבה ― וואס מער דער יצר־טוב פלייסט זיך,
אלץ שטארקער ארבעט דער יצר־הרע. איך האב מורא ארויסצוריידן, נאר
מיר שיינט, אז ס׳זאל ניט זיין קיין יצר־טוב, וואלט דער יצר־הרע נישט
געהאט וואס צו טאן...
  
13
  
גנבה, קארטנשפיל און אנדערע עבירות
  
די קינדער העלפן דער מאמע אפן יאריד. ― קארטן לכבוד חנוכה. ― בערל דער
    
 אלמנהס לערנט גנבענען. ― א יונג אן אויסווורף.
    
מיט נחום וועוויקס קינדער האט זיך דער יצר־הרע באגאנגען, ווי א
מערדער. לא די וואס די קונדסים האבן פארקנייטשט דאס דאוונען, העכער
האלב איבערגעהיפערט און געזאגט דער באבען א גרויסן ליגן, אז זיי
האבן אויסערן דאוונען נאך געזאגט עטלעכע קאפיטלעך תהלים, ― האבן
זיי נאך פשוט אויסגעלערנט זיך גנבענען, נאשן, קארטן־שפילן און נאך
אנדערע עבירות... פארשטייט זיך, אז דאס אלצדינג איז געגאנגען בהדרגה,
איינס האט מיטגעשלעפט דאס אנדערע, ווי אין פסוק שטייט געשריבן:
עבירה גוררת עבירה... און געגאנגען איז דאס אט ווי אזוי:
    
איך האב אייך שוין, דאכט זיך, געזאגט אויבן, אז די וואראנקאווער
יידן האבן געלעבט פונעם גוי, און איבערהויפט פון די גרויסע יארידים,
וואס האבן געהייסן מיטן נאמען „קראסנע טארגעס״. אף די דאזיקע יארידים האבן יידן ארויסגעקוקט, האבן זיך געטומלט, געמאכט געשעפטן,
געלייזט געלט, און גויים האבן געטאן זייערס ― זיי האבן געגנבעט, און
איבערהויפט די גויעס. ס׳איז גאר ניט געווען אויסצושטיין און איינצוהיטן זיך פון זיי! אט האט איר בא איינער ארויסגעטרייסלט פון ארבל
א פאטשיילע, אדער א סטענגעלע, און אט האט שוין די אנדערע גויע
אוועקגעלקחנט אונטער דער נאז א חלבן ליכטל, אדער א באקסער. וואס
טוט מען? איז די מאמע, חיה־אסתר נחום וועוויקס, געפאלן אף אן עצה:
אוועקגעשטעלט אירע יינגלעך אין קלייט, זיי זאלן אכטונג געבן, מע זאל
ניט גנבענען ― און חברה האבן איר גוט און געטריי אכטונג געגעבן: א
חוץ וואס מע האט אנגעשטופט פולע קעשענעס מיט באקסערן, מיט טיטון,
מיט ניסלעך און מיט טרוקענע פלוימען, האט מען זיך נאך צוגעכאפט
צום גרינעם קעסטעלע, ווו דער „פדיון״ איז געלעגן, און אקוראט בעת די
מאמע האט זיך פאררעדט מיט א קונהטע, האט מען אריינגערוקט אין
קעשענע א פאר מזומנע מטבעות, הארטע זעקסערלעך, און מען איז
אוועק מיט זיי דערנאך אין חדר און דארט פארנאשט אף בלינעס, קארזשעס, מאנעלעך, ארבעסלעך און סעמעטשקעס, אדער ― גאר פארשפילט
אין קארטן.
    
שפילן אין קארטן איז געווען א מין חולאת, אן עפידעמיע אין אלע
יידישע חדרים, וואס גענומען האט זיך עס פון חנוכה און איז פארבליבן
אפן גאנצן ווינטער. עם איז באוווסט, אז חנוכה איז א מצווה צו שפילן.
ווער סע שפילט אין דריידל, און ווער סע שפילט אין קארטן.
אמת, מיר מיינען  נ י ש ט  חלילה קארטן ממש, אפגעדרוקטע
קארטן; מיר ריידן דא פון געמאכטע, פון יידישע קארטן, פון
„למ″ד־אל″ף־קארטן״. נאר ס׳איז אלץ איינס. דער אייגענער יצר־הרע מיטן
אייגענעם אזארט. געקומען חנוכה, האט דער רבי אליין נישט נאר געהייסן שפילן ― ער האט אויך גענומען אנטייל אינעם שפילן און איז,
אדרבה, פארקערט, געווען צופרידן אפגעווינען בא זיינע תלמידים דאס
גאנצע חנוכה־געלט. און פארשפילן דעם רבין דאס חנוכה געלט איז געווען
א פארגעניגן און א כבוד און א פרייד. יעדנפאלס ― בעסער צו פארשפילן דעם רבין דאס חנוכה־געלט, איידער זיין פון רבין א געשמיסענער
― דאס וועט, דאכט מיר, צוגעבן יעדער פארשטענדיקער מענטש...
    
דערפאר אבער, אז ס׳איז אוועק חנוכה, איז געווען אויס יום־טוב און
אויס קארטן! דאס הייסט, דער רבי האט אנגעזאגט מיטן הארבן ווארט:
הזהר והשמר ― טאמער וועט מען זיך דערוועגן עמעצער צורירן זיך צו
א קארט, אדער אפילו ריידן פון קארטן, אדער טראכטן וועגן קארטן, איז
אחת דתו להמית ― אין ער א געשמיסענער!...
    
אפנים, אז דער רבי איז אליין געווען אמאל א רעכטער קונדס און
האט ליב געהאט א קערטל נישט נאר לכבוד חנוכה. ווארעם אז ניט, פון
וואנען נעמט זיך צו אים גאר דער דאזיקער געדאנק?... ווי אזוי די
מעשה איז, נאר זיינע תלמידים האבן דעם גאנצן ווינטער נאך חנוכה
געשפילט אין קארטן מיט א סך מער היץ און מיט נאך א גרעסערן אזארט,
ווי חנוכה. מע האט פארשפילט די אנבייסנס מיט די מיטאגס, מע האט
פארשפילט ווו ווער ס׳האט געהאט א מזומנעם גראשן, און אז ס׳איז
ניט געווען קיין געלט און שפילן האט זיך געוואלט, האט מען געזוכט
כל־ערליי וועגן אף צו קריגן געלט. ווער עס האט זיך דערגריבלט צו רב־מאיר־בעל־נס־פושקע און דורך א שטרויעלע מיט וואקס ארויסגעקריגן
פון דארטן איינציקווייז די פארוויינטע גראשנס, וואס די מאמע האט
אהין אריינגעווארפן אלע פרייטיק פארנאכט פאר ליכט־בענטשן. ווער עס
האט זיך אן עצה געגעבן, דורך א שליחות אין מארק, עפעס אראפכאפן
א פאר גראשנס „קאמיסיע״. און ווער עס האט זיך פשוט דערביוועט צום
טאטנס בייטעלע, אדער צו דער מאמעס קעשענע, בא דער נאכט, ווען אלע
שלאפן, און אויסגעטרייסלט פון דארט וויפל עס האט זיך געלאזט. און
דאס אלצדינג איז געטאן געווארן מיט די גרעסטע פחדים און מיט דער
גרעסטער ריזיקע. און דאס אלצדינג איז אוועק אף קארטן־שפיל אין
למ″ד־אל″ף!
    
די פראגע איז נאר געווען:  וו ע ן  און וו ו? און ווי אזוי
שפילט מען, אז דער רבי זאל ניט געוווירע ווערן? דערפאר האבן שוין
געזארגט די חברים פון דער עלטערער כתה; אזעלכע יינגלעך, ווי אלי
קיילעס, א חתן־בחור, א געלער, מיט א זילבערנעם זייגער, און בערל
דער אלמנהס, גלאט א בחור מיט גראבע ליפן און מיט מאדנע געזונטע
ציין, וואס קאנען ברעכן אייזן. עס האט שוין דעמאלט זיך געשיט אים א
בערדל ― און ער אליין איז שולדיק אין דעם: ווייל ער רייכערט ציגייערן. אזוי האט בערל אליין געזאגט אף זיך. „א סימן האט איר, ― האט ער
געטענהט ― אט הייבט איר אן צו רייכערן ציגייערן, וועט זיך בא אייך
אויך אנהייבן אויסשיטן בערדלעך״... און ער האט אויסגעלערנט אף א
טשיקאוועס א סך חברים „רויכערן ציגייערן״. און נישט נאר רייכערן
האט ער זיי אויסגעלערנט ― ער האט זיי באוויזן א וועג, ווי אזוי מע
קריגט דעם מאטעריאל אף צו רייכערן... דאס הייסט, בעסער געזאגט ―
ער האט זיי אויסגעלערנט גנבענען. פארשטייט זיך, אז פאר זיין אויסלערנען האט בערל באקומען באצאלט ― טאקע מיט „טיטון״ און מיט
פאפיראס־פאפיר.
    
און בערל האט זיך געהאט זיין סיסטעם: דער, וואס האט אים געפאלגט און געבראכט טיטון מיט פאפיראס־פאפיר ― דער איז געווען א
ווויל יינגל, א חבר. און ווער ס׳האט מורא געהאט, אדער נישט געקאנט
גנבענען ― דער האט בא אים געהייסן „א קוואטש און א לעמעשקע״ און
איז ארויס פון חברשאפט, און אז ס׳איז אים אפגעגאלטן, האט ער נאך
געכאפט געשלאגן אויך, טאקע פון אים אליין, פון בערלען הייסט עס. פארקריגן זיך אף בערלען אדער באקלאגן זיך אף אים ― איז געווען אוממעגלעך, ווארעם דאס וואלט געהייסן ארויסגעבן זיך אליין ― און דערויף
זיינען געווען ווינציק העלדן. דעריבער האט מען געטאן אלצדינג, וואס
בערל דער אלמנהס האט געהייסן, און מען איז געזונקען מיט אים וואס
ווייטער אלץ טיפער און טיפער אין אפגרונט אריין, און גאט ווייס, וווהין
חברה וואלטן מיט אים פארגאנגען, ווען בערל דער אלמנהס זאל ניט געווען האבן זיין וויסטן סוף פון זיך אליין אף אזא מין אופן, וואס קיינעם
וואלט דאס גאר אין קאפ ניט איינגעפאלן און וואס זיינע חברים פון חדר
זיינען נאך געווען אזוי יונג און אומשולדיק, אז זיי האבן נאך רעכט
ניט פארשטאנען, וואס דארט האט זיך אפגעטאן. זיי ווייסן נאר, אז ס׳איז
געווען א מעשה איינמאל אין א פרייטיק, האט מען געכאפט דעם בחור
אף יענער זייט באד, ווו ער האט ארויסגעקאלופעט א שטיקל גלאז פון א
טאפליע און אריינגעקוקט מיט איין אויג אינעווייניק אריין צו די ווייבער,
ווי זיי באדן זיך...
    
וויי־וויי, וואס ס׳האט זיך דעמאלט אפגעטאן אין שטעטל! זיין
מאמע, די אלמנה, האט געחלשט, און אים האט מען אפגענומען פון חדר
און ניט אריינגעלאזט אין בית־מדרש אריין, און קיין יינגל, אבי נאר א
טאטנס א קינד, האט ניט געוואגט מער צו באגעגענען זיך מיט דעם
„מומר־להכעיס״. אזוי האט מען אים נאכדעם א נאמען געגעבן. און בכדי
צו פארענטפערן, אפנים, דעם דאזיקן נאמען, האט זיך בערל דער אלמנהס
אין א צייט ארום, זיין מאמע די אלמנה האט שוין דעמאלט ניט געלעבט,
אפגעשמדט און פארפאלן געווארן.
  
14
  
פייגעלע־אשמדאי
    
שקצים ווערן בעלי־תשובה. ― א רוח, ניט קיין מיידל. ― א מכשפה וואס קיצלט.
    
פונדעסטוועגן דארף מען ניט מיינען, אז דער יצר־הרע האט אינגאנצן
אויסגעפירט און אז דער יצר־טוב איז אלע מאל געווען הינטערשטעליק.
מע דארף נישט פארגעסן, אז ס׳איז געווען א ראש־חודש אלול אף דער
וועלט, מיט תשובה־טעג, מיט א ראש־השנה־יום־כפור, און גלאט תפלות,
תעניתים און סגופים, וואס ערלעכע יידן האבן צוגעטראכט. ניט קוקנדיק
אף די קליינע גנבהלעך, אף די קארטן און אף די אנדערע יינגלשע
עבירות, קאן מען זאגן גאנץ זיכערלעך, אז דער מיטלסטער פון די ברידער,
שלום נחום וועוויקס, איז געווען באמת פרום, מורא געהאט פאר גאט און
געגעבן זיך ניט איין מאל דאס ווארט, אז ער וועט עלטער ווערן, וועט ער
זיך פארבעסערן ,און וועט, אם ירצה שם, זיין גוט און פרום, אזוי ווי די
 
 