 מייקל הייזער, א קאמפאזיטאר און ליבהאבער פון יידישע לידער, האט אין משך פון דער מגפה־פארשפארונג קאמפאנירט מעלאדיעס פאר די לידער פון מרדכי געבירטיג, ווי אויך עטלעכע פון די פאעטן אברהם סוצקעווער, אברהם רייזען און אהרן לוצקי. 
 דערביי האט ער געשאפן א וועבזייט וואס נעמט אריין די נאטן צוזאמען מיט די אריגינעלע טעקסטן אויף יידיש, אין טראנסליטעראציע און אין זיין ענגלישער איבערזעצונג. ביי ס׳רוב לידער האט ער אויך צוגעגעבן א רעקארדירונג אויף „יוטיוב״, מע זאל זיי קענען הערן. 
 הייזער, וועלכער וווינט אין לאנדאן, איז שוין 35 יאר לאנג א ליבהאבער פון יידישן געזאנג. ער באטייליקט זיך אינעם לאנדאנער יידישן כאר, דיריגירט פון פאלינא שעפערד, און ער טרעט אפט אויף אינעם חודשלעכן לאנדאנער „יידיש אפען מייק קאפע״. זינט דעם אנהייב פון דער מגפה איז דער „אפען מייק״ געווארן א „זום״־אונטערנעמונג מיט באטייליקטע פון איבער דער וועלט. ווי א פועל־יוצא האבן א סך צוהערערס שוין געהערט זיינע מעלאדיעס. 
 הייזערס וועבזייט גיט אויך איבער א ביאגראפיע פון געבירטיגן, ווי אויך פארשיידענע לינקס, טאמער וויל דער באזוכער זיך דערוויסן מער פרטים. געבירטיג איז געבוירן געווארן אין קראקע אין 1877 און איז אומגעקומען אין קראקעווער געטא אין 1942. עטלעכע פון זיינע לידער זיינען געווארן גאר פאפולער נאך פארן חורבן; לידער ווי „קינדער־יארן״, „רייזעלע״, און „ס׳ברענט״. ער האט אליין קאמפאנירט די מעלאדיעס פאר א סך לידער זיינע, ספעציעל פאר דער זאמלונג „מיין פייפעלע״, וואס איז ערשט ארויס נאך זיין טויט, אין ישראל אין 1997. ס׳רוב לידער אין „מיין פייפעלע״ האט געבירטיג מסתמא געשריבן אין די יארן 1907־1908, בעת ער איז געקומען צו די כוחות נאך א הארצקראנקייט. 
 די שטימונג פון די לידער אליין און פון הייזערס מעלאדיעס איז בדרך־כלל אן אומעטיקע, אדער אפילו א מוראדיקע. א מאל כאפט דיך אן א פחד, בלויז לייענענדיק דעם טיטל ווי, למשל, „מיין הארץ איז פול מיט שרעק״. דאס שפיגלט אפ סיי געבירטיגס שטימונג בעת א שווערער צייט אין זיין לעבן, סיי די אלגעמיינע שטימונג פון דער וועלט בעת דער מגפה־תקופה. 
 דאס ליד, „סליחות״, וואס איז וועגן גאטס כעס איבער די זינד פון דער מענטשהייט, ענדיקט זיך מיט ייאוש: „די סליחה פארמאכט, נעמט אייך קדיש צו זאגן, / אייער טאטע — ער הערט אייך נישט מער…״ 
 אין „א הייסע טרער״, רעדט דער פאעט צום קברן, וואס וועט אים באגראבן. „דער פארשטערטער סדר״ איז וועגן דעם שווערן לעבן פון א טרעגער, וואס זיין פרנסה איז צו שלעפן שווערע קאסטנס, און איבער דעם קען ער ניט הנאה האבן פונעם יידישן יום־טוב. אפילו דאס ליד, „צו דיין געבורטסטאג״, איז וועגן איינעם, וואס האט חרטה, וואס ער איז געבוירן געווארן. 
 אבער ביי א פאר לידער שפירט מען אויך א פינקל האפענונג. אין „גענוג געוויינט״, באשליסט דער דיכטער מער נישט צו זינגען קיין אומעטיקע לידער, נאר פריילעכע. און אין „דאס אייביקע לעבן״ ווינטשט זיך דער פאעט דעם טויט — אבער ווען ער זעט די ווונדער פון דער וועלט, וויל ער פארקערט — לעבן אייביק. 
