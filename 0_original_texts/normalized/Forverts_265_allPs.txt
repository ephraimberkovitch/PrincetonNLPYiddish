 ווי אזוי פארשטייט מען די יידישע ליטעראטור אין יאפאן און ווי נעמט מען דארט אויף די ווערק פון אמעריקאנער און ענגלישע שרייבער פון יידישן אפשטאם? 
 ד״ר יאשידזשי היראסע איז א פראפעסאר פון אמעריקאנער ליטעראטור ביים נאטרע־דיים־סיישין־אוניווערסיטעט אין אקאיאמא, יאפאן, וואס ספעציאליזירט זיך אין דעם אופן ווי אזוי די יידישע ליטעראטור האט משפיע געווען אויף די ווערק פון יידישע שרייבער אויף ענגליש. לעצטנס האט ער ארויסגעגעבן א מאנאגראפיע אויף דער טעמע אויף ענגליש און האלט איצט א סעריע רעפעראטן וועגן דעם. 
 דינסטיק, דעם 3טן אויגוסט, 7:00 ניו־יארקער צייט וועט היראסע ארומרעדן ווי אזוי די ווערק פון מייקל שאבאן, אלי וויזל און האוערד דזשייקאבסאן זענען באווירקט געווארן פון דער יידישער ליטעראטור. ביי דער געלעגנהייט וועט ער דערקלערן ווי אזוי מע האט אויפגענומען די דאזיקע שרייבער אין יאפאן און ווי מע טייטשט אויס זייערע ווערק אינעם יאפאנישן קולטורעלן קאנטעקסט. 
 די פראגראם ווערט איינגעארדנט דורכן קאליפארניער יידיש־אינסטיטוט , דעם יידישן קולטור־קאנגרעס און דעם טאראנטער יידישן קאמיטעט . 
 כדי צו זען די פראגראם, גיט א קוועטש דא 
 ד״ר היראסע איז אויך דער מחבר פון א טוץ ביכער אויף יאפאניש וועגן דעם יידישן הומאר, די ווערק פון ישראל יהושע זינגער און די ליטערארישע ווידערקלאנגען פון יידיש אין די ווערק פון סאל בעלאו, סינטיא אזיק און פיליפ ראט. 
