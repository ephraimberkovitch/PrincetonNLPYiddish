 אין דער רשימה היייאריקע יידיש־קורסן ביים ארבעטער רינג געפינט זיך אויך א יידיש־קלאס פאר קינדער צווישן 8 און 12 יאר אלט. 
 דער קורס, וואס הייסט „קינדערקלוב יידיש‟, איז א 10־וואכיקע פראגראם וואס ניצט אינטעראקטיווע אנליין־מכשירים ווי „גוגל סליידס‟ , „פליפגריד‟ און „נירפאד‟ צו לערנען די קינדער יידיש דורך מוזיק, פיזישע באוועגונגען און קונסט־פראיעקטן. כדי צו פארשרייבן אייערע קינדער אדער אייניקלעך, גיט א קוועטשט דא. 
 פאר דערוואקסענע איז, ווי געוויינטלעך, דא א גרויסער אויסקלייב פון יידיש־קורסן אויף פארשידענע ניוואען ווי, למשל, א טייל אנהייבער־קלאסן ווו מע לערנט זיך דעם אלף־בית און אנדערע ווו מע קען פארבעסערן די שמועס־פעיקייטן; מיטעלע קלאסן אויף פארשידענע מדרגות; און קורסן פאר ווייטהאלטער, געפירט אויף יידיש, לויט פארשידענע טעמעס: וועגן דעם זשורנאל, „סאוועטיש היימלאנד‟; וועגן די היינטיקע חסידישע פובליקאציעס; וועגן דער אמאליקער לינקער צייטונג, „פרייהייט‟; וועגן די שרייבער, י. י. טרונק („דער שרייבער וואס די קריטיקער האבן פשוט נישט פארשטאנען‟) און יוסף אפאטאשו, וועגן יידישע פאעטעסעס; וועגן שלום־עליכמס העלד, מנחם־מענדל, און נאך. 
 כדי זיך צו פארשרייבן אויף א קורס ביים ארבעטער רינג, גיט א קוועטש דא 
