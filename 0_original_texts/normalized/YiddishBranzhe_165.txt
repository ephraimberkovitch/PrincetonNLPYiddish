

נאטיצן פונעם רעדאקטאר — 32 



 by באריס סאנדלער 
May 1, 2020May 1, 2020 Filed under:
באריס סאנדלער
נאטיצן פונעם רעדאקטאר 

דער פסחדיקער לופט־סדר ה׳תש״פ
דער חודש אפריל האט, צום באדויערן, קיין בעסערן מצב מכוח דער קאראנא־מגפה נישט אריינגעבראכט. איך זיץ נאך אלץ פארשפארט אין שטוב פנים־אל־פנים מיטן קאמפיוטער און מיט מיין פרוי, זאל זי זיין געזונט. ס׳איז אוודאי א קנאפע טרייסט, אז אויך די גאנצע וועלט האט זיך אליין פארשפארט אין אירע דלת אמות. דערצו באלעוועט היייאר נישט אין ניו־יארק דער פרילינג מיט קיין שיינע ווארעמע טעג; אזוי אז די פארשפארטקייט ווערט אויך פארענטפערט דערמיט, וואס ס׳איז אן עבירה ארויסצולאזן אין דרויסן א הונט.
פון דעסטוועגן, זיינען אונדזערע ווייטע אבות, פארשקלאפט און פארשפארט אין מצרים, געפונען פאר נייטיק זיך שטילערהייט פון דעם גהינום ארויסרייסן. איצט ווייסן מיר שוין, אז נאך פערציק יאר מאטערניש און וואנדערניש איבערן מידבר האבן די שטארקסטע און איינגעשפארטסטע, סוף־כל־סוף, זיך דערקליבן צו אן ארט, וואס איז באשערט געווען ס׳זאל ווערן זייער היים.
אין אנדענק פון יענעם לעגענדארן באפרייונגס־מארש, ווי מע וואלט היינט געזאגט, פראוועט אונדזער פאלק דעם יום־טוב פסח. דאס פראווען דעם פסחדיקן סדר איז באמת געווארן א משפחה־מסיבה. און נישט נאר פאר פרומע יידן. נאך מער: אין אמעריקע בכלל און אין ניו־יארק בפרט האבן די יידישע סאציאליסטן איינגעפירט זייער אייגענעם דריטן סדר אדער „קולטור־סדר‟, ניט־רעליגיעזן, נאר פארט אויסגעהאלטן אין די פאלקס־טראדיציעס; ווייל דער קאמף פארן באפרייען זיך פון שקלאפעריי און יאך איז געבליבן אקטועל ביזן היינטיקן טאג.
די נייע הגדה פונעם קולטור־סדר, לכתחילה צונויפגעשטעלט פונעם שרייבער יעקב לווין, טראגט אין זיך אלע מעלות — סיי פון דער אלטער הגדה, געפראוועט אין א סך יידישע היימען אויף מאמע־לשון און סיי פון די לידער און געזאנגען, געשאפן פון די קלאסיקער און מאדערנע יידישע דיכטער און קאמפאזיטארן. ס׳איז גענוג צו דערמאנען די לידער פון י. ל. פרץ, שמעון פרוג, דוד איידעלשטאט, אברהם רייזען, ה. לייוויק, אברהם ליעסין, יהואש, ביילע שעכטער־גאטעסמאן און אנדערע; קאמפאזיטארן מארק ווארשאווסקי, שלום סעקונדע, לייזער וויינער, מיכל געלבארט וכדומה.
איז ווידער — האט זיך היייאר אין דעם לאנג־יאריקן מינהג אריינגעמישט די נימאסע קאראנא־מגיפה. צי קאן אפילו אזא סכנותדיקע זאראזע אפשטעלן דעם ענטוזיאזם און געטריישאפט צו יידיש אונדזערע צוויי חברים — שיין בייקער און קאליא באראדולין! ווי פארשטייער פונעם יידישן קולטור־קאנגרעס און ארבעטער־רינג, האבן זיי צונויפגענומען אונטערן ווירטועלן דאך־און־טיש א ניינציק געסט איבער דער וועלט צו זייער קולטור־סדר. שיין, אויבנאן אויף זיין הסב־בעט, האט געפירט די נייע הגדה — פארגעשטעלט די באטייליקטע אויף זיין אייגנארטיקן ארטיסטישן אופן, שפילעוודיק בייטנדיק דערביי איין קאפעליוש אויף אן אנדער קאפעליוש; און קאליא, זיין טעכנישער בעלפער, האט אים טעכניש ארויסגעהאלפן ביים קאמפיוטער, אז אלע זאלן קאנען זען און הערן יענעם, וועמען דער מנחה האט דערלאנגט דאס ווארט.
די נייע הגדה האט אויך איינגעשלאסן אנדערע מאמענטן פון יידישער גבורה אין גאנג פון דער געשיכטע: מאראנען און די אויפשטענדלער אין ווארשעווער געטא, וואס דער העלדישער אויפשטאנד האט זיך אנגעהויבן פונקט אינעם ערשטן טאג פסח. קיין צופעליקייטן טרעפן זיך נישט אין דער געשיכטע.
קומענדיק קיין ניו־יארק אויף ארבעט אין „פארווערטס‟, האב איך נאך געהאט דעם כבוד צו זיין פארבעטן מיט מיין פרוי צום קולטור־סדר, דורכגעפירט אין „ארבעטער־רינג‟. צי קאן מען דען פארגעסן ווי מיכל באראן, וואס איז דעם חודש ניפטר געווארן (זאל ער האבן א ליכטיקן גן־עדן!), — האט דעם סדר געפירט צוזאמען מיט חנה קופער ז״ל. אדער דאס לייענען פון מינא בערן בינעם העלערס „אין ווארשעווער געטא איז חודש ניסן‟. א גרויל פלעגט דורכלויפן איבערן לייב…
זיי אויף לאנגערע יאר, האבן די היייאריקע זינגערנס דערווארעמט די שימחה מיט זייערע הארציקע שטימען, באזונדערס מרים־חיה סעגאל און די זינגערין פון בערלין סוועטא קונדיש. איך בין זיכער, אז פון אזעלכע יידישע אונטערנעמונגען ווערט די עפימערישע ווירטועלע וועלט באלעבט און באוווינט מיט נשמהדיקע באשעפענישן, וואס רעדן אוודאי יידיש.
א דאנק אלעמען און קודם־כל שיינען און קאליען פאר זייער זעלטענעם טאלאנט צונויפנעמען פארשיידענע מענטשן אין איין משפחה זיי זאלן שענקען איינער דעם אנדערן בטחון און ליבע.
לאמיר דערלעבן ביז איבעראיאר, זייענדיק באפרייט פון דעם איצטיקן חושך־הווירוס; און לאמיר זיך ווידער קאנען טרעפן, ווי באפרייטע בירגער פון דער ווירטועלער וועלט, פאראייניקט אין איין משפחה פון יידיש־פריינדשאפט.
ברוקלין, ניו־יארק, אפריל 2020

Share this:TwitterFacebookPrintLike this:Like Loading...

Related
 


Tagged: fasadjewsYiddish 
Post navigation


Previous Post
די פארווינדלונג פון א דענקמאל אין סינסינאטי 

Next Post
לאפסוס־קאקטוס — 33 



