 אויף יוטוב קען מען היינט געפינען א ריי דרשות אויף יידיש, מיט ענגלישע אונטערקעפלעך, געהאלטן פונעם שטערן פון דער מאדערנער ארטאדאקסיע, דוב־בער סאלאווייטשיק ז״ל (1903 – 1993). ערב די ימים־נוראים איז טאקע א פאסיקע צייט זיך צוצוהערן צו איינער פון זיינע רירנדיקסטע — וועגן תשובה טאן. 
 די דרשה, וואס הייסט „הרהור תשובה‟, האט הרב סאלאווייטשיק (באקאנט ביי זיינע תלמידים און אנהענגער ווי, פשוט, „דער רב‟) געהאלטן אין 1975. 
 במשך פון 40 מינוט פארבינדט ער דעם ענין פון תשובה, ראש־השנה און תקיעת־השופר מיט זיין אייגענער א פערזענלעכער איבערלעבונג. הגם ער רעדט מיט גאנץ פשוטע ווערטער אויף א געשמאקן ליטווישן יידיש, שפירט זיך אין זיין דרשה סיי א גרויסע רבנישע און בעל־מוסרדיקע חכמה, סיי מענטשלעכקייט און ליבשאפט. 
 צום באדויערן, הערט מען היינט זעלטן אן עכטן ליטווישן יידיש, אפילו אין די פרומע „ליטווישע‟ קרייזן. אין אזעלכע ערטער, ווי דער טיף חרדישער קווארטאל מאה־שערים אין ירושלים, רעדן די דארטיקע ליטוואקעס שוין עטלעכע דורות לאנג א געמיש פונעם ליטווישן און אונגערישן דיאלעקט. די מאדערן־ארטאדאקסישע קהילות אסאציירן זיך בכלל נישט מיט יידיש. 
 הרב סאלאווייטשיק איז געבוירן געווארן אינעם רייסישן שטעטל פרוזשענע, נישט ווייט פון בריסק. זיין זיידע איז געווען דער בארימטער בריסקער רב, ר׳ חיים סאלאווייטשיק, דער שאפער פון אן אייגנארטיקער שיטה פון גמרא־לערנען. ר׳ חיימס טאטע, דער גרינדער פון דער דאזיקער רבנישער משפחה, וואס האט מחבר געווען דעם בארימטן ספר שאלות־ותשובות, „בית הלוי‟, האט אויך געהייסן יוסף־בער. 
 להיפוך צו זיינע אבות, וועלכע האבן באטראכט די וועלטלעכע בילדונג ווי א טרייפענעם עסק, האט דער יונגער סאלאווייטשיק פארענדיקט א גימנאזיע אין דובנע. דערנאך האט ער זיך געלערנט אין אוניווערסיטעטן און פארטיידיקט זיין דאקטאראט אין 1932 (א טייל זיינע ביאגארפיעס זאגן, אז אין 1930, אבער ס׳איז א טעות). אינעם זעלבן יאר, 1932, איז ער אוועק קיין אמעריקע. 
 זייער אינטערעסאנט און מערקווירדיק איז געווען דער טעזיס פון סאלאווייטשיקס דאקטאראט: עפיסטעמאלאגיע און מעטאפיזיק פונעם יידיש־דייטשישן דענקער, הערמאן כהן. ס׳רוב מענטשן אין דער וועלט, שוין אפגערעדט פון די היינטיקע קרייזן, ווייסן בכלל נישט, אפנים, וואס מיינט עפיסטעמאלאגיע. דאס איז איינס פון די עיקר־געביטן אין פילאסאפיע, וואס פארנעמט זיך מיטן עצם ענין פון ידיעה, וואס שטרעבט צו פארשטיין, ווי אזוי דער מענטש אנערקענט און פארשטייט זיין אינערלעכע און דרויסדיקע וועלט. 
 הערמאן כהן איז געווען א וועלטלעכער ייד, אבער האט געהאט אן אייגענעם צוגאנג צו יידישקייט, וואס קלינגט, אין דער אמתן, גאנץ טראדיציאנעל: להיפוך צו א סך משכילים, האט ער געהאלטן, אז די יידישע טראדיציע עקזיסטירט מחוץ די גרענעצן פון דער מענטשלעכער און אפילו יידישער געשיכטע; יידישקייט איז א זאך פאר זיך. דאס האט משפיע געווען אויף סאלאוויטשיקס קאנצעפציע פונעם „הלכהדיקן מענטש‟. לויט זיין שיטה, געפינט זיך א ייד, וואס לעבט על־פי הלכה, כמעט אין אן אנדער וועלט, אין פארגלייך מיט די ארומיקע מענטשן – ווי אן „איש ההלכה‟, און נעמט אויף אנדערש די גאנצע רעאליטעט. 
 א טייל קריטיקער פון ר׳ סאלאווייטשיק האבן געטענהט, אז זיין פילאסאפיע שטעלט מיט זיך פאר א גוזמאדיקע ווערסיע פון דער ליטוויש־מנגדישער שיטה. דאס מיינט נישט, חלילה, אז ער האט נישט געהאלטן פון חסידות. אדרבה, כמעט ביים סאמע אנהייב פון זיין דרשה וועגן תשובה קענט איר הערן, ווי ער דערמאנט קבלה און חסידישע מחזורים. 
 ווי א פראמינענטער מאדערן־ארטאדאקסישער מנהיג און דער לאנג־יאריקער ראש־ישיבה פונעם ישיבה־אוניווערסיטעט, האט הרב סאלאווייטשיק ז״ל איבערגעלאזט א גרויסע גייסטיקע ירושה – סיי ווי א פוסק, סיי ווי א פילאסאף, סיי ווי א יידיש־שפראכיקער בעל־דרשן. איצט האט איר א גוטע געלעגנהייט אויסצוהערן זיין דרשה לכבוד די ימים־נוראים אויף אן עכטן ליטוויש־רייסישן, אבער אויך זייער א רייכן, מאדערנעם, אינטעליגענטן יידיש. 
