 
 אייזנבאן־געשיכטעס: 11: א זעקס־און־זעכציק 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א זעקס־און־זעכציק
    
דאס האט מיר דערציילט, פארנדיק אין וואגאן, א ייד פון א יאר
זעכציק, ווייזט אויס, א גאנץ לייטישער מענטש, א קאמי־וואיאזשער, ווי
איך, און אפשר אליין א סוחר. איך גיב איבער די מעשה ווארט פאר
ווארט, ווי איך בין מיך נוהג כסדר די לעצטע צייט.
    
― אין וועג, הערט איר, מע זאל דארפן ארויסקוקן נאך אף דעם,
וואס מע וועט זיך באקענען מיט פאסאזשירן און מע וועט האבן מיט
וועמען צו פירן א געשפרעך ― קאן מען משוגע ווערן.
    
ערשטנס ― נישט אלע פאסאזשירן זיינען גלייך. פאראן אזעלכע,
וואס האבן ליב ריידן גאר א סך, אמאל שוין צו פיל. אזוי, אז עס דרייט
זיך אייך אזש דער קאפ און עס קלינגט אייך אין די אויערן, און פאראן
ווידער אזעלכע, וואס ריידן גארנישט. לחלוטין גארנישט. פאר וואס זיי
ווילן נישט ריידן ― ווייסט איר נישט. אפשר איז זיי אנגעזאלעט אפן
הארצן? אפשר ליידן זיי שטילערהייט פון מאגן־קאטאר, מרה־שחורה אדער
ציינווייטיק? און אפשר האבן זיי זיך ארויסגעכאפט פון דער היים, פטור
געווארן פון א גיהנם, א ווייב א צרה, שלעכטע קינדער, בייזע שכנים,
ביטערע געשעפטן ― ווער קאן וויסן, וואס בא יענעם טוט זיך?
    
איך ווייס, איר וועט זאגן, ס׳איז דא אן עצה: אז ס׳איז נישטא מיט
וועמען צו ריידן, לייענט מען א בלאט־צייטונג, אדער מע קוקט־אריין אין
א בוך. אך, א בלאט־צייטונג! אין וועג איז נישט דאס, וואס אין דער
היים. אין דער היים האב איך מיר מיין צייטונג. מיט מיין צייטונג בין
איך שוין אזוי געוווינט, ווי, למשל, מיט מיינע שטעקשיך. אייערע שטעקשיך זיינען אפשר נייע, מיינע זיינען אלטע, מיינע זיינען אויסגעטראטענע,
 האבן א פנים, איך בעט אייך איבער אייער כבוד, ווי בלינעס. האבן
 אבער מיינע שטעקשיך א מעלה, וואס אייערע האבן עס נישט: זיי זיינען
 מיינע...
    
ווי מיט שטעקשיך, אזוי איז מיט, להבדיל, א צייטונג. איך האב
 א שכן אין דער היים, וואס וווינט מיט מיר אין איין הויף, אין איין
 הויז, אף איין שטאק, א טיר קעגן א טיר. שרייבט ער אויס א צייטונג,
און איך שרייב אויס א צייטונג. ער ― זיין צייטונג. איך ― מיין צייטונג.
זאג איך צו אים איינמאל: „דארפט איר אויסשרייבן א באזונדערע צייטונג ― און איך א באזונדערע צייטונג ― אמער, גיט מיר צושטייער אף
מיין צייטונג, וועלן מיר ביידע אויסשרייבן א יי ן  צ יי ט ו נ ג״.
הערט ער מיך אויס און מאכט צו מיר:  „ מ ה כ ת י ת י.
זייער פיין. גיט מיר צושטייער אף מיין צייטונג״. זאג איך: „אייער
צייטונג איז א שמאטע, און מיין צייטונג איז א צייטונג״. זאגט ער צו
מיר: „ווער האט אייך געזאגט, אז מיין צייטונג איז א שמאטע? טאמער
דאס אייגענע פארקערט?״ זאג איך: „ווי קומט איר צו זיין א מבין אף
צייטונגען?״ זאגט ער צו מיר: „ווי קומט איר צו זיין א מבין?״ „ע! ―
זאג איך ― זייט איר דאך פראסט א ייד אן עזות־פנים, וואס־זשע האב
איך מיט אייך צו ריידן?״...
    
הקיצור, ער איז געבליבן בא זיין צייטונג, איך ― בא מיין צייטונג.
און ס׳איז אוועקגעגאנגען אט אזוי א צייט.
    
ויהי היום, טרעפט זיך א מעשה ― דאס איז געווען בעת, נישט
היינט געדאכט, די חלירע אין אדעס. מיר ביידע, איך און מיין שכן,
האבן געשעפטן אין אדעס. ער האט זיך זיינע געשעפטן, איך האב מיר
מיינע געשעפטן. איינמאל גייען מיר ביידע פון די טרעפ אראפ און
באגעגענען דעם טרעגער, וואס צעטראגט צייטונגען. אפגענומען באם
טרעגער די צייטונגען, ער זיין צייטונג, איך מיין צייטונג, גייען מיר זיך
ביידע אזוי און קוקן־אריין אין די צייטונגען. איך אין מיין צייטונג, ער
אין זיין צייטונג. וואס לייענט מען אין א צייטונג פריער פאר אלץ? ―
די טעלעגראמעס. איך גיב א קוק די ערשטע טעלעגראמע פון אדעס:
„נעכטן זיינען קראנק געווארן אף חלירע 230, געשטארבן 160. טאלמא־טשאוו האט געשיקט רופן צו זיך די גבאים פון אלע יידישע שולן...״
און אזוי ווייטער. מילא, טאלמאטשאוו מיט די גבאים פון די יידישע שולן
— בין איך אים מוחל. דאס איז בא מיר קיין נייס. דערויף איז ער
טאלמאטשאוו, ער זאל זיך אינטערעסירן מיט יידישע שולן. מיך אינטערעסירט נאר די חלירע, וואס אין אדעס. רוף איך מיך אן צו מיין שכן
(יענער גייט מיט מיר אף איין טראטואר, ווי קאן מען זיין אזוי גראב?):
    
― געפעלט אייך, זאג איך, אדעס? שוין ווידער די חלירע.
    
רופט זיך אפ צו מיר מיין שכן:
    
— סע קאן נישט זיין.
    
פארדריסט דאס מיך: וואס הייסט ― „סע קאן נישט זיין״? און
איך נעם און לייען אים איבער פון מיין צייטונג ארויס די טעלעגראמע
פון אדעס: „נעכטן זיינען קראנק געווארן אף חלירע 230, געשטארבן
160. טאלמאטשאוו האט געשיקט רופן צו זיך די גבאים פון יידישע
שולן...״, און אזוי ווייטער. הערט ער מיך אויס, דער שכן מיינער, און
רופט זיך אן צו מיר: „אט וועלן מיר באלד זען״... און שטעקט־אריין די
נאז אין זיין צייטונג. פארדריסט דאס מיך שוין זייער שטארק און איך
רוף מיך אן צו אים:
    
― וואס מיינט איר, אין אייער צייטונג זיינען אנדערע טעלעגראמעס?
    
― מע קאן נישט וויסן, ― מאכט ער צו מיר מיט א האלבן מויל.
    
פארדריסט דאס מיך מסתמא נאך שטארקער:
    
― אדער וואס רעכנט איר, זאג איך, אין אייער צייטונג איז אן
אנדער אדעס, זאג איך, מיט אן אנדער חלירע מיט אן אנדער טאלמא־טשאוו?
    
ענטפערט ער מיר שוין דערויף גארנישט, נאר ער הערט נישט אויף
צו זוכן אין זיין צייטונג די טעלעגראמע פון אדעס. נו, גייט רעדט מיט
א פרא־אדם!
    
ניין. אונטערוועגנס איז פאראן א בעסערע זאך אף די צייט צו
פארטרייבן: א קערטל. א זעקס־און־זעכציק.
    
קארטן בכלל — איז א יצר־הרע. דאס ווייסט איר דאך. נאר אין
וועג זיינען קארטן א גן־עדן. אין וואגאן, אז איר מאכט א קערטל, ווייסט
איר נישט, ווו די צייט קומט אהין. אוודאי דארף מען האבן דערצו די
ריכטיקע קאמפאניע. ווארעם איר קאנט אמאל אריינפאלן אין אן אומגליק, זאל גאט שומר ומציל זיין! איר דארפט אייך נאר היטן, איר זאלט
זיך נישט אריינכאפן צווישן דער גוטער חברה קארטנשפילער, וואס כאפן
א פרייער און מאכן אים פאר א קדוש. געוויינלעך, איז שווער צו דערקענען, ווער ס׳איז א פיינער מענטש און ווער ס׳איז א שוליער. אדרבה,
זיי זעען־אויס, מערסטנטייל, אט די דאזיקע חברהלייט, ווי נעבעכלעך,
גאט די נשמה שולדיק, מאכן זיך געפגרט, שפילן צווישן זיך „בלאט״,
היצן זיך כלומרשט באם פארשפילן, אזוי לאנג, אזוי ברייט, ביז זיי
שלעפן אייך אריין אין קאן. זיי גיבן אייך די מעגלעכקייט צו געווינען
איין מאל און צוויי מאל און דריי מאל, אזוי לאנג, אזוי ברייט, ביז די
קארט „מאכט לעמל״ און איר הייבט־אן צו פארשפילן ― דעמאלט זייט
איר שוין א פארטיקער קרבן. איר וועט שוין נישט אוועקגיין, זייט זיכער,
ביז וואנען איר וועט זיי נישט פארשפילן דעם זייגער מיט דער קייט מיט
אלץ, וואס האט נאר עפעס א ווערט. איר פילט, אז איר האט זיך אריינגעכאפט צווישן א באנדע שוליערס, נאר איר קריכט, ווי א שעפעלע,
גלייך צום וואלף אין די ציין אריין. א, איך קען זיי, די דאזיקע לייט! זיי
קאסטן מיך רבי־געלט!... איך האב פון זיי צו דערציילן מעשיות, מיט
מעשיות, מיט מעשיות, גאנצע פעק מיט מעשיות. מע פארט אין וועג,
הערט מען זיך אן.
    
למשל, איך ווייס א מעשה מיט א קאסירער, וואס האט געפירט מיט
זיך פרעמד געלט ― א היפשע פויטיקע ― זיך אוועקגעזעצט מיט דער
חברה און פארשפילט עד לפק, אזוי, אז ער האט זיך געוואלט פון וואגאן
ארויסווארפן.
    
היינט ווייס איך א מעשה מיט א יונגנמאנשיק, אן איידעם פון
ווארשע, וואס איז נאר־וואס אראפ פון קעסט, געפירט מיט זיך דאס
גאנצע ביסל נדן, און געפטרט ביז איין גראשן, און געבליבן חלשות אפן
ארט.
    
און נאך א מעשה ווייס איך מיט א סטודענטל, וואס איז געפארן
אף יום־טוב אהיים, אין טשערניגאווער גובערניע, געפירט מיט זיך עטלעכע קערבלעך, פארהארעוועטע נעבעך מיטן ביטערן שווייס פון זומערדיקע לעקציעס, און אין דער היים האט ארויסגעקוקט אף אים אן אלטע
מאמע מיט א קראנקער שוועסטער נעבעך...
    
ווי איר זעט, האבן די אלע מעשיות כמעט איין אנהייב מיט איין
סוף, און קיינער איז אין זיי נישט אזוי קלאר, ווי איך. מיך וועט מען
שוין אזוי גיך נישט אונטערפירן, אבער גאר לא! זיך איינמאל אפגעבריט
― גענוג... פאר א מייל וועל איך אייך די חברה דערקענען, ווער ס׳איז
א פויגל און ווער נישט. בא מיר איז א פרינציפ ― מיט אומבאקאנטע
מענטשן שפיל איך נישט אין קיין קארטן. מע זאל מיך גילטן, וועל איך
מיך אין וועג נישט אוועקזעצן מיט א קאמפאניע שפילן אין קארטן. סיידן
אינצווייען א זעקס־און־זעכציק. א זעקס־און־זעכציק ― אך, מיטן גרעסטן
כבוד! אינצווייען א זעקס־און־זעכציק ― איך בעט אייך, וואס קאן דא
זיין פאר א געפאר? ובפרט מיט מיינע אייגענע קארטן ― פאר וועמען
האב איך מורא? איך פיר מיר תמיד מיט זיך מיינע אייגענע קארטן. ווי
באם ערלעכן יידן א טלית־ותפילין, אזוי איז בא מיר, להבדיל, א פעשל
קארטן.
    
איך בין מיך מודה: איך האב ליב א זעקס־און־זעכציק. זעקס־און־זעכציק איז א יידיש שפיל. איך ווייס נישט, ווי אזוי איר ― איך שפיל
מיט דער אלטער מעטאדע: מיט די צוואנציק און מיט די פערציק. דאס
ניינטל בייט. און אז איך האב א לעווי, מעג איך דעקן, און אז איך האב
נישט קיין לעווי, טאר איך נישט דעקן. אנשטענדיק ― וואס? אזוי שפילן
אלע יידן. אזוי שפילן מיר אין דער היים, און אזוי שפיל איך אין וועג.
איך, ווי איר קוקט מיך אן, קאן אייך אוועקזעצן זיך, אונטערוועגנס געוויינלעך, בא א זעקס־און־זעכציק ― און אוועקזיצן אזוי א טאג מיט
א נאכט און שפילן, און שפילן, און גארנישט אויפהערן. איך האב נאר
פיינט, אז מע שטייט מיר הינטער די פלייצעס און מע קוקט מיר אריין
אין בלעטל, אדער מע גיט מיר עצות, ווי אזוי איך זאל גיין און צי איך
זאל דעקן, צי נישט... איך מוז אייך אבער דעם אמת זאגן, אז אונדזערע
יידן, גאט זאל מיך נישט שטראפן, זיינען א מיאוס פאלק. אונטער יידן
איז שווער צו שפילן אין זעקס־און־זעכציק בא א געזעלשאפט. באלד
ווערט איר ארומגערינגלט פון אלע זייטן מיט אריינקוקערס, וואס אלע
זיינען זיי אייך מבינים אף א גאנג און אלע קאנען זיי שפילן אין זעקס־און־זעכציק. עס איז נישט אויסצובאהאלטן זיך פון זיי. נישט אפצוטרייבן
זיך! ווי זומער פון די פליגן! וויפל איר זאלט זיי נישט טרייבן, וויפל איר
זאלט זיי נישט זידלען: „פעטער! ווער פרעגט אייך עצות?״ „רב ייד, ווער
האט געשיקט נאך אייך?״ „רב זייט־זשע־מוחל! הענגט נישט איבער מיין
קאפ. עס שמעקט פון אייך בשמים!״ — ווייס איך וואס, ווי אין אן
אייזערנע וואנט!
    
פון איינעם אזא בעל־עצה האבן מיר אמאל געכאפט, הערט איר, א
פסק, און נאך גליקלעך אפגעשניטן. איך קאן מיך נישט איינהאלטן. איך
מוז עס אייך דערציילן.
    
דאס איז געווען ווינטער־צייט. אויך אונטערוועגנס. דער וואגאן איז
געווען געפאקט. ווארעם, ווי אין א באד. ערטער ― ווינציק. יידן —
קיין עין־הרע, א סך. ווי שטערן אין הימל. קאפ אף קאפ. נישטא ווו
א שפילקע דורכצוווארפן. און דא האט מיר גאט צוגעשיקט א פארטנער
אף א זעקס־און־זעכציק. דווקא א ייד א פראסטער און א שווייגער, נאר
ער גייט־אויס א זעקס־און־זעכציק, אזוי ווי איך. מיר זוכן אן ארט, ווו
די טאליע קארטן אוועקצולייגן — נישטא, כאטש צי זיך אויס! וואס
טוט גאט? אקוראט אקעגן אונדז אף דער צווייטער באנק ליגט אויסגעצויגן א מאנאך אין א שמויסענעם פעלץ מיטן פנים אראפ און פאפט.
כראפעט, קיין עין־הרע, געשמאק איבערן גאנצן וואגאן. איך גיב א קוק
אף מיין פארטנער, מיין פארטנער — אף מיר. גלייך ווי מיר וואלטן זיך
אויפגערעדט. א מאנאך א פעטער, א גלאטער, אן אויסגעפאשעטער, מיט
א פעלץ א ווייכן ― אף אים האט גאט אליין געהייסן מאכן א זעקס־און־זעכציק... און נישט לאנג געטראכט, לייגן מיר אויס די טאליע קארטן
באם מאנאך אפן ווי־הייסט־מען־דאס, און מע שפילט.
    
אזוי ווי היינט געדענק איך עס — טריאומף איז געווען פיק. איך
האב אויבער, מלכה, מלך יום־טוב, אס טרעף, קעניג שערל. די זעקסטע
קארט... הא? די זעקסטע קארט האב איך שוין פארגעסן: אונטער הערץ
אדער אויבער הערץ? מיר דאכט, אז אונטער הערץ. און אפשר טאקע
אויבער הערץ? נאר ס׳איז שוין נישט קיין נפקא־מינה. דער עיקר ―
איך האב געהאט אין דער האנט א שפיל ― ווי זאגט איר, א שפיל פון
גאט: די אמתע פערציק, כשרע דריי אויגן! די פראגע איז נאר: מיט
וואס, למשל, וועט מיין פארטנער ארויסגיין? ער זאל וועלן גיין מיט
טרעף, טראכט איך מיר, וואלט ער געווען א ייד א חכם. אי, וואלט איך
אים ליב געהאט!...
    
און כך הווה. מיין פארטנער טראכט און טראכט (רבונו של עולם!
וואס וועט ער דא אויסטראכטן?) ― און נעמט און גייט־ארויס מסתמא
אקוראט מיט א צענטל טרעף! קושן דארף מען אים! איז אבער בא מיר
א טבע, הערט איר, אז איך שפיל אין זעקס־און־זעכציק, האב איך פיינט,
ווי אנדערע, היצן זיך, פאוואליע, געלאסן. איר האב צייט. פארקערט, איך
האב ליב אביסל אנשפילן זיך. איך רייב מיר דעם שטערן, מאך כלומרשט
א קרום פנים. וואס ארט עס מיך? לאז מיין פארטנער האבן א חיי־שעה.
לאז ער מיינען, אז איך בין אף צרות... גייט זייט א נביא, אז הינטער
די פלייצעס בא מיר שטייט א יידל, שטיין זאל ער אייך פראווצעס, און
קוקט מיר אריין אין בלעטל ― ארויס זאלן אים די אויגן! דערזען דאס
צענטל טרעף, רייסט ער ארויס בא מיר פון די הענט דעם אס טרעף,
שלאגט דאס צענטל, דערלאנגט א זעץ מיט דער האנט איבער דער טאליע
קארטן, וואס באם מאנאך אפן פעלץ, און לאזט־ארויס א געשריי:
    
― ס׳איז געדעקט!!!...
. . . . . . . . . . . . . . . .
    
מיט קיין צען וואסערן האב איך זיך נישט געקאנט אפוואשן פונעם
דאזיקן מאנאך. די זידלערייען מיט די קללות, וואס ער האט אויסגעשאטן, זאלן פאלן אף זיין קאפ. ער האט אונדז געסטראשעט, אז אף דער
ערשטער סטאנציע קריכט ער אראפ און קלאפט־אוועק א דעפעש גלייך
צו פורישקעוויטשן... נו? קאן מען לעבן אף דער וועלט?
    
נאר נישט דאס איז דער עיקר המעשה. איך האב אייך נאר געוואלט אויספירן, בדרך־אגב, וואס מע שטייט זיך אויס אין וועג צוליב
א זעקס־און־זעכציק, אויב מען איז א ליבהאבער, ווי איך, למשל. די
רעכטע מעשה, וואס איך וויל אייך דערציילן, הייבט זיך ערשט אן. איר
מעגט עס הארכן.
    
געווען איז דאס אויך ווינטער, פונקט אין דער צייט, דאס הייסט,
חנוכה־צייט, און אויך אין וואגאן. געפארן בין איך קיין אדעס און געפירט מיט זיך געלט, א היפשע סומע ― מיר ביידע מעגן עס פארדינען
אלע חודש. בא מיר איז א פרינציפ: אז איך פיר מיט זיך געלט ―
שלאף איך נישט. איך האב טאקע נישט מורא פאר גנבים, ווארעם איך,
אז איך פיר מיט זיך געלט, האלט איך עס ― זעט איר ווו? אט דא, אין
בוזעם־קעשענע, אין א גוטן טייסטער, פארבונדן מיט צוויי בענדלעך. א
מכה וועט א גנב צוקומען! נאר גארנישט. היינטיקע צייטן ― כוליגאנעס,
עקספראפריאציעס... א קשיא אף א מעשה... זיץ איך מיר אזוי, הייסט
עס, איינער אליין. דאס הייסט, נישט איינער אליין. עס פארן נאך פאסאזשירן, נאר נישט קיין יידן. וואס האב איך פון זיי? נישטא מיט וועמען
צו מאכן א זעקס־און־זעכציק. דערווייל, אזוי ווי איך זיץ מיר פארזארגט
און בענק נאך א יידן, עפנט זיך די טיר פון אונדזער וואגאן ― דאס איז
געווען גוטע עטלעכע סטאנציעס ביז אדעס ― און עס קומען נישט אריין
צוויי פאסאזשירן? און דווקא אחינו בני ישראל. איך דערקען א יידן
באלד, ער מעג אייך גיין אנגעטאן ווי אכצן פאניעס און מעג מיט אייך
ריידן נישט נאר אף רוסיש, אפילו אף טערקיש. די צוויי פאסאזשירן
זיינען געווען איינער אן עלטערער, דער אנדערער א יינגערער, און ביידע
אנגעטאן אין פיינע פעלצלעך, מיט פיינע היטלען, אבער טאקע וואס פיין
הייסט! אוועקגעשטעלט די טשעמאדאנעס, אויסגעטאן די פעלצלעך, אראפגענומען די היטלען, פאררייכערט צו פאפיראסן, מיר אויך געגעבן א
פאפיראס ― און מע רעדט. פריער, געוויינטלעך, רעדט מען בלשון יונית,
דערנאך יידיש. „פון וואנעט איז א ייד? וווהין פארט איר?״ ― „וווהין
פארט איר?״ ― „קיין אדעס״. ― „קיין אדעס? איך פאר דאך אויך
קיין אדעס״. ― „פארן מיר, הייסט עס, אלע דריי קיין אדעס״. אהין־אהער, מע האט זיך צערעדט. „ווייסט איר, וואס פאר א יום־טוב בא
אונדז איז היינט?״ ― „דהיינו?״ ― „איר האט פארגעסן? חנוכה!״
― „אוי, חנוכה? חנוכה איז דאך א מצווה צו מאכן א קערטל! א זעקס־און־זעכציק!״ ― „גערעכט!״ ― כאפט זיך אויף דער יונגערמאן און
ציט־ארויס פונעם אלטנס קעשענע א טאליע קארטן און רופט זיך אן
צום עלטערן: „פאפא! לכבוד חנוכה א זעקס־און־זעכציק?״...
    
די משמעות ― א טאטע מיט א זון. טשיקאווע צו זען, ווי א זון
שפילט מיט א טאטן אין זעקס־און־זעכציק. איך וואלט אפילו א בעלן
געווען אליין מאכן א זעקס־און־זעכציק, נאר דעם יצר־הרע נאכגעבן, ווי
זאגט איר, טאר מען נישט. מיר וועלן זיך באגנוגענען דערמיט, וואס
מיר וועלן קוקן, ווי יענער שפילט...
    
איבערגעקערט א טשעמאדאן, אוועקגעשטעלט צווישן די פיס —
מע ווארפט־אויס קארטן. דער טאטע איז ערשטע האנט, דער זון צווייטע
האנט, און מע שפילט אין זעקס־און־זעכציק. איך זיץ בא דער זייט און
קוק־אריין צום אלטן. טוט מיך דער אלטער א פרעג פארבייגייענדיק,
אויב מיר איז באקאנט דאס שפיל פון זעקס־און־זעכציק? צעלאך איך
מיך מן הסתם: א שיינע מעשה, נאר א קורצע. איך בין אליין דער מחבר
פון זעקס־און־זעכציק, פרעגן זיי מיך, אויב איך שפיל אין זעקס־און־זעכציק! און איך זיץ מיר אזוי מן הצד און קוק, ווי די צוויי, דער טאטע
מיטן זון, שפילן אין זעקס־און־זעכציק. און איך בין שטארקער פון אייזן:
דער אלטער הינערפרעסער מאכט גענג, אז מע קאן שטארבן. שטעלט
אייך פאר: א מענטש האט אין דער האנט צוויי מאל טריומף מיטן
ניינטל, צוויי שטארקע פיק מיט איין מאל טרעף, ― גיי־זשע אפ מיטן
טרעפל, וועסטו צוקויפן נאך א מאל טריומף צו א פערציק און אפשר
קאנען דעקן? ניין! אמער, גייט ער בעסער מיטן יינגערן פיק און בלייבט
שטיין, ווי א ליימענער גולם, מיט א נאקעט צענטל פיק! נעמט דאך
מסתמא דער זון, די צירונג, און דעקט, און גייט־ארויס צו אים פריער
מיט איין מאל יום־טוב, נאך א מאל יום־טוב, ווי גאט האט געבאטן,
ציט־אפ דאס צענטל פיק, דעקט־אויף א צוואנציק ― און א גוטן טאג
מיט דער קאפאטע. דריי אויגן, ווי די בעכער!
    
דאס איז געווען איין מאל א גאנג.
    
דאס אנדערע מאל איז געווען נאך ערגער. טאקע הימל־שרייענד!
הערט א מעשה: א ייד האט זיין אייגנס זעקס אויגן. עס פעלט אים סך־הכל איין אויג. און דער פארטנער, דער זון הייסט עס, האט ערשט צוויי.
אין האנט איז באם אלטן תרח אזוי גרויס ווי דריי מאל טריומף מיט
א צוואנציק. כאפט ער און דעקט־צו און גייט נישט אפרופן יום־טוב.
ניין. ער זאגט בעסער צוואנציק. גייט דער פארטנער, דער זון הייסט עס,
און ציט־אפ בא אים דעם צוואנציק מיט א טריומף און מיט נאך א קארט
און זאגט אליין צוואנציק ― און פארטיק מיט דריי אויגן! טוט עס מיך
א טראג־אויף: א וויסטער א פינצטערער חנוכה!... ניין, איך קאן שוין
מער נישט צוזען. „האט קיין פאריבל נישט, זאג איך צום אלטן גאנאמניק,
בא מיר איז א פרינציפ נישט אריינמישן זיך בעת יענער שפילט. נאר
איך וואלט א בעלן זיין וויסן, מאכט מיך קלאר, וואס איז דער שכל, וואס
איר האט געדעקט? ניין, זאגט מיר, איך בעט אייך, וואס פאר א רעכענונג
האט איר דא געהאט? ממה־נפשך: האט אייער פארטנער שראגע, זייט
איר דאך אוודאי אינדערהיים. אלא וואס דען? טאמער האט ער גאלד?
געזונטערהייט! מיט וואס ריזיקירט איר דא? מיט איין אויג, בעת איר
האט זעקס און יענער צוויי? מע דארף דאך זיין ערגער ווי געשמדט!״...
ענטפערט ער מיר נישט דאס צווייטע ווארט, דער אלטער כלב, נאר דער
זון, דער קדיש, שמייכלט: „דער פאפא, זאגט ער, שפילט שוואך, שוואך.
דער פאפא, זאגט ער, קאן נישט שפילן אין זעקס־און־זעכציק״. „אייער
פאפא, זאג איך, טאר נישט שפילן אין זעקס־און־זעכציק. אין זעקס־און־זעכציק, זאג איך, לאזט מיך!״ וויל אבער דער אלטער הונט נישט אפטרעטן בשום אופן און שפילט ווייטער, און מאכט אזעלכע גענג, אז
מען קאן באקומען די אפאפלעקציע! קוים מיט צרות האב איך מיך
איינגעבעטן, דער אלטער שמאראווידלעק זאל מיר איבערגעבן די האנט
מער נישט אף צוויי־דריי פארטיעס. „לכבוד חנוכה, זאג איך, לאזט מיך
אויך פארדינען א מצווה״...
    
„ווי טייער שפילן מיר?״ ― מאכט צו מיר דער קדיש. ― „ווי
טייער איר ווילט״. ― „צו איינערלעך?״ ― „לאז זיין צו איינערלעך.
נאר מיט א תנאי, זאג איך אין א ליצנות, דער פאפא אייערער זאל אייך
נישט אריינקוקן, זאג איך, אין בלאט אריין און זאל אייך חלילה נישט
געבן קיין עצות״... ווערט א געלעכטער, און מיר הייבן אן שפילן. איין
פארטיע, די אנדערע, די דריטע. עס גייט מיר, קיין עין־הרע, דורך טיר
און דורך טויער. מיין פארטנער הייבט זיך אן צו היצן. ער וויל, זאגט
ער, שטעלן צוויי מאל אזוי פיל. ווילסט צוויי מאל, לאז זיין צוויי מאל
אזוי פיל. ווערט ער מסתמא באגראבן צוויי מאל אזוי פיל און היצט
זיך נאך מער. ער וויל, זאגט ער, פיר מאל אזוי פיל. ווילסט פיר מאל,
לאז זיין פיר מאל אזוי פיל. און ער ווערט ווידער באגראבן. ווערט ער
שוין גוט אין כעס: ער וויל, זאגט ער, אף א כף־האער. שטעלט זיך אוועק
דער אלטער צדיק, דער פאטער הייסט עס: ער וועט נישט דערלאזן!
הערט ער אים אבער, דער תכשיט, אין טראק, און עס גייט בא אונדז
אף א כף־האער ― און ער פארשפילט. ווערט דער אלטער תנא בייז,
הייבט זיך אויף און זעצט זיך אבער באלד צוריק אוועק, קוקט מיר
אריין אין די קארטן, זינגט בעת־מעשה אונטער און שמארעט־צו מיט
דער נאז ― און מיין פארטנער ברענט, ווי אף פאקן. וואס מער ער
פארשפילט, מער היצט ער זיך. וואס מער ער היצט זיך, מער פארשפילט
ער. דער אלטער אינדיק איז אויסער זיך! ער בייזערט זיך, זידלט זיך,
קוקט־אריין צו מיר אין די קארטן, זינגט־אונטער און שמארעט־צו מיט
דער נאז. און דער זון, די צאצקע, א קאן נאך א קאן, ער ברענט, ווי א
  
שטרויענער דאך. „זאל איך שלעכטס האבן, ― זאגט צו אים דער פאטער
― אויב דו וועסט ווייטער שפילן!״ „פאפא! ― בעט זיך בא אים דער
זון. ― מער נישט, אז נאך איין קאן. אנישט, זאל איך נישט דערלעבן
אויפשטיין פון דעם ארט!״ „מער נישט, אז איין קאן, זאג איך צום אלטן
פאקערלא, וואס וועט אייך ארן?״...
    
הכלל, מע גיט קארטן ― דאנקען גאט, ער האט געווונען. איך בין
שוין אליין אויך צופרידן, וואס ער האט געווונען. וויל ער אבער, זאגט
ער, נאך א קאן. נארישקייטן. מע קאן דאך נישט זיין אזוי גראב, בעת
יענער האט זיך אזוי פארשפילט. נאך דעם קאן ― נאך א קאן, און נאך
א קאן, און נאך א קאן. וואס טויג אייך, עס האט זיך איבערגעדרייט
דאס רעדל אינגאנצן אף זיין זייט. „נו? ― רוף איך מיך אן צום אלטן
המן, ― פאר וואס בייזערט איר זיך איצטער נישט אף אייער קדיש?״
„איך וועל אים שוין אינדערהיים, זאגט ער, געבן א וויסטן סוף. ער וועט
מיך האבן צו געדענקען!״
    
אזוי זאגט דער אלטער גנב און הערט נישט אויף צו קוקן מיר אין
די קארטן אריין און אונטערזינגען און אונטערהוסטן און צושמארען
מיט דער נאז. מיר איז באלד נישט געפעלן זיין אריינקוקן צו מיר אין
בלאט און זיין זינגען מיט זיין הוסטן מיט זיין שמארען מיט דער נאז.
נאר כל־זמן מיר איז געגאנגען דאס קערטל, האב איך מיך מיישב געווען:
„זינג, הוסט, שמארע מיט דער נאז״... איצט, אז עס האט אנגעהויבן
גיין צוריק, איז מיר אריין א געדאנק, איך זאל מיך צוהערן צו זיין זינגען
מיט זיין הוסטן מיט זיין שמארען מיט דער נאז, צי שטעקט דא נישט
דרינען אקארשט א שמד־שטיק? דערווייל גיט מען קארטן. א פארטיע
נאך א פארטיע ― שלעכט! איך האלט אין איין פארשפילן. איך
גיי אלע מאל אפ אן א זייט, בינד־אויף די זייט־קעשענע, צי־ארויס א
הונדערטער נאך א הונדערטער. עס האלט שוין שמאל. עס טאגט! פלוצעם נעמט מיך אן דער אלטער באנדיט בא דער האנט: „זאל איך
שלעכטס האבן, זאגט ער, אויב איך וועל אייך לאזן שפילן, זאגט ער;
ס׳איז בא אייך דער לעצטער הונדערטער״. ווער איך מסתמא אויפגעבראכט: „פון וואנען ווייסט איר, אז ס׳איז בא מיר דער לעצטער הונדערטער?״ ― און אים אף־צו־להכעיס שטעל איך אוועק דעם גאנצן
הונדערטער.
    
ערשט דעמאלט, אז איך האב מיך אינגאנצן אויסגעליידיקט און
איך האב מיר געגעבן א כאפ, אז איך ביז נקי, ריין ווי א טעלער און
נאקעט ווי די מאמע האט מיך געהאט, און ס׳איז שוין נישט געווען מער
וואס צו שטעלן אין קאן, און מיין פארטנער האט גענומען פארשפילען
זיך אף אלע קנעפלעך און די בעקלעך האבן אים געפלאמט ― ערשט
דעמאלט האב איך גענומען ארומקוקן זיך, ווו איך בין אף דער וועלט?
עפעס האט מיר דאס הארץ געזאגט, אז איך האב מיך אריינגעכאפט אין
דער טומאה, אז איך בין אריין אין א נעץ... עס האט מיר אנגעהויבן
אויסווייזן, אז דער טאטע איז נישט קיין טאטע און דער זון איז נישט
קיין זון... מיר איז נישט געפעלן זייער קוקן, וואס זיי האבן זיך איבערגעקוקט, מיטן אויפשטיין פונעם זון און אוועקגיין אף א זייט און מיטן
נאכגיין פונעם טאטן. עס האט זיך מיר אויסגעוויזן, אז דער אלטער האט
עפעס א זאג געגעבן דעם יונגן, און איך וואלט געמעגט שווערן, אז דער
יונגער האט עפעס אריינגערוקט דעם אלטן אין יד אריין...
    
דער ערשטער געדאנק איז בא מיר געווען: אפשר זיך ארויסווארפן
דורכן פענצטער?״... נאכדעם האב איך מיר געזאגט: „ניין, א מעסער זיי
ביידן איבערן האלדז, אדער א פיסטויל זיי אין הארצן אריין, אדער
גלאט אנפאלן אף זיי, כאפן פארן גארגל און נעמען ווערגן, ווערגן!...
נאר גיי מאך, אז איך בין איינער און זיי זיינען צוויי. און דערוויילע
דער צוג לויפט. די רעדער קלאפן. דער קאפ דרייט זיך. אין הארצן ברענט
א פייער... וואס וועט זיין? אט־אט, אקערשט ווי מע זעט נישט, זיינען
מיר אין אדעס. וואס וועל איך טאן? וווהין וועל איך גיין? וואס וועל
איך זאגן?... איך טו א קוק ― מיינע חברה־לייט נעמען זיך צו די טשעמאדאנעס. „ווו זיינען מיר?״ „אין א שטאט, מאכן זיי צו מיר, וואס זי
הייסט אדעס״. איך טו מיך א כאפ צו דער קעשענע.― איך האב דאך
נישט אפילו מיט וואס דעם טרעגער צו באצאלן! עס באשלאגט מיך א
קאלטער שווייס. עס שטייען בא מיר טרערן אין די אויגן. די הענט
טרייסלען זיך מיר. איך גיי־צו צום אלטן קצב: „איך האב, זאג איך, צו
אייך א בקשה... כאטש איין פינפאונצוואנציקער״... „וואס זאגט איר
מיר? זאגט אים״ ― מאכט צו מיר דער אלטער גזלן און ווייזט מיר אן
אפן יונגן. דער יונגער זשוליק דרייט זיך די וואנצעס, מאכט זיך, ווי ער
הערט נישט. דער לאקאמאטיוו פייפט. סטאפ ― מיר זיינען שוין אין
אדעס. דער ערשטער, וואס איז ארויסגעשפרונגען פון וואגאן ― דארפט
איר שוין אליין פארשטיין, אז דאס בין געווען איך. און א גוואלד האט
געמאכט אויך נישט קיין אנדערער. מיט די לעצטע כחות האב איך גענומען שרייען: „זשאנדאר! זשאאנדאר!!״... און עס האט נישט פיל גענומען, און עס איז אויסגעוואקסן א זשאנדאר, און נאך א זשאנדאר,
און נאך צוויי זשאנדארן, און נאך דריי זשאנדארן... נאר ביז עפעס־וואס,
איז שוין דער יינגערער ימח־שמוניק נעלם געווארן. געבליבן איז נאר
דער אלטער מתושלח, וועלכן איך האלט־צו בא דער האנט שטארק־שטארק, ער זאל נישט אנטלויפן. וואס טויג אייך, ס׳איז געווארן אפן
וואקזאל א צונויפלויף פון מענטשן, ערדטרעטעניש! און מע האט אונדז
אריינגעבעטן ביידן אין א באזונדער חדר אריין. דארט האב איך דערציילט די גאנצע מעשה פון אלף ביז תיו. נישט געזשאלעוועט א טרער,
אויסגעגאסן מיין גאנץ ביטער הארץ. מיין געשיכטע, ווייזט אויס, האט
זיי רעכט אנגענומען באם הארצן, ווארעם מע האט זיך באלד א נעם
געטאן צום אלטן כשוף־מאכער, ער זאל אויפדעקן דעם גאנצן אמת. לאזט
זיך אויס, אז ווער־וואס? ער ווייס נישט פון וואס צו זאגן. פרעגט אים
בחרם: וואסערע לאקשן? וואסערע זעקס־און־זעכציק? וואסערע קארטן?
וואסער זון? ער האט גארנישט קיין זון. גארנישט געהאט קיינמאל. „אט
דער מענטש איז גערירט״... ― אזוי מאכט דער אלטער ממזר און ווייזט
אפן קאפ, אז איך בין א קראנקער. „אזא מעשה? ― זאג איך, ― זאל
מען אים נאר גוט באזוכן!״ און מע נעמט אים און מע טוט אים אויס,
איך בעט איבער אייער כבוד, ביזן העמד ― נישט קיין קארטן, נישט
קיין געלט! סך־הכל פארמאגט ער ארום און ארום צוויי און צוואנציק
מיט זיבעציק, און אליין זעט ער אויס אזא נעבעך, אזא כשרע זאך, אז
איך הייב אן איבערצוטראכטן, אפשר בין איך טאקע נישט בא אלע
געדאנקען? אפשר האט זיך מיר געחלומט, אז דאס איז א טאטע מיט
א זון און אז איך האב געשפילט מיט זיי אין זעקס־און־זעכציק, און אז
איך האב פארשפילט א פארמעגן?... וואס איז געווען דער סוף? ―
פרעגט גארנישט. לאמיר בעסער צעשלאגן זיך די געדאנקען, מאכן אינצווייען א זעקס־און־זעכציק לכבוד חנוכה...
    
אזוי לאזט־אויס דער פארשוין, וואס זעט־אויס א לייטישער מענטש
צו זיין, א קאמי־וואיאזשער, אזוי ווי איך, און אפשר אליין א סוחר. און
עס וואקסט־אויס בא אים אין די הענט א טאליע קארטן, און ער ווארפט־אויס, ווער ס׳זאל זיין ערשט ― „ווי טייער שפילן מיר?״...
    
איך קוק אף מיין פארשוין, ווי ער ווארפט די קארטן עפעס צו
קונציק, צו גלאט און צו גיך. צו ווייסע הענט בא אים. צו ווייסע און
צו ווייכע. און עס פליט מיר דורך אין קאפ א מיאוסע מחשבה...
    
― מיט פארגעניגן, זאג איך, וואלט איך מיט אייך געמאכט א
זעקס־און־זעכציק לכבוד חנוכה, נאר איך ווייס נישט, זאג איך, מיט וואס
מען עסט דאס. וואס הייסט עס, זאג איך, אייגנטלעך, זעקס־און־זעכציק?...
    
מיין פארשוין האט מיר געגעבן א קוק־אריין אין די אויגן מיט
קוים־קוים א שמייכעלע אף די ליפן, און שטיל, מיט א גרינגן זיפץ, אראפגעלאזט די קארטן צוריק אין קעשענע.
    
אף דער ערשטער סטאנציע האט ער נישט געסטייעט אונטער די
הענט. איך בין א בעלן געווען אויסגיין נאכדעם אלע וואגאנעס צוויי מאל
הין און צוריק — עס איז פון אים קיין זכר נישט געבליבן.
  
ענדע געשיכטע נומער עלף.
  
געשריבן אין יאר 1910
ג י מ נ א ז י ע
    
ווינטער. אקעגן מיר זיצט א ייד פון מיטעלע יארן, מיט א געל בערדל,
שוין אביסל גרוילעך. א טכוירן טולופל, אביסל אפגעבארעט. מיר האבן
זיך צערעדט. 
    
― דער ערגסטער שונא, הערט איר, ― רופט ער זיך אן צו מיר
— וועט אייך נישט טאן דאס, וואס א מענטש קאן טאן זיך אליין, ובפרט
אז עס מישט זיך אריין א יידענע, א ווייב הייסט עס. אקעגן וואס, מיינט
איר, זאג איך עס? אקעגן מיר אליין טאקע. אט נעמט מיך, למשל, ווי
איר זעט מיך אטא ― דאכט זיך, וואס? א ייד, כלעבן, א מיטלמעסיקער.
אף דער נאז בא מיר שטייט נישט אויפגעשריבן: צי האב איך געלט, צי
האב איך קיין געלט נישט, צי אפשר בין איך גאר דערונטער? עס קאן
זיין, אז אמאל האב איך דווקא יא געהאט געלט, און נישט אזוי געלט
אליין, געלט איז בלאטע ― פרנסה האב איך געהאט, און בכבוד, און
שטיל, נישט געפלויגן, נישט געטראסקעט, ווי אנדערע, וואס האבן ליב
פי־פו־פא. ניין! איך גיי מיט דעם גאנג, אז שטיל און פאמעלעך איז
בעסער. שטיל און פאמעלעך האב איך מיר געהאנדלט, שטיל און פאמעלעך א פאר מאל געשטעלט זיך און פאמעלעך אפגעעקט מיט די סוחרים,
און ווידער גענומען זיך שטיל און פאמעלעך צו דער ארבעט. איז דאך
אבער פאראן א גאט אף דער וועלט, האט ער מיך מזכה געווען מיט מיין
 
 