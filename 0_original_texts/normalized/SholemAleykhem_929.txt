 
 מעשיות און פאנטאזיעס: די רויטע יידלעך 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
(אן אויסגעטראכטע זאך).
  
ערשטער טייל
  
דאס ערשטע קאפיטל
    
(די רויטע יידלעך, זייער יחוס, זייערע גענג און זייערע תנועות, זייער לעבן, זייערע פרנסות, זייער ארויסגיין שבת „אפן שפאציר״, זייער אויסזען און זייערע מאכלים).
    
גאנץ ווייט פון אונדזערע מקומות, דארטן ערגעץ אונטער די הרי
חושך, אזש אף יענער זייט סמבטיון, געפינט זיך א פאלק, וואס מע
רופט דאס ד י  ר ו י ט ע  יי ד ל ע ך.
    
מחמת די רויטע יידלעך ליגן אזוי ווייט פארווארפן, זיי זיינען אפגעריסן פון דער וועלט און קערן זיך כמעט מיט קיינעם נישט אן, לכן
זיינען זיי שטארק פארגרעבט געווארן, און אין פיל זאכן זיינען זיי פשוט
ווילד. איבערהויפט זיינען זיי ווייט פון יידישקייט, פון דער יידישער היסטאריע און פון דער יידישער שפראך, אזוי ווייט, אז זעלטן־זעלטן ווער עס
פארשטייט בא זיי א לשון־קודש־ווארט, חוץ די ווערטער „גמילות חסד״,
„מעות מזומנים״, „ברוכים היושבים קומט עסן״, „לחיים לשלום״,
„ברוך הבא רב קרוב״, „א מיתה משונה״, א מכה בחברותא״, „משוגע צי
חסר דעה״, „כלב שבכלבים״, „שוטה בן פיקהאלץ״, „אדרבה״, „ממה
נפשך״, „מהיכא־תיתי״, „אוודאי״, „בקיצור״, וכדומה אזעלכע ווערטער
לרוב, וואס האבן זיך באזעצט אין זייער וואכעדיקער שפראך, וואס מע
רופט זי דארט מיט א משונה מאדנעם נאמען „זשארגאן״.
    
פונדעסטוועגן, רעדט מיט זיי, זיינען זיי די גרעסטע חכמים אין
דער וועלט. אלצדינג ווייסן זיי, יעדע זאך פארשטייען זיי, איטלעכן האבן זיי ליב אויסלאכן, אפשפעטן, פון אלעמען חוזק מאכן. א סך פון זיי
האלטן זיך פאר גאר שארפע מבינים, פאר גרויסע חקרנים, קריטיקער און
גריבלער און האבן אין זיך ניין מאס רייד, און צו די אלע שיינע מעלות
זיינען זיי נאך מוראדיקע עקשנים, זאל גאט שומר ומציל זיין! מיט זיי
האבן א ויכוח באדארף מען זיך גוט אונטערגארטלען, און זיי איבערשפארן איז אוממעגלעך אין דער וועלט. היינט דאס גרויסקייט זייערס, דאס
בלאזן פון זיך איז גאר נישט צו באשרייבן. איטלעכער האלט זיך פארן
גרעסטן און פארן שענסטן, און יענעם ― פארן קלענסטן שבקלענסטן. אז
עס קומט בא זיי א שדוך טאן מיט א קינד, איז א ריינער אומגליק: מע
קאן זיך נישט צוקלייבן, עס זאל זיין צום הארצן, מע קאן זיך נישט אויסגלייכן מיטן יחוס. דערפאר טאקע זיינען זיי זיך דאס רוב משדך פון פרעמדע שטעט, איטלעכער זוכט זיך זיין גלייכן אין דער פרעמד; יענער מעג
זיין א בעדער, אבי נישט פון הי. פאר שדכנים איז דאס דווקא נישט קיין
שלעכט געשעפט; זיי פארנעמען זיך גאנץ געשמאק מיט דעם מסחר פון
לעבעדיקער סחורה, וועלכער גייט דארטן קיין עין־הרע זייער נישקשהדיק,
און יידן האבן דערפון פרנסה בכבוד...
    
דאס לעבן פון די רויטע יידלעך איז אפילו נישט אזוי זיס און פריילעך, ווי עס ווייזט אויס אפן ערשטן קוק. פאראן צווישן זיי געציילטע
נגידים, וואס איטלעכער פון זיי האט זיך זיין פריץ, דאס הייסט, איטלעכער פריץ האט זיך זיין יידל, וואס ציט פון אים די חיונה. די נגידים פארנעמען זיך דאס רוב מיט האנדלען, דאס הייסט, זיי דרייען די גרעסטע
געשעפטן פון דער וועלט. זיי דרייען און דרייען אזוי לאנג, ביז זיי פארדרייען גאנץ אפט אי זיך, אי יענעם, און שטארבן נישט אוועק ביז זיי
זעצן נישט אן כאטש איין מאל אף זייער לעבן. אז זיי באקומען געלט,
קנאקן זיי און טראסקען, ביז עס קומט צום שטארבן, באהאלט מען זיי אין
פרעמדע תכריכים. די וואס האבן פיינט „שווינדל״, גיבן זיך אפ מיט
„גמילות־חסדים״, דאס הייסט, זיי פארלייען איינס דאס אנדערע געלט און
נעמען פראצענט „על־פי־היתר־עסקא״, כתקון מהר״ם ז״ל, נאר מחמת די
אנזעצן, וואס זיינען דארטן זייער שכיח, איז טרעפט זיך זייער זעלטן, אז
א בעל־הלוואה זאל זיך זען צוריק מיט זיין געלט; ער איז גערן, אז ער
נעמט כאטש פראצענט; דאס קרן איז געוויס פארפאלן... בעסער פון זיי
מאכן די „וואכערניקעס״: דאס זיינען יונגע לייטלעך, איידעמלעך, וואס
זיצן נאך אף קעסט, און אזעלכע וואס זיינען שוין אראפ פון קעסט. זיי
דרייען זיך ארום אין גאס מיט שבתדיקע קאפאטקעלעך אינדערוואכן,
שמעקן און נישטערן, וועמען מע מעג און וועמען מע טאר נישט. דאס זיינען קליינע פיאווקעלעך, וואס אז זיי נעמען זיך אן, איז זיי שווער אפצורייסן ביז זיי זייגן זיך אן פולע בייכלעך... נישט שלעכט לעבן זיך אפ
דארטן די „כלי קודש״: די רבנים, דיינים, שוחטים, חזנים, שמשים,
שתדלנים, שיינע יידן, וואס גיבן זיך אפ מיט פושקעס און מיט צדקה און
מיט די איבעריקע קהלשע זאכן. און יענע יידן, וואס טויגן נישט צו קיין
זאך און האבן נישט קיין אנדערע פרנסות, גיבן זיך אפ מיט לערעריי, דאס
הייסט, זיי פארשטעלן זיך פאר מלמדים, הארעווען נעבעך מיטן ביטערן
שווייס, זיי „קנעלן״ מיט זייערע תלמידים, דאס הייסט, זיי זיצן אין ענגע,
פינצטערע, פארעיפושטע חדרים און שרייען פון פרי ביז נאכט, שלאגן,
קאטעווען, קאליעטשען יידישע קינדער... א גרויסער טייל פון די רויטע
יידלעך זיינען ארעמע בעלי מלאכות, וואס ארבעטן זייער גאנץ לעבן איבער א שטיקל טרוקן ברויט; און די איבעריקע האבן נישט וואס צו טאן,
שלאגן זיך קאפ אין וואנט, פארנעמען זיך כלומרשט מיט מעקלעריי, דרייען זיך אום מיטן שטעקל אין מארק און טראכטן: „ווו נעמט מען אף
שבת? ״... נאר קומט שבת, איז זיי נישט צו דערקענען: זיי טוען זיך אן
ווי די שררות, און זייערע ווייבער און טעכטער צירן זיך אויס ווי די
פריצות, אין זייד און אין סאמעט, מיט היטעלעך, הענטשקעלעך, זאנטיקלעך, הענגען אן אף זיך דער רוח ווייס וואס ― און מע גייט „אפן שפאציר״. דעמאלט ווערט די גאס פארפלייצט מיט אלערליי פארביקע קליידער
און מיט רויטע־געלע־טונקל־גרינע־פאפעליאטע פעדערן. א קוק טאן אף די
דאזיקע מיתה־משונה־קאלירנדיקע „דאמען״ און „מאמזעלן״ שבת באטאג
אפן שפאציר, קאן מען א טעות האבן און זיכער מיינען, אז דאס זיינען
לויטער גרעפישע קינדער, וואס ווייסן נישט פון קיין לאקשנטעפלעך,
טשאלנט־ברעטלעך, קאלאדאטש־מעסערס, ריבאייזנס און באק־דייזשעס. איר
וועט זיכער מיינען, אז זיי האבן קיין מאל נישט געזען אפילו, ווי אזוי מע
רעשטשינעט חלה, מע שיילט קארטאפלעס, מע זאלצט פלייש און שטעלט
אוגערקעס... ווי א מאסקאראדן־באל זעט אויס דעמאלט די גאס שבת נאכן
קוגל, ווי א צירק מיט איבערגעטאנענע קאמעדיאנטן, וואס אלע ווייסן
גאנץ גוט, אז אט ענדיקט זיך די שפיל און די קאמעדיאנטן וועלן אפטשעפען פון זיך די צאצקעס מיט די גלעקלעך, אראפווארפן פון זיך די
יום־טובדיקע לייב־קאלירענע מלבושים און וועלן אריינקריכן צוריק אין
זייערע אלטע, וואכעדיקע, געלאטעטע, פארשלומפערטע קליידלעך...
    
קיין פלייש עסן זיי כמעט קיין מאל נישט, ― נישט מחמת זיי זיינען
„וועגעטעריאנער״, דאס הייסט, אזעלכע, וואס עסן נישט קיין דבר מן
החי. ניין! זיי עסן נישט קיין פלייש דערפאר, ווייל מען האט בא זיי
ארויפגעווארפן א טאקסע אף אלצדינג, וואס ס׳איז כשר, איז דאס
נישט פאר זייער בייטל. פונדעסטוועגן זיינען זייערע מאכלים זייער פארשידן, מע קאן פון זיי מאכן א בוך. אט האט איר א צעטל פון זייערע
פאטראוועס: א קרופניק, א וואלכישער בארשט, טייגלעך מיט פאסאליעס,
א מאהינע, א מאמעליגע, א טייגעכץ, א קאשע מיט האניק, ווארניטשקעס מיט שמאלץ, פאמפעשקעס מיט קנאבל, קארזש מיט קעז, שקצים
מיט מאן, בערעטשקעס מיט פלוימען; און נאך אזעלכע מאכלים, וואס
מע פארשפארט צו זיי פלייש. פון שבתדיקע מאכלים רעדט מען נישט;
איר קאנט פארשטיין, אז קוגלען אליין איז בא זיי פאראן אפשר מער ווי
א צענדליק: א לאקשן־קוגל, א געבלעטערטער קוגל, א קוגל א געקנאטענער, א קוגל פון רייז, א קוגל מיט ראזשינקעס, א קרעפל־קוגל, א שטרודל־קוגל, א מאנדל־קוגל, א קוגל מיט העלדזלעך, א קוגל מיט
קישקע און נאך מינים קוגלען. אויך צימעסן איז בא זיי פאראן
אלערליי: א פלוימען־צימעס, א מערן־צימעס, א פאסטערנאק־צימעס, א
צימעס פון בארלעך, אן עפל־צימעס, א צימעס פון ראזשינקעס, א צימעס
פון שאפטאלן, א צימעס פון געווירצן מיט לארבער־בלעטער... נאר מער פון
אלץ האבן זיי ליב מרור, ביטערע קרייטעכצער, דהיינו: פעפער זאל זיין
א סך, גוטן הארבן כריין, רעטעך דווקא שווארצן, און ציבעלעס אין פארשיידענע אופנים: א ציבלקע מיט שמאלץ, א ציבלקע מיט רעטעך, א
ציבלקע מיט אייער, א ציבלקע מיט הערינג, א ציבלקע מיט לעבערלעך,
א ציבלקע מיט גריוון, און גלאט ציבעלעס... דערפאר טאקע האבן זיי
אזא שיין פנים. קרענקען צו גאנץ אפט, האבן צו טאן מיט די מאגנס און
האלטן אין איין קורירן זיך. אונדזערע דאקטוירים זאלן מיך וועלן פאלגן,
וואלטן זיי זיך באזעצט אף  י ע נ ע ר  זייט טייך  ס מ ב ט י ו ן.
כלעבן, זיי וואלטן דארט געהאט פרנסה מיטן פולן מויל ― א סך בעסער,
דאכט זיך, ווי שטופן זיך אלע קיין יעהופעץ און קיין כתרילעווקע, זיצן
אלע אינאיינעם צונויפגעקוועטשט, שלאגן זיך איבער א חולה, רייסן זיך
און בייסן זיך, ווי די קעץ...
  
ד א ס  צ וו יי ט ע  ק א פ י ט ל
  
(די הויפטשטאט פון די רויטע יידלעך, זייער לשון זייער ריידן פארשטעלט, זייערע
גוזמות, זייערע קולות און זייערע שבועות, זייערע נעמען און זייער ליטעראטור).
    
די רויטע יידלעך זיינען, אייגנטלעך, צעווארפן אין א סך שטעט און
שטעטלעך, נאר די הויפטשטאט זייערע רעכנט זיך ד י  ר ו י ט ע
ש ט א ט. פאר וואס עפעס רופט מען זי „די רויטע שטאט״? ווייס
איך נישט. אדרבה, מיר דאכט זיך, אז וועדליק די בלאטעס, וואס שטייען
דארטן א גאנץ קיילעכיק יאר און טריקענען אויס ערשט ארום תמוז, וואלט
זי גיכער געמעגט הייסן „די שווארצע שטאט״. נאר די רויטע יידלעך
האבן א טבע ריידן פארשטעלט, בלשון „סגי־נהור״, אנרופן איטלעכע זאך
קאפויר. אף יעדן איינציקן האבן זיי אייך א צונעמעניש, אזוי אז פונעם
צונעמעניש באדארפט איך לערנען פונקט דעם היפך, למשל: אז איר
וועט דארט באגעגענען א מענטשן, וואס מע רופט אים דער „חכם״,
מעגט איר שוין זיכער זיין, אז ער איז טפש, כאטש בראק אים אין
קרויט אריין; א „ווארטסמאן״ איז מסתמא א ליגנער, א „בעל־תשובה״
איז א טריפניאק, א „סטאטיק״ איז א שייגעץ, א „פילאזאף״ איז אן
עם־הארץ, א „בטוח״ איז אן אנזעצער, א „בעל־לשון״ איז א זאיקע
נעבעך, א „נשרף״ איז א צינדער, וואס ברענט אלע חודש ווי א שטרויענער דאך, און אזוי ווייטער. היינט האבן זיי ליב מגזם צו זיין יעדע זאך
צען מאל אזוי פיל, צום ביישפיל: אז זיי ווילן זאגן אף עמעצן, אז ער
איז א גוטער מענטש, פארגלאצן זיי די אויגן און זאגן: „א מזג־טוב!
א דימענט, א בריליאנט! א מענטש אן א גאל! זא־מע־טשאטעלנע! ׳׳...
און פארקערט, אף נישט אזא גוטן זאגן זיי: „א רשע מרושע! א המן! א
רוצח, ימח שמו וזכרו!״... א שיין מיידל איז בא זיי: „א זעלטענע יפת־תואר! ס׳איז נישט אין פנים איר אריינצוקוקן! טשטא ניבוד אסאבענע!״... און חלילה נישט אזא שיינע איז: „פע, א בייזע מיאוסקייט, א
וויסטע חלשות אף צו שטארבן!״... א נגיד איז בא זיי: „פס! איר
שפילט זיך מיט אים? אנגעשטאפט! חוץ זיין שאדן אף מיר געזאגט געווארן כאטש א טויזנט חלק!״... און א געמיינער מאן ― איז „א קבצן,
א דלפון, א כתריאל, אן עני ואביון, וואס שטארבט זיבן און זיבעציק מאל אין טאג פאר הונגער, א חוץ וועטשערע! ׳׳... נאר דער גאנצער
אנטיק איז, וואס זיי פארשטייען זיך איינס דאס אנדערע אפן ווונק, פון
איין ווארט שטויסן זיי זיך אן אף די איבעריקע צען, זיי באדארפן
צווישן זיך לאנג נישט ריידן. אן אונדזעריקער, אז ער שטייט בא דער
זייט, בשעת צוויי רויטע יידלעך ריידן צווישן זיך, פארשטייט ער נישט
מאי דקאמרי רביצין.
    
 ***
    
היינט זייער שילטן זיך ― די תוכחה איז א קאמפלימענט, א
ס׳קאצל־קומט קעגן זייערע קללות: „א שטעכעניש, א ברעכעניש, א
בייסעניש, א רייסעניש, א דרייעניש, א פארדרייעניש, א דארעניש, א
קווארעניש, א טריקעניש, א פארטריקעניש, אן איינטריקעניש, אן איינשרומפעניש...״, און דאס שווערן זיך בא זיי איז ניט ווי געוויינלעך.
איר קאנט דארט הערן אזעלכע שבועות, וואס איר האט אף אייער לעבן
נישט געהערט, צום ביישפיל: „אויב איך זאג אייך א ליגן אף אט אזוי
פיל, זאל אף מיר קומען אן אויסכאפעניש, עס זאל מיך פירן און פירן,
ארויספירן און אריינפירן, ביז ס׳זאל מיך פארפירן, עס זאל פון מיר
ווערן א בארג, א שטיין, א ביין, א בעזעם, א שייט־האלץ, א פיפערנאטער, א לדור־ודור!״... ס׳איז כדאי, כלעבן, אז אונדזערע געלערנטע,
וואס גיבן זיך אפ מיט שפראך, זאלן זיך פארנעמען אויך מיטן לשון
פון די רויטע יידלעך. נישקשה, וועדליק אונדזערע חקרנים האבן זיך
ביז אהער אויסגעפיינט מיט זייער בריהשאפט, מעג זיי אנשטיין; עלי ועל
צוארי ― עס וועט זיי חלילה גאר נישט שאדטן...
    
אויך די נעמען זייערע זיינען משונה מאדנע, אומגעלומפערטע
נעמען. מחמת די רויטע יידלעך, די אויפגעקלערטע, האבן ליב נאכטאנצן די פרעמדע פעלקער, זיי געפעלט אלצדינג וואס בא יענעם, לכן
האבן זיי איבערגעמאכט אויך די נעמען זייערע: פון אברהם אף „איב־
    
ראהים״, פון בערל „בענעדיקטוס״, פון יוסל ― „יוליוס״, פון
פייטל ― „פעטראניוס״; און נאכדעם איז שוין במילא אויסגעקומען
פון משה ― „אחרימאן״, פון מענדל ― „טריפאן״, פון חיים ― „עפי־פאנוס״, פון הערשל ― „חרבונא״ און פון וועלוול ― „ויזתא״... איר
קאנט אנטרעפן צווישן זייערע אריסטאקראטן אזעלכע נעמען, ווי
„כאפלאפוס״, „פארכענטי״, „סמארקאנדוס״ ― אבי נישט קיין יידישער נאמען, איז שוין גוט... אויך די ווייבער זייערע, די היינטוועלטיקע געוויינלעך, מאכן זיך איבער זייערע נעמען פון חנא אף אגריפינא,
פון דבורה אף גלאפירא, פון רבקה אף קלעאפאטרא, פון שרה אף פראנציסקא, פון לאה אף איזאבעלא, פון יענטל ― דולצינא, פון אסתר ―
פוטיפרע, און אזוי ווייטער. דאס נאכמאכן יענעם, הן אין די נעמען,
הן אין די מלבושים והן אין די מנהגים, איז בא די רויטע יידלעך
אזוי שטארק אריין אין דער מאדע, אז לאז א פרעמדער, צום ביישפיל,
זיך פרווון אפשניידן די נאז, אזוי נעמען די רויטע יידלעך און שניידן
א רענדל א נאז!...
    
א פאר ווערטער בין איך מחויב צו זאגן וועגן דער „ליטעראטור״,
וואס בא די רויטע יידלעך, וועגן זייערע שרייבער, זייערע „מחברים״,
זייערע ספרים, זייערע ביכער און זייערע גאזעטן.
    
בלעטער, גאזעטן זיינען דארטן פאראן לרוב און פארנעמען פארנעמען זיי זיך, צום מיינסטן, מיט פאלעמיקעס, אדער, ווי זיי רופן דאס,
מיט „קריטיק״. איין בלאט קריטיקירט דאס צווייטע. איין מחבר פאלעמיזירט מיטן אנדערן. זייער קריטיק איז זייער וויכטיק. זי באשטייט פון
דעם, וואס איין בלאט קוקט ארויס וואס דאס אנדערע בלאט וועט זאגן,
בכדי עס זאל קאנען זאגן נאכדעם פונקט קאפויר. למשל, פאראן צוויי
בלעטלעך: איינס הייסט „די רויז״, דאס אנדערע הייסט „דער דארן״.
אף וויפל די „רויז״ איז קאנסערוואטיוו, אף אזוי פיל איז „דער דארן״
ראדיקאל. אז „די רויז״ שרייבט וועגן נעכטיקן טאג, אז עס איז געווען
שיין און ווארעם, ליכטיק און פריילעך, די זון האט געשיינט און די
פייגעלעך האבן געסוויטשערט, שרייבט „דער דארן״ פונקט דעם היפך:
עס איז נעכטן געווען דער אבשייליכסטער טאג זינט די וועלט שטייט.
קאלט און פינצטער, נאס און שמוציק, גליטשיק און וחלקלקות... אלע
זונטיק גייט ארויס די קאנסערוואטיווע „רויז״ מיט א באשרייבונג פונעם נגידס שבתדיקן קוגל, וואס איז געווען א זעלטענער דערפאלג, צעגיסט זיך ווי א סאלאוויי, און זינגט א לידל: מה יפית ומה נעמת אהבה
בתענוגים! „דער דארן״, וועלכער ווייס פון דעם פריער, גייט ארויס
מיט א לייט־ארטיקל וועגן קוגלען בכלל און נגידישע קוגלען בפרט,
און צעלאזט זיך מיט א פייער, אז ס׳איז שוין צייט, מע זאל אויסראטן
דעם דאזיקן אבשיילעכן מאכל, וואס גויים האבן מיט אים צו טאן: „קו־געל!... שבת... וויי איז מיר!״... דאס איז די „קריטיק״. די פאלעמיק,
וואס זיי פירן צווישן זיך, איז חלילה נישט אנצורירן יענעמס כבוד, אן
פערזענלעכקייטן. צום ביישפיל:
    
„די רויז״ שרייבט בא זיך אין בלאט:
    
„נעכטן איז „דער דארן״ ארויס מיט אן ארטיקל קעגן אונדז מיט
שמוץ און מיט מיסט, ווי זיין שטייגער איז. מיר וועלן אים דערויף נישט
ענטפערן קיין ווארט. מיר וועלן אים נאר פרעגן: „דו שמוציקער, נידערטרעכטיקער, ארעמער, נאקעטער דארן! ביז ווי לאנג נאך וועסטו געוועלטיקן?״... דערויף ענטפערט איר „דער דארן״: „שוין לאנג, אז די
נידעריקע, מה־יפיתניצע, היפאקריטישע פארקויפטע נשמה, וואס רופט
זיך „רויז״, איז נישט ארויס מיט אזא עזות, חוצפה און פרעכהייט קעגן
אונדז. מיר איגנארירן זי און זאגן נאר צוויי ווערטער: „חצופה, באהאלט
דיינע בלעטלעך און ווער אנשטומט אף אייביק!״...
    
ליטעראטן בכלל קאנען זיך נישט אויסגלייכן מיט זייערע דעות,
ובפרט נאך בא די רויטע יידלעך, וואס קאנען זיך קיינמאל בשום אופן
ואופן נישט אויסגלייכן, דערפאר שרייבט דארט איינער אפן אנדערן א
„קריטיקע״; אלצדינג, וואס איינער זאגט, קומט דער אנדערער און
זאגט פונקט קאפויר! נאכדעם קומט יענער און „קריטיקירט״ אים צוריק, מאכט אים אפטמאל מיט דער בלאטע; קומט דער און רעכנט אויס
אפטמאל א מלחמה צווישן די שרייבערס, זאל גאט שומר ומציל זיין ―
עס גיסן זיך טייכן טינט!
    
 ד א ס  ד ר י ט ע  ק א פ י ט ל
  
(די בלאטע פון דער טרוקענער גאס, איר געשיכטע, אירע מויערן.― דער חוש־הריח
    
 בא די רויטע יידלעך און די ראמאנען פון זייערע בחורים מיט מיידלעך).
  
די גאסן פון דעך רויטער שטאט בא די רויטע יידלעך זיינען צום
מיינסטן בלאטיקע, קויטיקע, פארברודיקטע גאסן. די בלאטעס זיינען
דארטן אזוי גרויס, אז אמאל, שוין לאנג, ― אזוי דערציילן „אלטע
בעלי־בתים״, און מע מוז זיי גלויבן אף נאמנות ― איז דארטן אין
מיטן מארק דערטרונקען געווארן אום ערב־פסח א וואגן מיט מצות
מיטן פערדל און מיטן בעל־עגלה אינאיינעם. ערשט העט־שפעטער,
ארום נאך שבועות, אז די בלאטע איז אביסל אויסגעטריקנט געווארן,
האט מען זיי געפונען אלע דריי, דאס הייסט, דעם וואגן מיט מצות,
דאס פערדל מיטן בעל־עגלה. נאר וועדליק די רויטע יידלעך האבן ליב
א ביסל צו פיל מגזם זיין, מיין איך, אז... ס׳איז א ליגן. בקיצור, מיר
קערן זיך אום צוריק צו די גאסן פון דער רויטער שטאט.
    
איין גאס איז דארט פאראן אזעלכע, וואס מע רופט זי „די טרוקענע״. זי איז דער שפיגל, דער בולוואר פון דער שטאט. פאר וואס
עפעס רופט מען די דאזיקע גאס „די טרוקענע״, אז אלע ווייסן, אז
בשעת בלאטע איז דארט די אייגענע בלאטע, וואס אומעטום? איך האב
געזוכט אין אלטע ביכער, גערעדט מיט מענטשן, געטראכט, צי שטעקט
נישט דרינען עפעס א המצאהלע פון די רויטע יידלעך, און איך בין
געוואר געווארן אזא מעשה. אמאל, פארצייטנס נאך, איז ארויס אן אוקאז, מען זאל די דאזיקע גאס אויספלאסטערן מיט שטיינער. געוויינטלעך, איז געווען „טארגעס״; פאדריאטשיעקס האבן זיך געשניטן איינס
דאס אנדערע אף וואס די וועלט שטייט, נאכדעם האט מען ׳׳געשלאגן
בלאט״, געמאכט יד־אחת, גענומען „לא־יחרץ־געלט״... וואס איז געווען
נאכדעם ― ווייס איך נישט. „אלטע בעלי־בתים״ זאגן, אז אמאל איז
דאס געווען נישט קיין גאס, נאר א צאצקעלע. „גלאט ― זאגן זיי ―
איז זי געווען, ווי א לאקשנברעט, טרוקן ווי פעפער, ריין ווי א טעלערל,
כאטש נעם שפיגל זיך! ׳׳... אזוי דערציילן „אלטע בעלי־בתים״. נאר איך
מיט מיין שכל קאן דאס נישט פארשטיין. איך פרעג נאר איין קשיה:
זאל זיין, אז דאס איז אמאל געווען געפלאסטערט מיט שטיינער, ווי אזוי,
פרעג איך אייך, וואלט זיך נישט פארוואלגערט אין דער בלאטע כאטש
איין שטיינדעלע, ווי מע זאגט, אף א רפואה? וואס־זשע דען? מוזן מיר
דאך לערנען דעם פשט, אז די „טרוקענע״ איז זינט זי איז א גאס קיינמאל נישט געווען געפלאסטערט מיט קיין שטיינער. אי, וואס טוט מען
מיט די „אלטע בעלי־בתים״? איז משמעות, א פנים, אז די גאנצע מעשה
מיטן אוקאז, מיט די טארגעס, מיט די פאדריאטשיקעס, מיטן „לא־יחרץ־געלט״ איז שקר וכזב?... בקיצור, וואס נוצט אונדז פלפול, פילאזאפיע? אז מע רופט זי אזוי, לאז זיין אזוי. איך בעט אייך, ווער איז
דאס טאקע מחויב זיך שטעלן קריגן מיט א גאנצער שטאט מענטשן און
גיין איבערשפארן אזעלכע עקשנים, ווי די רויטע יידלעך?
    
על־כל־פנים איז זי, די „טרוקענע״ הייסט דאס, די שענסטע גאס
פון דער רויטער שטאט. דארט זיצן די רייכסטע נגידים, די פיינסטע
בעלי־בתים און די שענסטע פון די רויטע יידלעך. דארט, אף דער גאס,
געפינט איר שוין מויערן צוויי גארנדיקע, מיט בלעך געדעקט, מיט
שיינע געשניצטע גאנקעס און מיט באלקאנעס און מיט רויטע, געלע,
גרינע לאדן. נאר די ארכיטעקטור פון די הייזער איז א משונה־מאדנע
ארכיטעקטור. די מויערן דארטן זיינען, ווי אף־צו־להכעיס ― דער אריין,
דער ארויס, איינער א הויכער, איינער א קורצער, און אלע שטארק צע־נויפגעקוועטשט, גלייך ווי זיי וואלטן וועלן אפשטופן איינס דאס אנדערע, ארויסבאווייזן זיך אף צו פריער, ווי איינער רעדט: „שא, לאז
מיך!״... די פענצטער מיט די באלקאנעס קוקן אלע גלייך אין דער בלאטע אריין, נאר עס מאכט נישט אויס; עס האט בא זיי דווקא דעם זיבעטן חן. אי, דער ריח? דער ריח איז זיך א ריח, וואס זאל מען טאן?
די רויטע יידלעך זיינען נישט חלילה פון די געבאלעוועטע, וואס גייען
אויס נאך לופט; „וואזדוך־שמאזדוך״, זאגן זיי... דער חוש הריח בא זיי
איז במילא שטארק געשלאגן, און מחמת די נעזער זיינען דאס רוב בא
זיי, נישט פאר אייך געדאכט, שטענדיק פארלייגט, איז זיי שווער אויסצוריידן די צוויי אותיות: א מ״ם און א נו״ן. די מ״ם פארבייט זיך בא
זיי אפט אף א בי״ת און די נו״ן אף א דל״ת. אזוי אז נחמיה קומט בא
זיי אויס דחביה, נחמה ― דחבה און א נאדל־פאדעם קומט בא זיי אויס
― דאדל־פאדעב. צום ביישפיל, אט האט איר א געשפרעך צווישן מאן
און ווייב:
    
― דחבה! איך האב דיך וויפל באל געבעטן, זאלסט דעבעט א
דאדל־פאדעב אוד פארדייעד ביר די קעשעדע. *
    
― דחביה! וואס דולסטו ביר א בוח? איך האב טאקע בער דיט וואס
צו טוד? לאז זייד דאכדעב, איך וועל אויסבעלקעד די בהבה אוד צו־שטעלעד דעב ווארעבעס, וועל איך דעבעד א דאדל ביט א פאדעב אוד
וועל דיר פארדייעד די קעשעדע. **
    
א גאנצע וואך איז אף דער גאס שטיל, מחיה נפשות. זומער־לעבן
זיינען די פענצטער צוגעמאכט, עס זאל זיך נישט אריינכאפן קיין
פליגן, און די לאדן זיינען צוגעשפארט, עס זאל נישט אריינשיינען, חלילה,
א שטראל פון דער זון... מע באהאלט זיך אינעווייניק אין די הייזער.
מארק־מענטשן זיינען א גאנצן טאג אין קלייט און קוקן ארויס אף א קונה.
מע זעט נישט אף דער „טרוקענער״ קיין לעבעדיקן נפש. נאר קומט שבת
באטאג נאכן קוגל, איז די גאס נישט צו דערקענען. עס דרייען זיך ארום
אף דעם דאזיקן בולוואר רויטע בחורים און מיידלעך, נאר נישט ווי בא
אונדז, אויסגעמישט קאשע מיט בארשט, זכרים מיט נקבות, אלע אינאיינעם; פע! דארט, בא די רויטע יידלעך, גייט עס נישט. דארט שפאצירן די
בחורים באזונדער און די מיידלעך באזונדער, איינס אקעגן אנדערן,
פונקט אזוי ווי מע טאנצט „א שער״. און אז מע באגעגנט זיך, „ווארפט
מען מיט אויגן״, מע טוט זיך, כלומרשט אומגערן, פארבייגייענדיק, א
שמיר מיט דער קאפאטע, א רייב מיטן עלנבויגן, מע ווערט דערביי
רויטלעך אפן פנים און מע כיכיקעט שטילערהייט.
    
אט אזוי ווערן דארט אפטמאל געשלאסן שטילע ראמאנען, וואס
הייבן זיך אן מיט א קוק א שטארקן, א שמיר מיט דער קאפאטע, א
רייב מיטן עלנבויגן, א מאל אויך מיט א זיפץ א טיפן, און לאזן זיך
  
―――――
    
* נחמה! איך האב דיך וויפל מאל געבעטן, זאלסט נעמען א נאדל־פאדעם
און פארנייען מיר די קעשענע. ― ** נחמיה: וואס דולסטו מיר א מוח? איך האב
טאקע מער נישט וואס צו טאן? לאז זיין נאכדעם, וועל איך נעמען א נאדל מיט א פא־דעם און וועל דיר פארנייען די קעשענע.
אויס, נישט ווי בא אונדז אין יעהופעץ אדער אין כתרילעווקע ― ניין!
זיי לאזן זיך אויס מיינסטן טייל מיט... גארנישט.
    
 ד א ס פ ע ר ט ע  ק א פ י ט ל
  
(דאס ערשטע באגעגעניש פון די רויטע יידלעך מיט איינעם פון אונדזעריקע, די גוטע
בשורה וואס ער האט זיי אנגעזאגט, און ווי אזוי מע האט אים אויפגעהויבן אף א
„הורא׳!)
    
איינמאל אין א שבת פון די הייסע זומערדיקע שבתים, בשעת די
רויטע בחורים און מיידלעך האבן געשפאצירט פארלעכווייז איבער דער
„טרוקענער״, האט זיך פארלאפן א מעשה, וואס האט אנגעמאכט א קאכעניש, א גערודער, א טומל צווישן די רויטע יידלעך, פריער אף דער
„טרוקענער״ און נאכדעם אין דער גאנצער שטאט. וואס איז די מעשה?
מע האט דערזען א מענטשן, עפעס א משונה מאדנע פארשוין, נאר נישט
קיין רויטן... מע האט אזעלכעס דארטן נאך קיין מאל נישט געזען. מע
האט זיך גארנישט געקאנט פארשטעלן אפילו, אז עס קאן געמאלט זיין,
אז א ייד זאל האבן נישט קיין רויטע האר ― א פארזעעניש! אלע האבן
זיך אפגעשטעלט באטראכטן גאטס ווונדער, מע האט געטייט מיט די
פינגער, געקוקט איינס אף דאס אנדערע און געפרעגט איינער דעם אנדערן:
    
― ווער איז דאס? וואס  א י ז  דאס? פון וואנען  א י ז  דאס?
און וואס טוט עס דא? א „פארזעעניש״, כי־כי־כי...
    
דאס „פארזעעניש״ איז געווען דוקא א שיינער מאן, שוין אין
די יארן, מיט א הויכן ברייטן שטערן, מיט לאנגע האר און מיט א לאנג
בערדל, מיט א קלאר ליכטיק שמייכלענדיק פנים און מיט גוטע, תמיד
שמייכלענדיקע אויגן. עס ווייזט אויס, אז ער האט גארנישט באמערקט,
ווי עס קאכט מיט אים די גאס; ער איז זיך געגאנגען, ווי א שטאט־בעל־הבית, די הענט פארלייגט ארונטער, דעם קאפ פארריסן ארויף, באטראכט די „טרוקענע״ מיט אירע געפארבטע מויערן און געזונגען זיך
שטילערהייט אונטער דער נאז א לידל, גלייך ווי נישט אים מיינט מען.
און די גאס האט אלע מאל, וואס ווייטער אלץ שטארקער, געקאכט און
געזשומעט.
    
― זשזשזשזשזשזש.. הו־הא!... ווער א י ז דאס? וואס א י ז
דאס? פון וואנען א י ז דאס? און וואס טוט עס דא?... א מאדנער
נפש, כי־כי־כי...
    
בקיצור, עס איז געבליבן, אז מע זאל צוגיין צום דאזיקן נפש און
בא אים אליין געוואר ווערן,  וו ע ר  ער איז, וו א ס ער איז, און
פון וו א נ ע ן  ער איז און וואס ער טוט דא? נאר אזוי ווי קיינער
האט נישט געוואלט זיין דער ערשטער, האט איינער געשיקט דעם אנדערן, איטלעכער איז א בעלן געווען אף יענעם.
    
― גיי מאך מיט אים א שמועס...
    
― וואס עפעס א י ך? גיי ד ו...
    
― פאלג מיך, טו אים נאר א פרעג...
    
― פרעג  ד ו , וואס עפעס איך?
    
― ניין, דו גיי נאר צו, און ריידן וועל א י ך...
    
― אמער גיי ד ו צו, און  א י ך  וועל שוין נאכדעם ריידן...
    
חברה איז געשטאנען און האט זיך אזוי אוועקגעדונגען א היפשע
צייט, ביז מע האט דעם פרעמדן פארשוין ארומגערינגלט פון אלע
זייטן. ער האט דערזען, אז ווייטער לאזט מען אים ניט גיין, און צוריק
אויך נישט, האט ער זיך אפגעשטעלט און אנגערופן צום גאנצן עולם אף
א קול, און די אויגן בשעת מעשה האבן זיך אים אנגעצונדן, געברענט
ווי צוויי קויל־פייער.
    
― גוט שבת אייך, מיינע ליבע ברידער און שוועסטער; איך זע,
איר חידושט זיך אף מיר, איר גארט צו וויסן, ווער  ב י ן  איך, וו א ס
בין איך, פון וואנען  ב י ן  איך און וואס טו איך דא? מוז איך מיך
אליין פארשטעלן פאר אייך: איך בין אייער ברודער, אייערער א לייבלעכער, אן אייגענער ברודער, איינער פון אייערע צען מיליאן ברידער,
וואס געפינען זיך אף יענער זייט טייך  ס מ ב ט י ו ן  און וואס עס
קאן זיין, אז איר ווייסט אפילו ניט פון זיי קיין צענט־חלק, וואס מיר
ווייסן פון אייך. איך שעץ מיך פאר איינעם א גליקלעכן, וואס אף מיר
איז געפאלן דער גורל, איך זאל אייך אנזאגן די גוטע בשורה, אז מע
טראכט פון אייך דארטן בא אונדז זייער געשמאק, מע טוט פון אייערט־וועגן, מע וויל אייך, פארשטייט איר מיך, ארויסציען אלע רויטע יידלעך
פונעם דאזיקן פרעמדן לאנד, וואס מע האט אייך אהערצו פארטריבן
צוריק מיט דריטהאלבן טויזנט יאר, און מע וויל אייך באזעצן אין
אייגן לאנד...
    
― כא―כא־כא־כא־כא! אוודאי ארץ־ישראל! ― האבן אויסגעשאסן
עטלעכע הונדערט פארשוין א געלעכטער, ווי פון צען הארמאטן. ― ער
רעדט עפעס מאדנע ווערטער; ער איז אריבער דעם  ס מ ב ט י ו ן...
ער וויל אונדז פירן קיין ארץ־ישראל... ארץ־ישראל־ייד... הורא, ארץ־ישראל־ייד!
    
― הוררררררא! ― האבן אונטערגעכאפט נאך עטלעכע הונדערט
פארשוין, און די גאס איז גיך פארפלייצט געווארן מיט מענטשן. אלע
האבן געלאכט, זיך געהאלטן בא די זייטן און געשריגן אין איין אטעם:
„הורררררא, ארץ־ישראל־ייד!!׳׳...
    
דער פרעמדער פארשוין, וואס האט פאר זיין גוטער בשורה געכאפט אזא שיינעם ברוך־הבא פון די רויטע יידלעך, איז געבליבן שטיין
נעבעך א פריטשמעליעטער, נישט פארשטאנען וואס דא טוט זיך; ער
האט אפגעלאזט הענט און פיס און האט זיך געלאזט גיין צוריק, און
די גאנצע חברה בחורים און מיידלעך ― נאך אים מיט א געלעכטער,
מיט א פייפעריי און מיט א הורא. איינער האט גערופן דעם אנדערן,
מע זאל גיכער גיין זען חידושים:
    
גיכער, אט גייט ער, דער ארץ־ישראל־ייד! גיכער, איר וועט אים
חלילה פארשפעטיקן!...
    
קוים מיט צרות, מיט לייד, האט זיך אונדזער פארשוין אריינגעכאפט אין דער רויטער אכסניה, ווו ער האט געהאלטן סטאנציע, און
האט פארשלאסן נאך זיך די טיר. און די רויטע יידלעך האבן נישט
אויפגעהערט צו קלייבן זיך ארום דער אכסניה, ליארעמען און פילדערן, לאכן און קאטשען זיך פאר געלעכטער און שרייען: „הוררררררא,
ארץ־ישראל־ייד! א גליק, וואס ס׳איז געווען שבת, ווען ניט, וואלטן זיי
צעטראגן די שטוב אף פיצפיצלעך. קיינער האט נישט געוואלט זיך
רירן פונעם ארט און גיין אהיים, ביז דער בעל־אכסניה, א געזונטער ייד
א רויטער, האט נישט ארויסגעשטעקט דעם רויטן קאפ דורך א פענצטער און האט אויסגעשריגן אף א קול:
― רויטע שקצים! געשלייערטע שיקסעס! איר ליידיקגייערס, פוס־טעפסאניקעס! וואס האט איר דא נישט געזען, וועלכן רוח? אן אורח
איז געקומען, א מענטש גלייך מיט אלע, נאר ניט קיין רויטער, פארוואס
קומט אים, מע זאל אים פארטיוקען? איך זאג אייך, איר זאלט זיך די
מינוט, די רגע צעגיין, ווי זאלץ אין וואסער, אניט וועט א רוח אין
אייער ט... ט... אריין!!
    
ערשט דעמאלט האט זיך דער עולם צעגאנגען, אוועק איטלעכער
אין זיין רו אריין.
    
די רויטע יידלעך האבן ליב, אז מע זאגט זיי א זאך, זאל דאס
זיין מיט א טעם...
  
ד א ס פ י נ פ ט ע ק א פ י ט ל
  
(אן אסיפה בא די רויטע יידלעך. ― דער פרעמדער פארשוין האלט א רעדע ― די
    
 רויטע יידלעך האבן קיין צייט נישט, שלאגן אים איבער).
    
שבת צו־נאכטס, תיכף נאך הבדלה, האט דער אורח געשיקט רופן
צו זיך אף דער אכסניה די פארשטייערס פון דער שטאט, אלע פאר־נעמסטע לייט, די רבנים, די לומדים, די נגידים, די משכילים, די גע־לערטע, און אויך אייניקע פון די בעלי־מלאכות, פון פראסטע מענטשן.
ער האט באפוילן, אז ער האט מיט זיי צו ריידן וועגן עפעס זייער א
וויכטיקן ענין, וואס געהער זיך אן מיטן כלל, ער האט זיי צו זאגן זייער
א נייטיקע זאך, וואס איז זיי נוגע אין לעבן אריין.
    
אין שטאט איז געווארן א רעש, א גערודער: „עפעס א מענטש, אן
אורח, איינער פון די ש וו א ר צ ע  י י ד ן ,  איז געקומען צופארן,
פון יענער זייט טייך  ס מ ב ט י ו ן; ער גיט זיך אויס פאר אן ארץ־ישראל־ייד און וויל עפעס דערציילן נייס. מע באדארף גיין הארכן וואס
וועט ער זאגן״... די רויטע יידלעך האבן זיך דווקא נישט געלאזט לאנג
בעטן און מען איז געקומען אף דער אסיפה, יונג און אלט, פון אלערליי קלאסן מענטשן, נישט אזוי צוליב דער זאך אליין, ווי צוליב דעם,
וואס יעדער איז א בעלן געווען אנקוקן א פרעמדן מענטשן, אן ארץ־ישראל־יידן, הארכן ווי ער רעדט...
    
גיך איז די רויטע אכסניה געווארן פול אנגעשטופט מיט רויטע
יידלעך. עס איז געווען א מוראדיקע ענגשאפט, א שפארעניש, א דערשטיקעניש, סכנות נפשות. אלע האבן געוואלט וואס נענטער צום אויבנאן,
פארנעמען דעם בעסטן ארט. די ווענט האבן געשוויצט, מען איז געשטאנען קאפ אף קאפ, און דער עולם האט אלץ נישט אויפגעהערט צו
גיין און גיין, ביז דער רויטער בעל־אכסניה איז געפאלן אף אן עצה ―
ער האט פארשלאסן טיר און טויער, גוט אויסגעשאלטן פריער דעם
דרויסנדיקן עולם אין ט... ט... אריין, ווי זיין שטייגער איז. ערשט דעמאלט איז דער אורח אויפגעשטאנען, און צווישן עולם איז געווארן
א פאטשעריי מיט א שאקעריי, מע האט געקאנט טויב ווערן.
    
― שא, שטיל זאל זיין! שששא, ששששא, שששששאאא!!! שאט,
שאט! ― האבן געשריגן אלע רויטע יידלעך אין איין קול. נאכדעם איז
געווארן א סמאקעריי מיט א שנייצעריי פון נעזער, גלייך ווי מע וואלט
שוין א יאר דריי אדער פיר די נאז נישט געשנייצט. שפעטער, אז אלע
האבן שוין אויסגעשנייצט די נעזער, האט איינער געגעבן א הוסט,
נאכדעם דער אנדערער, נאכדעם דריטער און אזוי ווייטער ― עס איז
אף זיי אנגעפאלן פלוצעם א הוסטעניש, עפעס אן עפידעמיע, טאקע נאר
ווי אף צו־להכעיס!
    
― וואס איז דאס פאר א הוסטעריי אין מיטן דרינען? ― האבן
זיך די נגידים צעשריגן. ― נא דיר גאר הוסטן! קראנק געווען אין דער
היים זיך אויסהוסטן דארטן? געקומען אהער הוסטן! א הוסטעניש
אף זיי! א העזה פון קבצנים, הוסטן גאר?!...
    
און ס׳איז די מינוט געווארן שא־שטיל. פאר א נגיד האבן די
רויטע יידלעך דאס נייניאריקע קדחת! דארט אז א נגיד זאגט „נישט
הוסטן״ ― הוסט מען נישט...
    
― הערט צו, רבותי! הערט מיך אויס, מיינע ליבע, טייערע ברידער! ― אזוי האט דער אורח אנגעהויבן זיין שיינע דרשה און אין
די אויגן בשעת מעשה האט זיך אים אנגעצונדן א פייערל. ― אייערע
היגע ברידער, די רויטע יידלעך, האבן מיך אפילו אויפגענומען היינט
עפעס נישט אזוי פריינטלעך, עפעס נישט ווי זייער א ליבלעכן גאסט;
זיי האבן מיך אנגעקוקט ווי א משוגענעם און האבן מיר געמאכט א
הוררא, זיי האבן מיך נישט פארשטאנען, וואס איך האב זיי געזאגט.
מיינט נישט, חס־ושלום, אז איך האב פאריבל, אז איך פאל בא זיך
דערמיט אראפ; חס־וחלילה! עס טוט מיר נאר וויי דאס הארץ אף אייך,
ברידער, ווארעם איז זע דערפון ארויס, ווי ווייט מען איז נאך דא בא
אייך פארגרעבט און ווי נידעריק עס שטייט נאך בא אייך דאס פאלק!
נאר אזוי ווי איר זייט דא אצינד, ווי עס ווייזט אויס, פארשטייערס, דער
תפארת פון דער שטאט; איך זע דא צווישן אייך, זאלן געזונט זיין,
רבנים, לומדים, נגידים, משכילים, געלערטע און אזוי פיינע, איידעלע
מענטשן, רעכן איך, אז  א י ר  וועט מיך פארשטיין. איר דארפט
וויסן, ברידער, אז מיט גרויס מי, מיט מסירות־נפש האב איך מיך צו
אייך דערשלאגן אהער, מיינע ליבע רויטע יידלעך, ווארעם איר ליגט
פארשטעקט, זאלט איר מיר מוחל זיין, דער שווארץ־יאר ווייס ווו...
צוקומען צו אייך באדארף מען דורכגיין א סך מדבריות און וויסטענישן,
דורך בערג און דורך טאל, וואלד־איין, וואלד־אויס... היינט איבערשפאנען אזא  ס מ ב ט י ו ן. ― א ווערטעלע אויסצוריידן! דעם
ס מ ב ט י ו ן!!!... איך האב געוווסט גאנץ גוט, אז די
נסיעה איז א שווערע, א שווערע נסיעה, איך האב געוווסט, אז איך
פארליר איבער איר א סך צייט, א סך געזונט און א סך געלט און א
סך כבוד, ווארעם ווען איך זאג מיך אפ פון דער דאזיקער נסיעה צו
אייך, מיינע ברידער, וואלט מיר געווען דארטן א סך, א סך בעסער, ווי
ס׳איז מיר אצינד; מיר וואלט זיין בעסער און מיינע קינדער אוודאי...
נאר דאס הארץ האט מיך געצויגן צו אייך, צו אייך, מיינע ברידער,
האב איך מיך אפגעזאגט פון כבוד, האב מיך אפגעזעגנט מיט מיין
עולם הזה און האב מיך געלאזט אף קדוש־השם. איך האב געוואלט
זיך זען מיט אייך, מיינע ליבע רויטע יידלעך, אייך אפגעבן א פריינטלעכן גרוס פון אייערע צען מיליאן ברידער, וואס אף יענער זייט טייך
ס מ ב ט י ו ן , אייערע לייבלעכע ברידער, וואס דינען מיט אייך איין
גאט און וואס קומען ארויס מיט אייך פון איין שורש, פון אברהם
יצחק ויעקב. מיר האט זיך זייער געוואלט זען וואס טוט זיך דא בא אייך,
און אליין אנזאגן אייך די גוטע בשורה, אז מיר האבן אייך אין זינען,
מיר זארגן זיך פאר אייך. מיר טוען פון אייערטוועגן אזעלכעס, וואס איר
וועט, אם־ירצה־השם, זיין צופרידן...
    
― דהיינו, וואס? לאמיר הארכן וואס? וואס ציט ער די נשמה?
― שרייען מיט אמאל עטלעכע רויטע יידלעך, וואס האבן שוין קיין
צייט נישט.
    
― מע וויל אייך, פארשטייט איר מיך, ברידער, ארויסשלעפן פון
דאנען. גענוג אייך שוין צו פאליאסקען זיך דא אין דער בלאטע, זיין
צו שאנד און צו שפאט בא אלעמען אין די אויגן! צייט אויפשטיין,
זיך איינצווואשן, אויסצוואגן זיך, ווערן לייטן גלייך!... מע וויל אייך
ארויסציען פון דאנען, אזוי ווי מע האט אמאל ארויסגעצויגן אייערע
עלטערן פון מצרים, און באזעצן אייך אין אייער לאנד, אינעם לאנד
פון אייערע אבות, אינעם לאנד, וואס גאט האט געשווארן צו אברהם
יצחק ויעקב, אינעם לאנד, ווו מיר האבן אמאל געהאט אונדזער בית־המקדש, אונדזערע כהנים און לוויים, אונדזער מלך, אונדזערע נביאים
― א ר ץ ־ י ש ר א ל  הייסט דאס לאנד, ארץ־ישראל, דאס הייליקע
לאנד, וואס אייערע עלטערן האבן פארגאסן דערויף אזוי פיל בלוט,
וואס פון דארטן איז ארויסגעגאנגען א געטלעכע ליכטיקייט ― אונדזער תורה, און האט באלייכט די גאנצע וועלט, געעפנט אלעמען די
אויגן, געגעבן אלע פעלקער געטלעכע ליכטיקייט, פרייהייט, וויסנשאפט...
יא, מיר האבן אלעמען געגעבן ליכטיקייט און וויסנשאפט, און אליין
זיינען מיר פארקראכן אין אלף הששי... אלעמען געגעבן פרייהייט, און
אליין האבן מיר זיך פארשטעלט פאר קנעכט, משרתים, לאקייען... וואס
קוקט איך מיך אן? וואס שווייגט איר? צו אייך רוף איך, צו אייך, פרומע רויטע יידלעך, רבנים, לומדים, חסידים, יידן מיט טליתים־קטנים,
מיט לאנגע קאפאטעס, מיט בערד און פאות! איר ווייס דאך יא וואס
ארץ־ישראל איז ― א־ר־ץ י־ש־ר־א־ל! י־ר־ו־ש־ל־י־ם!! איר זאגט דאך
יא באם בענטשן: „ולירושלים עירך ברחמים תשוב... בשובך לציון
ברחמים... המחזיר שכינתו לציון... ועל ירושלים עירך ועל ציון משכן
כבודך... וזכרון ירושלים עיר קדשך... ובנה ירושלים.״ און דעם געווי―
סן „לשנה הבאה בירושלים״...
    
― מילא, וואס מע דאוונט ― רופן זיך אן עטלעכע פרומע רויטע
יידלעך ― דערויף זיינען מיר יידן, מיר זאלן דאוונען, גאט דינען.
    
― דאוונען און גאט דינען? ― שרייט דער אורח ― אט דאס איז
טאקע די מעשה, וואס איר דאוונט און ווייסט נישט וו א ס איר דאוונט. איר רעדט און ווייסט ניט וו א ס איר רעדט. איר זייט קראנק און
ווייסט נישט וואס אייך פעלט. איר גייט ארום אין דער בלענדעניש, איר
ליגט אין א הינערפלעט, א בייזער שלאף אף אייך...
    
― בקיצור! בקיצור! ― שרייען די רויטע יידלעך, וואס האבן קיין
צייט נישט. ― גענוג מוסר! בקיצור!
    
― בקיצור ווילט איר? איר האט פיינט, אז מע זאגט אייך דעם
אמת?... ס׳איז זאג איך, א בייזער שלאף אף אייך, בכן בין איך געקומען אייך וועקן, אויפרייסן פונעם שלאף און שרייען אייך אין אויער
אריין: שטייט אויף, ברידער, שטייט אויף! שוין צייט, שוין צוויי טויזנט
יאר, אז איר ליגט דא אין דער בלאטע און פילט גאר נישט, ווי ווייט אומגליקלעך איר זייט, ווי דער ווארעם וואס ליגט אין כריין און מיינט, אז
ס׳איז קיין זיסערס נישטא... שטייט אויף, קוקט אייך ארום, באטראכט
אייער לאגע, זי איז געפערלעך! איר שטייט, זאג איך אייך, אין א סכנה,
אין א מוראדיקער סכנה! איר ווערט וואס א טאג שוואכער און שוואכער.
איר זינקט אין דער בלאטע טיפער און טיפער. איר פאלט אין דעם פינצטערניש נידעריקער און נידעריקער. איר ווערט וואס ווייטער אלץ מער
פארגרעבט, איר ווערט דערשטיקט אין דער ענגשאפט, איר פרעסט איינס
דאס אנדערע לעבעדיקערהייט...
    
― דעם שפיץ! דעם שפיץ! ― שרייען די רויטע יידלעך, וואס האבן
קיין צייט נישט, ― זאגט אונדז דעם שפיץ!
    
― דעם שפיץ ווילט איר וויסן? איר האט קיין צייט נישט? פונקט
דאס אייגענע וואס בא אונדז. די אייגענע מענטשן מיט דעם זעלבן
כאראקטער... דאס אייגענע איז געווען אויך מיט אונדז, אייערע צען
מיליאן ברידער, וואס אף יענער זייט טייך  ס מ ב ט י ו ן ,  פונקט דאס
זעלבע... נאר מיר האבן זיך באצייטנס ארומגעקוקט, אז מיר שטייען
שמאל, מע וויל אונדז איינשלינגען, אדער מע וויל אונדז לאזן, מיר זאלן
זיך אליין איינס דאס אנדערע איינשלינגען... מע האט אונדז געגעבן אנצוהערעניש, דאס הייסט, קלעפ מיט סטוסאקעס גוטע; מיר האבן פארשטאנען, אז די וועלט איז א ים און די מענטשן זיינען פיש... מיר זיינען
געקומען צום שכל, אז די אלע זיסע לידלעך, וואס אונדזערע נביאים און
משוררים אין אלע צייטן האבן אונדז געזונגען, זיינען אוודאי זייער שיינע
 לידער, אבער טאקע ניט מער ווי לידער, וואס זיינען געזאגט געווארן אף
 אמאל, אף „לעתיד לבא״, אז משיח וועט קומען... מיר האבן דערפילט, אז
 אונדזער הילף איז נאר בא אונדז אין די הענט. אז מיר אליין וועלן זיך ניט
 העלפן, וועט אונדז קיינער נישט העלפן. מיר האבן פארשטאנען, אז אויב
 מיר ווילן לעבן, מוזן מיר זיין לייטנגלייך, אזוי ווי מיר זיינען געווען אמאל,
 אמאל... מיר האבן זיך באקענט מיט אונדזער אייגענער שיינער היסטא־
 ריע, מיט אונדזער אייגענער שיינער שפראך, און מיר האבן דערזען, אז
 מיר האבן זיך אומזיסט געשעמט מיט דעם נאמען ייד, אז מיר זיינען א
 פאלק גלייך מיט אלע פעלקער, אונדז פעלט נאר א לאנד, אן אייגן לאנד.
 האבן מיר געמאכט א גוואלד פאר דער גאנצער וועלט: „לאנד! לאנד!
 גיט אונדז לאנד!״ מיר האבן זיך אנגעהויבן צונויפפארן אלע אין איין
ארט, צונויפשמועסן זיך אלע וועגן איין זאך, און ס׳איז געבליבן, מיר
זאלן זיך קודם כל אויסצוואגן, ארומוואשן זיך אליין און אויסצוואגן און
ארומוואשן אונדזערע קינדער. זיך אויסבילדן, ווערן מענטשן, צוגרייטן
זיך אליין און דאס גאנצע פאלק צו דער גרויסער ארבעט, וואס שטייט
פאר. מיר האבן אנגעהויבן מאכן אסיפות, קאנגרעסן, זאמלען געלט,
גרינדן א פאנד, לערנען אונדזערע קינדער, עפענען חדרים, מאכן
שקאלעס...
    
― שקאלעס? שקאלעס נע זשעלאיעם! זנאט נע זנאיעם! שקאלעס
נע זשעלאיעם! ― האבן אויסגעשריגן מיט אמאל עטלעכע הונדערט רויטע יידלעך, און דער גאנצער עולם האט אנגעהויבן צו ריידן, ליארעמען און פילדערן אף אלערליי קולות. דער האט געשריען: „נע זשעלא־יעם!״ און דער האט געשריען: „זשעלאיעם! דווקא זשעלאיעם!״ און
אינאיינעם איז דאס אויסגעקומען א מיש־מאש, א ווילדער קאנצערט:
„זשעלאיעם... נע זשעלאיעם... זנאיעם, זנאיעם... שקאלעס נע זשעלאיעם...
דווקא זשעלאיעם... אף־צו־להכעיס נע זשעלאיעם!״...
ד א ס  ז ע ק ס ט ע  ק א פ י ט ל
  
(דער פרעמדער פארשוין שטייט אויף פונעם טיש און די רויטע יידלעך ריידן אלע
אינאיינעם. ― זיי שפארן זיך, אמפערן זיך, שרייען איבער איינס דאס אנדערע און
    
 צעגייען זיך בשלום אהיים.)
    
די רויטע יידלעך כל־זמן זיי שווייגן ― שווייגן זיי, נאר אז זיי הייבן
אן צו ריידן, ריידן זיי פון פייער און פון וואסער, און מיט הענט, און
דווקא אלע אינאיינעם; זיי שרייען, זיי ליארעמען, זיי גראגערן, ווי די סאראקעס אין וואלד, עס מאכט זיך זיי נישט צו דאס מויל; דער כוח פון א
מענטשן איז דעמאלט גאר נישט אומשטאנד זיי אפצושטעלן. וויפל דער
אורח האט זיי נישט געבעטן, מע זאל אים לאזן ריידן, אויסלאזן דאס, וואס
ער האט אנגעהויבן וויפל דער עולם האט נישט געפאטשט מיט די הענט
אין טיש און געשריען: „ששששא! שששששאאט! שטילער! שטיל זאל
זיין!״ ― עס האט נישט געהאלפן קיין שמע־ישראל, כאטש טו זיך אן א
מעשה! אפילו די נגידים האט מען אויך געהארכט, ווי המן דעם גראגער.
אונדזער אורח האט נעבעך געמוזט איבעררייסן זיין דרשה אין מיטן און
מיט בזיונות אפטרעטן פונעם טיש און הערן, ווי די רויטע יידלעך פארטייטשן, צעקייען זיינע ווערטער, איטלעכער נאך זיין השגה און נאך זיין
פארשטאנד.
    
― ער וויל שקאלעס... שקאלעס נע זשעלאיעם... פון יענער זייט
טייך... וואסערע לאקשן... עפעס דערציילט ער ארץ־ישראל... מע באדארף
חברות... חברות נע זשעלאיעם... וואס זאגט איר אף זיין פיסק?... כ׳וואלט
א בעלן געווען זיין דארטן... שא, לאז זיין שטיל... וואס ביסטו פאר א
מאכער... ארץ־ישראל לאזט מיך... אז מע זאגט משוגע, זאל מען גלייבן...
איר זייט מחילה א בהמה... פארך, אט כאפסטו א פאטש... חברות, חברות
באדארף מען... ס׳א משל, נו און געלט?... געלט?...
    
―, איר הערט? עס האלט שוין בא געלט! ― אזוי מאכן די נגידים
און כאפן זיך בא די קעשענעס. ― דאס מיינט מען אונדז, א פנים? קומט,
לאמיר גיין אהיים.
    
― אן „אקעלע״ וועט זיין בא אייך היינט? ― רופן זיך אן די חברה
„שנויץ מיט ברויט״ צו איינעם פון די נגידים.
    
― אוודאי, ווו דען איז אנדערש? ווו זייט איר נעכטן געווען?
    
― נעכטן זיינען מיר געווען „איף״ באם „חכם״ ביזן ערשטן מנין.
    
― אזוי? ווער איז באגראבן געווארן? ווער האט געטאפט דעם טאטער? דערציילט, דערציילט...
    
― אוי, פרעגט נישט, ס׳איז געווען א רעכטע שרפה! פריער האט
דער „סטאטיק״ געזונגען א „תכנת־שבתל״, ווי געוויינטלעך, און דער
„נשרף״ האט געשוויצט; נאכדעם האט אים דער „בעל־תכלית״ געפאקט
מיט פיר מלכים קעגן דריי טייז, גוט אפגעשמיסן, געצויגן פון אים די
עצמות, א דרייערל בלינד, א פינפערל אף צוויי, צוויי פינפערלעך אף
דריי, און דריי אף מיינע דריי, ― ביז ס׳איז אויסגעגאנגען פאדעם, האט
ער אים געעפנט דאס בלעטל, איז אים פינצטער געווארן אין די אויגן.
נאר בעסער פון אלע האט געמאכט דער „פראפעסאר״: ער האט געקלאפט
מיט די ווייבער אין „סטוקעלקע״ ― ט י א מ נ ע! האט צוגענומען בא
זיי ווו זיי האבן געהאט א פירער, און א גוטן טאג מיט דער קאפאטע...
קומט, לאמיר גיין, וועלן מיר עפעס מתקן זיין! אן עבירה די צייט, די
נאכט שטייט נישט...
    
― אפיקורסים! הולטייעס! ― שרייען די רבנים און די איבעריקע
כלי־קודש, וואס האבן זיך צונויפגעשלאגן באזונדער אין א ווינקעלע. ―
טריפניאקעס נאר ווילן אונדז פירן קיין ארץ־ישראל! „גלוחים״ ווילן
אראפברענגען משיחן! יידן, וואס שווייגט איר?!... גוואלד! גוואלד! שמע
ישראל!!!...
    
נאר מער פון אלע האבן זיך געשטעלט אקעגן די געלערנטע פון די
רויטע יידלעך, די חקרנים, די גריבלער, די פילאזאפן און פאליטיקער. זיי
האבן געפאדערט, מע זאל זיי געבן צו פארשטיין „על פי חקירה״, „על פי
שכל״, „על פי היסטאריע״, „על פי פאליטיקע״ און „על פי מענטשלעכקייט״, ווי אזוי איז דאס מעגלעך און ווו איז דאס געהערט געווארן, מע
זאל נעמען א פאלק פון רויטע יידלעך, וואס זיצן זיך רויק שוין צוויי
טויזנט יאר אף  ד ע ר  זייט סמבטיון, וואס מישן זיך נישט צו קיינעם,
זאטשעפען נישט קיין פליג אף דער וואנט, ― זאל מען זיי פלוצעם אין
מיטן דרינען זאגן: „נעמט אייך, רויטע יידלעך, צונויף, פאקט אייך איין
און פארט אריבער דעם טייך סמבטיון און באזעצט אייך דארטן ערגעץ
דארטן אין א וויסט לאנד, צווישן ווילדע טערקן״... וואס וועלן זאגן די
אלע איבעריקע פעלקער, און טאקע דער טערק אליין?... ווו איז דאס געהערט געווארן אזא מעשה, פרעגן מיר אייך, אדרבה, באווייזט אונדז פון
דער היסטאריע, צי האט זיך געטראפן ווען אזא געשיכטע? דאס איז איין
מאל אוועק; און צווייטנס, איז דאך א פאטש אין פנים פאר דער ציוויליזאציע, א חרפה א בושה פאר לייטן! די גאנצע וועלט קוקט ארויס, אז
אט־אט טוט א שיין די זון, און עס ווערט ליכטיק אין אלע ווינקעלעך, אלע
לענדער וועלן ווערן איין לאנד, אלע פעלקער וועלן ווערן איין פאלק, אלע
שפראכן וועלן ווערן איין שפראך, אלע מענטשן וועלן ווערן איין מענטש...
    
― גוט מארגן, מזל טוב דיר! גוט פארקראכן! וואס הייסט אלע
מענטשן וועלן ווערן איין מענטש? ― שפרינגט ארויס איינער א יונגער
מיט ברילן, ווייזט אויס, אויך א געלערנטער. ― מילא, אז פון אלע פעלקער וועט ווערן איין פאלק ― דאס פארשטיי איך נאך...
    
― כאפט זיך נישט! ― שלאגט אים איבער נאך איינער א געלערנטער
מיט א גרויסע ליסינע אפן קאפ. ― לאמיר אקארשט באטראכטן על פי
חקירה טאקע נאך א מאל דאס אייגענע ווידער צוריק: וואס ווערט אנגערופן א פאלק? וואס איז דער פשט פונעם ווארט „פאלק״? פון וואנען
נעמט זיך דאס?
    
― א פאלק ווערט אנגערופן נאציאן, ― גיט אים צו פארשטיין יענער מיט די ברילן, ― דאס ווארט נאציאן שרייבט זיך מיט א „טע״, נישט
מיט קיין „צע״, און לייענען לייענט זיך דאס דווקא א „צע״, אט אזוי:
NATION היינט פארשטייט איר שוין?
    
― ס׳איז זייער נייטיק ― רופט זיך אן נאך איינער א געלערנטער
מיט גרויסע ברעמען ― ס׳איז זייער נייטיק, מע זאל וועגן דעם אנשרייבן
א באזונדער בוך...
    
― א „רעפעראט״, ― רופט זיך אן נאך איינער א יונגער געלערנטער
און איז צופרידן, וואס אים איז געראטן אריינצושטעלן אזא הויך ווארט.
    
― וואס איז אייך עפעס געפעלן א רעפעראט? ― רופט זיך אן יענער, וואס מיט די ברילן, וואס איז אים מקנא אפן ווארט „רעפעראט״.
    
― א בוך איז עפעס אנדערש, און א רעפעראט איז ווידער עפעס אנדערש. א בוך איז א טראקטאט, און א רעפעראט איז א רעפעראט.
    
― אלץ איינס! ― שרייט יענער געלערנטער שוין מיט כעס ―
קיין שום חלוק נישט!
    
― ווי פון טאג צו נאכט! ― שרייט דער אנדערער.
    
― האט קיין פאריבל נישט, ― שרייט דער ערשטער ― ס׳איז קיין
שום חלוק נישט!
    
― האט קיין פאריבל נישט, ― שרייט דער אנדערער שוין אף דייטש
― פאן דיזען ביז דאזען איז א גרויסער „חולאק״!...
    
― אבער לאז שוין זיין גענוג! ― מישט זיך אריין איינער פון די
משכילים. ― האסטו געהערט אן אקציע, געלערנטע מענטשן זאלן זיך
קיין מאל נישט קאנען אויסגלייכן! אז דער זאגט טאג, זאגט דער נאכט!
איר לייגט זיך בעסער אריין, עס זאל ווערן א חברה, עס זאל זיין אחדות
בא די רויטע יידלעך, מע זאל עפעס אנהייבן טאן, ― דאס איז א ביסל
נייטיקער פון אייערע חקירות מיט אייער פילאזאפיע, מיט אייערע טראקטאטן און מיט אייערע רעפעראטן!...
    
 ***
    
עס איז שוין געווען נאך האלבע נאכט, און די רויטע יידלעך האבן
נאך אלץ גערעדט און געפלוידערט, געליארעמט און געגראגערט, אלע
אינאיינעם און מיט הענט, ווי געוויינטלעך, די רבנים האבן געשריען
„אפיקורסים! שקצים! הולטייעס! קאלבאסניקעס! זיי ווילן אונדז אראפברענגען משיחן!״... די געלערנטע, די חקרנים, די פילאזאפן האבן נישט
אויפגעהערט צו חקירהן, צו שפארן זיך און אמפערן זיך צווישן זיך.
זיי האבן נאר געוואלט, מע זאל זיי באווייזן טאקע באלד, אט־א־דא אפן
ארט, ווי אזוי וועט דאס זיין, ווי אזוי וועט מען דאס נעמען א פאלק
און מע וועט דאס אריבערפירן דעם  ס מ ב ט י ו ן  און באזעצן אין
ארץ־ישראל? עפעס לייגט זיך דאס נישט אף דעם מח! אט לאמיר נעמען די געשיכטע פון די אלע איבעריקע פעלקער...
    
― אלע איבעריקע פעלקער זיינען עפעס אנדערש ― כאפט זיך
ארויס נאך א געלערנטער ― און די רויטע יידלעך זיינען ווידער עפעס
אנדערש.
    
― אלץ איינס! ― שרייט יענער.
    
― ווי טאג צו נאכט! ― שרייט דער אנדערער.
    
― האט קיין פאריבל נישט, ס׳איז קיין שום חלוק נישט!
    
― האט קיין פאריבל נישט, פאן דיזען ביז דאזען איז א גרויסער
„חולאק״!...
    
― אבער אן עק מוז עס דאך האבן! ― שרייען די משכילים. ―
מע באדארף זען עפעס טאן לטובה פונעם פאלק. מיט אייערע חקירות
וועט דאס פאלק נישט זאט זיין. נו, אדרבה, טראכט צו עפעס אן אנדער
מיטל, אז עס געפעלט אייך נישט ארץ־ישראל. דאס פאלק ווארט, דאס
פאלק קוקט ארויס אף אייך, און איר האט אין זינען חקירה, פילאזאפיע,
פאליטיקע!...
    
― א יושר, כלעבן, ― העלפן אונטער די ארעמע לייט ― מע זאל
טאקע עפעס אנהייבן אונדז אויך אין זינען האבן, ― עפעס טאן פון
אונדזערט וועגן און פון אונדזערע קינדערס וועגן...
    
נאר קיינער הערט זיי נישט. אלע ווילן ריידן, קיינער וויל נישט
הארכן. מע רעדט און מע רעדט אזוי לאנג, ביז מע הייבט זיך אן ביסלעכווייז צעגיין. פריער פון אלעמען רוקן זיך ארויס פאוואלינקע די נגידים, נאך זיי די חברה „שנויץ מיט ברויט״, און, גייענדיק אהיים, שיט
מען מיט גלייכווערטלעך, מע בארעדט, מע שפעט אפ, מע מאכט חוזק פונעם פרעמדן פארשוין, וואס איז אריבער דעם  ס מ ב ט י ו ן , און
פונעם רויטן בעל־אכסניה, און פון די רבנים, פון די געלערנטע, פון די
משכילים און פון דער נייער חברה „רויטע ארץ־ישראל יידלעך״, פון אלע
רויטע יידלעך און פון דער גאנצער וועלט...
    
 ד א ס  ז י ב ע ט ע  ק א פ י ט ל
    
ראש חודש אלול גייט אוועק, און בעל־הבית בלייבט בעל־הבית ― דער פרעמדער פאר־שוין פארט אוועק, און די רויטע יידלעך בלייבן רויטע יידלעך.)
    
אף מארגן, אז מען איז אויפגעשטאנען פונעם שלאף, איז שוין דער
אורח, דער פרעמדער פארשוין נישט געווען אין שטאט. די רבנים האבן
נישט געקאנט אריבערטראגן אזא אן אפיקורסות, אז די רויטע יידלעך,
וואס האבן ביז אהער ארויסגעקוקט אף משיחן, געזאגט מיט כונה „אני
מאמין״ און געשריען אף א קול „לשנה הבאה בירושלים״, ― זאלן פלוצעם גאר אליין פון זיך אנהייבן טראכטן מכח ארץ־ישראל?!... האבן
זיי זיך נישט געפוילט און זיינען אוועק גלייך צו „נאטשאלסטווא״ און
האבן איינגעגעבן א פאפיר אזוי און אזוי, דאס איז דאס: „הנה זייט
וויסן ― אזוי האבן זיי געשריבן אין פאפיר ― אז עפעס איינער א
פרעמדער, פון אלדי שווארצע יאר, איז אראפגעפארן אהער צו אונדז
אין שטאט אריין און בונטעוועט דעם עולם... מיר האבן עדות, די גאנצע שטאט וועט גיין שווערן, אז ס׳איז אמת.. לכן בעטן מיר, אזוי ווי
פארן לאנד און פאר „קאזנא״ איז דאס געוויס נישט קיין קליינער היזק ―
און „קאזנא״ איז דאך בא אונדז טייערער פון אלצדינג, ― זאל מען זיך
באצייטנס ארומקוקן, נעמען מיטלען, אז מע זאל די רויטע יידלעך חלילה
נישט אראפפירן פונעם דרך־הישר... און אזוי ווי אונדז איז נישט באוווסט,  וו ע ר  דער דאזיקער נפש איז, פון וו א נ ע ן  ער איז,
וו א ס ער איז, און וואס איז זיין  ט ו ע כ ץ ,  זאל מען אים באזוכן
און זען, צי האט ער שווארץ אף ווייס... ווארעם וועדליק עס ווייזט אויס,
באדארף ער זיין אדער אזעלכער, וואס האנדלט מיט פאלשע אסיגנאציעס,
אדער א בורח, אן אנטלאפענער פון ערגעץ, אדער איינער פון היינטיקע
ווייסע־חברהניקעס, וואס ריידן אן, פירן אראפ פון וועג און פארפירן אין
דער שאול־תחתיה אריין... קיין כשרע זאך איז דאס געוויס נישט״...
    
כך הווה, דער פרעמדער פארשוין איז נאך געשלאפן, בשעת צום רויטן
בעל־אכסניה האט זיך באוויזן עפעס א „קנעפל״ מיט א בלויער נאז
און האט זיך אנגערופן צו אים בזה הלשון:
    
― הער נאר אויס, ברודער, מיר האבן דיך תמיד געהאלטן פאר א
שטילן, אן ערלעכן יידן; איך וואלט זיך גיכער געריכט אף דיר א פגירה,
איידער דו זאלסט האנדלען מיט טרפה סחורה, קאנטראבאנד...
    
דער רויטער בעל־אכסניה איז געווען א געניטער מענטש און א
חשוב בא אלע „קנעפלעך״, האט ער קודם כל געהייסן, מע זאל דערלאנגען א פלעשל מיט צוויי גלעזלעך.
    
― אט הער וואס מע שרייבט אף דיר! ― מאכט צו אים דאס
קנעפל און זאטלט אן די נאז אף צו לייענען דאס פאפיר. ― און ווער,
מיינסטו, שרייבט דאס? טאקע אייערע פארשאלטענע רויטע יידלעך!
ווען וואלטן מיר דען געוווסט וואס בא אייך טוט זיך, ווען אייערע
זאלן נישט שרייבן איינס אף דאס אנדערע קיין מסירהלעך?
    
― אדוני פריץ, וואס איז דיין באגער? ― מאכט צו אים דער בעל־אכסניה און גיסט אן ביידע גלעזלעך. ― לאמיר קודם כל זיין געזונט
און לאמיר טרינקען לחיים; לחיים, פריצוני! ― מאכט ער אף יידיש. ―
לאז גאט געבן אלצדינג, וואס איך ווינטש דיר... אצינד זאג מיר, וואס
איז דיין באגער?
    
―זאג מיר נאר, סערדצע, ― רופט זיך אן דאס „קנעפל״ ― ווער
האט זיך דאס אפגעשטעלט בא דיר אף היינטיקן שבת עפעס א מאדנער
פארשוין? פון וואנען איז ער און וואס טוט ער הי און וואס האט ער
דא נעכטן עפעס געדרשנט?
    
―געזונט זאלסטו מיר זיין און שטארק אף אלע אברים! ― רופט
זיך אן צו אים דער בעל אכסניה. ― איך פארשטיי גאר נישט איין
ווארט, וואס דו רעדסט צו מיר; ס׳איז עפעס טערקיש! ערשטנס, ווייס
איך אליין נישט ווער דאס איז; צווייטנס, איז ער שוין לאנג אוועקגעפארן; און דריטנס, האט זיך בא מיר קיין מאל נישט אפגעשטעלט אזא
פארשוין... איך ווייס גאר נישט פון קיין פותר און פון קיין חלום! לחיים,
לחיים, לאמיר ביידע זיין געזונט, ס׳זאל דיר אנגיין, פריץ, כאטש האלב,
וואס איך ווינטש דיר!...
    
― אי, ביסטו א מאשעניק! ― מאכט צו אים דאס „קנעפל״ מיט
א געלעכטער. ― דיך האט מען, אייגנטלעך, שוין לאנג באדארפט אויפהענגען אף א בוים; נאר דיין גליק איז, וואס איך האלט פון דיר, דער
רוח זאל דיך וויסן, פאר וואס. איך ווייס דאך, אז דו לייגסט, ווי א
הונט! פאלג מיך, זיי זיך בעסער מודה, און באווייז מיר דעם דאזיקן
נפש, איך וויל אים א טאפ טאן באם דופק...
    
― אך, מיטן גרעסטן כבוד! פאר דיר איז דען פאראן בא מיר א
פארבארגענע זאך? ― זאגט אים דער בעל־אכסניה און לויפט אריין
צוס אורח און רייסט אים אויף פונעם שלאף.
    
― יהודה בלא! שטייט אויף, טוט אייך אן, פאקט אייך צונויף,
נעמט די פיס אף די פלייצעס, און מאכט א ויברח, אבער טאקע באלד
ווארעם ס׳איז מיט אייך נישט פריילעך! איך הייס איינשפאנען די
פור פון אייערטוועגן. מאכט זשע נישט קיין שהיות און פארט אייך געזונטערהייט בשם אלקי ישראל, איר זאלט זיך אפילו גאר נישט ארומקוקן צוריק! און אז גאט וועט אייך ברענגען בשלום אהיים, זאלט איר,
למען השם, בענטשן גומל, וואס איר זייט ארויס טרוקן... פרעגט נישט
קיין קשיות, לייגט אייך צונויף און אנטלויפט, איר קענט נישט די רויטע
יידלעך און איר ווייסט נישט ווער אונדזערע כלי־קודש זיינען... פארט
געזונטערהייט און לאזט גריסן איטלעכן באזונדער גאר פריינטלעך!...
    
 ***
    
פון דעמאלט אן איז בא די רויטע יידלעך, דאנקען השם־יתברך,
שלום ושלוה, שא־שטיל, מחיה נפשות! איטלעכער האט אין זינען זיך,
איטלעכער איז פארנומען מיט זיינעם: דער קרעמער קוקט ארויס אף
קונים; דער בעל־הלוואה שרייבט קוויטלעך „על־פי היתר־עסקא״; די
קליינע פיאווקעלעך נעמען „וואכער״; דער בעל־מלאכה הארעוועט מיטן
בלוטיקן שווייס; די שוחטים שעכטן, די חזנים זינגען, די מלמדים
קנעלן; די מארק־מענטשן גייען ארום מיט די שטעקעלעך אין גאס און
טראכטן: ווו נעמט מען אף שבת?... יונגעלייט, משכילים, שרייבן מאמרים אין די בלעטער; זיי קומען זיך צונויף אלע שבת־צו־נאכט, מאכן
אסיפות און מע שמועסט, ווו נעמט מען געלט אף צו קויפן ערד אין
ארץ־ישראל?... די נגידים דערהערן נאר דאס ווארט „געלט״, קומט אף
זיי אן אויסכאפעניש. „ווייס איך! ― זאגן זיי ― קבצנים, שלעפערס,
מלמדים, יינגלעך ווילן אפקויפן ארץ־ישראל. נישטא ווער סע זאל
לאכן!״... די „פוסטעקראטען״, אדער די חברה „שנויץ מיט ברויט״,
פאטאקעווען, באמקען־צו די נגידים און מאכן חוזק פון דער נייער
חברה „רויטע ארץ־ישראל־יידלעך״, האקן אין „אקע״, קלאפן אין
„סטוקעלקע״, שפילן אין „דערדע״, אין „זעקס און זעכציק״, אדער גאר
אין יענער שכלדיקער שפיל, וואס מע רופט זי „טערטל־מערטל״... אויך
די געלערנטע, די חקרנים, קלייבן זיך צונויף אלע נאכט, הערן נישט
אויף צו חקירהן איבער דער פראגע פון ארץ־ישראל, צי קאן עס חלילה
נישט אנרירן דעם פראגרעס, שאטן דער ציוויליזאציע?... איין חקירה
ברענגט זיי אריין אין דער אנדערער חקירה, איטלעכע פראגע שלעפט
צו זיך נאך א פראגע; מע רעדט, מע שארפט זיך די צינגלעך, מע לופטערט די שפראך, מע אמפערט זיך און מע קריגט זיך ― עס לאזט זיך
גאר נישט אויס בא זיי קיין מאטעריאל. זיי זיינען שוין פארקראכן אזוי
ווייט, אז זיי האלטן שוין בא דער חקירה: „וואס איז פריער באשאפן
געווארן אף דער וועלט ― צי דאס איי, וואס פון דעם פיקט זיך אויס
א הינדל, צי די הון, וואס לייגט אן איי? ׳׳... און „וואס איז דער שכל,
וואס דאס ווייסל מיטן געלכל ליגן שטענדיק אינאיינעם און מישן זיך
קיין מאל נישט צונויף? ׳׳... וכדומה אזעלכע טיפע חקירות. ― און די
ארעמע לייט? גאר נישט. ארעמע לייט זיינען זיך ארעמע לייט, גייען זיך
אויס שטילערהייט פון הונגער ― ווער קאן זיי חלילה פארווערן?
שטארבן איז דאך א גאט־זאך, מיר וועלן אלע שטארבן... און די קינדער זייערע ― אויך נישקשה. גייען זיך ארום פראנק און פריי, נאקעט
און בארוועס, נישט געצוואגן, נישט געקעמט, פאליאסקען זיך אין דער
בלאטע מיט אלע חזירים. און להבדיל, די רבנים? און די איבעריקע זייערע כלי־קודש? ― לאזט זיי געמאך: זיי האבן גענוג ארבעט באם
ערוב, באם פסחדיקן בראנפן, בא דער מצה־שמורה און בא די אלע איבעריקע זאכן, וואס זיינען שייך צו יידישקייט. גענוג פון זייערטוועגן, אז
זיי האבן אין זינען באווארענען די רויטע יידלעך אף סוכות מיט
„קארעפירער״ אתרוגים, חלילה נישט פון ארץ־ישראל... הכלל, ס׳איז
קיין עין הרע שטיל אף יענער זייט טייך  ס מ ב ט י ו ן ,  שטיל און
רויק. א שטילע, א געדיכטע, א טונקעלע נאכט האט זיך אנגערוקט אף
די רויטע יידלעך, זיי ווילן שלאפן ששש... ווייסט איר וואס? לאמיר זיי
נישט שטערן. לאמיר זיך צעגיין שטילערהייט, אף די שפיץ פינגער,
און לאמיר זיי צו־ווינטשן א גוטע נאכט מיט זיסע חלומות. ― ― ―
 ― ― ― ― ― ― ― ― ― ― ― ― ― ― ―― ― ―
    
א גוטע נאכט, רויטע יידלעך, שלאפט געזונט! ― ― ― ― ―
 ― ― ― ― ― ― ― ― ― ― ― ― ― ― ―― ― ―
    
 ד א ס א כ ט ע  ק א פ י ט ל
  
(די בעלי־הבתים פון דער מדינה, זייער שנאה צו די רויטע יידלעך ― דער קלאפ וואס
האט זיי געטראפן פלוצעם, אומגעריכט ― די חדושים וואס זיי דערציילן זיך אן וועגן
דעם דאזיקן אומגליק.)
    
די רויטע יידלעך זיינען נישט די איינציקע, נישט קיין ציטעריקע אף
יענער זייט סמבטיון. פאראן אויך א חוץ זיי דארטן אנדערע פעלקער:
אראבער, פערסיאנער, אינדיאנער, טערקן, טאטערן וכדומה, וואס זאגן,
אז זיי זיינען גאר דער רעכטער צימעס, זיי זיינען די בעלי־בתים פונעם
לאנד, און די רויטע יידלעך ― דאס זיינען נישט מער ווי אן אונטערשלאק, א רעשטל צו די צרות. און כאטש די רויטע יידלעך טענהן, אז
זיי זיינען דארטן אויך שטיקלעך מחותנים, ברענגען ראיות פון דעה
היסטאריע, אז זיי זיינען דארט „תושבים״ גלייך מיט אלע, וואס זיצן
שוין דארטן פון כמה וכמה יארן, ― נאר מע הערט זיי מיט זייערע
טענות און מיט זייערע ראיות ווי דעם פאראיאריקן שניי, און זיי רעכענען זיך דארט פאר פרעמדע, אנגעווארפענע, איינגעבעטענע, צונויפגעלאפענע פון אלדי שווארצע יאר... א סך הונדערטער יארן האבן די
פעלקער געלעבט מיט די רויטע יידלעך בשלום ושלוה, גאר פיינטשיק,
היינו: מע האט זיי געלאזט, זיי זאלן זיך דארט זיצן פראנק און פריי
אין די ערטער, ווו זיי זיצן שוין, און, אדרבה, קוים האבן זיי זיך ערגעץ
באזעצט, זאלן זיי שוין זיצן אין געהאקטע ווונדן... אויך אין די שטעט
האט מען זיי אפגעטראטן באזונדערע גאסן פון זייער כבוד וועגן, ווו
זיי קאנען זיך טאן וואס זיי ווילן: עפענען קלייטלעך, האלטן שענקלעך,
פארקויפן בראנפן, אויפקויפן תבואה, סרסורן, מעקלערן, האנדלען,
וואנדלען, דרייען, פארלייען געלט, נעמען פראצענט וויפל ס׳לאזט זיך.. און
דערפון טאקע האט זיך גענומען די ערשטע שנאה, וואס מע האט געווארפן אף זיי אן אומחן, ווארעם בשעת מע האט באדארפט צו זיי
האבן, איז מען מיט זיי געווען אדרבה ואדרבה, קוצעניו־מוצעניו, ווי
געוויינטלעך, און נאכדעם, אז ס׳איז געקומען צום זמן, מע באדארף
צאלן און ס׳איז נישטא מיט וואס, האבן די רויטע יידלעך אנגעהויבן
צושטעלן די קוויטלעך, איינגעבן די וועקסלען; איז געווארן א גוואלד:
„פיאווקעס! עקספלאאטאטארעס! געבראכט אהער זייער טאטנס ירושה!
טונעיאדצעס! פאראזיטן! שאכער־מאכערס! מענטשן וואס זייען ניט און
שניידן ניט און עסן ― עסן זיי! וואס באדארף מען זיי? וואס באדארפן
מיר רויטע יידלעך? לאזן זיי זיך גיין אהין, פון וואנען זיי האבן זיך גענומען! ׳׳... די רויטע יידלעך האבן דאס אלצדינג אויסגעהערט און האבן
זיך געמאכט דערפון: „עט, זיי וועלן אזוי לאנג בילן, ביז זיי וועלן אנשטומט ווערן; אז זיי וועלן באדארפן האבן, וועלן זיי ווידער קומען
צו אונדז״... די רויטע יידלעך זיינען געגאנגען מיט דעם גאנג, אז אינגאנצן זייער כח איז די מטבע, אז א ייד באדארף אינזינען האבן פרנסה,
א ייד באדארף מאכן געלט, און וואס מער איז בעסער... די רויטע יידלעך,
וואס האבן ליב אפשפעטן פון איטלעכן באזונדער, חוזק מאכן פון דער
גאנצער וועלט, און אפילו פון זיך אליין, זאגן אף זיך זייער א גראב
ווערטל: „אלע מענטשן ― זאגן זיי ― ווערן איינגעטיילט אין צוויי
קאטעגאריעס: פארכעס און פארכעס. האט איר קיין געלט נישט, זייט
איר דאך גלאט א פארך; האט איר געלט ― זייט איר אוודאי א פארך,
ווארעם אז ניט, וואלט איר דאך קיין געלט ניט געהאט... נאר ס׳איז
גלייכער ― זאגן זיי ― א פארך מיט געלט, איידער אן געלט, און אז מע
עסט חזיר, זאל רינען איבער דער בארד, און דארט ווו געלט, זאגן זיי,
דארט איז כבוד, דארט איז יחוס, דארט איז תורה, דארט איז חכמה ―
מיט איינעם ווארט: געלט איז די וועלט. איי, די איבעריקע פעלקער מאכן
פון אונדז חוזק, זיי זאגן: „לייבסערדאקעס, שאכער־מאכערס, טונעיאדצעס, פאראזיטן, עקספלאאטאטארעס״? לאזן זיי ריידן, ווער הארכט זיי?
מיר ווייסן דאך יא ווער מיר זיינען; מיר זיינען פארט די אויסדערוויילטע, די מיוחסים בא גאט; מיר זיינען פארט „אתה בחרתנו מכל
המינים״... וואס פאר א פנים האבן בא אונדז אלע זייערע זאגעכצן
אקעגן איין „ששי״, להבדיל, אין בית־המדרש? וואס פאר א ווערט האט
דאס אקעגן איין פסוק פון „אתה הראית״? לאזן זיי ריידן, לאזן זיי
שרייבן; מיר האבן איבערגעלעבט ערגערע המנס, מיר וועלן זיי, אם ירצה
השם, אויך איבערלעבן. מיר וועלן זיך ווייטער פארן צום רבין, כאפן
שיריים, פראווען שלש־סעודותן; איין מאל פאר אלע מאל ―
נישט געזארגט, חי געלעבט:
    
 דער רבי האט געהייסן פריילעך זיין,
    
 פריילעך זיין,
    
 און טרינקען וויין,
    
 ביזן ווייסן טאג אריין!״...
    
אזוי האבן די רויטע יידלעך זיך אויסגערעדט דאס הארץ, און אזוי
האט זיך דאס געצויגן א צייט מיט יארן, ביז עס האט זיך אט דא ניט
לאנג מיט אמאל אנגערוקט אף זיי א געדיכטער, א פינצטערער וואלקן;
עס האט א זעץ געטאן א דונער, א פייעריקער בליץ האט אף איין אויגנבליק באלייכט דאס שרעקלעכע פינצטערניש, און א האגל, א מוראדיקער האגל פון שטיינער האט אויסגעבראכן און איז געפאלן אף זייערע
קעפ, געטראפן די ארעמע לייט נעבעך, וואס זיצן צענויפגעשפארט דארטן
ערגעץ אונטער דער שטאט, אף די „קבצניווקעס״... ווי פון א לאנגן־לאנגן
שלאף האבן זיך דעמאלט אויפגעכאפט די רויטע יידלעך, זיך אויסגעווישט די אויגן און געפרעגט איינער באם אנדערן:
    
― הא? וואס? וואס איז דא געשען?...
    
― וואס איז דא געשען? ― רופט זיך אפ איינער פון די רויטע
יידלעך. ― אט וועל איך אייך דערציילן וואס איז דא געשען; ס׳איז דא
געשען א שיינע מעשה: יידישע משרתים פון א יידישער קלייט האבן
זיך צעקריגט מיט די פערסיאנער פריקאזטשיקעס פון א פערסיאנישער
קלייט איבער א קונה א פערסיאנער. איז זיך מיישב א יידישער משרת,
יצחק הייסט ער, און וויל אפרופן דעם קונה, איז זיך מיישב דער פערסיא־נער פריקאזטשיק, פרשנדתא הייסט ער און זאגט צו אים, צום יידישן
משרת, צו יצחקן הייסט דאס: „זשידאן״... איז זיך מיישב דער יידישער
משרת, יצחק הייסט דאס, און רופט זיך אן צום פערסיאנישן פריקאזטשיק: „חאמראוק״!... איז זיך מיישב דער פערסיאנישער פריקאז
מעשיות און פאנטאזיעס 281
טשיק און זאגט צום יידישן משרת, צו יצחקן הייסט דאס: „איר זייט אלע
לייבסערדאקעס, פאנטשאכעס, קנאבל־פרעסער״... איז זיך מיישב דער
יידישער משרת, יצחק הייסט דאס, און ענטפערט אים אפ: „און איר
זייט אלע חזירים, שכורים, גראבע קעפ...״, איז זיך מיישב יענער, דער
פריקאזטשיק הייסט דאס...
    
― א מעשה אן אן עק! ― שלאגט מען אים איבער אין מיטן. ―
איז זיך מיישב דער, איז זיך מיישב יענער! ס׳איז גאר ניט דערפאר. גענומען האט זיך דאס גאר איבער א פריץ א פאמעשטשיק, וואס מע רופט
אים „אנג״; ער האט פארזעצט בא אונדזער גביר זיין מאיאנטעק מיטן
וואלד, מיט דער מיל, מיט דער קארעטע, מיט די פערדלעך, און האט געצאלט אזוי לאנג פריצענט, ביז אונדזער גביר האט אים צורעכט געמאכט, צוגענומען בא אים זיין מאיאנטעק, מיטן וואלד, מיט דער מיל,
מיט דער קארעטע, מיט די פערדלעך, אים  ג ע ש ט ע ל ט  א ף ד י
פ י ס... האט דער פריץ געשווארן: ער מוז זיך נוקם זיין...
    
― א משל! גאר נישט דאס! ― מישט זיך אריין א יידענע. ― אט
וועל  א י ך  אייך דערציילן. פאראן א פריצה, זייער א רייכע, ושתי
הייסט זי; האט זי א זונדל פון א יאר אכצן, האט ער אנגעמאכט חובות, געחתמעט וועקסלען. אוי, האט מען ארום אים אפגעלעקט א
ביינדל!...
    
― שטראם־גראם! ― מישט זיך אריין אן ארעם ווייבל און רעדט
מיט א קוויטש. ― דעריבער גייען קאטשקעס בארוועס! אז ושתיס זונדל
חתמעט וועקסלען, באדארף מען מיר צעשלאגן מיין קלייט, צערייסן דאס
בעטגעוואנט און נאך איבערשרעקן מיינע קינדער אף טויט! איר פארשטייט א מעשה? גענוג מע האט מיך אומגליקלעך געמאכט אין קלייט,
איז מען נאך געקומען צו מיר אהיים און מע האט...
    
דאס ארעמע ווייבל צעלאזט זיך אף א קוויטש און וויל אנהייבן
דערציילן איר אומגליק, ווי ער איז גרויס, דערלאזט מען זי ניט; די
מאנצבילן שטופן זי אפ.
    
― צום רב, צום רב גייט קוויטשען! דארטן וועט איר טענהן, ניט
דא...
    
און דער עולם הערט נישט אויף צו דערציילן די „חדושים״, וואס
דא האט זיך געטאן... אלע ריידן, אלע היצן זיך, מאכן מיט הענט, גייען
ארויס פון די כלים, גיבן־איבער אלצדינג, ווי אזוי ס׳איז געווען, ווי אזוי
ס׳האט זיך אנגעהויבן, כאפן אויס איינס בא דאס אנדערע די ווערטער
פונעם מויל.
    
― וואס האבן זיי געהאט צו מיר? ― באקלאגט זיך א קארנאסע
יידענע, וואס האנדלט מיט אייער און האלט־אויס דערמיט א בלינדן
מאן מיט זיבן קינדער ― וואס האבן זיי געהאט צו מיר און צו מיינע
אייער, א פולן קאשיק מיט אייער, וויי איז מיר, ווינד איז מיר! וואס
וועל איך איצטער טאן, צרות מיינע גרוי―סע!...
    
― געהאט איין קליידל א שבתדיקס... ― זיפצט א יונג ווייבל און
שארט דאס מיסט, צווישן שמאטעס, שערבלעך, פעדערן און שטיקלעך
גלאז, טאמער וועט זי דארטן עפעס געפינען ― די קישנס צעריסן, דאס
געפעס צעבראכן, אפילו דאס שטשערבאטע יויך־טעפל, משטיינס געזאגט,
אף פיץ־פיצלעך...
    
― בדיל־הדל געשטעלט! ― דערציילט א קרעמער, א צעלניקער פון
די „קבצניווקעס״, וואס אין די גוטע יארן האט זיין קראם באטראפן
אזוי פיל, וויפל איין לייטישער מענטש קאן אויסטרינקען אין איין מינוט. ― אויסגעמישט די סטענגעלעך מיט בוימל, מיט גאז, מיט סמאלע
און מיט שוועבעלעך, א מישמאש, אט אזוי א!... (ער באווייזט מיט ביידע
הענט וואס פאר א מישמאש).
    
― דאס איז נאך בלאטע! ― רעדט אים אויס דאס הארץ א שניטקרעמער. ― נעמען גאנצע שטיקלעך מאטעריע און צעשניידן אף אט
אזעלכע פעדעמלעך ― דאס איז א קונץ, דאס איז א בריהשאפט!...
    
― איך בעט אייך, וואס וועל איך איצטער טאן, אשטייגער, כדומה
למשל, אן א ווארסטעק? ― רופט זיך אן אן ארעם שוסטערל מיט א
געל פנים, אזוי ווי וואקס.
    
― אם אין קמח אין תרח! ― ענטפערט אים א הינקענדיקער שניידער מיט פעדערן אין די פאות. ― וואס טויג דיר א ווארסטעק, אז סיי
ווי סיי איז נישטא קיין ארבעט? מע זאגט, אז די שטאט טראכט פון
אונדזערטוועגן עפעס מאכן, נאר עס געפעלט מיר נישט דאס טראכטן זייערס; עפעס טראכטן זיי מיר צו לאנג ― מי יודע וואס זיי קאנען
א ו י ס ט ר א כ ט ן...
    
― וואס האסטו מורא? ערגער פון ערגער קאן דאך שוין ניט זיין!
― ענטפערט אים דאס שוסטערל און באווייזט אים מיט די אויגן אף אן
 ארעמער יידענע, וואס שטייט אין מיטן גאס צענויפגעלייגט די הענט,
 דרייט מיטן קאפ און רעדט צו זיך אליין מיט א הייזעריק קול: „אדוני
 גאט! אדוני גאט! אדוני גאט! גאט, גאט, גאט!...״ אין דער בהלה איז בא
 איר פארפאלן געווארן א קינד, איז זי אראפ פונעם זינען... קינדער,
 ווייסע־חברהניקעס, לויפן אונטער אלע מאל, קרימען זי איבער, דער טוט
    
זי א ריס, דער ― א צופ. עלטערע דערזען און גיבן זיי א וויסטן סוף:
    
 ― אוועק, שקצים, עכברושים, הולטייעס, ניט געדאכט זאלט איר
    
ווערן!
    
 יונגווארג טרעטן־אפ, צעלויפן זיך, ווי די איבערגעשראקענע סא־
    
דאקעס, און גייען־צו צו דער שול. דארט שטייט א רעדל רויטע יידלעך.
    
איינער א יונגערמאנטשיק דערציילט נסים, ווי אזוי דער זיידע זיינער,
 א ייד פון קיין עין הרע עטלעכע און אכציק יאר איז נצול געווארן פונעם
 אומגליק נאר דורך זיין רראת־שמים, דורך זיין פרומקייט. דער יונגער־
    
מאנטשיק רעדט מיט הענט, און דער גאנצער עולם הערט זיך צו.
    
 ― אז עס האט זיך אנגעהויבן די חתונה, ― אזוי דערציילט דער
    
יונגערמאן ― בין איך באלד אוועקגעלאפן צוס זיידן זאל לעבן. איך
    
קום צעלויפן נישט טויט ניט לעבעדיק, איך טו א קוק ―. דער זיידע זאל
    
לעבן זיצט זיך גאנץ רויק איבער א ספר, אנגעטאן אין טלית ותפלין,
    
גלייך ווי גארנישט געווען. „זיידעניו, זאג איך, גאט איז מיט אייך, טוט
 אויס טלית ותפלין, קומט גיכער, לאמיר אנטלויפן כל זמן זיי זיינען
 נאך נישטא! ״ ― „גיי, מאכט ער צו מיר גאנץ רויק, גיי, מיין קינד,
    
גיי, איך וועל בלייבן דא״. „וואס רעדט איר, זיידעניו, זאג איך, גאט איז
    
מיט אייך! טאמער חלילה דערגייט דאס צו אייך? קומט, זיידעניו, גיכער,
    
גיכער!״ ― „פון גאט, מאכט ער צו מיר, אנטלויפט מען ניט; אויב
    
ס׳איז מיר באשערט שטארבן נישט מיט מיין טויט, וועט מיך דער
 מלאך־המות געפינען אומעטום; אים נארט מען נישט אפ... גיי, זאגט
    
ער, מיין קינד, גיי געזונטערהייט!״... און שטעלט אייך פאר, אזוי ווי
    
איך גיי ארויס פונעם זיידן זאל לעבן, באגעגן איך...
    
 פלוצעם טוען זיך א שאט רויטע יידלעך פון שול, דאס רעדל ווערט
    
צעשלאגן, און דער יונגערמאנטשיק רייסט איבער די מעשה אין מיטן.
    
אלע לאזן זיך גיין ארויף א בארג, אהין, אפן בית־עלמין, שטיל, אן ווערטער, אראפגעלאזט די קעפ; אלטע יידן שעפטשען, זאגן פסוקים און
 וויינען, וויינען שטילערהייט... וואס זאל דאס זיין? א לוויה? א בר־מינן?
 ווער איז געשטארבן?... קיינער ניט געשטארבן. דאס טראגט מען די היי־
 ליקע שטיקלעך פארמעט פון די צעריסענע ספרים ― „מקבר זיין״ אפן
 הייליקן ארט, ווי דער מנהג איז...
    
― ראה ה׳― זע, גאטעניו! והביטה ― און טו א קוק ― אזוי
 זאגט דער רב צו זיך אליין און צוויי טרערן קייקלען זיך איבער זיינע
 געלע באקן און ווערן פארפאלן אין דער בארד ― זע, גאטעניו, וו ע ־
 מ ע ן  האסטו דא, משטיינס געזאגט, געשטראפט? פאר  וו ע מ ע ן
האסטו באוויזן דיינע גרויסע גבורות?!?...
    
און פון אויבן האט אראפגעקוקט דער פייערדיקער קוגל, די זון,
געבאקט, געברענט, געבראטן, געסמאליעט דעם גרויסן פינצטערן פלעק
אף דער ערד, וואס מע רופט דאס מיטן נאמען „די קבצניווקעס״....
    
 ד א ס  נ יי נ ט ע  ק א פ י ט ל
  
(די גרויסע אסיפה אין בית־המדרש. ― די נגידים שטעלן זיך צום צעטל. ― די יונגע לייט שמועסן מכח עמיגראציע. ― עס האלט בא מאכן א קאמיטעט. ― „קאמיטעטן נע זשעלאיעם!״)
    
ס׳איז א חוק ולא יעבור בא די רויטע יידלעך נאך פון פארצייטן:
בשעת עס קומט אף זיי א צרה, א בהלה, א גזירה, א שרפה, א מגפה,
כאפן זיי זיך אויף אלע ווי איין מענטש, קומען זיך צענויף אין שול
אריין און האלטן זיך אן עצה, זוכן מיטלען, וואס טוט מען, מע זאל
מבטל זיין דעם גזר־דין און פטור ווערן פון דער צרה? קודם כל טוען
זיי תשובה; זיי רעכענען, אז פריער פון אלעמען זיינען זיי אליין שולדיק.
אומזיסט שטראפט נישט גאט, באדארף מען זיך מיט אים איבערבעטן,
דאס הייסט: דאוונען, זאגן תהלים, גוזר תענית זיין, פאסטן; און גאט
איז דאך א פאטער, אז מע רופט צו אים, ענטפערט ער... די דאזיקע צרה
אבער, וואס איז געקומען פלוצעם אף די רויטע יידלעך, איז געווען אזוי
ניי און אזוי אומגעריכט, אז עס האט זיי פריטשמעליעט, פארטומלט,
מעשיות און פאנטאזיעס 285
אראפגענומען די קעפ. זיי זיינען געווען ווי אין דער הינערפלעט, נישט
געוווסט וואס טוט מען, וווהין גייט מען, צו וועמען שרייט מען? דער
אומגליק איז געווען אזוי גרויס, אז די „שטאט״ האט ניט געווארט ביז
מע וועט שיקן רופן פון קהל; די נגידים האבן זיך אליין געשטעלט צוס
צעטל, בעלי־בתים זיינען ארומגעגאנגען מיט זעק פון שטוב צו שטוב,
און איטלעכער האט געגעבן וואס ער האט געקאנט: א ברויט, א בולקע,
א ביסל מעל, זאלץ, פעפער, ציבעלעס. נאר אזוי ווי א לעכערדיקן זאק
איז שווער אנצושטאפן, האבן די רויטע יידלעך פון די ,,קבצניווקעס״
אפן דריטן טאג אנגעהויבן ביסלעכווייז אויסגיין פון הונגער. האבן זיך
אריינגעמישט מענטשן און האבן געמאכט א גוואלד: וואס שווייגט מען!?
און ס׳איז געבליבן, מע זאל מאכן א גרויסע אסיפה אינעם גרויסן בית־המדרש פון אלע פארנעמסטע בעלי־בתים אין שטאט, און אף די ארעמע
רויטע יידלעך איז געווארן א נייע הויט; א פרישע נשמה האט מען אין
זיי אריינגעזעצט, אז זיי האבן דערהערט, אז די נגידים האבן געגעבן
צו וויסן דעם רב, אז זיי, די נגידים, וועלן זיין אף דער אסיפה, אם ירצה
השם, געוויס, אן א שום תירוץ, און זיי, די נגידים, ווילן, אדרבה, מע
זאל טאקע עפעס זען צוטראכטן, עפעס טאן פון די ארעמע לייטס וועגן.
זיי, די נגידים, האבן געזאגט בפירוש, אז זיי זיינען מוסכם צו מיטהעלפן ווי ווייט מעגלעך, און אפילו טאמער באדארף קאסטן עפעס געלט,
ארט זיי אויך נישט, אבי נישט קיין סך, געוויינטלעך, ווארעם קיין סך,
וואס איז שייך, קאן מען נישט, אלצדינג באדארף זיין באם גאנג, מיט
א מאס, מיט א חשבון, ובפרט געלט, איר פארשטייט?...
    
נאר ביז די דאזיקע ווערטער זיינען אנגעקומען אף די ,,קבצניוו־קעס״, איש מפי איש, איינער פונעם אנדערן, האבן זיי זיך געקייקלט
און געוואקסן, ווי א קויל שניי, וואס ווייטער גרעסער און גרעסער, און
ס׳איז ארויס א קלאנג צווישן די ארעמע לייט, אז די נגידים האבן צוגעזאגט גילדענע בערג, עס מעג זיי קאסטן מי יודע וויפל, דאס לעצטע
העמד וועלן זיי אוועקגעבן, זיך לאזן שניידן די פינגער פאר זייערע
ארעמע ברידער!... און אף די ,,קבצניווקעס״ איז געווארן ששון ושמחה,
און עס האבן זיך א לאז געטאן ארעמע לייט אין שטאט אריין, יידן און
ווייבער מיט קליינע קינדער א סך, און האבן באלאגערט דאס גרויסע
בית־המדרש פון אינעווייניק און פון דרויסן. אין יענעם טאג האט זיך
יעדער ארעמאן פון די רויטע יידלעך געפילט, ווי אן אבן־טוב, ווי א צי־
    
טעריק קינד, א בן־יחידל, וואס מע פעסטעט דאס, מע גלעט דאס, מע
    
קיכלט דאס, מע טראגט דאס אפן קאפ, מע שלאפט נישט איבער דעם
    
קיין נעכט ― א קלייניקייט, א ווערטעלע אויסצוריידן: רויטע יידלעך, און
    
ארעמע לייט דערצו, און נאך פון די „קבצניווקעס״?! ס׳איז, אפנים,
    
היינט ז יי ע ר ע  זיבן יארן!... עס האט געהאט דעם זיבעטן חן אנצו־
    
קוקן, ווי אזוי די ארעמע לייט זיינען געווארן בא זיך גרויס, נישט צו־
    
צוטרעטן! עפעס איינער א שטאט־בעל־הבית האט זיך געפרוווט מאכן
    
מיט זיי א שמועס, האט מען אים אפגעשאטן מיט פייער ווי איינער
    
רעדט: „דרך ארץ, דו פארך, ווער ביסטו און ווער זיינען מ י ר?
    
דו ביסט א פראסטער בעל־הבית, און מיר זיינען א ר ע מ ע  ל יי ט ,
    
פ ו ן ד י  ק ב צ נ י ו ו ק ע ס!...״
    
 שפעטער, אז אלע פארנעמסטע בעלי־בתים האבן זיך צענויפגע־
    
זאמלט אין גרויסן בית־המדרש און עס זיינען געקומען די נגידים מיט די
    
רבנים, דיינים און די איבעריקע שבעה טובי העיר, איז דער שמש ארויף
    
אף דער בימה און האט אויסגעקלאפט דריי מאל: „שא, שטילער, ס׳זאל
    
זיין שטיל, שאט, שטיל זאל זיין!״ נאכדעם איז אויפגעשטאנען איינער
    
פון די רבנים און האט געהאלטן זייער א לאנגע דרשה, געבראכט פסוקים
    
א גוזמא, צענויפגעטשעפעט איין פסוק מיטן אנדערן, אויסגעוויזן על פי
    
מדרש און על פי קבלה, אז דאס איז דער אמתער „קץ״, דאס הייסט,
    
אז איצט באדארף קומען משיח, ער מוז קומען, אניט איז פאסקודנע,
    
פע, ער  מ ו ז ,  ער  מ ו ז  קומען!... און אזוי ווי די רויטע יידלעך
    
שטייען איצט אין א צרה, און ווער שמועסט די ארעמע לייט פון די „קב־
    
צניווקעס״, וואס זיינען געבליבן ווי אפן וואסער, ― באדארף די שטאט
    
זען, מע זאל זיי העלפן איטלעכער מיט וואס ער קאן, ווער מיט אן עצה,
    
ווער מיט געלט...
    
― נו, אדרבה, פארקערט, אדרבה! ― רופן זיך אן עטלעכע נגידים
 מיט א מאל. ― אדרבה, פארקערט, אדרבה, מיר אליין וועלן אויך מיט־
 העלפן ווי ווייט מעגלעך, און אפילו טאמער באדארף קאסטן עפעס געלט,
 ארט אונדז אויך נישט, אבי נישט קיין סך, געוויינטלעך, ווארעם קיין
 סך, וואס איז שייך, קאן מען נישט, אלצדינג באדארף זיין באם גאנג,
 מיט א מאס, מיט א חשבון, ובפרט געלט, איר פארשטייט?...
    
 עס איז שווער צו פארשטיין, וואס איז די מעשה, וואס איצטיקס
מאל זיינען די נגידים געווען אזוי גוט, אזוי ווייך, כאטש לייג זיי צו צו
א מכה? פון זייער ריידן האט מען ארויסגעזען, גלייך ווי זיי וואלטן זיך
פילן, אז זיי זיינען אין עפעס שולדיק, אז זיי האבן עפעס פארזינדיקט
קעגן די ארעמע רויטע יידלעך... די נגידים זיינען געווען אזוי אויפגעלייגט, האפערדיק, אז זיי האבן דערלאזט יונגע לייט, „משכילים״, זאלן
זיך אריינמישן מיט זייערע עצות, וואס מע שרייבט אף די בלעטער.
    
― פאראן נאך איין מיטל ― זאגן די משכילים ― איין־און־איינציק
מיטל אף צו העלפן די ארעמע לייט:  ע מ י ג ר א צ י ע...
    
― וואס הייסט דאס „מיגעראציע״? ― פרעגן די נגידים.
    
― עמיגראציע ― זאגן די יונגע לייט ― הייסט עמיגרירן, פארן,
אוועקפארן, ארויספארן פון דאנען און באזעצן זיך אין אנדערע לענדער!
    
― וווהין?.― פרעגן די נגידים ― אין וואסערע לענדער?
    
― וווהין? ― זאגן די יונגע לייט ― קיין הודו, קיין כוש, קיין
בבל, און איבערהויפט קיין מצרים, ווייל ערד איז אין מצרים פאראן א
סך, נאר מענטשן ווינציק; אלצדינג איז דארטן בזול הזול, העכער האלב
אומזיסט. אזוי שרייבט מען אין די בלעטער...
    
אן אנדערס מאל וואלטן זיך די יונגעלייט פאר אזא מעשה נישט
גענארט; זיי וואלטן געכאפט א מיאוסן פסק פון די נגידים פאר אזא העזה
זיך אריינצומישן צווישן עלטערע. נאר דער געדאנק פון עמיגראציע איז
זיי שטארק אריין אין נאז אריין: עס שמעקט  מ י ט  פ ט ו ר  וו ע ר ן
פ ו ן די א ר ע מ ע  ל יי ט ― עפעס א קלייניקייט?...
    
― ס׳איז טאקע אפשר א שטיקל פלאן, כלעבן! ― זאגן די נגידים.
― אדרבה, פארקערט, פאר וואס זאל מען טאקע נישט זען? מצרים איז
נישקשה פון א לאנד מצרים...
    
― וואס רעדט איר? ― פרוווט זיך דער רב איבערשפארן ,― איר
האט פארגעסן, אז מיר זאגן אלע יאר באם סדר: „עבדים היינו לפרעה
במצרים?״
    
― מילא, וואס מע זאגט אין דער הגדה! ― ענטפערן אים די
נגידים מיט אזא טאן, אז מע זאל שוין מער ניט איבערשפארן. ― וואס
גלייכט איר דאס מצרים צו יענעם מצרים, וואס אין דער הגדה? ס׳איז
שוין היינט ארץ־ישראל, ניט מצרים...
    
די יונגע לייט זיינען שטארק צופרידן, וואס די נגידים האלטן מיט
 זיי, רוקן זיי זיך צו נענטער און דערציילן, וואס מע שרייבט אין די
 בלעטער וועגן דער דאזיקער עמיגראציע און וועגן קאמיטעטן; מע בא־
 דארף זען קודם כל, סע זאל ווערן א קאמיטעט...
    
― ברוך הבא, א נייס, אט האסטו דיר שוין קאמיטעטן! ― כאפט
 זיך ארויס א רויט יידל קעגן די יונגע לייט ― וואס טויג מיר קאמי־
 טעטן ― שמעטן? איך שמועסט בעסער מכח אכצן און דרייצן: ווו וועט
 מען נעמען געלט אף אריבערפעקלען, קיין עין הרע, אזוי פיל ארעמע
 לייט?
    
― געלט? ― זאגן די נגידים. ― געלט איז בלאטע! מע וועט זיך
 פארשרייבן חודש־געלט איטלעכער וויפל ער קאן, נישט קיין סך, געוויינט־
 לעך, ווארעם קיין סך, וואס איז שייך, קאן מען נישט, אלצדינג בא־
 דארף זיין באם גאנג, מיט א מאס, מיט א חשבון, ובפרט געלט, איר
פארשטייט?...
    
― עמיגראציע... מצרים... קאמיטעטן... חודש־געלט... ― אזוי
האבן געשריען די רויטע יידלעך אלע אינאיינעם, איינער איבערן אנדערן, געפילדערט, געהיצט זיך, געמאכט מיט הענט, ווי דער שטייגער איז;
און אז ס׳איז אנגעקומען אינדרויסן ארויס צו די ארעמע לייט, אז מע
שמועסט דא מכח עמיגראציע קיין מצרים, מכח מאכן קאמיטעטן און
מכח פארשרייבן זיך חודש־געלט, איז געווארן צווישן זיי חושך ―
חושך!
    
― וואס איז דאס? ― האבן זיי געשריען ― דערויף האט מען
אונדז אהער געבראכט, מע זאל מאכן קאמיטעטן, ווארפן גאלקעס, קינדערשפיל? וואס טויג אונדז צערעמאניעס, „מיגראציעס״, קאמיטעטן, צוזאגעכצן, גילדענע פייגעלעך? איר גיט אונדז היינט, פאר מארגן לאז זיך
גאט זארגן! שיקט אונדז אפ קיין מצרים, קיין גושן, שיקט אונדז אפ
צום רוח אליין, אבי היינט, טאקע באלד, ווארעם אהיים צוריק אף די
„קבצניווקעס״ קאנען מיר נישט קומען; אונדזערע ווייבער און קינדער
וואלגערן זיך אף דער הוילער ערד אונטער גאטס הימל, גייען־אויס פון
הונגער, און איר וועט דא מאכן אף אונדז קאמיטעטן? אבער גאר לא!
ניע זשעלאיעם, קאמיטעטן נע זשעלאיעם!!...
    
מיט דעם דאזיקן געשריי האבן זיך א סך ארעמע לייט אריינגע־מעשיות און פאנטאזיעס 289
כאפט אין בית־המדרש אריין, און ס׳איז געווארן אזא ליארעם, אזא טארעראם, אז מע האט געקאנט טויב ווערן. תחילת האט מען נישט פארשטאנען, וואס איז דער געשריי; נאר אז מע האט דערהערט די ווערטער:
„נע זשעלאיעם, קאמיטעטן נע זשעלאיעם״, זיינען די נגידים געווארן
אויפגעטראגן און האבן זיך ארויסגעשטעלט:
    
― תרבות! דרך־ארץ! אזעלכע שלעפערס, ווי איר זייט! די שטאט
איז זיך צענויפגעקומען אהער צוליב אייך, מע טראכט פון אייערטוועגן,
מע ברעכט זיך די מוחות, ווי אזוי בעסער אייך צו העלפן, ווי אזוי גיכער אייך ארויסצושיקן פון דאנען, ― האט איר נאך אן עזות צו ריידן?
אהיים, שלעפערס! דארטן וועט איר זאגן דעות, דארט, אף די
„קבצניווקעס״!!!...  ― ― ― ― ― ― ― ― ―  ― ―
    
― ― ― ― ― ― ― ― ― ― ― ― ― ― ―
    
 ד א ס  ל ע צ ט ע  ק א פ י ט ל
  
(מאטעריאלן פארן היסטאריקער צו דער געשיכטע פון די רויטע יידלעך. ― א בריוול פון אן עמיגראנט, וואס איז פארווארפן געווארן קיין מצרים. ― א סוף צו די רויטע יידלעך. )
    
 דער היסטאריקער, וואס וועט קומען אמאל באשרייבן די געשיכטע
פון די רויטע יידלעך אין די שפעטערדיקע דורות, אז ער וועט האלטן בא
דעם קאפיטל, וועט ער זיך אפשטעלן: ער וועט א סך מעשיות נישט וועלן
גלייבן, און א סך זאכן וועט ער פארשווייגן. ער וועט זיך שעמען ארויסשטעלן אזעלכע פאקטן, וואס קאנען פארקומען סיידן צווישן ווילדע
מענטשן. ער וועט נישט וועלן גלייבן בשום אופן, אז צווישן יידן, וואס
רופן זיך „רחמנים בני רחמנים״, האבן זיך געפונען אזעלכע, וואס האבן
זיך באנוצט מיטן אומגליק פונעם פאלק און פון יענעמס צרות זיך געמאכט א פרנסה, איבערגעפירט א סך קהלש געלט, געמאכט כאפ־לאפ,
אראפגעקוועטשט זיך אין בייטל אריין, קיין רחמנות נישט געהאט אף
יידיש בלוט... גוואלד, וויי געשריען! ― וועט זאגן דעמאלט דער היסטאריקער ― וואס איז דאס געווען פאר מינים יידן דעמאלט, וואס האבן
זיך באגאנגען מיט זייערע ארעמע ברידער א סך ערגער, ווי מיט בהמות?
 וואס איז דאס געווען פאר מינים מענטשן, וואס האבן געטריבן די ארעמע עמיגראנטן, ווי מען טרייבט שאף אפן יאריד? וואס איז דאס גע־
 ווען פאר ברואים, וואס האבן דערלאזט ארעמע קראנקע ווייבער מיט
פיצלעך קינדער וואלגערן זיך אף דער הוילער ערד אונטער גאטס הימל,
אין רעגנס און אין קעלט? וואס איז דאס געווען פאר מינים קאמפאניעס
אזעלכע, וואס האבן ארויסגעלאזט מודעות אין אלע בלעטער, אז זיי נעמען זיך אונטער, כלומרשט פאר א קליין געצאלט, איבערפירן גאנצע
משפחות פון די רויטע יידלעך איבערן ים, ברענגען זיי און באזעצן אינעם  ג ל י ק ל ע כ ן  פ ר יי ע ם ל א נ ד מצרים, און נאכדעם
האט זיך אויסגעלאזט, אז זיי האבן גאר אויסגענארט די עטלעכע גילדן
און איבערגעלאזט די ארעמע עמיגראנטן אין מיטן וועג, אף גאטס באראט, ערגעץ אין דער מדבר?... וואס איז דאס געווען פאר מינים פראנטן,
וואס האבן געשאטן מיט געלט, פארנארט, אריינגענארט אין זאק אריין
ארעמע מיידלעך, זיי צוגעזאגט גילדענע בערג, און נאכדעם זיי פארקויפט צו די „ישמעאלים״ מיט גרויסע, גרויסע רווחים?... „אוי, ברידער!
― וועט דער היסטאריקער זאגן מיט די ווערטער פון  מ ע נ ד ע ל ע
מ ו כ ר ־ ס פ ר י ם ,  וואס האט זיך געקויפט אן אייביקן נאמען בא
אונדז, אף  ד ע ר  זייט טייך סמבטיון. ― אוי, ברידער!... אף פעטש
פון אנדערע וויין איך און זאג: נישקשה! גוטע און שלאפע ליידן אפט
אין דער וועלט, מעגלעך אפשר, יענע וועלן נאך א מאל חרטה האבן;
נאך אז געפאטשטע פאטשן זיך אליין, אז צעדראפעטע דראפען איינער
דעם אנדערן, וויין איך און האב ― אוי־וויי! ― גאר נישט וואס צו
זאגן... דערמאן איך מיך אין יענע נעבעך, פון אייך אליין געפייניקטע,
„געפאנגענע״, רייסט מיר דאס הארץ; עס וויינט און שרייט: אוי, מיין
משונה־דערשלאגן, מיין ווילד־געפאלן פאלק ישראל!!׳׳... דער היסטאריקער, וואס וועט קומען א מאל באשרייבן די געשיכטע פון די רויטע
יידלעך, וועט זיך נישט איין מאל רייסן בא די האר, אז ער וועט לייענען די קארעספאנדענציעס, וואס זיינען אפגעדרוקט אין די בלעטער פון
יענער צייט, אדער גלאט אזוי בריוולעך, וואס די רויטע יידלעך האבן געשריבן צו זיך אהיים פונעם „גליקלעכן, פרייען״ לאנד מצרים אין יענער
צייט. אט האט איר איינס פון די דאזיקע בריוולעך:
    
„מיינע ליבע און געטרייע! איך שרייב אייך א בריוול, נישט מיט
טינט, נאר מיט בלוטיקע טרערן, פון דעם דאזיקן גליקלעכן לאנד, ברענען זאל דאס אפן פייער! עס וואלט געמעגט איינגעזונקען ווערן, אזוי ווי
קורח, איידער איך האב דאס גאר דערקענט. הלוואי וואלט איך זיך אינדערהיים אויסגעבראכן א פוס, איידער איך האב מיך גערירט פון דעם
ארט, און אז איך בין שוין יא ארויסגעפארן, וואלט איך בעסער אין וועג
איינגענומען א מיתה משונה, איידער איך בין געקומען אהער, אין דעם
וויסטן מצרים! איך זאל אייך וועלן באשרייבן אלע אונדזערע גרויסע
צרות, וואס מיר האבן איבערגעטראגן אין וועג פונעם ערשטן טאג ביז
אצינד, וועט ניט סטייען ניט קיין פאפיר, ניט קיין פענעס פון דער גאנצער וועלט! אינעם טייך סמבטיון איז געוויס נישטא אזוי פיל וואסער,
וויפל טרערן מיר און אונדזערע ווייבער האבן פארגאסן ביז היינטיקן
טאג. די אגענטן, וואס האבן אונדז געבראכט אף דער שיף, האבן צוגענומען בא אונדז די פעקלעך (דארט זיינען געלעגן אונדזערע טלית־ותפלינס), און מער האבן מיר זיי נישט געזען אין די אויגן. ס׳איז געווען ערב שבת, האבן אונדזערע ווייבער געוואלט בענטשן ליכט, איז ניט
געווען אף וואס, האבן זיי אונדז גענוג באוויינט, זייערע קללות זאלן נאר
פאלן אף די קעפ פון די קאמיטעטן. און נאכדעם האט זיך אויפגעהויבן
א שטורעם־ווינט מיט סכנות נפשות, עס האט אונדז געווארפן העכער
הייזער, איטלעכע כוואליע איז די גרויס ווי א מויער, מיר האבן זיך שוין
אפגעזעגנט מיטן לעבן, געמיינט, ס׳איז אן עק! דריי וואכן האבן מיר זיך
אזוי אפגעמוטשעט, ס׳איז נישט געקומען קיין געקעכטס אין אונדזער
מויל אריין, מיר האבן געזען פאר זיך נאר הימל און וואסער, ביז מיר
האבן זיך קוים־קוים דערשלאגן צו א ברעג, און אז מיר זיינען אראפ פון
דער שיף קראנקע, צעבראכענע, אויסגעמוטשעטע, הונגעריקע, האט מען
אונדז אפגעהאלטן א טאג מיט א נאכט אין דרויסן אפן רעגן, און פונקט
דעמאלט האט זיך מיין אסתר־רייזלען פארגלוסט גיין צו קינד, זי איז
געלעגן געווארן און געהאט א יינגל; דאס יינגל איז געשטארבן, און זי
איז געווען, ניט היינט געדאכט, טויט־קראנק, ס׳איז נישט געווען אפילו
קיין לעפל יויך אדער אביסל איינגעמאכטס אף דערקוויקן די נשמה.
ערשט אפן אנדערן טאג האט מען זיך אף אונדז דערבארעמט, מענטשן
פון א קאמיטעט זיינען געקומען און האבן אונדז איבערגעשריבן אלעמען
באם נאמען, און מע האט אונדז אוועקגעפירט פון דארטן, און מע האט
    
אונדז פארטריבן אין א שטאל, און דארט האט מען אונדז געטיילט בול־
 קעס מיט מאראנצן, איטלעכן א בולקע מיט א מאראנץ, און פון דארטן
 האט מען אונדז ווידער אוועקגעטריבן, איבערגעשריבן איטלעכן באם
 נאמען און ארויפגעזעצט ווידער אף א שיף, און מע האט אונדז געפירט
 אנדערהאלבן מעת־לעת, און די זון האט געבאקן, געברענט ווי א גיהנום,
 ביז מע האט אונדז געבראכט צופירן און אראפגעווארפן אין אן ארט פון
 גאלע זאמד, נישט קיין הייזער, נישט קיין ביימער, נישט קיין גראז, נאר
 זאמד און הימל, הימל און זאמד, און דא האט מען געוואלט, מיר זאלן
 זיך באזעצן, מע האט אונדז געגעבן ארבעט ― שלעפן קלעצער פונעם
 ים און בויען הייזער, גראבן ערד און פלאנצן ביימער, און מע האט גע־
 שטעלט איבער אונדז אן אויבערהאר, א משוגענעם כעסן, וואס באלד
 עפעס ― פלעגט ער געבן פעטש; האבן מיר דאך מסתמא געמאכט א
 ויצעקו, האט מען עטלעכע פון אונדז געבונדן, געשלאגן מכות־רצח...
 קוים מיטן לעבן זיינען מיר פון דארטן זיך צעלאפן, דער אהער, דער אהין,
 וווהין די אויגן האבן געטראגן, און מיר האבן זיך צוגעשלאגן עטלעכע
 משפחות אין אן ערטל אריין, טאקע דא אין מצרים, ווו עס וואלט אונדז
 אפשר זיין נישקשה, וו א ר ע ם  מע ק א ן ד א מ א כ ן א
ל ע ב ן ,  דהיינו: מע גיט אונדז ארבעט ― שטיין בא דער מאשין,
דרייען די ראד פון כאור הבוקר ביז שפעט אין דער נאכט, און מע באקומט דערפאר א זילבערנעם טאלער, און קינדער א האלבן טאלער.
הכלל, ס׳איז גאר קיין מעשה ניט. איטלעכער הייסט דא „מיסטער״,
פערד גייען אין ברילן און מענטשן טראגן פאפירענע מאנישקעס. דער
חסרון אבער, וואס מע ווייס ניט פון קיין שבת און פון קיין יום־טוב,
און וואס מע פארשטייט נישט דאס לשון זייערס, ווארעם מע רעדט דא
זייער שטשיפעליאווע, דער רוח ווייס זיי, אף וואס פאר א שפראך! קיין
רחמנות איז בא זיי נישט פאראן, איר מעגט אויסגיין אין גאס פאר
הונגער, וועט זיך קיינער ניט אפשטעלן אפילו, ווארעם סע איז א טארעראם, אלע לויפן, אלע ארבעטן, און ווער סע קאן ניט ארבעטן און וויל
האנדלען, קאן ער האנדלען מיט וואס ער וויל, מיט אלטע מלבושים,
ארומטראגן שוועבעלעך, שווואקס אדער קנעפ, און קאן זיך „מאכן דערפון א לעבן״ (אזוי גייט דא די שפראך...). נאר איך מעג זאגן „גם זו
לטובה״, ווארעם אנדערע מאכן דא א סך ערגער פון מיר. אט האב איך
 נישט לאנג באגעגנט יענקל דעם פעטער מרדכיס, בין איך נבהל ונשתומם
 געווארן! איך האב אים כמעט נישט דערקענט ― אזוי שטארק האט ער
 זיך איבערגעביטן! אנגעטאן האט ער זיך ווי א משוגענער קאטערינ־
 שטשיק, אין א קורץ ווייטיקל מיט א לאנגן סטאן און מיט א הויכן
ספאדיק אפן קאפ, ווי א לאקשנטעפל. „יענקל, זאג איך, ס׳איז דו?״ ―
 „ווער דען? ― זאגט ער, ― פארשטייט זיך, ס׳איז איך, כאטש איך הייס
שוין היינט ניט יענקל, איך הייס גאר מיסטער דזשעק״... „וואס מאכסטו
עפעס, זאג איך, מיסטער דזשעק, ווי גייט דאס דיר אינעם דאזיקן לאנד?״
― „נומער ערגער, זאגט ער; די ערשטע צייט איז געווען זייער נישט
פריילעך, נאר איצט, דאנקען גאט, מ א ך  א י ך  א  ל ע ב ן ׳׳...
„דהיינו, זאג איך, וואס איז דיין טועכץ? ׳, ― „מיין טועכץ איז, זאגט ער,
איך וואש גרעט״. „וואס הייסט, זאג איך, דו וואשט גרעט?״ ― „אט
דאס הייסט, זאגט ער, איך האב מיך אויסגעלערנט וואשן און פרעסן״.
„אט דאס הייסט בא דיר געמאכט א לעבן? אז אך און וויי, זאג איך, איז
צו מיר, אז מיין פעטער מרדכיס זון באדארף זיין א פראטשקע, און נאך
אין מצרים דערצו! ׳׳... פון אים בין איך געוואר געווארן וואס מאכן די
איבעריקע אונדזערע חברה, די רויטע יידלעך, וואס האבן זיך צוגעשלאגן
אהער; אלע „מאכן, ברוך השם, א לעבן״: משה שפרינצעס האט זיך אויסגעלערנט פארזוימען לעכלעך צו אונטערהויזן, בערל דאבעס שלאגט
פלעקלעך אין די אבצאסן, מענדל מינדעס באקט בייגל, מאטל ראצלט
פארקויפט בעזעמער, עטלעכע גייען ארום דערווייל אזוי אן ארבעט, בעטן
נדבות, און די איבעריקע ווייס ער אליין אויך ניט, ווו זיי זיינען אהינגעקומען, אפשר זיינען זיי שוין נישטא... מיר האבן זיך ביידע גוט
אויסגעוויינט, אויסגערעדט איינער דעם אנדערן די הערצער, זיך געגעבן
די האנט „תקיעת־כף״, אז מיר זאלן זיך זען כאטש איין מאל אין וואך,
וועט אונדז זיין אביסל גרינגער, ווארעם דאס בענקען וואס מיר בענקען
ארויס איז אזוי גרויס, אז ממש עס עקט זיך אונדז דאס חיות! מיר
דאכט, איך וואלט זיי מוחל געווען זייערע אלע גליקן, איך וואלט זיי
אוועקגעשענקט אלע זייערע טאלערס פאר איין קוק אף די קבצניווקעס!
אוי, ווו נעם איך פליגל, וואלט איך באלד צו אייך אריבערפליען, מיינע
ליבע און געטרייע! מיר לאזן אייך גריסן גאר פריינטלעך, און מיר בעטן
אייך, דאס הייסט, איך און אסתר־רייזל זאל לעבן, איר זאלט דארט לאזן
גריסן איטלעכן באזונדער גאר פריינטלעך, און איר זאלט זיי זאגן, אז
מיר פארגעסן זיי ניט אפילו אף א מינוט, און דעם פעטער יאסע מיט דער
מומע סאסיע זאלט איר למען השם לאזן גריסן, און דעם פעטער שעיה
מיט דער מומע חיה, און די קינדער זייערע, איטלעכן באזונדער גאר
פריינטלעך, און מיין שוועסטער ביילע און די מומע קיילע זאלט איר
אחוץ לאזן גריסן פון אונזערטוועגן און פון אונדזערע קינדערס וועגן,
איטלעכן באזונדער גאר פריינטלעך, און איר זאלט זיי זאגן למען השם,
זיי זאלן זיך ניט דערוועגן רירן פונעם ארט, ווארעם זיי וועלן חרטה
האבן און וועלן זיך פארשילטן דאס געביין, אזוי ווי פעסיע די אלמנה,
וואס האט געהאט דעם פסק מיט אירע צוויי מיידלעך נעבעך, און נאך א
סך אזעלכע ווי זי, וואס האבן זיך געלאזט איינריידן, אז מע וועט דא
גליקלעך מאכן זייערע טעכטער, מע וועט זיי געבן חתנים מיט א סך נדן
און מיט שיינע מתנות, און צום סוף האט מען זיי פארפירט צו אלדי
שווארצע יאר, געפענטעט אין קייטן און פארקויפט צו די „ישמעאלים״
פאר קנעכט, מע זאגט, פאר זייער א סך גאלד... למען השם ולמען השם,
איר זאלט זיך נישט לאזן איינריידן פון קיינעם, טאמער קומט צו אייך
עמעצער פון די דאזיקע „פראנטן״ מיט ווייסע מאנישקעס און מיט גילדענע זייגערס און זאגן אייך צו הרים וגבעות, ובפרט מיט אייערע מיידלעך זאלט איר זיין געהיט, ווי דאס שווארצאפל פונעם אויג! הלוואי
וואלט איך מיך אויך ניט געלאזט איינריידן קיין נארישקייטן, קאמיטעטן,
עמיגראציעס, וואלט איך געווען באווארנט כאטש מיט דעם, וואס איבער הונדערט און צוואנציק יאר וועלן מיינע ביינער קומען צו קבר־ישראל, צווישן מיינע ליבע און געטרייע אף די קבצניווקעס... און מיר
בעטן אייך, דאס הייסט, איך און מיין אסתר־רייזל זאל לעבן, נאכאמאל,
איר זאלט נישט פארגעסן לאזן גריסן פון אונדז און פון אונדזערע קינדער דעם פעטער יאסיע און די מומע סאסיע, דעם פעטער שעיה און דער
מומע חיה, און מיין שוועסטער ביילע און מיין מומע קיילע, און זייערע
קינדער, איטלעכן באזונדער גאר פריינטלעך, און למען השם ולמען השם,
זיי זאלן זיך ניט דערוועגן רירן פונעם ארט״...
― ― ― ― ― ― ― ― ― ― ― ―  ― ― ― ―
    
אזעלכע בריוולעך האבן די רויטע יידלעך באקומען פון זייערע פא־מעשיות און פאנטאזיעס 295
טער און מוטער, שוועסטער און ברידער, פריינט און גוטע פריינט ―
לרוב, און כאטש די ידיעות זיינען געווען כמעט אלע אזעלכע טרויעריקע,
איינע טרויעריקער פון דער אנדערער, פונדעסטוועגן האבן זיי ארויסגעקוקט אף בעסערע ידיעות; זיי האבן נישט פארלארן זייער בטחון, זיי
האבן געהאט א האפענונג, אז זיי וועלן נאך הערן, אם ירצה השם, פון
דארטן גוטע בשורות מיט ישועות ונחמות... אויב זייערע האפענונגען
זיינען מקוים געווארן ― דאס וועלן מיר וויסן שפעטער, אז גאט וועט
אונדז שענקען דאס לעבן און מיר וועלן אמאל אף ציקאוועסט זיך
דורכפארן אהינצו, זען וואס מאכן דארט, אינעם נייעם גלות מצרים,
אונדזערע ברידער, די רויטע יידלעך... איין זאך קען איך אייך זאגן פאר
קלאר, אז די רויטע יידלעך, וואס זיינען געבליבן אינדערהיים, זיינען גאר
ניט די רויטע יידלעך וואס פריער, ווארעם ווי באלד עס איז געשען דער
קלאפ, איז בא זיי געווארן אן איבערקערעניש; זיי האבן זיך נאך די
קלעפ עפעס ווי אויסגעניכטערט, ווי אויפגעוואכט פון א לאנגן־לאנגן
שלאף און האבן אנגעהויבן צו פארשטיין זייער לאגע, פארשטיין, אז
ווייטער קאן דאס אזוי ניט זיין, אז מע באדארף עפעס אנהייבן טראכטן.
און אז זיי האבן אנגעהויבן טראכטן, האבן זיי ערשט דעמאלט צעקייט
די ווערטער פון יענעם פארשוין, וואס איז אראפגעפארן צו זיי פון יענער זייט טייך סמבטיון און האט זיי דערציילט א מעשה מכח א לאנד,
אן אייגן לאנד, מכח ארץ־ישראל ― און דער עולם האט זיך שטארק
א נעם געטאן צו דעם דאזיקן ענין, מיט היץ, מיט פייער, ווי דער שטייגער איז פון די רויטע יידלעך... נאר איר ווילט דאך וויסן וואס איז געווען
דער פועל יוצא? וואס איז דערפון ארויסגעקומען? צי האבן די רויטע
יידלעך טאקע עפעס מתקן געווען, טאקע עפעס געטאן אויך? אדער מען
איז אפגעקומען נאר דערמיט, וואס מע האט גערעדט און גערעדט און ווידער אמאל גערעדט?... צי האט מען זיך שוין אמאל אויסגעגלייכט דארט
מיט דעות, אדער איטלעכער איז זיך געבליבן בא זיינעם? צי האט מען
זיך שוין דעררעדט אמאל בא זיי צו א סוף? אדער אז ס׳איז שוין געקומען צום שפיץ, האט זיך געלאזט הערן א קול: ,,נע זשעלאיעם! ״ ?... אט
דא לאזט זיך אראפ דער פארהאנג, און מיר געזעגענען זיך אפ מיט די
רויטע יידלעך אף א היפשער צייט.
    
 געשריבן אין יאר 1900
    
  מ ש ו ג ע י ם
    
 א באשרייבונג פון א דורכפארער
    
 ד א ס  ע ר ש ט ע  ק א פ י ט ל
(א דורכפארער אנטדעקט דאס נייע לאנד. ― די רויטע יידלעך הערן זיך אן מיט
מעשיות און ווערן פארקאכט. ― איינער פון זיי לאזט זיך אהין אוועק. ― ער קומט צוריק און גיט ארויס זיין באשרייבונג באזונדער אין א ביכל. ― ער רעכנט דערפון גליקלעך ווערן).
    
 א צייט מיט יארן האבן די רויטע יידלעך געמיינט, אז מיט זיי לאזט
זיך אויס די וועלט. פון איין זייט דער טייך סמבטיון, פון דער אנדערער
זייט די הרי חושך און אין מיטן די רויטע יידלעך ― און אן עק, וואס
באדארף מען נאך? גערעדט האט מען, אז אף יענער זייט סמבטיון איז א
סברא, אז סע איז יא פאראן עפעס א לאנד, נאר אפילו אז יא, איז נאך
א ספק, צי עס געפינען זיך דארטן יידן; כאטש אפילו, אז מע זאל וועלן
שמועסן דאס אייגענע ווידער צוריק, מוז מען רעכענען, אז סע איז
ג ע וו י ס  דארטן פאראן יידן, ווארעם, ערשטנס, ווי געשיקט זיך דאס
א לאנד אן יידן? און, צווייטנס, ווו זיינען אהינגעקומען די „עשרת
השבטים״?... נאר פלוצעם עפעס איז ארויס א קלאנג, אז איינער א
דורכפארער, מע ווייסט ניט ווער און פון וואנען, האט דערציילט, אז ער
איז דארט אליין געווען אין יענעם לאנד. איי, ווי אזוי האט ער געקאנט
אריבער דעם סמבטיון, וואס אלע ווייסן, אז א גאנצע וואך ווארפט ער
מיט שטיינער, א חוץ שבת? בלייבט א קשיא... דער דורכפארער האט דערציילט, אז ער איז דארטן געווען, אז ער האט אליין געזען מיט זיינע אויגן
 
 