 ווען מע דערמאנט היינט די וועלטלעכע יידישע שולן צווישן די יארן 1920 און 1970, שטעלט מען זיך פאר, אז זיי זענען אלע געווען ענלעך. אין די „שלום־עליכם שולן‟, „ארבעטער־רינג שולן‟, „פארבאנד שולן‟ און די „ארדן‟־שולן, האט מען געלערנט די קינדער די יידישע שפראך, סעקולערע יידישע ליטעראטור, געשיכטע און געזאנג, בעת אין די תלמוד־תורות, האט מען געגעבן די קינדער א רעליגיעזע דערציונג. 
 דער אמת איז אבער, אז אינעם „שלום־עליכם אינסטיטוט‟ האט יארן לאנג געהערשט א וויכוח וועגן דער ריכטונג וואס זייערע שולן זאלן גיין. די פירער, ד״ר שלמה סיימאן און לייבוש לעהרער — ביידע אנגעזעענע פעדאגאגן און שרייבער — האבן געפריידיקט אריינצונעמען טראדיציאנעלע עלעמענטן, אבער א מאל זענען זיי אליין געווען אומזיכער ווי ווייט מע זאל גיין מיט דעם. אין 1942, למשל, האט סיימאן שטארק קריטיקירט די יידישע צייטונגען פאר האבן אפגעדרוקט א קול־קורא פון דער חב״ד באוועגונג, זוכנדיק תלמידים און פינאנציעלע שטיצע. „מע דארף באקעמפן דעם דאזיקן קול־קורא,‟ האט סיימאן דערקלערט. 
 לויט א סעריע האנט־געשריבענע פראטאקאלן פון דער עקזעקוטיווע פונעם „שלום־עליכם פאלק־אינסטיטוט‟ צווישן די יארן 1941 און 1948, זעט מען אבער ווי שטארק דער חורבן האט באווירקט די וועלטלעכע שלום־עליכם שולן איינצופירן מער יידישע מנהגים און טראדיציעס אינעם יידישן קלאסצימער. די פראטאקאלן, געפירט דורכן פראטאקאל־סעקרעטאר, אברהם שווייד, זענען זייער פארכאפנדיק, ווייל זיי פארצייכענען נישט בלויז די ציפערן (וויפל שולן זענען געווען, וויפל תלמידים, וויפל איז געווען דער שכר־לימוד, אאז״וו) אבער אויך די וויכוחים וועגן דער ריכטונג וואס די שולן זאלן אננעמען, אין א צייט ווען ס׳רוב פון די אמעריקאנער יידן האבן געשטרעבט בלויז זיך צו אסימילירן. 
 די פראטאקאלן זענען לעצטנס צונויפגעשטעלט געווארן פון שוויידס טאכטער, געלע שווייד־פישמאן, אליין א לאנג־יאריקע לערערין אין די „שלום־עליכם שולן‟, און די דירעקטארין פון דער „זאמלונג פון די וועלטלעכע יידישע שולן‟ אין סטאנפארד־אוניווערסיטעט. איין קאפיע פון די פראטאקאלן וועט אין גיכן געשיקט ווערן צו דער זאמלונג אין סטאנפארד, אונטער „ספעציעלע זאמלונגען‟, און א צווייטער — אין ייווא. 
 אין פארגלייך מיט די סאציאליסטיש־געשטימטע ארבעטער־רינג שולן, די ציוניסטישע פארבאנד־שולן, און די „ארדן‟־שולן, האבן די שולן פונעם שלום־עליכם פאלק־אינסטיטוט (און זיין זומער־לאגער, קעמפ בויבעריק) געלייגט דעם טראפ אויף דער שאפערישקייט פון יידישן פאלק, און נישט באטאנט קיין שום פאליטישע ליניע אינעם קוריקולום פון די שולן. 
 במשך פון די 1940ער יארן האבן די לערער און פארוואלטער פון דער עקזעקוטיווע אפט באטאנט דעם דוחק פון געלט און די ירידה פון תלמידים אין די שולן. בעת א זיצונג אין אקטאבער 1941 האט די לערערין אסתר קאדער געטענהט מיט טרערן אין די אויגן, אז א סך יינגלעך נעמט מען ארויס פון די שולן עטלעכע יאר איידער זיי ווערן בר־מיצווה, כדי זיי זאלן זיך קענען לערנען לייענען תורה און הפטרה. „מען האט שוין מיט יארן צוריק וועגן דעם גערעדט, אבער ס׳איז נאך אלץ ניטא א פראגראם אין די ש״ע שולן פאר א בר־מיצווה צערעמאניע,‟ האט קאדער געזאגט. „זאל מען יא אדער ניט ארייננעמען א ספר־תורה אין די שולן?‟ אזא שריט האט אבער, א פנים, דעמאלט נאך אויסגעזען צו ראדיקאל פאר דער פארוואלטונג. 
 א פראמינענטער לערער, דוד בזשאזשע, האט אויך געהאלטן, אז די שולן זאלן אננעמען א מער טראדיציאנעלן כאראקטער, האט ער פארגעלייגט, אז מע זאל דורכפירן א דריטן סדר, ווי א מיטל צוצוציען נייע משפחות. א צווייטער פארוואלטער, חבר טאראווסקי, האט אבער געענטפערט: „דער דריטער סדר איז אן איבערבלייב פונעם לינקן עלעמענט, און ס׳וועט אויך שטערן די פאלקשולן, וואס האבן באזונדערע פסח־אונטערנעמונגען.‟ 
 לייבוש לעהרער, דער דירעקטאר און גייסטיקער פירער פונעם „שלום־עליכם פאלק אינסטיטוט‟ קעמפ בויבעריק, און א שטיצער פון דער אידעע, אז יידישקייט באשטייט פון א גאנצער פאלק־קולטור, נישט בלויז א רעליגיע, האט צוגעגעבן, אז דער אויסדרוק „דריטער סדר‟ איז „ניט פאסיק פאר אונדז, יידן. לאמיר אפהיטן די עקזיסטירנדיקע יום־טובים, מיר דארפן ניט קיין נייע.‟ דערביי האט ער פארגעשלאגן ארגאניזירן א צווייטן סדר, אדער א קאנצערט אינעם גייסט פון פסח. 
 לעהרערס באמיונגען אריינצוברענגען די יידישע טראדיציעס אויף א סימבאלישן (נישט רעליגיעזן) אופן האבן אבער א מאל צעטומלט געוויסע סעקולערע פארוואלטער. ווען דער אינסטיטוט האט, למשל, באשלאסן איינצופירן עונג־שבת פייערונגען פרייטיק־צו־נאכטס, וואס האבן, א פנים, צוגעצויגן א ממשותדיקן עולם, און דערביי דערהויבן די שטימונג בכלל, האט איין פארוואלטער געפרעגט: „אבער פאר וואס איז ניט דערלויבט צו אפלאדירן פרייטיק אוונטן?‟ לעהרער האט, אויף זיין רויקן, פעדאגאגישן אופן, געענטפערט: „אין טעאטער אפלאדירט מען ווייל דער פובליקום באטייליקט זיך ניט אין דער פארשטעלונג; בלויז די אקטיארן זענען וויכטיק. אבער אין א פלאץ ווו דער עיקר איז פייערלעכקייט, ווו אלע באטייליקן זיך, און דער חזן איז בלויז דער שליח־ציבור, ברענגען די אפלאדיסמענטן אריין א ניט־געווונטשענעם גייסט.‟ 
 איין מאל האט געטראפן, אז א ייד איז בעת אן עונג־שבת צוגעגאנגען צו די אנגצונדענע שבת־ליכט און געניצט דעם פלאם אנצוצינדן זיין פאפיראס. דער אקט האט ארויסגערופן א גרויסן פראטעסט אויף דער קומעדיקער זיצונג פון דער עקזעקוטיווע, און דער פראטאקאל־סעקרעטאר, אברהם שווייד (אליין א געוועזענער ישיבה־בחור און א טראדיציאנעל־געשטימטער ייד) האט עס אויך פארדאמט, סיי בעל־פה אויף דער זיצונג, סיי בכתב אינעם פראטאקאל — א שריט וואס האט אליין ארויסגערופן א פראטעסט ביי א טייל פון דער עקזעקוטיווע. 
 דערווייל האבן די שרעקלעכע ידיעות וועגן די נאציסטישע אקציעס אין אייראפע געהאנגען ווי א פינצטערער כמארע איבער די יידן אין אמעריקע, אריינגערעכנט די דערציער פונעם „שלום־עליכם אינסטיטוט‟. אין מארץ 1943 האט דער אינסטיטוט געשיקט א דעלעגאציע פון 50 תלמידים קיין וואשינגטאן, כדי צו פראטעסטירן קעגן די רדיפות פון די יידן אין נאצי־אקופירטע לענדער, און ביים אנהייב פון דער זיצונג פונעם 5טן יוני, האט דער פארזיצער דערקלערט: „מיר באוויינען אונדזערע מארטירער.‟ 
 הגם די שול־טוער און לערער האבן אפט אויסגעדריקט דאס געפיל, אז די עלטערן פון די תלמידים שאצן נישט אפ די שווערע ארבעט וואס זיי לייגן אריין, האט אין 1943 א געוועזענער תלמיד פון שול 34, וועלכער האט דעמאלט געדינט ווי א סאלדאט אין דער אמעריקאנער ארמיי, צוגעשיקט דעם „שלום־עליכם אינסטיטוט‟ א ביישטייער, באדאנקענדיק זיינע לערער פאר דער פיינער דערציונג וואס מע האט אים געגעבן. די פארוואלטונג פון דער עקזעקוטיווע האט זיך דערפרייט און ארויסגעלאזט א מעלדונג, אז די לערער און עלטערן, זאלן גלייך צושיקן די אדרעסן פון געוועזענע תלמידים, וועלכע דינען אין ארמיי, און מע וועט זיי אפדרוקן אינעם יארבוך. 
 די פרויען־ארגאניזאציע פונעם „שלום־עליכם אינסטיטוט‟ איז אין יענע יארן אויך געווארן זייער אקטיוו. אונטער דער פירערשאפט פון שרה ליבערט, האבן די פרויען געשאפן איבער $1,000 (א גרויסע סומע אין יענע טעג, בפרט פאר די משפחות אין די ש״ע שולן, וועלכע זענען געוויינטלעך געווען גאנץ ארעם) פאר א רעטונג־פאנד פאר אייראפעישע קינדער, און זיי האבן אויך געזאמלט $2,000 פאר דער ציוניסטישער ארגאניזאציע „פיאנערן־פרויען‟. 
 דעם 22סטן פעברואר 1943 האבן די תלמידים און לערער פון די ש״ע שולן זיך באטייליקט אין א פראטעסט־פארזאמלונג קעגן דעם „ווייסן פאפיר‟, א בריטישע אקציע פון 1939, וואס האט שטארק באגרענעצט די יידישע אימיגראציע קיין פאלעסטינע אונטערן בריטישן מאנדאט, און דערביי פארשלאסן די מעגלעכקייט פון א מקום־מיקלט פאר די יידישע פליטים פונעם נאצי־גיהנום. 
 די געשעענישן אין אייראפע האבן ביי א גרויסן טייל פון די לערער און פארוואלטער ארויסגערופן א פארלאנג צו פארשטארקן דעם טראדיציאנעלן עלעמענט אינעם קוריקולום. אברהם מענעס, א חשובער יידישער שרייבער און לערער פון דער מיטלשול, וועלכער האט אפט קריטיקירט לעהרערס „סימבאלישן‟ צוגאנג צו טראדיציע, האט בעת א זיצונג אין יוני 1944, דערקלערט: „מע דארף אויסבעסערן די סיסטעם פון לערנען אין די שולן. אנהייבן דארף מען מיט די צען געבאט און שמע ישראל, אלס סימבאל פון קידוש־השם און אונדזערע עטישע ווערטן.‟ ער האט געטענהט, אז ס׳איז נישט גענוג אויפצוהענגען בילדער פון די שרייבער י. ל. פרץ, אברהם רייזען און שלום־עליכם, נאר אויך פון יידישע פערזענלעכקייטן במשך פון דער לאנגער יידישער געשיכטע. ער האט אויך פראטעסטירט קעגן געוויסע לערן־ביכלעך, וואס האבן געגעבן אנצוהערן, אז ביי פרומע יידן זענען שבת און יום־טוב געווען „פינצטערע טעג‟. 
 בזשאזשע האט באמערקט, אז די ישיבות צעשפרייטן זיך איבערן לאנד, בעת די יידישע שולן ווערן פארנאכלעסיקט. „מיר דארפן אנטוויקלען א דור, וואס זאל פארזעצן די אידעאלן פון די פאלקשולן, אז די שולקינדער זאלן זיין אונדזערע קולטור־טרעגער.‟ לעהרער האט אויף דעם געענטפערט, אז דער יידישער בילדונג־קאמיטעט (JEC) ראנגלט זיך מיט דער זעלבער פראבלעם מיט די תלמוד־תורות. „אין די יינגערע קלאסן פאלן די קינדער אוועק ווייל אין גאס איז זיי בעסער ווי אין שול. די חברים זייערע רעדן זיי אפ פון לערנען,‟ האט לעהרער באטאנט. 
 א צאל פארוואלטער און לערער האבן געטענהט, אז די סיבה פאר וואס די עלטערן פארשרייבן נישט זייערע קינדער אין די שולן, איז נישט בלויז צוליב א גלייכגילט צו יידישקייט, אבער אויך צוליב דעם אויסזען פון די שולן. א טייל קלאסן האבן זיך געטראפן אין קעלערן אדער אין ליידיקע קראמען, און געוויסע לערער האבן געטענהט, אז די צימערן זענען צו קליין. אין יוני 1944 האט מען געמאלדן, אז די JEC וועט גיבן דעם שלום־עליכם אינסטיטוט געלט און מעבל צו פארשענערן די לאקאלן. 
 אין סעפטעמבער 1944 האט דער לערער, לייבוש שפיטאלניק, געבעטן, אז מע זאל דורכפירן א געלט־זאמלונג פאר די יידישע קינדער וואס זענען שוין, און די וואס דארפן נאך געראטעוועט ווערן פונעם נאצי־גיהנום. „די פרויען־ארגאניזאציע האט שוין געשאפן $3,000, אבער דאס איז ווייט ניט גענוג,‟ האט שפיטאלניק באטאנט. 
 וואס ערגער עס זענען געווארן די ידיעות פון אייראפע, אלץ מער האבן געוויסע פארוואלטער אנגעהויבן באטראכטן ארץ־ישראל ווי א מקום־מיקלט פאר די יידישע פליטים. אין עטלעכע שולן האט מען דורכגעפירט אן עקספערימענט צו לערנען העברעיש אינעם לעצטן יאר, כדי די תלמידים זאלן קאנען כאטש איבערלייענען א העברעישן טעקסט. א צאל פארוואלטער זענען אבער נישט געווען צופרידן מיט דעם איינפאל. 
 בזשאזשע איז געווען איינער פון יענע קריטיקער. „וועלכע יידישע לימודים וועלן מיר איצט דארפן איבערהיפן צו האבן צייט פאר העברעיש?‟ האט ער געפרעגט. 
 אין דער זעלבער צייט האט ד״ר סיימאן אנגעהויבן פריידיקן, אז מע דארף אין דער מיטלשול לערנען תנ״ך — יהושע, שופטים, שמואל, אפילו אויב מע דארף אפשאפן אנדערע לימודים. „אנדערש איז עס ניט קיין יידישע מיטלשול,‟ האט ער באמערקט, און דערביי צוגעגעבן אן אומגעריכטן שפיץ: „לערנען יחזקאל איז וויכטיקער ווי לייענען לייוויק.‟ 
 בזשאזשע און לעהרער האבן זיך דעמאלט צעווערטלט, בפרט וואס שייך דער דערציונג אין קעמפ בויבעריק, וואס בזשאזשע האט געהאלטן, אז ס׳איז א סך צו שוואך. „מע רעדט ניט יידיש אין קעמפ. זה לא הדרך!‟ האט בזשאזשע אויסגערופן. 
 ביז איצט האבן די פארוואלטער און לערער געטענהט, אז די קליינע צאל קינדער אין די שולן איז א רעזולטאט פון דעם, וואס די עלטערן זענען גלייכגילטיק צו יידישקייט, אבער אין אפריל 1945 איז פארגעקומען א גאר נייע דערשיינונג: אינעם פארשול־קלאס פון דער שול 34, וואס האט זיך געטראפן אויך שבת, האט מען זעקס קינדער פון דער פארשול ארויסגענומען, ווייל די עלטערן האבן פארלאנגט, אז מע זאל ניט צייכענען אום שבת. 
 די ידיעה, אז מע האט פארלוירן די קינדער וואס זייערע עלטערן האבן דווקא געהיט שבת, האט ארויסגערופן א פראטעסט ביי דער קומעדיקער זיצונג פון דער פארוואלטונג. „די שלום־עליכם שולן האבן טאקע ווייניק יידישן אינהאלט,‟ האט איין פארוואלטער, קעסלער, געזאגט. מיט עטלעכע חדשים שפעטער האט מען געמאלדן, אז דער נייער העברעיש־לימוד איז געווען „זייער דערפאלגרייך‟, אז די קינדער אין לעצטן יאר פון פאלקשול האבן איצט געקענט פארשטיין א טעקסט פון מדרש און אויך א סך לשון־קודשדיק ווערטער, וואס ווערן געניצט אין יידיש. דער פארזיצער פון דער עקזעקוטיווע, חבר גודלמאן, האט באמערקט, אז א צאל עלטערן פארלאנגען שוין אויך, אז מע זאל לערנען זייערע קינדער אויף בר־ און בת־מיצווה, און חבר ליפשיץ האט פארגעלייגט, אז מע זאל לערנען העברעיש שוין אין פערטן זמן אן. „רעליגיע איז א רעזערווואר פון דער יידישער קולטור,‟ האט ער געזאגט. 
 שפיטאלניק האט פארלאנגט מע זאל נישט בלויז לערנען די קינדער ווי צו לייענען די הפטורה אבער אויך ווי צו לייגן תפילין. „פאר וואס ניט לערנען יידישע יינגלעך דעם שמע ישראל, ווי די יידן וועלכע זענען אומגעקומען על קידוש השם מיט די דאזיקע הייליקע ווערטער אויף זייערע ליפן?‟ האט ער געפרעגט. 
 די דעבאטע וועגן בר־מיצווה צערעמאניעס האט זיך געצויגן ביז 11:30 ביי נאכט, ווען מע האט באשלאסן איבערצוגעבן דעם ענין צו דער פעדאגאגישער קאמיסיע. די קאמיסיע האט אין גיכן געמאלדן, אז זי וועט אויסארבעטן א צערעמאניאל פאר בר־ און בת־מיצווה אין די שולן, און אויב די עלטערן פארלאנגען א טראדיציאנעלע בר־מיצווה וועלן די לערער זיי ארויסהעלפן. 
 א ווענדפונקט אין דעם גאנצן ענין איז פארגעקומען אין 1946, ווען ד״ר סיימאן האט באשלאסן, אז צום ערשטן מאל, וועט זיין שול, שול 15, אויף יוטיקא־עוועניו אין ברוקלין, בויען א סוכה. דעם 13טן אקטאבער האט ער, שטייענדיק אין דער סוכה, דערקלערט: „רבותי! היינט צאל איך אייך א טייל פון דעם וועקסל וואס איך האב געחתמעט. ווען איר האט פאר מיר צוגעגרייט דעם באנקעט, געדענקט איר אפשר אז מע האט געזאגט: ׳יא, סיימאן האט אמאל גערעדט וועגן יידישע קהילות, וועגן מאכן די יידישע שול א בית־הכנסת. לאמיר אים קויפן א הויז און זען וואס ער וועט קאנען אויפטאן׳. 
 און דא האט סיימאן אנגעהויבן דערקלערן די געשיכטע פונעם אור־אלטן יום־טוב, ציטירנדיק פסוקים פון דער תורה, אז כאטש סוכות איז לכתחילה געפראוועט געווארן ווי א נאטור־פייערונג, „רעדט זיך אין ויקרא כג וועגן יום־טוב באריכות, ווערט שוין דער יום־טוב פארבונדן מיט יציאת־מצרים. אין סוכות זאלט איר זיצן זיבן טעג, כדי אונדזערע דור־דורות זאלן וויסן, אז אין ביידלעך האב איך געמאכט זיצן די קינדער פון ישראל, ווען איך האב אים ארויסגעצויגן פון לאנד מצרים.‟ 
 דער פאקט, וואס „שלום עליכם שול 15‟ האט אויפגעשטעלט א סוכה, און די לומדישע ווערטער פון ד״ר סיימאן שטייענדיק אין דער סוכה, איז געווען א בולטער סימן — סיי פאר די אנדערע סעקולערע יידישע שול־נעצן, סיי פאר די פארוואלטער, לערער און משפחות פון די „שלום־עליכם שולן‟ אליין — אז ד״ר סיימאן ווארפט אפ דעם פרייען, פראגרעסיוון צוגאנג פון דער וועלטלעכער יידישקייט, און וועט מער נישט דערציען קינדער בלויז דורך „סימבאלישע‟ טראדיציעס, נאר טאקע דורך אויסלעבן זיך טאג־טעגלעך אויף א טראדיציאנעלן יידישן שטייגער. 
 אבער ביי ס׳רוב פון די לערער און פארוואלטער, אפילו די טראדיציאנעל־געשטימטע ווי פרוי קאדער, חבר שפיטאלניק (און שפעטער — דער פרינציפאל פון שלום־עליכם שול 21, משה גאלדשטיין), איז ד״ר סיימאנס נייער צוגאנג פארט געווען צו עקסטרעם, און דערפאר זענען זיי ווייטער נאכגעגאנגען לעהרערס מער סימבאלישע שיטה צו יידישע טראדיציעס. ערשט אין די 1960ער יארן, ווען די אסימילאציע פון די יידישע משפחות איז געווען אין פולן ברען, האט די עקזעקוטיווע, סוף־כל־סוף, מסכים געווען אנצונעמען ד״ר סיימאנס שיטה. צום באדויערן איז עס שוין אבער געווען צו שפעט. 
