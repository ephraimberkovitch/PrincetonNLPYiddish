 
 מאטל פייסי דעם חזנס: 1\. 8: מיר פארפלייצן די וועלט מיט טינט 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
מיר פארפלייצן די וועלט מיט טינט
  
―――
  
― א. ―
    
 אוי, בין איך געווען א נאר! דערפאר, וואס איך האב פארקויפט
ניט אזא גוטן קוואס, האב איך געמיינט, אז מע וועט מיך קעפן! צום
סוף ― גארנישט. אומזיסט איבערגעשראקן. יענטע מעג פארקויפן
חלב פאר גענדזנשמאלץ? און גדליה דער קצב האט ניט געהאדעוועט
די שטאט א קיילעכיק יאר מיט טרפה פלייש? אזוי האט אונדזער
שכנה פעסיע אויסגערעדט מיין מאמע דאס הארץ. אן אקציע מיט מיין
מאמען! אלצדינג נעמט זי זיך צום הארצן. דערפאר האב איך ליב
מיין ברודער אליהו. מיין ברודער אליהו פאלט ניט אראפ בא זיך דערמיט, וואס מיר האבן זיך אפגעבריט אפן קוואס. אבי ער האט דעם
בוך, איז אים גוט. ער האט געקויפט א בוך פאר א רובל. דאס בוך
הייסט „פאר א רובל הונדערט!״ ער זיצט און לערנט אים אף אויסנווייניק. דארטן זיינען דא אן א שיעור רעצעפטן, ווי אזוי מע מאכט
געלט. ער קען שוין כמעט אלע רעצעפטן. ער ווייס שוין, וויאזוי
מע מאכט טינט, ווי אזוי מע מאכט שווואקס, ווי אזוי מע טרייבט־ארויס
מייז און טאראקאנעס און אנדערע מיאוסקייטן. ער רעכנט, קודם כל,
זיך נעמען צו טינט. טינט, זאגט ער, איז א גוטער ארטיקל. אלע לערנען זיך שרייבן. ער איז א בעלן געווען פרעגן בא יודל דעם שרייבער,
וויפל גייט אוועק בא אים טינט? זאגט ער: א פארמעגן! יודל דער
שרייבער האט אפשר זעכציק מיידלעך, וואס ער לערנט זיי שרייבן.
יינגלעך לערנען ניט בא אים. מע האט פאר אים מורא. ער שלאגט
זיך. ער שלאגט מיט א ווירע איבער די הענט. מיידלעך קאן מען ניט
שלאגן. שמייסן אוודאי ניט. עס טוט מיר באנג, וואס איך בין נישט
געבוירן געווארן בעסער א מיידל. ערשטנס, וואלט איך פארשפארט
דאווענען יעדן טאג. ס׳איז מיר נמאס געווארן. אלע טאג איין זאך.
היינט וואלט איך נישט געוווסט פון קיין תלמוד־תורה. א האלבן טאג
גיי איך אין תלמוד־תורה. לערנען לערן איך אפן שפיץ מעסער, נאר
פעטש כאפ איך אן א שיעור. איר מיינט, פונעם רבין? דווקא פון
דער רביצין. איר עסק, וואס איך האדעווע די קאץ! איר זאלט אנקוקן בא איר א קאץ ― א גאטס רחמנות! תמיד איז זי הונגעריק.
ניאווקען ניאווקעט זי שטילערהייט, מיט א געוויין, ווי להבדיל א מענטש.
עס רייסט־אויס א שטיק הארץ! בא זיי איז אבער ניטא קיין קאפ
רחמנות. וואס האבן זיי צו איר? לאז זי צוגיין צו עמעצן א שמעק
טאן ― טוט מען אף איר א געשריי: א טפרוסס! פליט זי אוועק ווו
דער שווארצער פעפער וואקסט. קיין קאפ לאזט מען איר ניט אויפהייבן. אנומלטן איז זי גאר פארפאלן געווארן אף עטלעכע טעג. איך
האב געמיינט, אז זי איז חלילה געפגרט. צום סוף האט זי זיך געקעצלט... איך קער מיך אום צו מיין ברודער אליהוס טינט.
  
― ב. ―
    
 מיין ברודער אליהו זאגט, אז די וועלט איז געווארן גאר נישט דאס,
וואס אמאל. אמאל, אז מע פלעגט וועלן מאכן טינט, האט מען, זאגט
ער, באדארפט קויפן גאליש־עפעלעך. די גאליש־עפעלעך צעקלאפן, נאכדעם קאכן זיי אפן פייער, ווייס איך וויפל, נאכדעם אריינווארפן קופער־וואסער; און בכדי די טינט זאל גלאנצן, האט מען נאך געמוזט צוגעבן
א שטיקל צוקער ― א גאנצער טאראראם! היינט, זאגט ער, איז אזא
חיות! איך קויף מיר, זאגט ער, אין דער אפטייק א „פראשעק״ אזעלכן
מיט א פלעשל „גליצערינע״, מיש דאס אויס מיט וואסער, א זיד אפן
פייער ― און פארטיק טינט. אזוי זאגט מיין ברודער אליהו. ער איז
אוועק אין דער אפטייק און האט געבראכט א גוזמא „פראשקעס״, און
„גליצערינע״ א גאנצע פלאש. נאכדעם האט ער זיך פארשפארט אין
אלקער און האט עפעס געטאן. וואס ― ווייס איך ניט. ס׳א סוד. אלצדינג איז בא אים א סוד. אז ער הארף זאגן דער מאמען, למשל, זי
זאל אים געבן דאס אייבערשטע פונעם שטויסל, רופט ער זי אפ אף
א זייט און זאגט איר שטילערהייט: „מאמע! דאס אייבערשטע פונעם
שטויסל״. די „פראשקעס״ מיט דער „גליצערינע״ האט ער אויסגעמישט
אין א גאנץ גרויסן טאפ (א נייעם טאפ געקויפט). דעם טאפ מיטן געמישעכץ האט ער פאררוקט אין אויוון און האט געבעטן דער מאמע שטילערהייט, זי זאל פארקייטלען די טיר. מיר אלע האבן געמיינט, מי
יודע וואס. די מאמע האט אלע מינוט געכאפט א קוק צום אויוון.
אפנים, זי האט מורא געהאט, דער אויוון זאל ניט צעפאלן ווערן אף
שטיקלעך. נאכדעם האט מען אריינגעקאטשעט אין שטוב אריין דאס
פעסל פון קוואס. נאכדעם האט מען פאוואלינקע ארויסגענומען דעם
טאפ פונעם אויוון און מע האט פאוואלינקע אריינגעגאסן דאס געמישעכץ אין פעסל אריין. נאכדעם האט מען אנגעהויבן גיסן אין פעסל
אריין וואסער. אז דאס פעסל איז געווארן אנגעפילט העכער האלב,
האט מיין ברודער אליהו א זאג געטאן: „גענוג!״ און האט זיך גענומען
צום בוך וואס „פאר א רובל ― הונדערט״. געקוקט און געהייסן שטילערהייט זיך ברענגען א פרישע פען מיט א ווייסן בויגן פאפיר. „וואס
מע שרייבט פראשעניעס״ ― האט ער א זאג געטאן שטילערהייט דער
מאמען אפן אויער. איינגעטונקען די פען אין פאס און געגעבן א שרייב
עפעס אפן ווייסן בויגן פאפיר מיט א דריידל און מיט א צוק. דאס אנ־
 געשריבענע האט ער צוגעטראגן פריער צו דער מאמען, נאכדעם צו מיין
שוועגערן ברכה. די ביידע האבן געגעבן א קוק־אריין און א זאג צו
אים:
    
― סע שרייבט!
    
באלד נאכדעם האט מען זיך גענומען ווידער צו דער פריערדיקער
 ארבעט. אנגעגאסן נאך א פאר עמער וואסער, האט מיין ברודער אליהו
 אויפגעהויבן די האנט: „גענוג!״ ווידער א מאל איינגעטונקען די פען
 אין פאס, ווידער א מאל געגעבן א שרייב־אריין אין ווייסן פאפיר אריין
 און ווידער א מאל צוגעטראגן דאס אנגעשריבענע פריער צו דער מאמען
 און נאכדעם צו מיין שוועגערן ברכה. די ביידע האבן ווידער געגעבן
 א קוק־אריין אין פאפיר אריין און א זאג:
    
― סע שרייבט!
    
אט אזוי עטלעכע מאל, ביז דאס פאס איז געווארן פול ווי אן אויג.
 עס איז שוין ניט געווען וווהין צו גיסן וואסער. דעמאלט האט מיין
 ברודער אליהו געגעבן א הייב־אויף די האנט „גענוג!״ ― און מיר אלע
 פיר האבן זיך געזעצט עסן.
― ג ―
    
 נאכן עסן האבן מיר זיך גענומען צום צעגיסן די טינט אין פלעשער. פלעשער האט מיין ברודער אליהו צונויפגעבראכט פון דער גאנצער וועלט. אלערליי פלעשער און פלעשלעך. גרויסע און קליינע. פלעשער פון ביר, פלעשער פון וויין, פלעשער פון קוואס, פלעשער פון בראנפן. און גלאט פלעשער. אויך פראבקעס האט ער איינגעהאנדלט אלטע,
ס׳זאל קאסטן וועלוועלער, און א „לייקע״ האט ער געקויפט א נייע, און
א קווערטל א בלעכנס, אף צו גיסן די טינט פון פאס אין די פלעשער.
דא האט ער ווידער איינגערוימט דער מאמען א סוד, זי זאל פארקייטלען
די טיר. נאכדעם האט מען זיך אלע פיר גענומען צו דער ארבעט. די
ארבעט איז געווען איינגעטיילט דווקא גוט. מיין שוועגערן ברכה האט
די פלעשער דורכגעשווענקט און איבערגעגעבן צו דער מאמען. די מאמע
האט אריינגעקוקט אין יעדער פלאש און איבערגעגעבן צו מיר אין די
הענט אריין. איך האב נאר באדארפט אריינשטעקן אין פלאש אריין די
„לייקע״ און צוהאלטן מיט איין האנט די לייקע, מיט דער אנדערער די
פלאש. און מיין ברודער אליהו האט געהאט איין ארבעט: אננעמען
מיטן קווערטל פון פאס און גיסן צו מיר איבער דער „לייקע״. אן ארבעט
איז דאס זייער א וווילע, א פריילעכע. איין חסרון נאר: ס׳איז טינט
― עס פלעקט די פינגער, די הענט, די נאז, דאס גאנצע פנים. מיר ביידע,
איך און מיין ברודער אליהו, האבן זיך געמאכט שווארץ ווי די שדים.
דאס ערשטע מאל זע איך, מיין מאמע זאל לאכן. פון מיין שוועגערן
ברכה שמועסט מען ניט: יענע איז שיער צעזעצט געווארן פאר געלעכטער. מיין ברודער אליהו האט פיינט, אז מע לאכט פון אים, בייזערט
ער זיך אף מיין שוועגערן ברכה, און פרעגט זי, וואס זי לאכט. לאכט
זי נאך שטארקער. ווערט ער נאך מער אין כעס, לאכט זי נאך מער.
אלע מינוט כאפט זי אן א ספאזמע. ממש זי נעמט איין א מיתה משונה!
ביז די מאמע הייבט זיך אן בעטן, עס זאל האבן א סוף, און אונדז זאגט
זי, מיר זאלן זיך איינוואשן. מיין ברודער אליהו האט אבער קיין צייט
נישט. אים קריכט נישט אין קאפ וואשן זיך. אים ליגט דער קאפ אין
פלעשער. ניטא קיין פלעשער! ווו קריגט מען נאך פלעשער? ער
רופט־אפ מיין שוועגערן ברכה אף א זייט, גיט איר געלט און רוימט
איר איין א סוד, זי זאל גיין נאך פלעשער. הערט זי אים אויס, טוט אים
א קוק אין פנים אריין און שיסט אויס א געלעכטער. ווערט ער אין כעס
און רופט אוועק די מאמע אפן זעלבן סוד. די מאמע גייט אוועק קויפן
פלעשער, און מיר נעמען זיך גיסן וואסער אין פאס אריין. פארשטייט
זיך, ניט מיט אמאל ― ביסלעכווייז. נאך יעדן עמער וואסער טוט ער
א הייב־אויף די האנט און א זאג צו זיך אליין: „גענוג!״ נאכדעם טוט
ער א טונק־איין די פען אין פאס און א שרייב אריין אין ווייסן פאפיר
אריין און א זאג צו זיך אליין:
    
― סע שרייבט!
    
און אזוי עטלעכע מאל, ביז די מאמע קומט צו גיין מיט א נייעם
טראנספארט פלעשער. מיר נעמען זיך ווידער צו דער פריערדיקער ארבעט: גיסן טינט פון פאס אין פלאש. ביז מיר בלייבן ווידער אן פלעשער.
    
― ביז וואנען איז דער שיעור? ― טוט א זאג מיין שוועגערן
ברכה.
    
― קיין עין־הרע ניט! ― מאכט די מאמע, און מיין ברודער אליהו
טוט אף ברכהן א בייזן קוק, ווי איינער רעדט:
    
― ביסט מיר טאקע א ווייב, נאר א בהמה ביסטו, זאל זיך גאט
דערבארעמען!
    
 ― ד ―
    
וויפל טינט מיר האבן ― קאן איך אייך ניט זאגן. איך האב מורא,
אויב ניט טויזנט פלעשער! נאר וואס קומט ארויס ― ס׳איז ניטא זיי
ווו אהינצוטאן. מיין ברודער אליהו איז געווען שוין אומעטום. פארקויפן לאחדים, פלעשלעכווייז ― איז נישט קיין פלאן. אזוי זאגט מיין
ברודער אליהו צו אונדזער שכנהס מאן, משה דעם איינבינדער. אז ער
איז אריינגעקומען צו אונדז און דערזען, קיין עין־הרע, אזוי פיל פלעשער,
האט ער זיך דערשראקן און זיך געגעבן אזש א ווארף צוריק. דערזעט
מיין ברודער אליהו, און עס קומט פאר צווישן די צוויי א מאדנער שמועס.
איך גיב אייך איבער דא דעם שמועס ווארט בא ווארט:
    
א ל י ה ו: וואס האט איר זיך אזוי דערשראקן?
    
א יי נ ב י נ ד ע ר: וואס איז בא דיר אין די פלעשער?
    
א ל י ה ו: וואס זאל זיין? וויין!
    
א יי נ ב י נ ד ע ר: וואסער וויין? ס׳דאך טינט!
    
א ל י ה ו: היינט וואס זשע פרעגט איר?
    
א יי נ ב י נ ד ע ר: וואס וועסטו טאן מיט אזוי פיל טינט?
    
א ל י ה ו: טרינקען.
    
א יי נ ב י נ ד ע ר: ניין, איך מיין אן קאטאוועס. וועסט פארקויפן
לאחדים אויך?
    
א ל י ה ו: וואס בין איך, א משוגענער? אז פארקויפן, וועל איך
פארקויפן צען פלעשער, צוואנציק פלעשער, פופציק פלעשער. דאס ווערט
אנגערופן „הורט״. איר ווייסט, וואס הייסט „הורט״?
    
א יי נ ב י נ ד ע ר: איך ווייס, וואס הייסט הורט. וועמען וועסטו
פארקויפן?
    
א ל י ה ו: וועמען? דעם רב!
 מיין ברודער אליהו גייט־אוועק צו די קרעמער. געקומען צו
איינעם, א גרויסן הורטאווניק, הייסט ער זיך ברענגען א פלעשל. ער וויל
עס אנקוקן. דעם אנדערן האט ער געבראכט א פלאש טינט, וויל ער נישט
נעמען אין די הענט אריין, ווייל ס׳איז אן א קוויטל. אפן פלעשל דארף
זיין, זאגט ער, א שיין קוויטל מיט א צאצקע. זאגט אים מיין ברודער
אליהו: „איך מאך נישט קיין צאצקעס, איך מאך טינט״. ענטפערט ער
אים: „מאכט געזונטערהייט״. האט ער זיך א ווארף געטאן צו יודל דעם
שרייבער. האט אים יודל דער שרייבער געזאגט עפעס זייער א מיאוס
ווארט. ער האט שוין, זאגט ער, זיך אנגעקויפט מיט טינט אף א גאנצן
זומער. פרעגט אים מיין ברודער אליהו: „וויפל פלעשער טינט האט איר
דאס איינגעהאנדלט?״ זאגט אים יודל דער שרייבער: „פלעשער? איך
האב געקויפט א פלאש טינט, וועל איך האבן און האבן, ביז ס׳וועט אויסגיין, וועל איך קויפן נאך א פלאש״... אט האסטו דיר א געשעפט! א
שרייבערוק קאן! פריער האט ער געזאגט, אז אף טינט גייט בא אים
אוועק א פארמעגן; איצט קויפט ער א פלאש טינט, וועט ער האבן און
האבן!... מיין ברודער אליהו איז נעבעך אויס מענטש. ער ווייס נישט,
וואס זאל ער טאן מיט אזויפיל טינט? פריער האט ער געזאגט, אז
לאחדים פארקויפט ער נישט קיין טינט, נאר הורט. איצט איז ער בעסער
געווארן. ער וועט שוין אנהייבן, זאגט ער, פארקויפן לאחדים. איך וואלט
שוין א בעלן זיין וויסן, וואס הייסט „לאחדים״?
    
אט וואס „לאחדים״ הייסט. איר מעגט דאס הארכן.
― ה. ―
    
מיין ברודער אליהו האט געבראכט צו טראגן א גרויסן בויגן פאפיר.
ער האט זיך אוועקגעזעצט און אנגעשריבן מיט גרויסע סדור־אותיות:
    
 דא פארקויפט מען טינט הורט
    
 און  ל א ח ד י ם  גוט און וו א ל וו ל.
    
די צוויי ווערטער „לאחדים״ און „וואלוול״ זיינען געווען אזוי גרויס,
אז זיי האבן פארנומען כמעט דעם גאנצן בויגן. אז דאס אנגעשריבענע
האט זיך אויסגעטריקנט, האט ער דאס פאפיר אויסגעהאנגען בא אונדז
אף דער טיר פון יענער זייט. א סך מענטשן זיינען דורכגעגאנגען און
האבן זיך אפגעשטעלט קוקן. איך האב עס געזען דורכן פענצטער. מיין
ברודער אליהו קוקט אויך אין פענצטער אריין און ברעכט די פינגער.
א סימן, אז ער איז צעטראגן. ער מאכט צו מיר:
    
― ווייסטו וואס? גיי אומיסטנע, שטעל זיך אוועק בא דער טיר
און הער זיך צו, וואס זאגט מען?
    
מיך דארף מען לאנג נישט בעטן. איך שטעל מיך אוועק בא דער
טיר און הער זיך צו, וואס זאגט מען: ווער עס שטעלט זיך אפ און וואס
מע רעדט. אפגעשטאנען אקעגן א האלבע שעה, קום איך אריין צוריק
אין שטוב. מיין ברודער אליהו גייט צו צו מיר און פרעגט מיך שטיל:
    
― נו?
    
― וואס נו?
    
― וואס האבן זיי געזאגט?
    
― ווער?
    
― די מענטשן, וואס זיינען געגאנגען פארביי.
    
― זיי האבן געזאגט, אז ס׳איז שיין אנגעשריבן.
    
― און מער גארנישט?
    
― מער גארנישט.
    
מיין ברודער אליהו זיפצט. וואס זיפצט ער? די מאמע פרעגט אים
אויך דאס זעלבע.
    
― וואס זיפצטו, נארעלע? ווארט אויס א קאפ, אין איין טאג
ווילסטו זאל אויספארקויפט ווערן די גאנצע סחורה?
    
― כאטש א פעטשאטעק!... ― זאגט איר מיין ברודער אליהו
מיט טרערן אין האלדז.
    
― ביסט א גרויסער נאר, זאג איך דיר. ווארט אויס, מיין קינד,
דו וועסט, אם ירצה השם, האבן א פעטשאטעק אויך.
    
אזוי זאגט צו אים די מאמע און גרייט צום טיש. מיר וואשן זיך
און גייען עסן. מיר שפארן זיך צונויף אלע פיר אינאיינעם. איבער די
פלעשער איז ענג אין שטוב ― סכנות. נאר וואס מיר האבן געמאכט
המוציא, לויפט אריין א בחורל. א טשיקאווע בחורל. ער איז שוין א חתן.
איך קען אים. קאפל הייסט ער. דער טאטע זיינער איז א שניידער. א
דאמסקי שניידער.
    
― דא פארקויפט זיך טינט לאחדים?
    
― יא, וואס איז דען?
    
― איך האב געוואלט א ביסל טינט.
    
― וויפל דארפסטו טינט?
    
― גיט מיר פאר א קאפיקע טינט.
    
מיין ברודער אליהו איז אויסער זיך. ער זאל זיך נישט שעמען פאר
דער מאמען, וואלט ער אט דעם חתן קאפל פריער דורכגעפאטשט און
נאכדעם ארויסגעווארפן פון שטוב. ער האלט זיך איין און גיסט אים אן
פאר א קאפיקע טינט. עס גייט נישט אוועק קיין פערטל שעה, קומט
אריין א מיידל. דאס מיידל קען איך נישט. זי קאלופעט מיטן פינגער
די נאז און רעדט צו מיין מאמען:
    
― דא מאכט מען טינט?
    
― יא, וואס איז דען?
    
― די שוועסטער האט געבעטן, טאמער קאנט איר איר לייען א
ביסל טינט? זי דארף אוועקשרייבן א בריוול קיין אמעריקע צו איר חתן.
    
― ווער איז דיין שוועסטער?
    
― בתיה די נייטארן.
    
― א? זע נאר, ווי זי איז אויסגעוואקסן! קיין עין־הרע! איך
האב דיך גארנישט דערקענט. א טינטערל האסטו?
    
― ווי קומט צו אונדז א טינטערל? מיין שוועסטער האט געבעטן,
טאמער האט איר א פען, זי וועט נאר אנשרייבן דאס בריוועלע קיין
אמעריקע, גיט זי אייך אפ צוריק די טינט און פען.
    
מיין ברודער אליהו איז נישטא באם טיש. ער איז אין אלקער. ער
גייט ארום מיט שטילע טריט, קוקט אראפ און בייסט די נעגל.
  
― ו. ―
    
― וואס האסטו אנגעמאכט אזויפיל טינט? האסט, אפנים, געוואלט פארזארגן די וועלט מיט טינט, טאמער וועט זיין א הונגער אף
טינט?
    
אזוי האט אים געזאגט אונדזער שכנהס מאן, משה דער איינבינדער.
א מאדנער ייד אט דער איינבינדער! ער האט אייך א טבע זאלצן יענעם
אף די ווונדן. אזוי איז ער, דאכט זיך, נישקשה פון א מענטש, נאר א
ביסל א נודניק. האט ליב זיך איינעסן יענעם אין דער גרגרת. מיין ברודער אליהו האט אים אבער גוט געגעבן! ער האט אים געזאגט, אז ער
זאל בעסער אכטונג געבן אף זיך אליין, ער זאל נישט פארבייטן די
יוצרות. נישט בינדן א הגדה מיט א סליחה אינאיינעם... משה דער
איינבינדער ווייס שוין, וואס דער שטאך באדייט! ער האט אמאל גענומען א שטיקל ארבעט בא א יידן א בעל־עגלה. א הגדה האט אים דער
בעל־עגלה געגעבן איינבינדן. האט זיך געטראפן אן אומגליק: על־פי
טעות, האט דער איינבינדער אריינגעבונדן אין דער הגדה א שטיק פון
א פרעמדער סליחה. דער בעל־עגלה וואלט זיך אפשר נישט כאפן, האבן
די שכנים דערהערט, אז אנשטאט „שפוך חמתך על הגוים״ האט דער
בעל־עגלה געגעבן א זינג אויס מיט א וויינענדיקן ניגון פון סליחות
„הנשמה לך והגוף פעלך״... ס׳איז געווארן זייער א גרויס געלעכטער.
אף מארגן איז דער בעל־עגלה געקומען צו אונדזער שכן דעם איינבינדער
און האט אים געוואלט צערייסן אף צווייען.
    
― גזלן, וואס האט איר געהאט צו מיר? למאי האט איר אריינגעהאקט אין מיין פסחדיקער הגדה א חמצדיקע סליחה? אט רייס איך
אייך ארויס די קישקעס פון בויך!...
    
יא, מיר האבן געהאט דעמאלט א פריילעכן פסח.
    
נאר האט קיין פאריבל נישט, וואס איך בין אריין מיט א פרעמדער
מעשה. איך קער מיך באלד אום צוריק צו אונדזערע גאלדענע געשעפטן.
נאכווייענישן פון דער טינט־פארפלייצונג
  
― א. ―
    
מיין ברודער אליהו גייט ארום אין איינע צרות. וואס טוט מען מיט
דער טינט?
    
― ווידער אמאל טינט? ― זאגט אים די מאמע.
    
― איך רייד נישט פון קיין טינט! ― ענטפערט איר מיין ברודער
אליהו. ― כאפט דער רוח די טינט! איך רייד פון די פלעשער! עס
ליגט א קאפיטאל אין די פלעשער! מע דארף זען אויסליידיקן די פלעשער און מאכן פון זיי געלט!...
    
פון אלצדינג מאכט ער געלט! און עס בלייבט, אז מע דארף די
טינט אויסגיסן צו אלדי שווארצע יאר! שלעכט איז נאר איין זאך: וווהין
גיסט מען אויס אזויפיל טינט? עס איז פשוט א בזיון!...
    
― עם וועט זיך ניט העלפן. ― זאגט מיין ברודער אליהו. ― מע
וועט מוזן צוווארטן ביז באנאכט. באנאכט איז פינצטער, וועט קיינער
ניט זען.
    
קוים דערלעבט נאכט. אף צו־להכעיס, שיינט די לבנה, ווי א לאמטערן. דעמאלט ווען מע דארף, וועט זי זיך באהאלטן. איצט איז זי דא.
מע האט געשיקט נאך איר!... אזוי זאגט מיין ברודער אליהו, און
מיר טראגן־ארויס א פלאש נאך א פלאש ― און פליוך אין דרויסן ארויס.
פון גיסן אף איין ארט ווערט א טייך. מע דארף נישט גיסן כסדר אף
איין ארט. אזוי זאגט צו מיר מיין ברודער אליהו, און איך פאלג אים.
איך זוך אויס אלע מאל א פריש ארט. יעדע פלאש האט בא מיר אן
אנדער ארט. דער שכנהס וואנט ― פליוך! דעם שכנס פארקאן ― פליוך!
צוויי ציגן ליגן אקעגן דער לבנה און מעלה־גרהן ― פליוך!
 
 