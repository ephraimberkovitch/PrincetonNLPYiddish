 דער שרייבער פון די שורות האט געהאט א געלעגנהייט צו מאכן א רייזע מיט אן אויטאמאביל איבער ניו־ענגלאנד. 
 דערציילן אייך, אז די נאטור זומערצייט איז שיין און אז די פייגלעך זינגען, איז איבעריק. איר ווייסט דאס אליין. מיר וועלן אייך איבערגעבן א שטיקל פילאסאפיע צו וועלכער מיר זיינען געקומען אויפן וועג. מיר זענען נעמלעך געקומען צום באשלוס, אז דער ציוויליזירטער מענטש איז נאך פילע טויזנטער יאר זיצן אויף א פלאץ ווידער געווארן א נאמאד, א וואנדערער. 
 וואנדערן איז אן אוראלטער מענטשלעכער אינסטיקט. אונדזערע אייגענע אבות, אברהם, יצחק און יעקב, זיינען געווען נאמאדן. זיי האבן געטריבן זייערע סטאדעס פון ארט צו ארט, און ווו זיי זיינען געקומען האבן זיי „גענויגט זייערע געצעלטן״. צווישן די אראבער זיינען ביז היינט פאראן שבטים, וואס וואנדערן ארום: דאס זיינען די בעדוינער. כמעט יעדער מענטש וועט אייך זאגן, אז ער איז באזעסן פון א תאווה צו פארן. 
 עס איז נישט געווען לייכט צו פארוואנדלען דעם אמאליקן וואנדערנדיקן מענטש אין אן איינגעזעסענעם. געצווונגען האט אים דער הונגער. מענטשן האבן זיך אויסגעלערנט באארבעטן די ערד, און א פויער קאן זיך נישט פארדינען דעם לוקסוס צו וואנדערן. א פויער מוז היטן זיין פעלד, זיין שייער, זיין שטאל. מיט דער צייט זיינען די פויערים געווארן לייבאייגענע, שקלאפן ביי די פריצים, און זיי האבן נישט געהאט קיין רעכט אוועקצופארן פון זייער דערפל. וואנדערן איז געווארן א לוקסוס. אפילו די גרויסע און מעכטיקע האבן זעלטן געקאנט ווייט אוועקוואנדערן, ווייל די וועגן זיינען אלע מאל געווען פול מיט גזלנים און סכנות. די ימען האבן געשוויבלט און געגריבלט מיט ים־רויבער. די ציוויליזאציע האט צוגענאגלט דעם מענטש צו איין ארט. 
 באשעוויסעס ארטיקל אינעם פארווערטס, פונעם 27סטן אויגוסט 1949. ביי ס׳רוב פון זיינע עסייען האט באשעוויס געניצט, ווי דא, דעם פסעוודאנים, יצחק ווארשאווסקי. 
 טיילווייז איז דאס אזוי ביז היינט צו טאג אויף דער וועלט. דער סאוועטישער בירגער האט ניט קיין רעכט ארויסצופארן פון רוסלאנד. אפילו ווען ער וויל פארן פון איין געגנט אין דער אנדערער, מוז ער האבן א דערלויבעניש. די מערסטע בירגער פון מערב־אייראפע זיינען צו ארעם צו מאכן ווייטע נסיעות. דערצו קאן מען נישט פארן, ווייל אייראפע איז פול מיט גרענעצן און מען דארף האבן פעסער און וויזעס. דער גרעסטער פראצענט מענטשן אויף דער וועלט איז נאך אלץ א שקלאף פון זיין שטיקל ערד, זיין ווינקל. 
 אבער אין די פאראייניקטע שטאטן הייבט זיך אן א נייע באוועגונג, וואס וועט אפשר מיט דער צייט ענדערן דעם גאנצן לעבנס־שטייגער אויף דער וועלט: דער אמעריקאנער הייבט אן פאראייניקן די גוטע מעלות פון איינגעזעסנקייט מיט די פארגעניגנס פון וואנדערן. עס אנטשטייט דא א נייער סארט מענטש: אן איינגעזעסענער נאמאד. 
 מעגלעך געמאכט האט אט דעם נייעם צושטאנד דער אויטאמאביל און דער עראפלאן. 
 איר קענט האבן אייער אייגנס: א פארם, אדער א געשעפט — ווי באלד איר האט אן אויטאמאביל זענט איר אין א געוויסן זין א פרייער פויגל. אזוי גרויס, ווייזט אויס, איז די צאל מענטשן אין אמעריקע, וואס פארן ארום, אז זיי האבן געענדערט דאס אויסזען פון דער מדינה. ״קאבינס״ — שטיבלעך אויף איבערצונעכטקן א נאכט — וואקסן ממש ווי שוואמען נאך א רעגן. דאס לאנד איז פול מיט זיי. אם־ווייניקסטן איז דאס אמת געווען אין די שטאטן פון ניו־ענגלאנד. מענטשן נוצן אויס יעדן פרייען טאג אויף ארומצופארן, און מען דארף האבן א פלאץ, ווו אפצושטעלן די קאר און צו נעכטיקן א נאכט. אנשטאט דעם אמאליקן געצעלט און דער שטאל פאר דעם אייזל, האבן מיר איצט א קאבין, וואס איז אויך א מין געצעלט, און — א גאראזש, אדער א גאז־סטאנציע. אנשטאט קאראוואנען מיט קעמלען, האבן מיר לאנגע קייטן מיט אויטאמאבילן. 
 איר קוקט אויף די אומצאליקע אויטאמאבילן, וואס פארן אייך פארביי, און איר ווייסט, אז די מערסטע טרייבער האבן נישט קיין שום פראקטישן צוועק. מען פארט גלאט אזוי. מען טרייבט נאר דערפאר ווייל עס דוכט זיך, אז ווייטער, אויף יענעם עק האריזאנט, איז דאס גראז גרינער און דער הימל — בלויער. מען טרייבט דערפאר, ווייל עס איז נאך געבליבן אין אונדז דער אלטער אינסטיקט זיך צו באוועגן. 
 איר שטעלט זיך אפ פאר א פלאץ פון קאבינס און איר זעט אויטאמאבילן פון טעקסאס, קאליפארניע, לויזיאנע, ארעגאן. מענטשן זיינען געקומען אהער פון טויזנטער מייל ווייט. זיי קומען, נעכטיקן איבער און לויפן ווייטער. 
 אמעריקע איז איצט פול מיט אט דעם סארט ״בעדוינער״. אפט זעט איר ווי פון א קאר זעצט זיך ארויס א פארל מיט קליינע קינדער. מע פארט צוזאמען מיטן קליינווארג. מען נעמט מיט א הונט, אדער א קאץ. 
 די מענטשן וואס קומען אין די קאבינס זיינען ווייט נישט אזוי רויק און פאטערלעך ווי די בעדוינער. מען גיט זיך נישט אפ קיין שלום־עליכם. מען איז נישט מכבד איינער דעם אנדערן מיט געטריקנטע פייגן, אדער טייטלען. מען באקט נישט קיין מצות קעגן א פייער. אויב עס קומט צו רייד צווישן אט די מענטשן, איז דאס וועגן איין זאך: וואנדערן. וווהין פירט דער וועג נומער 1? וווהין פירט דער נומער 82? ווי אזוי קען מען אויסמיידן דעם טראפיק ווען מען פארט פארביי א גרויסער שטאט? ווי די אמאליקע וואנדערער האבן גערעדט וועגן זייערע אייזלען און קעמלען, אזוי רעדט מען היינט וועגן דער קאר, דעם מאדערנעם קעמל. 
 עס איז אויפגעקומען א נייער סארט נאמאד, א וואנדערער, וואס נישט ער גייט, נאר ער לויפט פייל אויסן בויגן. 
 די מערסטע אויטאמאביל־טרייבער אויף די וועגן זיינען באהערשט פון איין יצר־הרע: אריבעריאגן די אנדערע. די וועגן זיינען פארהעלטניסמעסיק שמאל, די געפאר איז גרויס. אבער מען איז זיך ממש מוסר־נפש אריבערצויאגן דעם אנדערן אויף עטלעכע מייל. אפט הענגט אפ דאס אייגענע לעבן און דאס לעבן פון דער פאמיליע אין א האלבער סעקונדע. אבער עס זיינען דא גענוג אזעלכע מענטשן, וואס זיינען גרייט אלץ מקריב צו זיין פאר דעם דאזיקן יאגעניש. 
 איר טרעפט אויך אויפן וועג א סארט מענטשן, וואס עס דוכט זיך, אז זיי האבן איין אונטערבאוווסטזיניקן פארלאנג: אליין געהרגעט ווערן און יענעם דערהרגענען. זיי פליען ווי די רוחות. זיי רעכענען זיך נישט מיט קיין שום געזעצן פון טראפיק און געזעצן פון דער נאטור. איר קענט זיין דער רויקסטער טרייבער. פלוצלינג דערזעט איר ווי א לאסטאויטא לויפט גלייך אקעגן אייך. איר זעט אויפן וועג אזוי פיל אזעלכע הפקר־מענטשן, אז עס ווערט אייך קלאר ווער עס מאכט די מלחמות און די בהלות. עס איז דא א טיפ מענטש, וואס געפאר איז זיין טעגלעך ברויט. נישט זיין לעבן און געזונט האבן אים א ווערט, און נישט יענעמס. עס איז טרויעריק צו זאגן, אז מען טרעפט א היפשן פראצענט פון אט די טרייבער אויך צווישן פרויען. די פרוי, די מאמע, שטעלט איין איר לעבן און דאס לעבן פון איר קינד איבערצויאגן א קאר, וואס לויפט א ביסל לאנגזאמער. מען בלאזט דעם הארן און מע פארהילכט גאטס שטילע נאטור מיט קולות פון פוסטער אמביציע. 
 דער אמאליקער וואנדערער האט געהאט צייט צו באטראכטן די נאטור. אבער דער מאדערנער וואנדערער מוז קוקן בלויז אויף א שמאל שנירל אספאלט. איין זייטיקער קוק, און ער איז קאפוט. אפשר דערפאר, ווייל ער קען קיין מאל נישט אנזעטיקן זיין בליק מיט דער שיינקייט פון דער נאטור, לויפט ער אזוי. ערגעץ ווו האט ער, א פנים, די אילוזיע, אז באלד וועט זיך אנטפלעקן פאר אים יענע שיינקייט, יענע רחבות און יענע מנוחה, נאך וועלכער ער יאגט זיך כסדר און קען זי נישט דערגרייכן. 
 מיר לייענען לעצטנס אפט וועגן צוזאמענשטויסן פון עראפלאנען. אפילו די ברייטקייט פון רוים איז צו ווייניק פאר די מאדערנע וואנדערער. אין הימל מוז מען זיך אויך צוזאמענשטויסן. דארטן מאכט מען שוין אויך א קינסטלעך געדראנג. 
 טייל מאל דוכט זיך אויס, אז דער אינסטיקט צו וואנדערן, די וואנדערלוסט, ווערט פארוואנדלט אין דער איצטיקער עפאכע אין א סארט משוגעת. פליער קלאגן זיך, אז די ערד איז צו קליין. עס איז פשוט נישטא וווהין צו פליען. מע קומט ווידער קיין אינדיע און ווידער קיין אויסטראליע און ווידער קיין אפריקע, און דאן מוז מען אלץ איבערחזרן. בסך־הכל האט דער פליער אין אן עראפלאן ווייניקער געלעגנהייט צו באווונדערן די נאטור ווי דער אויטאמאביל־טרייבער. אין די מערסטע פאלן זעען די פליער גארנישט אחוץ לופט און וואלקנס. אפילו ווען מען קען שוין יא עפעס זען אונטן, זיינען די אויגן צו פיל פארנומען ביים קוקן אויף די אומצאליקע מעטערס און זייגערס. 
 וווהין וועט די וואנדערלוסט דערפירן דעם מאדערנעם מענטש? 
 פון איין זייט רעדט מען זייער אפט וועגן נסיעות צו די פלאנעטן. פריער אדער שפעטער וועט אפשר דעם מענשט געלינגען צו פליען צו אנדערע וועלטן. א מאל זאגן וויסנשאפטס־לייט פארויס, אז קיין גאר גרויסן פארגעניגן וועט מען פון יענע רייזעס נישט האבן. מען וועט מוזן מיטנעמען לופט פון דער ערד. דער פליער וועט זיין הערמעטיש פארשלאסן אין זיין עראפלאן. א נסיעה מיט א ראקעט צום מארס וועט פילייכט מיט דער צייט ווערן אזוי לאנגווייליק ווי א נסיעה מיט אן עראפלאן ארום דער ערד. 
