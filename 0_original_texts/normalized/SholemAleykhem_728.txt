 
 פון כתרילעווקע: לשנה טובה 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
א מעשה פון פארצייטן, דערציילט פון א ייד א חסיד פאר א סך יידן,
    
 פארנדיק אין וואגאן, און איבערדערציילט מיט זיין לשון.
    
― נעמען, לאז זיך אייך דאכטן, נעמען אלע בא אונדז, ביזן אדון
הגדול! און אפילו דער אדון הגדול אליין בכבודו ובעצמו, ס׳זאל אייך
צו קיין שאנדע ניט זיין, נעמען אויך, אז מע גיט אים... וואס? איר
גלייבט ניט? איר לאכט? לאכט געזונטערהייט!... שוין? איר׳ט זיך
שוין אויסגעלאכט? אצינד רוקט אייך קארשט צונויף, מיינע ליבן יידן,
וועל איך אייך דערציילן א מעשה פון פארצייטן. די מעשה האט זיך געטראפן ניט מער און ניט ווייניקער ווי מיט מיין זיידן, עליו השלום, אין
יענער גוטער צייט, בעת מלך איז געווען דער ערשטער ניק... וואס
ווינקט איר צו מיר? וואס׳ט איר זיך דערשראקן? איר האט מורא, אז
די ערלים, וואס זיצן מיט אונדז אין וואגאן, וועלן פארשטיין וואס מע
דברט? א מכה וועלן זיי בא מיר פארשטיין! איכ׳ל ריידן פארשטעלט,
און דארט ווו מע באדארף, ― גאר אף לשון קודש ― אבי איר זאלט
נאר הערן מיט קאפ און ניט האבן א טבע איבערשלאגן יענעם אין מיטן.
    
בקיצור, ויהי בימי אחשורוש ― דאס איז געווען, לאז זיך אייך
דאכטן, אין דער צייט, ווען ס׳האט געוועלטיקט  א ו נ ר ז ע ר נ ס  עלטער־זיידע,
נאך וועמען א ו נ ר ז ע ר ר  איז א נאמען, דער זכות מעג אים ביישטיין אף
יענער וועלט און אקעגן קומען דארט, פאר די טובות, וואס אונדזערע
אחינו בני ישראל האבן פון אים געהאט דורך זיינע גזירות טובות
ישועות ונחמות ― אמן. א לאנגע צייט האבן אונדזערע זיידעס, און
דערנאך אונדזערע טאטעס, נישט געקאנט פארגעסן דעם דאזיקן אדון
הגדול, האבן זיך געאכעט פונעם שלאף און דערמאנט אים אלע מאל
צום גוטן ― אזוי גוט איז זיי געווען! דאס גאנצע לעבן איז געהאנגען
בא איטלעכן אפן שפיץ נאז, און געלעבט האט מען נאר אינעם זכות
און מיטן חסד פונעם אדון הקטן, פונעם „קנעפל״, דאס הייסט, דורך
דעם, וואס דאס „קנעפל״ פלעגט נעמען אף דער יד, און דערצו נאך
פארזוכן די דגים ערב שבת מיט א גלעזל י″ש, האבן יידן געקאנט דערוויילע אטעמען פראנק און פריי, האנדלען און וואנדלען און לעבן ווי
גאט אין אדעס.
    
ויהי היום ― און ווו א ויהי איז דאך א צרה ― טרעפט זיך א
מעשה: וימת פרעה מלך מצרים ― לייגט זיך אוועקעט דאס „קנעפל״ און
מאכט א שטארב, ויקם מלך חדש ― און עס קומט אראפ צו אונדז אין
שטאט א ניי „קנעפל״, א המן, א רשע, אשר לא ידע את יוסף ― וואס
נעמט נישט, כאטש גיב אים א קרענק! האט מען אים געפרוווט נתנען
א גרעסערע מטבע ― ער נעמט ניט! גאר א גרויסע מטבע ― ער נעמט
ניט! געוואלט אים מכבד זיין מיט דגים ― ער גייט ניט! א שמועס
געגעבן פון א גוט ביסל משקה ― ער טרינקט ניט! אז מע שמועסט א
„נקי־כפימניק״, איז דאך ניט שייך! און טאמער בעט מען בא אים
מיט רחמים ― טופעט ער מיט די פיס, טרייבט ארויס און טוט דערנאכדעם מעשים אשר לא יעשו: א פראטאקאל נאך א פראטאקאל, א
שטראף נאך א שטראף. יידן לאזט ער נישט האנדלען. מלמדים לאזט
ער ניט קנעלן. און דערזעט ער א יונג ווייבל ― רייסט ער איר אראפ
דעם פאריק. א יונגנמאן ― שערט ער אים אפ א פאה. אזוי זאגט ער,
טוט דער אדון הגדול אויך״... און קוועלט, טרייסלט זיך פון זיין אייגענער חכמה, ווערט צעשמאלצן פאר געלעכטער!... פארדריסט דאך
עס, און סע ברענט. נאר מען קאן גארנישט מאכן. וואס טוען יידן?
דאס, וואס אלע מאל: ויאנחו בני ישראל ― יידן זיפצן נעבעך שטילערהייט און מע מאכט איין אסיפה און נאך אן אסיפה, הבה נתחכמה ―
לאמיר עפעס צוטראכטן וויאזוי ווערט מען פטור פונעם דאזיקן המן
ימח שמו? איז געבליבן, מע זאל גיין צו מייז זיידן רב אנשל עליו
השלום, אזוי טאקע האט ער געהייסן, דער זיידע מיינער, און דאס בין
איך טאקע נאך אים א נאמען. און מיין זיידע אנשל איז געווען, לאז
זיך אייך דאכטן, א ייד א נגיד און א מיוחס, און דעם רבינס א חסיד,
און א גבאי אין שול, און א תקיף בא נאטשאלסטווע. אז מע שמועסט
כל־ולך! ,געוואלד, רב אנשל, ראטעוועט א שטאט! גיט עפעס אן עצה!״
הערט זיי אויס דער זיידע און מאכט צו זיי: „וואס קאן איך אייך, קינדערלעך, העלפן? סיידן איכ׳ל מיך אראפכאפן צום רבין זאל לעבן, און
וואס ער זאל לעבן וועט זאגן, דאס וועלן מיר טאן״. און אומר ועושה
― דער זיידע האט פיינט געהאט לאנגע מחזקות. פוילן זיך איז בא
אים ניט געווען, און אין הוצאות איז אויך ניט געווען קיין מניעה ―
א שטאט קאן אויסטראגן. עס האלט בא צרכי צבור, מע דארף ראטעווען א שטאט, איז עפעס פאראן תירוצים?... און ער האט זיך אויפגעזעצט, דער זיידע אנשל הייסט עס, זומער איז דאס געווען, אין די
רעכטע היצן, האט זיך אפגעזעגנט מיט דער גאנצער שטאט און איז
אוועק גלייך צום רבין. געקומען צום רבין, הייבט ער אים אן צו דערציילן א מעשה: אן אומגליק, אז ערל א נקי־כפימניק, וואס נעמט ניט.
טוט דער רבי א קוק אף אים מיט איין אויג און א מאך מיט דער האנט,
ווי איינער רעדט: מע דארף ניט ריידן ווייטער, ער ווייס שוין. פון וואנען ווייס ער? ― דאס פרעגט א נאר. זיי ווייסן שוין!... ווונדערט
זיך דער זיידע, נאר ער שווייגט און ווארט, וואס וועט זיין ווייטער? אין
א מינוט ארום רופט זיך אן דער רבי:  ל ש נ ה  ט ו ב ה ת כ ת ב ו  ו ת ח ת מ ו ...
ווונדערט זיך דער זיידע נאך מער: וואס פארא סמיכות־הפרשה? ס׳איז
נאך אין רעכטן זומער, נאך ווייט צו ראש־השנה, ווי קומט עס איצט צו
„לשנה טובה״?... נאר פרעגן דעם רבין קשיות פרעגט מען ניט. ווארט
ער. און שוין פארן אפגעזעגענען זיך רופט זיך אן דער רבי צום זיידן
מיט א זיפץ: הער זשע אויס, אנשל (זיי זאגן דאך אלעמען „דו״). נעם
און פאר, זאגט ער, אהיים בשלום און זאלסט זאגן דער שטאט, זאגט
ער, אז איך האב זיי געזאגט „לשנה טובה תכתבו ותחתמו״. און אז דו
וועסט קומען אהיים, זאגט ער, זאלסטו אפווארטן ביזן גרויסן יאריד,
און זאלסט ארויסגיין, זאגט ער, אפן יאריד און זאלסט קויפן א פאר
סוסים, אבער מן המובחר, פון די בעסטע הייסט עס! שפאקעס זאלן
זיי זיין! און זיי זאלן זיין, זאגט ער, ביידע גלייך, ווי א צווילינג, ווי
איין מאמע האט זיי געהאט, עס טאר ניט זיין קיין פלעק אף זיי, קיין
שפרינקעלע, און דו זאלסט, זאגט ער, נעמען די שפאקעס און זאלסט
זיי איינשפאנען, זאגט ער, אין א קארעטע, אין א שיינער קארעטע, וואס
שענער איז בעסער, און דו זאלסט אוועקפארן מיט זיי, זאגט ער, אין
יענעם מקום אריין, ווו דער אדון הגדול זיצט... מיט א „פ״ הייבט זיך
אן יענע שטאט... און אז דו וועסט קומען, זאגט ער, אין יענעם מקום,
זאלסטו דעם ערשטן טאג, זאגט ער, אפרוען, דעם אנדערן טאג אפרוען,
און דעם דריטן טאג, זאגט ער, אויך אפרוען, און אז דו וועסט זיך אפרוען, זאלסטו, זאגט ער, נאכדעם אינדערפרי, באלד נאכן דאוונען, און
פארנאכט, בין מנחה למעריב, מאכן א שפאציר מיט די שפאקעס פארן
פאלאץ פונעם מלכות, און זיצן זאלסטו אין דער קארעטע ווי א שררה.
וואס פארט זיך דורך גלאט אזוי לשם פארגעניגן... והיה ― און
ס׳וועט זיין, זאגט ער, אז מע וועט דיך אפשטעלן און פרעגן: „וואס
ווילסטו פאר די פערדלעך?״ זאלסטו זאגן: „איך האנדל ניט מיט קיין
פערד״... און פאר, זאגט ער, בשלום אהיים, וה׳ זאגט ער, יצליח
דרכך״...
    
און כך הווה. ס׳איז געקומען די צייט פונעם גרויסן יאריד, ווי דער
רבי האט פארויסגעזאגט, איז דער זיידע ארויס אפן יאריד, דערזעט ער
א ציגיינער מיט א פאר שפאקעס, אבער שפאקעס אשר לא שפאקו אבותינו! קיין גרויסער מבין אף פערד איז מיין זיידע נישט געווען, נאר
זייער אויסזען ― איינס אין איינס, ווי איין מאמע האט זיי געהאט, און
אן א פלעק ― אלצדינג, ווי דער רבי האט געזאגט! דערזען די פערדלעך, איז שוין דער זיידע , לאז זיך אייך דאכטן, פון זיי ניט אפגעטראטן,
ער איז צוגעזאטן געווארן! דער ציגיינער, אפנים, האט פארשטאנען,
אז דער זיידע איז אויסער זיך פון די פערדלעך, האט ער מסתמא פארבעטן אזא מקח, אז דעם זיידן איז געווארן נישט גוט, ממש עס איז אים
פינצטער געווארן אין די אויגן! נאר ס׳איז עפעס א תירוץ? פקוח־נפש ― ראטעווען א שטאט מיט מענטשן! יידן האבן פארקויפט, פארזעצט דאס לעצטע שבלעצטע! און מיין זיידע האט גענומען דינגען זיך
פאר די שפאקעס, א רענדל אראפ, א רענדל ארויף ― ער איז שוין,
לאז זיך אייך דאכטן, פון די שפאקעס ניט אפגעטראטן און האט איינגעקויפט די שפאקעס און גענומען די שפאקעס און איינגעשפאנט די
שפאקעס אין א שיינער קארעטע, און איז אוועק מיט די שפאקעס גלייך
אין יענעם מקום, אקוראט ווי דער רבי האט אנגעזאגט, נישט געלאזט
פאלן א האר. און אז ער איז געקומען מיט די שפאקעס אין יענעם מקום
אריין, ― דאס איז שוין געווען ראש־חודש אלול ― האט ער אויסגערוט זיך דריי טעג מיט דריי נעכט, און גענומען דערנאך שפאצירן מיט
די שפאקעס אלע אינדערפרי תיקף ומיד נאכן דאוונען און אף דער
נאכט, בין מנחה למעריב, און פאוואליע, נישט געכאפט, טריט בא טריט,
דריי מאל הין און צוריק, פארביי דעם פאלאץ פונעם מלכות ― אלצדינג, ווי דער רבי האט געהייסן, ניט געמינערט א האר.
    
הקיצור המעשה, ער פארט, לאזט זיך אייך דאכטן, א טאג, ער
פארט צוויי, ער פארט דריי ― גארנישט מיט גארנישט. ער הייבט
שוין אן אריינפאלן אביסל אין א מרה־שחורה: וואס וועט זיין
דער תכלית? נאר צופיל מהרהר זיין טאר מען אויך נישט. אז דער
רבי זאגט, איז מסתמא ניט אומזיסט, און כח הווה: איינמאל, שפאצירנדיק אזוי פארביי דעם מלכס פאלאץ מיט די שפאקעס דערזעט ער,
ווי עס קומט אים אקעגן פון דווארעץ ארויס עפעס א גרויס „קנעפל״,
אפנים, אן אטיוטאנט פון די אטיוטאנטן, און שטעלט אים אפעט און
פייפט עפעס מאדנע אים גלייך אין פנים אריין, און באטראכט די שפאקעס, ווי א רעכטער מבין, פון אלע זייטן, און טוט אים א פרעג: „הער
נאר, דו, וואס ווילסטו פאר די פערדלעך?״ ― אקוראט ווי דער רבי האט
געזאגט! טוט אים א טיאכקע דאס הארץ, דעם זיידן הייסט עס, און ער
ענטפערט אים אפ, ווי דער רבי האט אים אנגעזאגט: „איך האנדל ניט
מיט קיין פערד״. קוקט אים יענער אן מיט א בייזן קוק: „ווי קומט צו
דיר אזעלכע שפאקעס?״ שווייגט ער שוין, דער זיידע, ווייס ניט וואס
צו ענטפערן, ווארעם וועגן דעם האט דער רבי ניט געזאגט גארנישט ...
ווערט יענער נאך מער בייז און רופט זיך אן צו אים: „אפשר האסטו
זיי געגנבעט?״ ווערט דעם זיידן שוין גאר קאלעמוטנע אפן הארצן, און
ער טראכט זיך: הלוואי זאל זיך עס גוט אויסלאזן״. נאר ריידן קאן
ער נישט. ביז גאט האט אים אריינגעגעבן א זין, ער זאל א זאג טאן
צום אטיוטאנט: „אדוני פרינץ! די שפאקעס זיינען מיינע שפאקעס.
איך האב זיי געקויפט, זאגט ער, בא א ציגיינער אפן יאריד. איך האב,
זאגט ער, עדות, ― א גאנצע שטאט מיט יידן!״ ... ענטפערט אים דער
אטיוטאנט: „עדות האסטו? מע קען אייערע עדות״... און ער נעמט
ווידער אמאל פייפן און אבער אמאל באטראכטן די שפאקעס, און רופט
זיך אן צום זיידן: „דו ווייסט? דעם מלך זיינען געפעלן דיינע
שפאקעס!....״ רופט זיך אן צו אים דער זיידע: „אין וואס איז די
מניעה? אויב די שפאקעס זיינען געפעלן דעם מלך, קאנען דאך מיינע
שפאקעס זיין זיינע שפאקעס״...
    
ווי קומט דאס, דער זיידע זאל פאלן אף אזא זאך ― וואס פרעגט
איר? אז ס׳איז באשערט, גיט דער אייבערשטער אריין א שכל, ובפרט
אז ער איז געווען, ווי איך האב שוין געזאגט, א ייד א חכם, האט ער
פארשטאנען, אז דער רבי האט אים אנגעזאגט שפאצירן פארביי דעם
מלכס פאלאץ, איז מסתמא געווען דערביי א קוק, ווי איר וועט עס באלד
געווויר ווערן...
    
הקיצור המעשה, מע האט גענומען די שפאקעס און מע האט גאנץ
פיין אריינגעפירט די שפאקעס אין הויז אריין, אין צארסקי דווארעץ
הייסט עס, און געוויזן די שפאקעס פארן אדון הגדול. און ווי נאר דער
אדון הגדול האט דערזען די שפאקעס, אזוי האט ער שוין ניט געקאנט
מער אפטרעטן פון די שפאקעס. א מין כח איז געלעגן אין די דאזיקע
שפאקעס! א שעה כסדר האט ער זיך געשפיגלט אין די שפאקעס, באוויזן
די שפאקעס לכל שריו ועבדיו ― דעם גאנצן הויף. הכלל, ער האט זיך
גאר נישט געקאנט זאט אנקוקן אין די שפאקעס ― ממש ותדבק נפשו!...
און דער זיידע שטייט אלץ פון דער ווייטן און קוקט זיך צו און שווייגט.
ער האט באלד דערקענט נאכן פארטרעט ווער דאס איז... נאר גארנישט,
לא קם ולא זע, א בשר ודם גלייך מיט אלע... דערנאך גייט ער צו, דער
אדון הגדול הייסט עס, גלייך צום זיידן, און ווי נאר ער האט א קוק
געגעבן אף אים, איז אים שוין פארקילט געווארן, דעם זיידן הייסט עס,
אלע געבליטן. און אז ער האט דערהערט זיין קול, א קול פון א לעמפערט,
איז אים דורכגעלאפן א פרעסטל איבערן לייב. „וויפל ווילסטו פאר די
פערדלעך?״ ענטפערט אים דער זיידע, קוים־קוים וואס ער רעדט, און
פילט, אז דאס קול ציטערט אים און אין מויל איז אים טרוקן: „איך
פארקויף נישט קיין פערד. נאר אויב, זאגט ער, דעם האר זיינען געפעלן
די פערדלעך, און אויב איך האב, זאגט ער, געפונען לייטזעליקייט אין
די אויגן פון מיין האר, און מיין האר וועט נישט זיין אף מיר אין גרימצארן, לאזן, זאגט ער, אריינגעפירט ווערן מיינע שפאקעס אין די שטאלונגען פון מיין האר ― דארט זאגט ער, איז זייער ארט״... מער האט
ער נישט געקאנט ארויסריידן קיין ווארט, מחמת דער אדון הגדול האט
אף אים געגעבן א קוק, איז אים פרחה נשמתו געווארן! און ווער
שמועסט, אז דער אדון הגדול איז צו אים צוגעגאנגען נאך נענטער און
געגעבן צו אים א רייד מיט זיין געמבע, איז פון אים שיער נישט געווארן,
פונעם זיידן אנשל, א גל של עצטות. „הער זיך איין, זאגט ער צום זיידן,
אפשר ווילסטו פון מיר א טובהלע? זאלסטו, זאגט ער, זאגן בעסער
גלייך, אן חכמות, אן יידישע אייבער־הסברות, אן דריידלעך און אן קונצן,
אניט, זאגט ער, וועט דיך קאסטן טייערער!״
    
נו, ווי פארשטייט איר, מיינע ליבע יידן, וואס האט בשעת־מעשה
זיך געטראכט דער זיידע אנשל עליו השלום? אוודאי איז אים פארקילט
געווארן דער מאמעס מילך פון אזעלכע דיבורים! נאר אזוי ווי דער זיידע
אנשל איז געווען, ווי איך האב אייך שוין געזאגט, אן אביר־לב, לא קם
ולא זע, נעמט ער זיך אן מיט כוח, לאז זיך אייך דאכטן, און רופט זיך
אן צום אדון הגדול:
    
„אדוני, זאגט ער, קעניג! איך שווער דיר בהן שלי, אז איך מיין
נישט דערביי קיין שום מיין, זאגט ער, מיט קיין שום אייבער־קעפלעך,
און איך בין ווייט, זאגט ער, פון חכמות, פון אייבער־הסברות, דריידלעך
און קונצן, און איך פארלאנג נישט, זאגט ער, פון מיין האר קיין שום
טובות. נייערט, זאגט ער, דער כבוד איז בא מיר ווערט אינגאנצן, און
די גרעסטע טובה וועט פאר מיר, זאגט ער, זיין דער זכות, וואס מיינע
שפאקעס וועלן פון היינט אן שטיין מיט די פערד פון מיין האר, און מיין
האר וועט טאן רייטן אף זיי״ ... אוודאי איז דער אדון הגדול געווען
גערירט פון אזא מין געשפרעך, און ער האט שוין גענומען ריידן א סך
ווייכער, אן אנדער לשון, מיט אן אנדער שפראך, מיט אנדערע דיבורים
― ס׳איז גאר לא זו הדרך! און ער הייבט זיך אויף, דער מלך, ארויף
אין פאלאץ אריין, און דעך זיידע אנשל נאך אים, לא קם ולא זע ―
גלייך ווי גארנישט, נאר די קנעכלעך, לאז זיך אייך דאכטן, טרייסלען
זיך אים, און דאס הארץ ― טיק־טאק! טיק־טאק!― ווי א זייגער.
א ווערטעלע אויסצוריידן ― בחצרות מלכים, אין צארסקי דווארעץ! אז
אומעטום ווו מע טוט א ווארף מיט אן אויג, איז נאר גאלד און נאר
זילבער, און אלצדינג איז געשניצט פון סאמע עלפנביין. אויבן קרישטאל, אונטן מירמלשטיין, און בא די זייטן ברושטין, עכטער ברושטין,
וואס גייט אף לולקע־ציבעקעס און אנטיפקעס. דעם זיידן אנשל האט זיך
אזש דער קאפ פארדרייט פון אזא עשירות, נאר ער האלט זיך! דער אדון
הגדול גייט, ער גייט אים נאך, דערנאך זעצט זיך דער אדון אוועק, בעט
דעם זיידן אויך זיצן, זיצט ער. איז ער אים מכבד מיט א ציגייער, ער
זאל רייכערן, רייכערט ער ― לא קם ולא זע! דערווייל קומט אריין „זי״,
די מלכה הייסט עס ― רייך, איינגעטונקען אין זייד און אין סאמעט,
פון אויבן ביז אראפ דימענטן און בריליאנטן און די טייערסטע שטיינער,
וואס שעמערירן אין די אויגן! און שיין איז זי, ווי די מלכה שבא, אין
איר פנים נישט אריינצוקוקן! דערזען א יידל זיצט אויבנאן צעלייגט און
רייכערט א פאפיראס, פארדריסט עס איר מסתמא און זי קוקט אפן אדון
הגדול מיט תרעומות, ווי איינער רעדט: „וואס טוט דא אט דאס יידל?״...
נאר דער זיידע אנשל ― ס׳זאל אים אנהייבן צו ארן! א מענטש איז
געווארן אזא תקיף ― וועמען הארכט ער? רייכערט ער זיין ציגייער
און קוק נישט אפילו אין אירע ד׳ אמות! זי אבער לאזט פון אים קיין
אויג נישט אראפ, ממש דורס מיטן קוק... פארשטייט עס, אפנים, דער
אדון הגדול, אז זי איז נישט צופרידן מיטן גאסט, נאר ער מאכט זיך
נישט וויסנדיק, טוט א ווארף אף איר מיט די אויגן און טוט זיך א זאג
צו איר אין גוטן מוט: „דושינקא, טשאי״ ― מען זאל דערלאנגען טיי,
הייסט עס. שווייגט זי. זאגט ער נאכאמאל: „דושינקא, טשאי״. שווייגט
זי ווידער. פוילט ער זיך נישט און טוט א טופ מיטן פוס און א ברום
ארויס שוין אף דער העכסטער אקטאווע: „דושינקא, טשאי!!...״
האבן אלע פענצטער גענומען קלינגען! א קלייניקייט? מורד במלכות!...
און עס האט נישט געדויערט אזויפיל, ווי איך דערצייל אייך, האבן זיך
א שאט געגעבן אטיוטאנטן און גענעראלן, און ס׳איז באשאפן געווארן
אין איין כהרף־עין, לאז זיך אייך דאכטן, א סאמאוואר א זודיקער ווי
א גזלן, און איינגעמאכטסן אלערליי מיט פרישע אייער־בייגל מעדני מלך,
און טאקע געקאכטע אייער, ווייל מע ווייס דאך אין צארסקי דווארעץ
אויך, אז אן ערלעכער ייד וועט קיין אנדער זאך נישט עסן אחוץ „אייער״.
און דער מלך בעט אים, ער זאל עסן און טרינקען און זיך ווויל מאכן.
פרעגט אים אויס בעת־מעשה, ווער ער איז? און וואס איז זיין טועכץ?
און צי האט ער פרנסה? און וואס מאכן עפעס די יידעלעך פון זיין
מדינה? אלצדינג וויל ער וויסן, און די גאנצע צייט בסבר פנים יפות.
ענטפערט אים דער זיידע אנשל, לאז זיך אייך דאכטן, על ראשון ראשון ועל
אחרון אחרון, און אז ס׳איז געקומען צו דעם, וואס מאכן עפעס די יידן,
טראכט ער זיך: „אצינד איז א שעת־הכושר צו צוטרעטן צום עצם ענין.
אצינד וועל איך אים זאגן. יעבור עלי מה!״... און ער נעמט און לייגט
אוועק פארן אדון הגדול. לאז זיך אייך דאכטן, א מענה־לשון (דער זיידע
אנשל האט געקאנט! ) ― כך־וכך, אדוני קעניג, אזוי איז די מעשה:
„דיינע יידן, זאגט ער, האבן זיך ניט וואס צו באקלאגן. נישט מער, זאגט
ער, אויב דעם מלך איז גוט אפן הארצן און אויב איך האב געפונען
לייטזעליקייט אין די אויגן פון מיין האר, און אויב, זאגט ער, מיין האר
וועט ניט זיין אין גרימצארן אף זיינע קנעכט, וועל איך דיר, זאגט ער,
זאגן דעם גאנצן אמת. הנה זיי וויסן, אדוני קעניג, אז בא דיר אין דער
מדינה פירט זיך, ברוך השם, גאנץ נישקשהדיק, און די יידן לעבן מיטן
חסד פונעם „קנעפל״. איז דאס קנעפל, זאגט ער, א קנעפל, איז מהיכא־תיתי.
און טאמער חלילה ניט ― איז, זאגט ער, זייער ביטער. אט איז ניט
לאנג אראפגעקומען צו אונדז א קנעפל, זאגט ער, איז ער א נקי־כפימניק,
קייען מיר פון אים די ערד! ס׳איז נאך בא דיר אין דער מלוכה אזעלכער, זאגט ער, קיינמאל ניט געווען, מע זאל אויספארן די גאנצע מדינה
לארכה ולרחבה. א קנעפל א נקי־כפימניק ― דאס איז א מכה אשר לא
כתובה בתורה!״ ... קוקט אף אים דער אדון הגדול און רופט זיך אן
צום זיידן: „איך וועל דיר זאגן דעם אמת ― דו רעדסט עפעס אזוי פארשטעלט, אז איך הייב ניט אן צו פארשטיין, וואס הייסט עס בא דיר א
נקי־כפימניק און וואס הייסט עס בא דיר א „קנעפל״?״... רופט זיך אן
דער זיידע: „נקי־כפימניק הייסט א פריץ, וואס נעמט ניט, און א „קנעפל״ ― דאס מיינט מען, זאגט ער, דעם אדון הקטן, וואס דו שטעלסט
אוועקעט אין יעדער שטאט, ער זאל אכטונג געבן אף דיין מלוכה. גיט ער,
זאגט ער, אכטונג און אין עטלעכע יאר ארום ווערט ער אן עושר. פון
וועמען? ― געוויינטלעך, פון יידן. ווארעם יידן, זאגט ער, זיינען שוין
געוווינט געווארן. אזוי ווי, זאגט ער, א ייד דארף דאוונען אלע טאג, אזוי,
זאגט ער, ווייס א ייד, אז א פריץ דארף נעמען און א ייד דארף געבן. סע
שטייט, זאגט ער, בא אונדז געשריבן: „נתבעים למשכן ונותנים, נתבעים
לעגל ונותנים״... און ― זאגט אים ווייטער דער זיידע מיטן לשון פון
פסוק:  ― ה ח י ל ו ת  ל ה ר א ו ת  א ת  ח ס ד ך  ל ע ב ד ך ― ביסטו שוין געווען אזוי
גוט און האסט מיך, זאגט ער, אויסגעהערט ביז אהער, וועסטו שוין באווייזן דיין גענאד צו דיין קנעכט און אויסהערן מיך שוין ביזן סוף״.
    
„הנה, זאגט ער, זיי וויסן, אדוני קעניג, אז נעמען, זאגט ער, נעמט
מען בא דיר אין דער מלוכה אומעטום, פון הודו ביז כוש. נישט נעמען נעמט ניט בא דיר נאר א קאליקע, וואס האט ניט קיין הענט... און
אפילו דער, זאגט ער, וואס האט שוין נאר קיין הענט ניט, הייסט זיך
אויך, זאגט ער, מע זאל אים אנידערלייגן אפן טיש. און אדרבה, זאגט
ער, פארקערט, ס׳איז גאר קיין עוולה ניט. יעדער מענטש דארף לעבן.
סע שטייט בא אונדז, זאגט ער, געשריבן „וחי אחיך עמך״, מאכט רש″י
נעחאי סאבאקא נע ברעשע״...
    
― וואס קוקט איר זיך איבער? בא אייך קומט עס אויס פריקרע,
א ייד זאל אזוי ריידן מיט א קייסער? איז ווי איר ווילט אייך. איך בין
דערביי ניט געשטאנען ― דאס פארשטייט א מינדסט קינד. האב איך
דאס אבער געהערט דערציילן פון מיין טאטן עליו השלום, און מיין טאטע האט דאס געהערט פון זיין טאטן, און איך פארזיכער אייך, אז מיין
טאטע איז קיין ליגנער נישט געווען, און מיין זיידע אנשל אוודאי
ניט... הקיצור, דער זיידע האט זיך גאנץ פיין אפגעזעגנט און איז אוועק
פונעם מלך. לאז זיך אייך דאכטן, גלייך צום רבין, אפגעגעבן דין־וחשבון
פון דער נסיעה. עס איז שוין געווען אחת לאחת ערב ראש־השנה. געקומען צום רבין, האט זיך דער זיידע אנשל אוועקגעשטעלט (פארן רבין
שטייט מען) דערציילן אלצדינג, וויאזוי און וואס און ווען. לאזט זיך
אויס א מעשה, אז ס׳איז אומזיסט די טרחה, וואס דער זיידע אנשל האט
אים דא אזוי פיל דערציילט, ווארעם ער האט דאס אלצדינג געוווסט
פריער, דער רבי הייסט עס. אי, למאי האט ער אים געלאזט ריידן? ווארעם ס׳איז ניט קיין דרך־ארץ איבערשלאגן א יידן אין מיטן ― זיי זיינען
גרויסע בעלי דרך־ארץ... דערפאר אף מארגן, אז ס׳איז געקומען צום
טיש, שבת נאכן דאוונען, און דער רבי האט געהאלטן בא „זאגן״, איז
ער זיך מיישב, דער רבי הייסט עס, און שטעלט זיך אף א פסוק, נאך
ניט פון דער סדרה ― ווער־וואס? ער האט זיך גאר אוועקגעשטעלט,
לאז זיך אייך דאכטן, אף א פסוק פון דער תוכחה! האט דער עולם געשטוינט, געווען אויסער זיך: „ס׳איז פאראנעט ― אזוי האט דער רבי
אנגעהויבן מיט צוגעמאכטע אויגן, ווי רער שטייגער איז, ― ס׳איז פאראן בא אונדז איז דער תוכחה א קללה, וואס מען קאן ניט פארשטיין דעם
פשט פון די ווערטער בשום אופן ואופן: „ישא ה׳ עליך גוי ― גאט וועט
אף דיר אנשיקן א גוי, א ש ר ל א ת ש מ ע  ל ש ו נ ו  ― וואס דו וועסט ניט
פארשטיין זיין לשון... איז דאך אין פלוג א קשיא ― וואס איז דאס
פאר א קללה? נאך א מאל: א גוי, וואס דו פארשטייסט ניט זיין לשון!
געשיקט זיך עס? מילא, אז א גוי, להבדיל, פארשטייט ניט אונדזער
לשון ― דאס איז על־פי־דרך־הטבע, דערויף איז ער דאך א גוי! אבער
אז א ייד זאל ניט פארשטיין וואס דער גוי רעדט צום אים ― וואס איז
שייך? ווו איז דא א זאך, וואס א ייד זאל ניט פארשטיין? מוזן מיר לערנען דעם פשט אזוי: ישא ה׳ עליך גוי ― גאט וועט אנשיקן אף דיר
א גוי, אשר לא תשמע לשונו ― וואס דו וועסט ניט קאנען מיט אים
זיך א וי פ ר יי ד ן . דאס הייסט, ער וועט זיין א נקי־כפימניק, וואס נעמט
ניט, און א גוי, וואס ער נעמט ניט ― איז אן אומגליק!..״ און אזוי
האט דער רבי פארטייטשט דעם פסוק פון דער תוכחה, און דער עולם איז
געווען נתפעל, ממש געלעקט די פינגער! פארשטאנען האט דאס, לאז
זיך אייך דאכטן, קיינער ניט, אויסער דעם זיידן און אחוץ די גאר נאענטע קרובים... און ווי נאר ס׳איז אוועק דער שבת, איז דער זיידע
אנשל אוועק אהיים, קוים־קוים געקומען אף ראש־השנה אהיים. און לאז
זיך אייך דאכטן, אז דעם ערשטן טאג ראש־השנה אף דער נאכט, בעת
יידן גייען פון שול און זאגן איינער דעם אנדערן א גוט יום־טוב, לשנה
טובה תכתבו ותחתמו לאלתר לחיים ולשלום ― איז ארויס א קלאנג אין
שטאט, אז דאס „קנעפל״, דער המן ימח שמו וזכרו, איז אראפ, און אף
זיין ארט איז אראפגעשיקט געווארן פון דארטן, פון אויבן, א נייער
אדון בפקדך. א גוי א חכם, א פקח, און א גוטער, א דימענט פון א גוי
― ער נעמט! איין שטיקל חסרון האט ער געהאט (ווו האט איר געזען א
מענטשן אן א חסרון?), וואס עס האט זיך ארויסגעוויזן דערנאכדעם,
אז ער איז שוין געווען אביסל צו א שטארקער נעמער... ער האט
שוין גענומען פאר יענעם אויך... ממש פון טויט און פון לעבעדיק!...
נאר ווי די מעשה איז ― א ראש־השנה האבן יידן געהאט א פריילעכן,
און א סוכות נאך א פריילעכערן, און ווער שמועסט שימחת־תורה ―
איז גאר געווען ליהודים! א סברה, אז דער ארון בפקדך, דאס נייע
קנעפל הייסט עס, האט געמאכט א כוסה און געכאפט א טענצל גלייך מיט
אלע יידן ... מיר דאכט, אז מיר זיינען שוין געקומען צו דער סטאנציע?
זייט מיר! און האט מיר! ...
  
געשריבן אין יארן 1913―1915
    
א ווונדערלעכע מעשה, דערציילט פון א יידן, א פארברענטן שאכמאטיסט,
    
אין א ווארעמער געזעלשאפט, איינמאל אין א קאלטער ווינטער־נאכט, נאך א
    
 פריילעך קערטל און נאך א גוטן צובייסן.
    
ס׳איז שוין געווען ווייט נאך האלבע נאכט. ווינטער־צייט איז דאס
געוועזן. די וועטשערינקע האט זיך געענדיקט. דער טיש האט געזאגט,
אז דער עולם האט געכאפט א זאט. די גרינע טישלעך זיינען געווען צעשריבן מיטן קרייטל און פארווארפן מיט אפגעשפילטע קארטן, פון וועלכע עס קוקן ארויס טייז מיט מלכים און רייצן זיך: „אצינד זיינען מיר
דא!״... זעצן זיך נאכאמאל שפילן א ווינט, א פרעפעראנס אדער אן
אקע ― וואלט געווען ווי געווונטשן. האט מען זיך אבער געשעמט פאר
זיך אליין ― ס׳איז שוין געווען צו שפעט. איז מען געזעסן גלאט און
גערייכערט, געטרונקען שווארצע קאווע און גערעדט לשון־הרע ביז ס׳איז
אויסגעגאנגען ווערטער, האט איינער אריינגעווארפן א ווארט וועגן שאך.
נאך אים ― נאך איינער און נאך איינער. דערמיט האט מען געוואלט
פאראינטערעסירן איינעם א פארברענטן שאכמאטיסט מיטן נאמען
רובינשטיין.
    
רובינשטיין איז א מסוכנער שאכמאטיסט. צוליב שפילן א שאך
איז ער גרייט גיין צופוס צען מייל, ניט עסן, ניט טרינקען, ניט שלאפן
א נאכט ― א געפערלעכער שאך־שפילער! פון זיין שאך־שפילן גייען
ארום מאסן אנעקדאטן: 1) אז ער שפילט מיט זיך אליין גאנצע נעכט
אין שאך. 2) אז ער האט זיך דריי מאל געגט מיטן ווייב איבערן שאך.
3) אז ער איז שוין איין מאל פארפאלן געווארן אף דריי יאר צוליבן שאך.
 
 