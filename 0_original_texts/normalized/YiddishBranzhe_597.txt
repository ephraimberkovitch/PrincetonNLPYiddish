

לאפסוס־קאקטוס — 2 



 by באריס סאנדלער 
November 1, 2017December 3, 2017 Filed under:
נאטיצן פונעם רעדאקטאר
שפראך 

וועגן, פון, אויף
דאס ניצן ריכטיק די פרעפאזיציעס און פרעפיקסן איז צווישן די אנגעווייטיקסטע פראבלעמען. לאמיר באטראכטן דעם פאלגנדיקן זאץ:
עס וועלן דורכגעפירט ווערן קלאסן וועגן פארשידענע טעמעס.
דער „וועגן‟ וואלט געווען אויפן ארט, ווען ס׳וואלט נישט געמיינט „פארשידענע טעמעס‟, נאר, למשל, „עס וועלן דורכגעפירט ווערן קלאסן וועגן קינא‟, דאס הייסט, — א קאנקרעטע טעמע.
ווי מיר זעען, איז דאס ווארט „טעמע/ס‟ געקניפט און געבונדן מיט דער פרעפאזיציע „אויף‟. דעריבער דארף דער זאץ אויסזען אזוי:
עס וועלן דורכגעפירט ווערן קלאסן אויף פארשידענע טעמעס.
אן אנדער זאך איז צו רעדן וועגן שטעטל אויף פארשידענע טעמעס.
דאס ווארט „טעמע/ס‟ קען זיין אויך פארבונד מיט דער פרעפאזיציע „מיט‟. למשל: די לעקציע האט קיין שום שייכות נישט מיט דער טעמע „בעל־מלאכות אין שטעטל‟.
פון דעסטוועגן, קאן די פרעפאזיציע „וועגן‟ ווערן א נאענטער קרוב, כ׳וואלט אפילו געזאגט, „א צווילינג‟ מיט דער פרעפאזיציע „פון‟.
למשל: „איך, שלום־עליכם דער שרייבער, וועל אייך דערציילן די ריכטיקע ביאגראפיע פון שלום־עליכם דעם מענטשן‟[1]. אין דעם זאץ וואלט אנשטאט „פון‟ געקאנט זיין „וועגן‟ — און קיינער וואלט דעם בייט נישט באמערקט, ווי עס טרעפט טאקע אפט מיט צווילינגען.
שלום־עליכם האט אנגערופן זיין אויטאביאגראפישן ראמאן „פונעם יאריד‟, נישט „וועגן יאריד‟. אין דעם פאל זיינען „פון‟ און „וועגן‟ — אויס קרובים. ווער רעדט שוין פון זיין א צווילינג?! „פון‟ — ווייזט דא אן די ריכטונג. עס בייט זיך דער גאנצער זין פון דעם זאג. פארן „פון דעם יאריד‟, מיינט „דעם סך־הכל, דעם רעזולטאט פונעם גרויסן יאריד‟.
דורכפירן קלאסן און דערציילן וועגן יאריד, מיינט, שילדערן דעם יאריד גופא.
אז מיר רעדן שוין וועגן די פרעפאזיציעס וועגן, פון, אויף און דערמאנען שלום־עליכמס „פונעם יאריד‟, איז כדאי צו ברענגען נאך אן אויסצוג פונעם בוך, ווו דער שרייבער דערקלערט טאקע דעם אונטערשייד צווישן „פון‟ און „אויפן‟.
„א מענטש, אז ער פארט אויפן יאריד, איז ער פול מיט האפענונגען, ווייסט נאך אליין נישט, וואס פאר א מציאות ער וועט דארט איינהאנדלען און וואס וועט ער דארט מתקן זיין… פארט ער אבער צוריק, פונעם יאריד, ווייסט ער שוין וואס ער האט דארטן געהאנדלט און וואס ער האט דארט מתקן געווען און פליט שוין נישט אזוי געשמיידיק…‟:
און נאך: די פרעפאזיציע „פון‟ קאן צו מאל זייער נודזשען. לעצטנס האב איך אנגעטראפן אויף אזא זאץ:
ער איז געווען דער, וואס האט צוגענומען די סטיפענדיע פון דער משפחה פון איינעם פון די געליטענע.
צי קען מען לעבעדיקער מאכן דעם נודנעם זאץ? לאמיר א פרווו טאן:
ער איז געווען דער, וואס האט צוגענומען די סטיפענדיע ביי דער משפחה פון איינעם צווישן די געליטענע.
ווי איר זעט, איז פון די דריי „פונען‟ געבליבן נאר איינער.
*
שלום־עליכם, „פונעם יאריד‟, קאפיטל 1, „פאר וואס עפעס „פונעם יאריד‟? [1]
טארן און מעגן
די צוויי ווערבן ווערן אפט געניצט נישט ריכטיק צוליב דעם כלומרשט ענלעכן זין. אין דער אמתן מיינט,  קומען זיי אויס צווישן זיך, ווי א קאץ מיט א הונט. אין תוך, מיינט „טארן״ — א פארווער, און „מעגן״ — א דערלויבעניש. דעריבער ווערט טארן שטענדיק באגלייט מיטן נעגאטיוון „ניט, נישט‟ — נישט טארן!; להיפוך צו „מעגן‟, וואס גייט שטענידק געארעמט מיטן פאזיטיוון „יא‟ — מעגן יא!
למשל: מע טאר נישט (פארווערט) באליידיקן קליינע קינדער!
מע מעג יא (דערלויבט) ליגן אויף דער גרינער לאנקע.
אט ווי פאעטיש האט עס אויסגעדריקט די דיכטערין רחל בוימוואל:
„אויך קיין שאטן טאר א מענטש ניט שפרייטן,
מעג ער לויכטן אויך א צווייטן.‟
(צו דעם ביימל אין ירושלים)
זייער זעלטן, ווי אן אויסנאם, טאקע צו באטאנען דעם נעגאטיוון זין פונעם זאץ, ווי א פארווער, ווערט געפארט דער ווערב „מעג‟ מיטן „ניט, נישט‟.
למשל: ניט מעג מער שלאגן דאס קינד!
פראסט און פשוט: פארגעדענק עס ביז משיחס צייטן — יא מעגן און נישט טארן!
שעמט זיך נישט צוצושיקן אייערע פראגעס און מאכן קלאר ביי זיך מיינע באמערקונגען; און אויב איר זייט נישט מסכים מיט זיי, אדער איר ווילט צו זיי עפעס צוגעבן נאך — ביטע, זייט אין דעם א שותף.
מיטן רעכטן פוס, לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: researchYiddish 
Post navigation


Previous Post
נאטיצן פונעם רעדאקטאר 

Next Post
פון אונדזער עזבון: יוסף ראבין (1900־1983) 



