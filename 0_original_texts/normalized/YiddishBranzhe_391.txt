

פון אונדזער עזבון: משה טייף (1904־1966) 



 by באריס סאנדלער 
September 1, 2018October 28, 2018 Filed under:
לידער
ליטעראטור־עזבון 

דער דיכטער משה טייף איז געבוירן געווארן אין מינסק. ער האט געארבעט אויף א טאפעטן־פאבריק און אין דער פרייער צייט זיך געלערנט אין אן אוונט־שול פאר ארבעטער־יוגנט, דערנאך פארענדיקט די יידישע אפטיילונג פונעם ליטעראטור־פאקולטעט ביים מאסקווער פעדאגאגישן אינסטיטוט. דעביוטירט האט ער מיט לידער אין 1921 און גיך זיך אנטפלעקט ווי א ליריקער און ראמאנטיקער. דאס טרוימערישע, מיט וואס עס זיינען באפארבט זיינע פארמלחמהדיקע לידער, באלאדעס און פאעמעס („וויאלאנטשעל‟ און „א ראמאנטישע נאכט‟), טרעט אפ אין זיין פאעזיע דאס ארט פאר טיף דראמאטישע און טראגישע אינטאנאציעס („קיכעלעך און זעמעלעך‟, „זעקס מיליאן‟, „אנע פראנק‟ א״אנד.). אויך נאציאנאלע מאטיוון פארנעמען דעם אויבנאן נאכן חורבן אין זיין פאעזיע. דער וואקסנדיקער אינטערעס צו די אלטע אוצרות און צום תנך ברענגט אים צו דער גלענצנדיקער איבערדיכטונג פון „שיר־השירים‟.
בעת דער מלחמה, אין וועלכער ער האט זיך באטייליקט ווי אן ארטילעריסט, האט ער איבערגעלעבט די פערזענלעכע טראגעדיע; זיין פרוי און קינד זיינען אומגעקומען אין מינסקער געטא. צוויי מאל איז ער ארעסטירט געווארן — אין 1937 און אין 1948. נאך סטאלינס טויט האט מען אים רעהאביליטירט. דער דיכטער (געשריבן אונטערן פסעוודאנים מ. סיבירסקי) האט איבערגעלאזט א מעקווירדיקן ציקל לידער וועגן די לאגער־צייטן.
מיר דרוקן עטלעכע לידער פון דעם ציקל, וואס זיינען איינגעשלאסן אין משה טייפס לידערזאמלונג „אויסדערוויילטע‟ (לידער, באלאדעס, פאעמעס), ארויסגעלאזט אין ירושלים אין 2004, צו זיין 100־יאריקן געבוירן־טאג.
מיט די לידער ווילן מיר אויך דערמאנען די טרויעריקע דאטע, 12טער אויגוסט 1952, ווען אין מאסקווע זיינען דערשאסן געווארן די גרעסטע יידישע שרייבערס.
לידער פון תפיסה
(1937־1956)
מיין טייערער, זאג מיר, ווו זיינען מיר ביידע?
— אין הויפטשטאט פון לאנד סטאליניאדע, אין סאמע גן־עדן.
איך זע ניט די גוטע מלאכים, די ריינע צדיקים,
— אין זיבן און דרייסיקסטן יאר האט דער קיניג געהייסן זיי אלע דערשטיקן.
פאר וועלכע פארברעכנס? צי האבן זיי דען ווידערשפעניקט?
— יא, ניין! זיי האבן אליין אים געזאלבט פאר א קיניג…
וואס טוט ער, דער קיניג, ביי זיך אין זיין חדר־מיוחד?
— א באלערינע א הוילע אים ווארעמט זיין מענערישע יוכע…
און ווער איז דער ייד אויפן בילד, וואס זעט אויס ווי א נגיד — א שענקער?
— ס׳איז לייזערקע ממזר! דערקענסט ניט דעם הענקער?
א שני־למלך! פון יענע פאסקודנע פאררעטערס — אידליאקעס,
וואס האבן געעצהט דעם קיניג די יידן פארשיקן העט ווייט אין סיבירער באראקעס.
וואס הודזעט ביי נאכט דא אויף גאסן „די טשארנע וואראנע?‟ [1]
— דער קיניג ט׳באפוילן כאפן שפיאנען…
ווי פאקט זיי דער קיניג? און וואסערע מיטלען באנוצט ער, וואס העלפן?
— א קנאק אין די ציינער, א זעץ אינעם בויך — און מע מאכט פון א פליג א העלפאנד.
וואס שווייגן די בירגערס? וואס טוען זיי הינטער פארשלאסענע טירן?
— זיי שרייבן דארט איינס אויפן צווייטן מסירות.
און ווער זיינען יענע מיט טרייבלעך, מיט שנורן, אט פונקט ווי דאקטוירים ביי קראנקע?
— שוין איין מאל דאקטוירים! זיי הערן ביי איטלעכן מענטש די געדאנקען.
און יענע, וואס לעבן דארט ווייט אויף די טויזנטער מיילן?
— שיכורים איוואנעס, מיט שלעסער פארהאקט אויף די מיילער.
זע, טייערער, וואס לויפן די פרויען פארהאוועט און בלאסע?
— פארנעמען א ריי, דער קיניג גיט „טשיינע קאלבאסע‟ [2].
וואס ריידן די בירגערס, אט די, וועלכע זינגען און האפן, און ווארטן?
— זיי ריידן ניט דאס, וואס זיי טראכטן…
פון וואנען זשע קומען די צרות, די העסלעכע מידות?
— דו הער נאר א פראגע? פון זיי, פון די זשידעס.
אוי, וויי איז מיר, זע! ווער הענגט אויפן שפיץ פון קרעמל־פאן אויבן, דערנעבן?
— ס׳איז לענין ארויסעט פון דעם מאווזאליי און האט זיך גענומען דאס לעבן…
און הער ווי עס ליארעמט די ראדיא הייליקע ווערטער־דעוויזן:
סאציאליזם… סאציאליזם… סאציאליזם…
אין מיטן נאכט א קלאפ אין טיר
אין מיטן נאכט… א קלאפ אין טיר…
כ׳בין יונג געווען,
נאך גאר א יינגעלע, א קינד,
איך לויף ארום אין דער אוקראינער שטאט
מיט פולע קעשענעס פאטראנעס.
איך לויף אויף געסעלעך — א פרייע הינד!
עס טרעטן אפ די ווייסע לעגיאנען…
און אט:
עס פלאטערן אין ברענענדיקער שטאט
די רויטע פאנען!
און איך — א מזיקל מיט הערלעך קוטשעראווע,
שריי הויך מיט אלעמען:
— דאיאש בערלין! [3]
— דאיאש ווארשאווע!
און שפעט ביי נאכט,
אז ערגעץ קלאפט מען אין א טיר
די מאמע פלעגט מיר זאגן, אז א פנים
די „טשעקא‟ [4] האט ווו געכאפט „פעטליורישע תלינים‟…
א, דעמלט…
דעמלט…
דעמלט…
ניין, דעמלט האב איך ניט געטראכט,
אז קומען וועט א בייזע נאכט,
ווען ניט צו יענעם, נאר צו מיר —
אין מיטן נאכט… מע גייט צו מיר…
אין מיטן נאכט… א קלאפ אין טיר…
ווי גיך די יוגנט איז אוועק
אוועק און אויס…
כ׳בין א סאלדאט, א פעקל טאבאק, ברויט — א לעבל
און ניט געוווסט,
צי וועל איך מארגן פרי נאך בלייבן לעבן.
אויף פעלדער רוסישע ביי נאכט,
פון געטא האט א ווינט געבראכט
פון קליינע קינדער די יללה…
און אט:
עס פלאקערן אויף ס׳ניי אין ברענענדיקער שטאט
די רויטע פאנען!
און ביי דער נאכט,
איך וועל דאס גוט געדענקען,
אין טירן כ׳האב געקלאפט, געזוכט די הענקער.
א, דעמלט…
דעמלט….
דעמלט…
ניין, דעמלט האב איך ניט געטראכט,
אז קומען וועט א בייזע נאכט,
ווען ניט צו יענעם, נאר צו מיר…
אין מיטן נאכט… מע גייט צו מיר…
אין מיטן נאכט… א קלאפ אין טיר…
פון דעמלט אן שוועבט אום מיין ליד
ווי גלייך א פויגל מיט צעקלאפטע פליגל,
א, יענע נאכט! דער קלאפ אין טיר…
ער וועט ניט לאזן רויק מיך אין קבר ליגן.
א, וויי צו יענעם יינגעלע! געווען א פרייע הינד…
און איצטער שרעקט אים אפ א שאטן אויף דער גאס.
א, ליבע מענטשן! זייט אים מוחל זיינע זינד
און היילט אים אויס פון אט דעם משוגעת.
כ׳וועל היינט ביי נאכט מסתמא שטארבן
כ׳וועל היינט ביי נאכט מסתמא שטארבן…
מיין ליד מיין לעצט! און אויס, און אלץ!
דער תלין ווארפט זיך ווי א שפארבער,
ער וויל מיך כאפן פארן האלדז.
אומזיסט! ניין, איך בין ניט פון יענע,
וואס בעטן רחמים אויף די קני.
אפילו טויט — מיין הארץ וועט ברענען
ווי זון אויף בארגשפיץ אין דער פרי.
און גארניט וויל איך, גארניט דארף איך…
נאר ווען עס איז, כאטש נאר איין מאל —
א יידיש קינד זאל ביי מיין קבר
מיין ליד דערמאנען אויפן קול.
און זאל פון דער מצבה שיינען
מיין איינציק און מיין לעצט געבעט:
מיין פאלק! איך בין געווען דיין זינגער,
אן ערלעכער, א יידישער פאעט.

[1] „די טשארנע וואראנע‟ (שווארצע וואראנע) — די פארמאכטע אויטא, אין וועלכער מע פלעגט פירן די ארעסטירטע
[2] „טשיינע קאלבאסע‟ (טיי־ווורשט) — א סארט פון ביליקער ווורשט
[3] דאיאש בערלין! (גיסט בערלין) — א לאזונג אין צייט פון בירגער־קריג
[4] „טשעקא‟ — רעפרעסיר־ארגאן נאך דער רעוואלוציע



Share this:TwitterFacebookPrintLike this:Like Loading...

Related
 


Tagged: jewsliteraturepoetryYiddish 
Post navigation


Previous Post
לאפסוס־קאקטוס — 12 

Next Post
אלט־קאנסטאנטינער בית־עולם — אין באסטאן 



