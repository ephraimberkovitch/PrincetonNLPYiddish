 
 אין שטורעם: 1\. 10: דער זונטיק 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
ראזען) אף דער רעגירונג כל הפסלנות שבעולם, געזאגט (ראזען): אט
לויפט ער צום פראקוראר, צום מיניסטער ― פאר וועמען האט ער מורא?
ער איז א ריינער מענטש, אין זיינע ביכער און אין זיינע כתבים איז
נישטא גארנישט.
    
― גארנישט, אבראשא, גארנישט! ― ענטפערט אים ראזע, און
אים שמעקט דאס נישט, פארכאפט ער זיך:
    
― וואס הייסט, גארנישט? עס איז פאראן בא מיר אין די לידער
גענוג מאטעריאל, נאר פארשטעלט. הא, ראזע?
    
― געוויס, פארשטעלט! ― גיט אים נאך ראזע, און עס בלייבט,
אז נישט שפעטער ווי מארגן לויפט אוועק אבראם מארקאוויטש עפעס
טאן פאר די געפאנגענע... און עס גייט אוועק דער מארגן, און נאך
איין מארגן, און נאך צוויי מארגנס, און אבראם מארקאוויטש קאכט זיך,
שפריצט מיט פייער!
    
וואס ער צערעדט! א גליק, וואס אחוץ ראזען הערט דאס קיין
בן־אדם נישט!... און טאמארא שאסטעפאל און מאשא באשעוויטש
דערווייל זיצן, און אבראם מארקאוויטש טוט גארנישט פון זייערטוועגן...
    
 קאפיטל י.
    
 דער זונטיק
    
נאך פון שבת באנאכט אן האבן אנגעהויבן אריינטרעטן מיליטער.
גאנצע עסקאדראנען האבן זיך פארשפרייט הינטער דער שטאט און מע
האט געווארט...
    
טויזנטער ארבעטער האבן זיך אנגעטאן יום־טובדיק, מיטגענומען
מיט זיך די ווייבער מיט די קינדער און באוואפנט זיך מיט הייליקע בילדער און איקאנעס... קאזאקן זיינען ארומגעפלויגן אף די פערד הין
און צוריק אף די הויפט־גאסן פון דער שטאט. אלע בריקן וואס איבער
דער „ניעווא״ זיינען געווען באדעקט מיט קאזאקן, אולאנער, דראגונער
און אנדערע מינים היל. אפילו די פעסטונג פון דער שטאט איז געווען
גרייט, ווי עס געהערט צו זיין.
    
פונקט ניין אזייגער אינדערפרי האט זיך אנגעהויבן צו ציען א
שנירל פון מענטשן פון אלע „זאסטאוועס״ און געגאנגען מיט די הייליקע
בילדער, מיטן גלח אינמיטן, אנגעטאן אין גלחשע קליידער מיט א פאפיר
אין דער האנט. קוקנדיק אף דער פראצעסיע פון פרידלעכע מענער, פרויען
און קינדער, האט מען געקאנט מיינען, אז דאס איז עפעס א הייליקער,
א פאטריאטישער יום־טוב.
    
עס איז דא א שפריכווארט: „וואסער א גוט יום־טוב ― אזא גוט
יאר״. איצטיקס מאל איז עס נישט מקוים געווארן. דער „גוט יום־טוב״
איז געווען א פרידלעכער און א פריינטלעכער; דער „גוט יאר״ איז
געווען א בייזער, א מוראדיקער, א פייעריקער און א בלוטיקער.
 ― ― ― ―  ― ― ― ― ― ― ― ― ―
    
―  ― ― ―  ― ―  ― ― ― ― ―  ―
    
― ― ―  ― ― ― ― ―  ― ― ―
― ― ― ― ― ― ―
― ― ― ― ― ― ― ― ― ―  ― ― ―
    
די אלטע אבראם מארקאוויטשעס ניאניא האט לכבוד זונטיק אנגעטאן זיוזיאן אין זיינע יום־טובדיקע מלבושימלעך א־לא־פאני, וועלכע
האבן אים צוגעגעבן א באזונדערן חן, און איז געגאנגען מיטן קינד אפן
שפאציר, ווי אלע טאג. דערזען מענטשן גייען אף ביידע זייטן טראטוארן,
האט זיך די אלטע ניאניא געלאזט מיטן קינד אהין, ווו אלע גייען. און
וואס ווייטער זיי זיינען געגאנגען, אלץ גרעסער איז געוואקסן דער שטראם
פון מענטשן, און עס האט זיך געבילדעט א ים פון קעפ. דער ים האט
זיך געצויגן און געטראגן די מענטשן אזוי ווי כוואליעס, איינס איבערן
אנדערן, אלץ ווייטער און ווייטער. און אז די אלטע ניאניא האט געוואלט
גיין צוריק, איז שוין געווען כמעט אוממעגלעך, און זי האט זיך געטראגן
מיטן קינד קעגן איר אייגענעם ווילן אהין, ווו אלע. אף איר פראגע:
וווהין גייט מען דאס? האט זי באקומען אן ענטפער פון אן ארבעטער,
וואס איז געגאנגען יום־טובדיק אויך מיט א קינד פון א יאר זעקס בא
דער האנט:
    
― מיר גייען בעטן.
    
― וואס־זשע איז אזויפיל סאלדאטן? ― פרעגט אים ווייטער די
ניאניא.
    
― פון אונדזער כבוד וועגן, אלטיטשקע, פון אונדזער כבוד וועגן!
אזוי ענטפערט איר דער ארבעטער און ווערט פארטראגן מיט דער
 כוואליע מענטשן דורך אן אנדער כוואליע, און די אנדערע כוואליע ווערט
פארשווונדן דורך א דריטער כוואליע מענטשן. און די אלטע ניאניא
האלט צו מיט דער לינקער האנט זיוזיאן און מיט דער רעכטער האנט
צלמט זי זיך און רופט יעזוסן צו הילף. דאס הארץ זאגט איר נעבעך,
אז זי איז דא נישט גוט אריין, זייער נישט גוט... און זי שטעלט זיך
אפ, די אלטע ניאניא, מיטן קינד, בא דער גרויסער בריק, און נעמט
דאס קינד אף די הענט, און זי דערזעט הייליקע בילדער טראגט מען,
און א גלח גייט גלחיש אנגעטאן, און הייליקע לידער, הערט זי, זינגט
מען, ― צלמט זי זיך, די אלטע און רופט יעזוסן צו הילף.
    
― וואס איז דא, ניאניא? ― פרעגט בא איר זיוזיא און קוקט
זיך איין מיט זיינע טיפע בלויע אויגן אין דעם ים פון קעפ.
    
― בעטן גייט מען, קינד מיינס.
    
נאר זיוזיא דערהערט פלוצים ― מע שיסט; פרעגט ער בא דער
ניאניא, וואס זאל דאס באדייטן, וואס מע שיסט? ענטפערט אים די
אלטע, אז ס׳איז א מנהג, אלע יום־טוב שיסט מען... און זיוזיא קוקט
זיך איין מיט זיינע טיפע בלויע אויגן און זעט, ווי מענטשן לייגן זיך,
פרעגט ער בא דער ניאניא, וואס זאל דאס באדייטן, וואס מענטשן לייגן
זיך? ענטפערט אים די אלטע, אז ס׳איז א מנהג, אז מע בעט, דארף
מען קניען... און זיוזיא קוקט זיך איין מיט זיינע טיפע בלויע אויגן
און זעט, ווי מענטשן פאלן, פאלן... פרעגט ער בא דער ניאניא, וואס
זאל דאס באדייטן, וואס מענטשן פאלן? און איידער די אלטע ענטפערט
אים, דערפילט זי א זעץ פון הינטן, א קלאפ פון פארנט און א דריקעניש,
א שטיקעניש פון אלע זייטן. און זי דערזעט, ווי מענטשן לויפן, שטופן
זיך, שפרינגען איינס איבער דאס אנדערע, און זי דערהערט א מאדנעם
הילך, א געשריי, א געוויינעריי מיט א קוויטשעריי, מיט א הוקען, מיט
א טיוקען און מיט א פייפן, און זי צלמט זיך, די אלטע, און רופט יעזוסן
צו הילף. און מיט דעם זעלבן כח, מיט דעם זעלבן שטראם, וואס עס
האט זי געבראכט אהער צו טראגן, טראגט דאס זי צוריק, און זי האלט
דאס קינד צוגעדריקט צום הארצן, און זיוזיא האלט זיך מיט ביידע
הענטלעך בא דער ניאניאס האלדז, קוקט צוריק און הערט נישט אויף
צו פרעגן קשיות: למאי מע לויפט, למאי מע שרייט, למאי מע שטופט
זיך, למאי מע וויינט? און די אלטע קאן אים נישט ענטפערן דערויף
גארנישט ... זי פילט, אז נישט די פיס אירע, נאר די מענטשן טראגן
זי. וווהין ― ווייס זי נישט. און אט האבן זיך אריינגעשניטן אין דעם
שטראם פון מענטשן גרויסע געזונטע פערד מיט ברייטע הינטנס און
טרעטן אף די מענטשן ... און סאלדאטן זיצן אף די גרויסע געזונטע
פערד מיט מוראדיקע פנימער און מיט בלויזע שווערדן און מע שיסט,
און מענטשן פאלן, פאלן... און זי דערהערט, די אלטע ניאניא, א זעץ
פון אויבן, און א מאדנער קוויטש רייסט זיך ארויס פון זיוזיאן, און ער
לאזט אפ איר האלדז, און בייגט אן דאס קעפל אראפ, אראפ. און א
ווארעם פליסיקייט דערפילט זי אף איר האלדז, און בלוט, דערזעט זי,
גיסט זיך פון איר האנט אראפ, און זי ווייס נאך נישט וועמעס בלוט
דאס איז, און זי זעט נישט, אז זיוזיאס קאפ איז צעהאקט, צעשפאלטן,
און עס ווערט איר פינצטער אין די אויגן, און זי פאלט אנידער מיטן
טויטן קינד אף דעם ווייסן קאלטן שניי, וואס איז פארפארבט מיט רויטן
אומשולדיקן בלוט...
    
אט אזוי האט זיך אנגעהויבן דער דאזיקער זונטיקדיקער טאג, וואס
איז פארבליבן אין דער רוסישער היסטאריע אונטערן נאמען „דער רויטער זונטיק״...
  
― ― ― ― ― ― ― ― ― ― ― ― ― ― ― ― ― ― ― ―
― ― ― ― ― ― ― ― ― ― ― ― ― ― ― ― ― ― ― ―
    
 קאפיטל יא.
    
 טאמארא באפרייט
    
 תחילת איז פאר טאמאראן געווען איר ארעסט א שטיקל באפרידיקונג, מען קאן זאגן, א מין הנאה, א גדלות, וואס זי איז לייטנגלייך, זיצט
גלייך מיט מאשאן און מיט אלע אנדערע פאליטישע... איר איז מער
אנגעגאנגען, וואס וועלן זאגן אנדערע וועגן איר זיצן, איידער דאס, וואס
טאמער וועט זי דארפן אפזיצן דא א קורצע צייט. דאס איז געווען א
צייט פון מלחמה, די גאנצע לופט איז געווען פול מיט „קאמף״, און
ס׳איז געווען כמעט א בזיון, א מיידל זאל זיצן אין פעטערבורג, אינזינען
 
 