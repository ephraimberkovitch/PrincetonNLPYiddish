 דער קריטיקער אדם קירש האט שוין באמערקט, אז די היינטיקע אמעריקאנער־יידישע ליטעראטור טוט א קער צו רעליגיעזע טעמעס און פילאסאפישע פראבלעמען פון יידישקייט. 
 דער פריערדיקער דור יידישע שרייבער, וואס האבן זיך קונה־שם געווען אין דער אמעריקאנער ליטעראטור, אזעלכע ווי סאל בעלאו, פיליפ ראט, בארנארד מאלאמוד און אנדערע, האבן אריינגעפירט דעם יידישן העלד אינעם אמעריקאנער ליטערארישן הויפטשטראם, אבער זיי האבן געהאט א קנאפן אינטערעס אין די ענינים פון יידישקייט. דער נייער דור, צווישן זיי — יהושע כהן, דארא הארן, ניקאל קראוס און נתן ענגלענדער —באהאנדלען אין זייערע ווערק ענינים, וואס האבן צו טאן מיט דער יידישער אמונה, געשיכטע און קולטור. 
 איצט איז צו דער דאזיקער גרופע צוגעקומען דער יונגער מחבר דוד האפען. זיין ראמאן, „דער פרדס‟, איז שטארק געלויבט געווארן אין דער יידישער און אלגעמיינער פרעסע, „ניו–יארק–טיימס‟ בתוכם. דאס איז א סימן, אז א ראמאן, וואס דערציילט וועגן תלמידים פון א יידישער טאגשול אין פלארידע קען זיין אינטערעסאנט פארן ברייטן אמעריקאנער עולם. 
 אבער א לייענער, וואס איז ניט באהאוונט אין יידישקייט וועט ווייט ניט אלץ פארשטיין אינעם ראמאן. האפענס יונגע פערסאנאזשן רעדן צו מאל אויפן „ישיבישן‟ ענגליש. די לשון–קודשדיקע פראזעס, וואס זיי ווארפן אריין אין זייערע שמועסן, ווערן אפילו ניט דערקלערט פאר אן עם–הארצישן לייענער. די העלדן פונעם בוך געהערן צו דעם העכערן שטאנד פון דער אמעריקאנער געזעלשאפט און האבן ניט קיין שיפלות–קאמפלעקס לגבי זייער יידישקייט. 
 האפען האט געשטעלט פאר זיך א שווערע קינסטלערישע אויפגאבע צונויפצוברענגען צוויי פארשיידענע זשאנערס אין איין בוך. פון איין זייט איז דער ראמאן א רעאליסטישער קריטישער פארטרעט פון פארמעגלעכע „אל־רייטניקעס‟, וואס האלטן זיך ביי דער מאדערנער ארטאדאקסישער שיטה פון יידישקייט. פון דער אנדערער זייט אבער איז דאס א מיסטישע אלעגאריע, איינגעווארצלט אין מדרש און קבלה. אזוי ארום לאזט זיך „דער גארטן‟ לייענען דורך צוויי גאר פארשיידענע שפאקטיוון. 
 האפען, וואס איז אליין אויפגעוואקסן אין דער פארמעגלעכער מאדערנער פרומער סביבה אין פלארידע, קען די דאזיקע קולטור פון אינעווייניק. זיינע שילדערונגען פון גבירים, וואס וווינען אין אן אויסגעטראכטן „שטעטל‟ מיטן נאמען „ציון–בערג‟ ערגעץ לעבן מיאמי, זיינע אי שארף אי עמפאטיש. די עלטערן צאלן א מאיאנטעק פאר דער פריוואטער יידישער שול „קול נשמה‟, כדי זייערע קינדער זאלן באקומען א יידישע דערציונג, אבער זייער אייגענער לעבנס–שטייגער איז גאנץ געלאסן. די גרופע תלמידים אינעם לעצטן לערניאר האבן טיפישע אמעריקאנער דאגות און אינטערעסן. די עיקר–דאגה זייערע איז אנצוקומען אין א גוטן קאלעדזש, אבער איינצייטיק זיינען זיי פארטאן אין שפילן ליבעס, זיך אנשיכורן און פון מאל צו מאל רויכערען „גראז‟. 
 דער הויפטהעלד, אריה אידען, קומט פון ברוקלין, ווו ער האט זיך געלערנט אין אן ארעמער חרדישער ישיבה. זיין טאטע, א באשיידענער בוכהאלטער, האט פארלוירן ארבעט אין ניו–יארק, האט ער געדארפט, נעבעך, זיך אריבערקלייבן קיין פלארידע, ווו ער האט געפונען א נייע שטעלע. דווקא אינעם דאזיקן פרט איז די געשיכטע ניט זייער גלייבלעך. ווי אזוי קען זיך אן ארעמער בוכהאלטער פארגינען צו קויפן א שטוב אין דער גבירישער געגנט און צאלן שכר–לימוד אין די שווערע טויזנטער? אבער ניט אין דעם גייט עס. אריה דינט ווי א וועגווייזער אין דער מאדערנער פרומער סביבה אין פלארידע. 
 ווען מען לייענט דעם ראמען דורכן אלעגארישן שפאקטיוו, אנטפלעקט מען רמזים אויף טיפערע מיסטישע טייטשן. דער ערשטער עפיגראף צו דעם ראמאן איז די מעשה וועגן פיר רבנים, וואס זיינען אריין אין „פרדס‟, דאס הייסט, גן–עדן (גמרא בבלי, חגיגה יד, ב). ר׳ בן עזאי האט עס דערזען און איז געשטארבן, ר׳ בן זומא איז משוגע געווארן, דער „אחר‟ איז געווארן א כופר–בעיקר (אפאסטאט), און בלויז ר׳ עקיבא איז ארויס בשלום. דער צווייטער עפיגראף זיינען די מעלאנכאלישע פערזן וועגן צרות און אנטוישונגען פון לעבן פונעם ענגלישן ראמאנטישן דיכטער, דזשאן קיטס. די דאזיקע צוויי עפיגראפן עפענען צוויי פערספעקטיוון אויפן סיפור–המעשה. 
 דער ראמאן שטעלט פראגעס, וואס זיינען גאנץ וויכטיק ביי יענע אמעריקאנער יידן, וואס נעמען זייער אמונה ערנסט. איז דאס מעגלעך צונויפצוברענגען תורה ומדע, תורה און וועלטלעכע קענטענישן, ווי עס האבן בדעה געהאט די גרינדער פון דער מאדערנער ארטאדאקסיע? וואס טוט מען היינט מיט דער מיסטישער, קבליסטישער און נביאישער טראדיציע פון יידישקייט? צי קען מען טאקע בלייבן געטריי דעם גייסט פון יידישקייט און דערביי געניסן פון דער מאדערנער אמעריקאנער שפע? 
 דא ליגט די שפאלטונג צווישן די עלטערן און זייערע קינדער. די עלטערן האבן שוין באשלאסן וואס זיי ווילן. אריהס פאטער וויל זיך צוריקציען אין די חרדישע ד׳ אמות אין ברוקלין און האבן וואס ווייניקער צו טאן מיטן היינטיקן עולם–הזה. די גבירים אין פלארידע זיינען צופרידן מיט דער פשרה צווישן יידישקייט און אמעריקאנישקייט. די פיר בחורים, וואס זיינען א מין גילגולים פון די פיר רבנים פון דער גמרא–מעשה, זיינען אבער דארשטיק נאך דער עכטער גייסטלעכער דערפארונג. 
 אזוי ווי אין דער גמרא–מעשה, איז דער סוף פון זייער עקספעדיציע קיין גן–עדן ניט קיין גוטער. די פילאסאפישע חקירות, וואס די בחורים לערנען מיט זייער „רבין, ר׳ בלום, ברענגען ניט קיין גוטע ענטפערס אויף זייערע קשיות, און זיי לאזן זיך פארפירן דורך זייער כאריזמאטישן חבר, עוואן סטארק. די נעמען פון די צוויי הויפטהעלדן טראגן סימבאלישע באדייטן, וואס אנטפלעקן אין זייערע האנדלונגען. אריהס פאמיליע–נאמען, אידען (Eden), דערמאנט אן גן–עדן (ווי אויך אויף א ליטערארישן פראטאטיפ זיינעם, דעם העלד פון דזשעק לאנדאנס ראמאן, „מארטין אידען‟), בעת דעם נאמען עוואן (Evan) קען מען לייענען ווי פון רעכטס אויף לינקס, נביא (נאווי). 
 די אמעריקאנער יידישע שרייבער פונעם עלטערן דור האבן געשילדערט די געשיכטע פונעם אויפקום פון יידן אין אמעריקע, און איצט באהאנדלען די יינגערע יידישע ליטעראטן אן אנדערן ענין, דעם גורל פון יידישקייט אין דער גאלדענער מדינה. עס גייט דא מער ניט אין די פראבלעמען פון אסימילאציע אדער אנטיסעמיטיזם, נאר וועגן דעם ארט פון אמעריקע אין דער לאנגער געשיכטע פונעם יידישן פאלק. 
