 
 קאמעדיעס: מיסטער בוים אין קלאזעט 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א שפאס אין איין אקט
    
פ ע ר ז א נ ע ן:
    
מ י ס ט ע ר  ב ו י ם.
    
מ י ס ע ס  ב ו י ם.
  
ש פ ר י נ צ ל, מיסטער בוימס א גרינע שוועסטער.
    
[מ י ס ט ע ר  ב ו י ם קומט אריין צו זיך אין שטוב, טרעפט קיינעם
    
 ניט, ווארפט אראפ דעם הוט, קלאפט מיטן שטעקן אין טיש נערוועז.]
  
מ י ס ט ע ר  ב ו י ם: (הויך). הו איז האום? (נאך העכער).
הו איז חיער? (עס קומט אריין ם י ס ע ס  ב ו י ם, אויסגעפוצט).
    
מ י ס ע ס  ב ו י ם: וואט איז די טראבל וויט יו?
    
מ י ס ט ע ר  ב ו י ם: ווו ביסטו געווען, דזשעניע?
    
מ י ס ע ס  ב ו י ם: איך האב זיך געדרעסט. וואס איז דען?
    
מ י ס ט ע ר  ב ו י ם: ווער איז דא געווען?
    
מ י ס ע ס  ב ו י ם: נאבאדי.
    
מ י ס ט ע ר  ב ו י ם: (נערוועז). א מאן פון אפיס האט דא
באדארפט זיין!
    
מ י ס ע ס  ב ו י ם: ניט געווען קיינער... אך, יא! דא איז געווען דיין שוועסטערל... שפרינצל איז דא געווען...
    
מ י ס ט ע ר  ב ו י ם: (ווערט נאך מער נערוועז). טערריבל!...
ווידעראמאל? פארוואס האסטו איר ניט געזאגט, דאט אי עם נאט עט
האום?
    
מ י ס ע ס  ב ו י ם: פון וואנען ווייסטו, אז איך האב עס איר
ניט געזאגט?
    
מ י ס ט ע ר  ב ו י ם: באדארפט געווען זאגן, אז איך בין ניטא,
אז איך בין אוועקגעפארן, אז איך חאב געמופט, אז איך וויל זי ניט
זען ― און דאטס אלל!
    
מ י ס ע ס  ב ו י ם: הערט זי זייער, אז מע זאגט איר! זי האט
דיך אויסגעזוכט אין אלע רומס! איך האב געמיינט, איכל דעם שלאק
באקומען!
    
מ י ס ט ע ר  ב ו י ם: דער טייוול זאל עס נעמען! נא דיר א
שוועסטערל! נא דיר א שפרינצל! אלבעטשיע, אז זי וועט מיך ארויסטרייבן פון שטאט, און איכל מוזן אריבערמופן אין אן אנדער שטאט!
(שפאנט ארום נערוועז). זי פארדרייט מיר מיין קאפ! זי ספוילט מיר
מיינע ביזנעס!... זי טרייבט מיך אין דער ערד אריין!...
    
מ י ס ע ס  ב ו י ם: ווער איז דיר שולדיק? האסטו ניט געזאלט
שיקן איר קיין שיפסקארטן, וואלט זי ניט געקומען.
מ י ס ט ע ר  ב ו י ם: (לויפט ארום). שיפסקארטן! פון וואנען זאל איך וויסן, אז ס׳א קרענק? איך האב געמיינט, זי וועט קומען,
וועל איך איר מאכן א ביזנעס, וועט זי זיך באזעצן מיט איר פעמילי,
ווערן סיטיזנער, מיך וועט עס קאסטן א פאר דאלער ― און דאטס אלל!
גיי ריכט זיך, אז די ווומען וועט מיר ברענגען אזויפיל טראבל, מיך
מאכן צו מופן ― מירן מוזן מופן, מיסעס בוים, ס׳וועט זיך גארניט
העלפן!
    
מ י ס ע ס  ב ו י ם: (מיט א ניגון). איך וועל ניט מופן! איך
בין אללרייט! (עס הערט זיך א קלונג). ס׳איז זי!...
    
מ י ס ט ע ר  ב ו י ם: (כאפט זיך באם קאפ). ס׳איז זי?
טערריבל! איכל עס ניט אויסהאלטן! ס׳איז אימפאסיבל! איכל זיך א
מעשה אנטאן! איכל זיך נעמען דאס לעבן! (כאפט דעם הוט, וויל לויפן
צו דער טיר. דאס גלעקל הערט צעריסן קלינגענדיק).
    
מ י ס ע ס  ב ו י ם: וווהין לויפסטו? ווילסט זיך מיט איר באגעגענען א נאז קעגן א נאז?
    
מ י ס ט ע ר  ב ו י ם: ביסט גערעכט! ביסט גערעכט! וואס
טוט מען? באהאלט מיך! פארשליס מיך! איכל זיך באהאלטן! ווו באהאלט מען זיך? (לויפט ארום פון איין ווינקל צום אנדערן פארצווייפלט).
אט דא אין קלאזעט וועל איך איבערווארטן... איך בעט דיך, דזשעניע,
מאך ניט מיט איר קיין לאנגע קאנווערסיישאנס! זאג איר: אי עם נאט
האום ― און דאטס אלל!... (כאפט זיך אריין אין קלאזעט. מיסעס בוים
שטעלט זיך אוועק גרייט צו עמפאנגען די אריינגעקומענע. עס קומט אריין
ש פ ר י נ צ ל, אנגעטאן דווקא אמעריקאניש, מיט א שיינעם הוט,
קוקט זיך ארום אף אלע זייטן).
    
ש פ ר י נ צ ל: ניטא אים נאך, מיין בראטישעק?
    
מ י ס ע ס  ב ו י ם: וואס הייסט דאס „בראטישער״? זיצט!
    
ש פ ר י נ צ ל: אזוי גיך האט איר שוין פארגעסן יידיש? ברא־טישעק איז די טייטש א ברודער. (זעצט זיך). א שיינער ברודער! איך
האב געמיינט, אז איך וועל קומען צו פארן, וועט ער מיך גליקלעך מאכן.
א קלייניקייט ― א ברודער א גביר, און נאך אין אמעריקע, א פרייע
מדינה, פארברענט זאל זי ווערן! און די מענטשן ― די כפרה מעגן זיי
זיין פאר אונדזער לעצטן וואסערפירער! און זייער לשון ― פאטייטעס,
טאמייטעס, קיטשען און טשיקען, פארכאפט זאלן זיי ווערן! אז א קעלער איז א בייסמענט, א בוידעם א רוף, יארד איז א הויף, סטריט איז
א גאס און גאביטש איז מיסט ― נו, קאן שוין זיין גוט?... איך וואלט
אויסגעלעבט מיינע יארן און וואלט ניט געקענט אט דאס לאנד!... האט
ער זיך אבער נאסיאדעט אף מיר, דער בראטישעק מיינער, און גענומען
זעצן מיט בריוו, א בריוו נאך א בריוו, איך זאל קומען צו פארן אין זיין
אמעריקע, אין זיין גאלדענע מדינה, וועט ער מיך גליקלעך מאכן... און
איך, נאר, לאז זיך איבערריידן, ווארף אוועק אזא לאנד מיט אזעלכע
מענטשן, מיט אזא געשעפט, א גאלדן געשעפט, א שמאלץ־גרוב, אן איינפאר־הויז, מיט א קאמער, מיט א קלייטל, ווי־ניט־ווי, בעסער, ערגער,
דאס שטיקל ברויט האט זיך געשלעפט! נאר די לעצטע יארן איז געווען
שלעכט, ווייל מע האט גענומען טרייבן, און ס׳איז ניט געווען ווער ס׳זאל
פארפארן און וואס צו קויפן, ווייטער בין איך דאך געווען א קייסעריניע!... און ווען ניט דער פאגראם, וואלט איך מיך דען פונעם ארט אפילו
גערירט? כ׳וואלט גארניט געקוקט דערויף, וואס מיין בראטישעקל שרייבט
מיר גליקן, אז פאר מיינע קינדער וועט זיך עפענען א וועלט, אלע וועגן
זיינען פאר זיי פריי... עס הייבט זיך גאר ניט אן! אט האט מיין משה
דארט אין דער היים, כאטש מע לאזט ניט אריין, פונדעסטוועגן געענדיקט בוכהאלטעריע דורך בריוו בא יעקב מארק אין ליבאווע, האב איר
גערעכנט, אז דא וועט אים מיין ברודער געוויס אויסזוכן א שטעלע בא
יאנקל שיפן, אדער בא ראקענפעלערן, אדער אין אן אנדער קאנטאר...
און מיין טאכטער האט מען דארט אין ריסענלאנד אויך ניט געוואלט
צונעמען אין גימענאזיע, האט זי בא מיר פונדעסטוועגן שטודירט נייען
און שניידן בא דער ניידיטש, אויך דורך בריוו, –– וואלט ער כאטש
מיין טאכטער דא פריסטראיעט ערגעץ אין א דעפארטמענט. איז ווער?
וואס? ווען מע קומט, טרעפט מען אים ניט!... א גדולה ― ער שיקט
מיר אריין אלע וואך א טשעק! „וואכער״ גיט ער מיר! אז אך און וויי
איז מיר, אף וואס איך בין אריבערגעקומען! (וויינט). מיין מאמע זאל
אויפשטיין פון קבר און א קוק טאן אף איר שפרינצל, ווי זי לעבט פון
טשעקן און פון וואכער... (ווישט זיך די אויגן). א בת־יחידה געווען
בא איר... צווישן אכט זין, היצלעס, בויאנעס, האלעדראנצעס, סך הכל
איין טאכטער... (פויזע). צי, א שטייגער, איך זאל כאטש האבן עפעס
א געשעפט... זאגט ער מיר צו, דער בראטישעק מיינער, אז נאך יום־טוב
וועט ער מיר אויסזוכן אן אנדער ביזנעס. איך וויל שוין ניט קיין ביזנעס! איך בין דיר מוחל דיינע ביזנעס ― איך וויל א געשעפט, ניט קיין
ביזנעס!... אז די אלע „ביזנעסן״, וואס ער האט מיר געמאכט ביז אהער,
טויגן אף כפרות... ער נעמט און שטעלט מיך אוועק אין דרויסן, איך
זאל פארקויפן פאטשיילעס!... אינדערהיים פארקויפט מען ניט אין דרויסן
קיין פאטשיילעס!... צי ער וויל, איך זאל פעדלען מיט טיי, מיט וויין און
מיט ציגייערן? אינדערהיים פעדלט מען ניט מיט טיי, מיט וויין און מיט
ציגייערן! צי, א שטייגער, ער נעמט און דינגט מיר א שטוב, איך זאל
זי פון זיך איבערפארדינגען צו די שכנים. איך זאל ווערן, הייסט דאס,
א לענדלארדיכע. איז נע מאלא באבע כלאפאטע ― איך קום נאך דירה־געלט, ווארפט מען מיך אראפ פון אלע טרעפ! וואס איז די מעשה? די
מעשה איז, למאי איך רייד צו זיי אף אונדזער לשון! אוודאי בין איך
דערויף ארויסגעפארן פונעם טייערן ריסנלאנד, פארברענט זאל עס ווערן,
אהערצוצו, א וויסטע אלמנה מיט קינדער יתומים, איך זאל מיך אפשמדן אף אייער לשון! (מיסעס בוים קאן זיך ניט איינהאלטן פון א
שמייכל). איר לאכט? אייך איז גוט צו לאכן, אז איר זיצט אט־דא־א, אין
אזא גוטס (שטייט אויף, באווייזט מיט די הענט). מיט אזעלכע שפיגלען
(קוקט אין שפיגל), מיט פארטעפיאנעס, מיט שפילקעסטלעך, מיט שאפעס... (גייט צו צום קלאזעט, ווו מיסטער בוים געפינט זיך). און די
שאפעס זיינען מסתמא בא אייך פול מיט כל טוב, פול ווי אן אויג...
(דעקט אפ דעם פארהאנג פונעם קלאזעט, און עם דערשיינט מיסטער
בוים. אלע דריי בלייבן פארגליווערט).
    
ל א נ ג ז א ם פ א ל ט  ד ע ר  פ א ר ה א נ ג.
    
געשריבן אין יאר 1915.
  
א בורלעסק לכבוד חנוכה
    
די פארשוינען:
  
ר ב י א נ ק ל  פ ע ט א ך, א ייד א נגיד, שוין אין די יארן. דאס אנ־
    
דערע מאל חתונה געהאט.
  
מ א ד א ם פ ע ט א ך, זיין ווייב, א „מאדאם״. יינגער פון אים מיט א
    
יאר פערציק.
  
ד א ק ט ע ר  ל א ק ר י ץ, א יונגער דאקטער־מעדיצין.
  
נ א פ ט א ל י ן, א יונגערמאן אן אפטייקער. טראגט בלויע ברילן.
  
ג ל א ק, א ווינקל־אדוואקאט. רעדט העכער האלב רוסיש.
  
די געשיכטע קומט פאר חנוכה, אין א קליין שטעטל, ניט ווייט פון יעהופעץ,
    
 מיט א יאר דרייסיק צוריק.
 
 