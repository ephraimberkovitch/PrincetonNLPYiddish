

דאס מאריענבאדער טאגבוך (2) 



 by באריס סאנדלער 
December 1, 2019January 2, 2020 Filed under:
מוזיק
פון דא און דארט 

יעווגעני קיסין
אויגוסט 15
לאנג ניט געקאנט איינשלאפן, איינגענומען מעלאטאנין 2\. 15 א זייגער, איינגעשלאפן נאך 3, אויפגעוואכט זיך נאך 6, ווידער איינגעשלאפן צו 9 און אויפגעכאפט זיך 3 א זייגער ביי טאג… פארשפעטיקט זיך אויף די פראצעדורן.
א. האט מיר צוגעשיקט עטלעכע פאטאגראפיעס: זי מיט איר 80–יעריקער מאמען (אך, ווי שיין און חנעוודיק איז איר מאמע אמאל געווען!) זיינען געגאנגען אויף דער דעמאנסטראציע דעם 10טן אויגוסט [1]. א. שרייבט: „שטעל זיך פאר: איך האב זיך צוגעגרייט מיט אלע פיטשעווקעס — גענומען מיט זיך וואסער, וואסערשטאף פעראקסיד, בינטן, מאסקעס, אויב מ׳וועט עפעס פארשפרייטן, און אפילו שווים–ברילן, טאמער מ׳וועט אויסניצן טרערן–גאז, כדי כאטש איינער זאל קאנען ארויספירן דעם אנדערן. און דעם טעלעפאן–נומער פון אוועדע–אינפא [2]. דער מיטינג איז געווען דערלויבט, נאר עס האבן געקאנט זיין פראוואקאציעס. אויפן דאך האבן דעזשורעט סנייפערס (מע קאן זיי זען אויף די פאטאגראפיעס). נאר אלץ איז דורכגעגאנגען גלאט, און מיר זיינען אוועק צו דער צייט, באוויזן אויסצומיידן דעם המון. עס זיינען געווען 50000 מענטשן!‟.
50000… דווקא די זעלבע צאל מענטשן איז נייטיק געווען מיט 28 יאר צוריק, כדי צו באזיגן די פוטשיסטן, — נאר דעמאלט איז די סיטואציע געווען, אוודאי, גאר אן אנדערע…
קארינאטשקע האט מיר איבערגעשיקט די ווידעא–רעקארדירונג פון פאווליקס [3] טרעפונג מיט די צושויערס. איי, איז ער א מאלאדיעץ! א קלוגער, אן ערנסטער, א גאנצהייטלעכער און באמת אן אינטעליגענטער מענטש; ווי מע זאגט, „א מענטש פון דער אלטער שול‟.
געגאנגען אויף א ווייטן (4\. 5 קילאמעטער) שפאציר אין וואלד. אויפן ראנד פונעם וואלד איז דא א צעשפרייטע „אויסשטעלונג‟ פון היגע בארג–מינים, ווי אויך א סימבאלישער צווינטער אין אנדענק פון די מאריענבאדער מיליטער–לייט, אומגעקומענע אין דער ערשטער וועלט–מלחמה (אייניקע פון זיי — אין רוסלאנד). „אוי, די מלחמות, די מלחמות! דאס איז, הערט איר, גאר א שחיטה פאר דער וועלט!‟… אין מיטן וואלד איז פלוצעם צוגעפארן צו מיר אן אויטא און האט זיך אפגעשטעלט — א רוסיש–ריידנדיק פארל, וואס האט מיך דערקענט און פארגעלייגט צוצופירן, וווהין איך דארף!
אין אוונט האבן מיר געטראפן… נאטאשע טשערקעס! זי האט זיך אויך אפגעשטעלט אין אונדזער האטעל ביזן 22סטן, און איז געקומען אהער בלויז מיט איין טאג פריער פון אונדז. זי איז דא אויך צום ערשטן מאל. מיר האבן זי שוין לאנג ניט געזען…
פארן שלאפן בין איך ווידער געגאנגען אויף א שפאציר, דאס מאל איבער דער שטאט, און געטראכט די גאנצע צייט וועגן דעם, אז מע וועט פארט ניט אריינלאזן טלאיב און אמאר אין ישראל. א מין טיפשות… יא, טראמפ האט אנגעדריקט אויף נתניהו, זאגנדיק: „ווייזט ניט ארויס קיין שוואכקייט!‟. נו, וואס נאך קאן מען דערווארטן פון א נקמה־דורשטיקן פארשוין, וואס רופט אן די פרעסע „שונא פונעם פאלק‟. אין דער אמתן אבער, דווקא דאס ניט אריינלאזן עמעצן אין לאנד אריין איז א שוואכקייט! ס׳איז דאך אן עכט סאוועטישער צוגאנג! עס זיינען פאראן ביישפילן פון מענטשן, וואס האבן זיך תחילת פיינטלעך באצויגן צו ישראל, און נאכן באזוכן די יידישע מדינה האבן זיי געענדערט זייערע באציונג צום לאנד: ניקי לארקין, קאסים האפיז. אפילו מיין באקאנטע, וואס איך האב שוין פון לאנג פארעפנטלעכט מיין „ניט–געשיקטן בריוו‟ צו איר אויף מיין וועבזייט, פלעגט פריער זאגן, אז דער מערב מוז באזייטיקן שרונען פון דער מאכט; אז אראפאט איז א „נעבעך‟, און שרון — „א פארברעכער‟, — האט זי נאכן באזוכן ישראל צום ערשטן מאל מיר אנגעשריבן, ווי אנציקט זי איז פון די ישראלים, וואס זיינען געצווונגען צו לעבן אין כסדרדיקער סכנה מחמת דעם קאנפליקט מיט דער אראבישער וועלט! כ׳ווייס ניט, צי ביבי האט געקאנט טאן עס קעגן טראמפן, האבנדיק אין זינען טראמפס אונטערהאלטן ישראל… במילה איז עס א בושה: ערשט־א האט די רעגירונג אנאנסירט איין באשלוס, און מיט צוויי טעג שפעטער, נאכן דרוק מצד דעם פעטער סעם — א פארקערטן. אזא אויפפיר שפילט דאך צו יענע, וואס טענהן, אז ישראל איז כלומרשט א מאריאנעטקע פון די פאראייניקטע שטאטן. איך געדענק, ווי איינער א סאוועטישער שרייבער האט אין אן ארטיקל וועגן זיין נסיעה קיין ישראל דערציילט וועגן זיין שמועס מיטן ארכימאנדריט פון דער רוסישער פראוואסלאוונער מיסיע אין ירושלים, און יענער האט אים געזאגט: „ווען ישראל וואלט מער געטראכט וועגן אירע אייגענע אינטערעסן, ווי וועגן די אמעריקאנישע, וואלט געווען גרינגער צו לייזן די מיטל–מיזרח פראבלעם.‟ דא האנדלט זיך, אוודאי, ניט וועגן די אמעריקאנישע, נאר וועגן טראמפס פערזענלעכע אינטערעסן…
להבדיל, וואס זשע לייענט מען היינט פון דער תורה? „און מיר האבן אין יענער צייט באצווונגען זיינע שטעט, פארוויסט איטלעכע שטאט, מענער און ווייבער און קליינע קינדער; מיר האבן ניט געלאזט אן איבערבלייב.‟ רש״י גיט ניט קיין דערקלערונגען, בלויז פארפינקטלעכט אייניקע פרטים. אין דער סאנטשינא אויסגאבע ווערט געזאגט: „די בני–ישראל, פילנדיק די אוממיטלבארע אנוועזנהייט פון גאט, האבן באטראכט יעדן שונא, וואס האט ניט דערלויבט זיי אויסצופילן גאטס באפעל, ווי אן אויפשטענדלער קעגן דעם בורא…‟ אויסגעצייכנט: די ווייבער און קליינע קינדער האבן, הייסט עס, אויך „ניט דערלויבט‟ און דערפאר „באטראכט‟ געווארן „ווי אויפשטענדלער קעגן דעם בורא!‟ — און דער בורא גופא האט, אפנים, ניט געהאט קעגן דעם גארנישט… „די פארטייטשנונג פונעם געזעץ, וואס האט פארפליכט טאטאל צו פארניכטן די כנענישע שבטים, זעט דעם קאמענטאר צו דברים 20:18‟.
וואס זשע דערקלערט יענער קאמענטאר? דברים 20:18 זאגט: „כדי זיי זאלן אייך ניט לערנען צו טאן אזוי ווי אלע זייערע אומווערדיקייטן וואס זיי האבן געטאן צו זייערע געטער, און איר וועט זינדיקן צו יהוה אייער גאט.‟ אינעם קאמענטאר ווערט ציטירט די תלמודישע דערקלערונג: „דער דאזיקער פסוק ווייזט בפירוש אן אויף דעם, אז די איינוווינער פון כנען זאלן ניט ווערן פארניכטעט אין דעם פאל, אויב זיי וועלן זיין מסכים אויפהערן צו דינען געצן און אפהיטן די מנהיגים, וואס זיינען פארבונדן מיט דעם.‟ נו, דער דאזיקער קאמענטאר ווייזט בפירוש אן אויף דעם, אז די מחברים פון תלמוד זיינען געווען, ווי באוווסט, אויף א העכערן ניווא פון הומאנישקייט, ווי יענע פון תנך.
אינעם 20סטן יארהונדערט אבער וואלט געווען נאטירלעך א טראכט צו טאן, אז דער דערבארעמדיקער גאט האט גיכער געזאלט זאגן אזוי: „לערנט זיך ניט פון זיי אלע זייערע אומווירדיקייטן… זינדיקט ניט צו יהוה אייער גאט‟. זעט אויס, אז דער אויטאר פון די סאנטשינא קאמענטארן האט ניט געהאט וואס צו זאגן נאך…
אויגוסט 16
געלייגט זיך שלאפן 10\. 30, אויפגעכאפט זיך נאך האלבער נאכט און ווידער איינגעשלאפן כמעט אין דער פרי. ס׳האט זיך מיר געחלומט, אז די נאציסטן זיינען געקומען צו דער מאכט און מיר, אלע יידן פון אונדזער הויז (וואס האט אינעווייניק אויסגעזען ענלעך אויף דער ניו–יארקער „אנסאניע‟, ווו מיר האבן א וווינונג), האבן זיך באזעצט מיט אונדזערע זאכן אין איין צימער אונטער דער סטעליע…
געפילט זיך מיד דעם גאנצן טאג. געגאנגען אויף פיר פראצעדורן. שפאצירט אינעם גרויסן פארק און אין אוונט — איבער דער שטאט. אזא קליינע שטאט — און אזויפיל גדולים זיינען דא געווען: געטע, וועבער, גאגאל, שאפען, וואגנער, גאנטשאראוו, ברוקנער, יאהאן שטראוס, איבסען, מארק טווען, דווארזשאק, ניצשע, פרויד, מאלער, שניצלער, גארקי, צווייג, קאפקא! ווי ביי מאיאקאווסקין [5]: „דער איינציקער געדאנק איז היינט מיר ליב: אז אט–א–די–א כוואליעס האבן קאלאמבוסן געכאפט, אז אין אט–א–דעם–א וואסער פון קאלאמבוסעס שטערן האבן אראפגערונען פון שווייס מידע טראפנס…‟
באקומען אן ענטפער פון א. קוזניעצאוון [6]; מיט עטלעכע טעג צוריק האב איך אים איבערגעשיקט אן אפשיק אויף א וועבזייט מיט פיל געשיכטע־ביכער און געפרעגט, וועלכע פון זיי זיינען גוט, און וועלכע ניט. ער האט מיר רעקאמענדירט: וועגן די „אומרויקע צייט‟ — ר. סקריניקאוו און קלאסישער פלאטאנאוון. און אויסער דער רשימה — זימינס „ערב די גרויזאמע דערשיטערונגען‟; וועגן די סלאוון — די ביכער פון טרעטיאקאוון; וועגן די שומערן — פון דיאקאנאוון און קראמערן, וועגן די פארבינדונגען צווישן רוסן און סקאנדינאוויע — פון טיכאמיראוון, מעלניקאווא און טאלאטשקא, וועגן דעם מיטלאלטער — פון גורעוויטשן און וועגן רוסלאנד אינעם 18טן יארהונדערט — פון אניסימאוון און קאמענסקין. געוויס האב איך געקענט סקריניקאוון, דיאקאנאוון, קראמערן און גורעוויטשן, נאר די אנדערע — ניט. איבערגעפאמפעט זייערע ביכער אויף מיין אייפאן.
אויגוסט 17
איינגענומען א שלאפמיטל און געלייגט זיך שלאפן 10\. 45, נאר אויפגעכאפט זיך פרי און לאנג ניט געקאנט ווידער איינשלאפן…
מומע מארינע און זאראטשקע זיינען אנגעקומען. כ׳האף, אז מומע מארינען וועט דא געפעלן ווערן!
א דענקמאל לזכר די מאריענבאדער יידן און דער סינאגאגע
ווידער גענומען א מינעראל–וואנע. היינט האט גערעגנט, דעריבער האב איך זיך פארנומען מיט דער פאסט, וואס כ׳האב געהאט מיטגעבראכט אהער. דערנאך האב איך שפאצירט לענגויס דער הויפט–גאס און געזען דארט (אין מיטן גאס) א דענקמאל לזכר די מאריענבאדער יידן און דער סינאגאגע, אויפגעבויט אין 1884 און פארברענט אין 1938. גאר ניט קיין גרויסער גרויער דענקמאל, אויבן — א הייפל שטיינדעלעך, אונטן — א פארלאשענע שווארצע וועקסענע ליכט און א קערבעלע בלומען. הייסט עס, אז גלייך נאכן באקומען די סודעטן האבן די נאציסטן פארברענט די שול…
א מאל, ווען די עסטרייכיש—אונגארישע אימפעריע איז זיך צעפאלן און די טשעכן (ווי אויך אנדערע פעלקער) האבן געקראגן זייער אומאפהענגיקייט, האבן זיי אנגעהויבן אונטערדריקן די סודעטישע דייטשן, שטאמברידער פון זייערע געוועזענע אונטערדריקערס. דעריבער, ווען היטלער איז געקומען צו דער מאכט, זיינען די סודעטישע דייטשן געווארן זיינע אנהענגערס, און געווען ביז גאר גליקלעך, ווען ער האט פאראייניקט די סודעטן מיט דייטשלאנד. מיט עפעס–און–זיבעציק יאר שפעטער, נאך דער צעפאלונג פון דער סאוועטישער אימפעריע, האבן די אוקראינער און די לעטן גענומען דיסקרימינירן די רוסן. דער סוף איז געווען, אז פוטין האט אפגעכאפט דעם האלב־אינדזל קרים. די קרים–איינוווינערס זיינען געווען אין אייפאריע נאך דער אנעקסיע פונעם האלב–אינדזל, און אין מיזרח–אוקראינע ווילן די רוסן, אז די דאזיקע לענדער זאלן אויך ווערן א טייל פון רוסלאנד.
די געשיכטע חזרט זיך איבער מיט איין אונטערשייד: ווי אן ענטפער אויף היטלערס אגרעסיע האבן די מערבדיקע דעמאקראטיעס דערקלערט אים (כאטש ניט באלד) א מלחמה און אים באזיגט. אין לעצטן סך–הכל האבן די טשעכן ארויסגעטריבן די דייטשן פון די סודעטן און געקראגן דאס דאזיקע לאנד צוריק. זיי האבן אפילו געטייט עטלעכע הונדערט דייטשן, איינשליסנדיק קינדער, — און וואס קאן זיין שרעקלעכער און פארברעכערישער ווי אומישנע דערמארדן קינדער?! און דאך, קיינער דערמאנט זיך איצט ניט אין דעם, און קיין דייטש וואגט ניט פרעטענדירן אויף די סודעטן, ווייל דער קאנסענסוס פון דער ציוויליזירטער וועלט איז אזא: זיי האבן זיך געשטעלט אויף היטלערס צד — זיי זיינען באשטראפט געווארן. ניט וויכטיק, וואס זיי האבן געהאט געליטן אין די צייטן פון מאסאריקן: אונטערהאלטן א דיקטאטאר און א מערדער טאר מען ניט! 
איצט אבער סטייעט ניט דעם מערב קיין כוחות צו פירן מלחמה מיט פוטלערן. אוודאי וועט זיין רעזשים פריער צי שפעטער זיך צעפאלן, נאר די אנהענגערס זיינע, סיי אין און סיי אויסער רוסלאנד, וועלן בלייבן אומבאשטראפט…
יורע האט צוגעשיקט זיין ארטיקל, איבערגעזעצט אויף ענגליש, וואס כ׳האב איבערגעשיקט צו פארשיידענע מענטשן. ר. האט געענטפערט, אז יא, ס׳איז זייער שלעכט, און וואס מער מע פראטעסטירט אין רוסלאנד, אלץ אגרעסיווער ווערט פוטין אין אויסלאנד. נו, פון וואנען קומט אזא רעאקציע, אזא באציונג?! זי איז דאך ניט באגרינדעט אויף קיין שום רעאלע פאקטן: כסדרדיקע מאסן–פראטעסטן זיינען געווען אין רוסלאנד סוף 2011־אנהייב 2012: מער ווי דריי יאר נאך דער מלחמה מיט גרוזיע און צוויי יאר פארן אנעקסירן דעם קרים! מיט עטלעכע יאר צוריק, ווען דער קריג אין אוקראינע איז שוין געווען אין פולן ברען, האט ר. מיר געזאגט, אז מ׳דארף העלפן פוטינען ארויסגיין פון דער איצטיקער סיטואציע (גלייך ווי פוטין האט עס געוואלט!), און אז די סאנקציעס ברענגען צו קעגנזעצלעכע רעזולטאטן. איך האב בלויז איין דערקלערונג: ס׳איז דער זעלבער אלטער אינסטינקטיווער שרעק פארן אריינטרייבן דעם אגרעסאר אין כעס. אפילו נאך נאציזם און קאמוניזם האט מען אין דער פרייער וועלט, ווייזט אויס, נאך אלץ ניט פארשטאנען דאס, וואס אונדז, די געוועזענע „סאוועטישע‟, איז קלאר ווי דער טאג: אז מיט אזעלכע, ווי פוטין, דארף מען קעמפן מיט אלע כוחות סיי „פון אינווייניק‟, סיי „פון דרויסן‟, ווייל כוח איז דאס איינציקע, וואס זיי זיינען פעיק צו פארשטיין.
„… און איך האב געבעטן צו גאט אין יענער צייט, אזוי צו זאגן: גאט דו האר לאמיך אריבערגיין, איך בעט דיך, און לאמיך זען דאס גוטע לאנד וואס אויף יענער זייט ירדן, דאס דאזיקע שיינע געבערג, און דעם לבנון. אבער גאט האט געצערנט אויף מיר פון וועגן אייך, און האט זיך ניט צוגעהערט צו מיר; און גאט האט צו מיר געזאגט: גענוג דיר! זאלסט מער ניט רעדן צו מיר וועגן דער דאזיקער זאך.‟ דא ציטירט רש״י צוויי תלמודישע דערקלערונגען פון די ווערטער „גענוג דיר‟. איינע פון זיי זאגט: „א סך מער איז צוגעגרייט פאר דיר, גרויס איז דאס ווויל, אויסבאהאלטן פאר דיר.‟ נאר אויב אזוי, איז פאר וואס זשע האט גאט עס געזאגט, ווייל ער האט געצערנט אויף משהן? ווו איז די לאגיק?

[1] 10ער אויגוסט, 2019 — דער גרעסטער פאליטישער מיטינג אין מאסקווע, ארגאניזיזרט דורך דער אפאזיציע [2] אוודע־אינפא (ОВД־Инфо) — ניט־מלוכישע רעכטפארטיידנדיקע מעדיא־ארגאניזאציע אין רוסלאנד
[3] פאוועל ליובימצעוו, (ליבערמאן, 1957), — קארינעס האלב–ברודער; באקאנטער אקטיאר און רעציטאטאר
[4]  וולאדימיר מאיאקאווסקי (1893־1930) — רוסישער סאוועטישער פאעט
[6] אלעקסיי קוזניעצאוו (1968) — רוסלענדישער היסטאריקער

Share this:TwitterFacebookPrintLike this:Like Loading...

Related
 


Tagged: Evgeny KissinYiddish 
Post navigation


Previous Post
עס ווייסט דאס הארץ 

Next Post
פראפ׳ ישעיהו לייבאוויטש אויף דער יידישער אוידיציע פון „קול ישראל‟ 



