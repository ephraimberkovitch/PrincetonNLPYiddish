 
 פונעם יאריד: אין דער נייער היים 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
ס׳חאט געווארפן. טער־טער־טער־טער! עס האט אויסגעוויזן, אז ס׳וועט
אייביק אזוי טערקען, עס וועט גאר קיינמאל ניט אויפהערן. און עס האט
זיך אנגעהויבן וועלן אראפקריכן, און עס האט זיך אנגעהויבן בענקען נאך
דער ערד, בענקען אהיים, בענקען נאכן שטעטעלע, נאך וואראנקא. און דער
העלד פון דער דאזיקער ביאגראפיע האט זיך פארשלאגן אין א ווינקעלע
בא מאיר־וועלוולען אין בויד, אפגעזיפצט פון דער גרינג און מיט הארץ
געזעגנט זיך מיט דעם נאכאמאל און נאכאמאל און געשעפטשעט שטילערהייט, זיינע ברידער זאלן עס ניט הערן:
    
― זיי געזונט, וואראנקא! זיי געזונט, זיי געזונט!...
  
25
  
אין דער נייער היים
  
פערעיאסלאוו א כרך ― א קאלט באגעגעניש. ― דאס זילבער איז פארזעצט,
    
 פרנסה געשלאגן. ― דער טאטע איז פארזארגט.
    
נאך צוויי טעג טרייסלען זיך און העצקען זיך, ווארפן זיך און
קאטשען זיך, און אנגעגעסן זיך מיט שטויב, און אנגעהערט זיך מיט בעל־עגלה־מעשיות, האבן די יונגע רייזנדע אפן צווייטן טאג פארנאכט דערפילט, אז זיי זיינען שוין אט־אט אינדערהיים. נאך אביסעלע און עס האבן
זיך אין דער פינצטערער נאכט אנגעהויבן באווייזן קליינע פייערלעך ―
סימנים פון א שטאט. דערנאך האבן די רעדער גענומען קלאפן איבער
שטיינער, און די בויד האט געטראסקעט נאך ערגער ווי פריער. דאס איז
שוין געווען די אמתע שטאט, די גרויסע שטאט פערעיאסלאוו. מיט א
רעש און מיט א הארמידער האט זיך מאיר־וועלוולס בויד צוגעקאטשעט
צו א פינצטערן הויף, ווו ס׳איז געהאנגען איבערן טויער א פאררייכערטע לאמטערנע מיט א בעזעמל פון היי ― א סימן אף אן איינפאר־הויז.
    
אז זייערע עלטערנס פרנסה איז איצט אן איינפאר־הויז ― דאס איז
פאר די קינדער געווען א סורפריז און א באליידיקונג. סטייטש, זייער
טאטע נחום וועט אויפנעמען געסט? זייער מאמע חיה־אסתר וועט קאכן
פאר זיי ווארעמעס? זייער באבע מינדע וועט זיי באדינען? קיין שטארקערן
אראפפאל, קיין גרעסערן בזיון האבן זיי זיך ניט געקאנט פארשטעלן.
און דער טרוימער שלום, וואס האט שטענדיק געחלומט פון בעסערע
צייטן, וואס האט זיך ארומגעטראגן מיט זיין אוצר, האט דערנאך אין דער
שטיל געטרויערט, געוויינט אין דער פארבארגעניש און שטארק געבענקט
צוריק צום ליבן קליינעם וואראנקא. ער האט ניט פארשטאנען, פארוואס
האבן די גרויסע געהאט געזאגט: משנה מקום ― משנה מזל? א שיינער
„משנה מקום ― משנה מזל״ ― נישטא וואס צו ריידן!...
    
― קריכט־ארויס, ממזרים, מיר זיינען שוין געקומען! ― אזוי האט
מאיר־וועלוול אנגעזאגט די בשורה נאכדעם ווי ער האט מיט א לאנגן
„טפררררו״ זיך אפגעשטעלט באם גאניק פונעם איינפאר־הויז.
    
צעבראכענע, צעלאמעטע און הונגעריקע, האבן חברה גענומען איינציקווייז ארויסקריכן פון בויד און אויסגלייכן זיך די ביינער. גיך האט
זיך געעפנט די שטוב־טיר און עס האבן זיך אנגעהויבן באווייזן אפן
פינצטערן גאניק פיגורן, איינע נאך דער אנדערער, וואס מע האט זיי אין
דער פינצטערניש פון דער נאכט געקאנט דערקענען נאר נאכן קול. די
ערשטע פיגור איז געווען א הויכע און א ברייטע. דאס איז געווען די באבע
מינדע. זי האט אויסגעצויגן דעם אלטן קאפ און א זאג געגעבן: „א! געלויבט ביסטו גאט, זיי זיינען שוין געקומען״. די צווייטע פיגור איז געווען
א קלייניטשקע, א זשוואווע. דאס איז געווען די מאמע חיה־אסתר. זי האט
ווי א פרעג געגעבן עמעצן א דריטן: „שוין געקומען?״ ― „שוין געקומען!״ ― האט איר אפגעענטפערט מיט פרייד א דריטע פיגור, א לאנגע
און א דינע. דאס איז געווען דער טאטע, רב נחום וועוויקס, איצט שוין
רב נחום ראבינאוויטש (אין דער גרויסער שטאט האט מען דעם זיידן
וועוויק געגעבן דימיסיע).
    
א באגעגעניש איז דאס געווען נישט אזא, ווי די קינדער האבן
געווארט. מע האט זיך אפילו צעקושט, נאר קאלטלעך. דערנאך האט
מען זיי א פרעג געגעבן: „ס׳מאכט איר?״ וואס קאן מען ענטפערן דערויף?
„גארנישט״... די ערשטע איז געווען די באבע מינדע, וואס האט זיך
דערמאנט, אז די קינדער קאנען וועלן עסן. „איר זייט הונגעריק?״ נאך א
מין הונגעריק! „אירט עפעס עסן?״ נאך א מין עסן! „מנחה־מעריב געדאוונט?״ נאך א מין דאוונען!...
    
די מאמע האט זיך א ווארף געגעבן אין קיך מאכן עפעס עסן, און
 דער טאטע האט דערווייל פארהערט די קינדער, ווו זיי האלטן אין לער־
 נען. א, זיי האלטן ווייט! נאר וואס דרייט מען זיי א מח, אז עס ווילט
 זיך גאר באטראכטן די נייע היים, די נ יי ע  ש ט ו ב?
    
און זיי בויגן דעם קאפ אף אלע זייטן און קוקן זיך ארום, ווו זיי
 זיינען אין דער וועלט. זיי דערזען פאר זיך א גרויסע, נאר א סומנע, א
 נארישעוואטע שטוב מיט א סך חדרימלעך, איבערגעצוימט מיט דינע
 ברעטלעך. דאס זיינען חדרים פאר אורחים, און אורחים ― ניט איינער.
 אין מיטן שטוב איז א זאל. אין זאל האבן חברה דערקענט דאס גאנצע
 וואראנקאווער מעבל: דעם קיילעכיקן רויטן טיש אף דריי לאפעס, די אלטע
 פאנירטע רויטע קאנאפע מיטן אויסגעטריפעטן געזעס, דעם קיילעכיקן
פאנירטן רויטן שפיגל מיט די צוויי אויסגעשניצטע הענט פון אויבן, ווי
בא כהנים צום דוכענען, און די גלעזערנע שאפע, פון וואנען עס האבן
ארויסגעקוקט נאר די פסחדיקע פילפארביקע טעלער, דאס זילבערנע
חנוכה־לעמפל מיטן אלטן זילבערנעם הדס־בעכער, וואס איז געמאכט געווארן ווי אן עפל אף א גרויסער צווייג מיט בלעטלעך. די אלע איבעריקע
זילבערנע־געגילטע כוסות, בעכער, בעכערלעך, גאפלען, מעסערס און
לעפל און דאס גאנצע זילבער ― איז נישט געווען שוין מער. ווו איז דאס
אהינגעקומען? ערשט העט־שפעטער, אין א צייט ארום, זיינען זיי געוווירע געווארן, אז טאטע־מאמע האבן עס אינאיינעם מיט דער מאמעס
פערל און צירונג פארזעצט בא א פערעיאסלאווער נגיד און נישט געקאנט שוין מער אויסקויפן קיינמאל.
    
― גייט וואשט אייך! ― זאגט די באבע מינדע נאך דעם, ווי די
מאמע חיה־אסתר האט געבראכט צו טראגן פון קיך עפעס נישט אזא געהויבענע וועטשערע: צוגעווארעמטע קאשע מיט פאסאלעס, און דאס
דארף מען עסן מיט ברויט, און דאס ברויט איז אלטגעבאקן! די מאמע
אליין שניידט דאס מיט א מעסער און טיילט־אויס יעדן זיין חלק ― דאס
איז בא זיי קיינמאל נישט געווען. א קבצנישער מנהג!... און דער טאטע
זיצט בא דער זייט און הערט נישט אויף צו עקזאמענירן, ווו האלט מען
אין תנ″ך. דער טאטע זעט־אויס צופרידן. די קינדער האלטן ווייט. און
ווער שמועסט, דער מיטלסטער, שלום, דער איז קלאר בעל־פה, קאן זאגן
גאנצע קאפיטלעך ישעיה אף אויסווייניק, ווי א וואסער.
    
― נו, גענוג שוין, לאזן זיי גיין שלאפן! ― זאגט די מאמע און נעמט
צו דאס איבערגעבליבענע ברויט פון טיש און פארשליסט דאס אין שאפע.
דאס איז אויך נישט געווען בא זיי דארטן אין וואראנקא. דאס איז גאר א
מיאוסער מנהג!...
    
עס איז שווער צו זאגן: צי ווייל דער וועג איז געווען א לאנגער,
א שווערער און מע איז געווען צעבראכן אף שטיק־שטיקלעך, אדער אפשר
דערפאר, וואס דאס באגעגעניש איז געווען עפעס נישט איבעריק פריינטלעך און די אויפנאמע קבצנישדיק ― נאר די נייע היים, וואס הברה האבן
וועגן איר אזוי פיל געחלומט, האט נישט געפונען בא זיי אין די אויגן
יענעם חן, וואס זיי האבן געמיינט און געוואלט. צו־פיל האבן זיי, אפנים,
געווארט פון דעם ― דעריבער האבן זיי זיך געפילט ווי אפגעשמיסענע
און זיינען געווען צופרידן, אז מע האט זיי געהייסן לייענען קריאת־שמע
און גיין שלאפן.
    
ליגנדיק דערנאך אף שטרויענע זעק, אויסגעבעט אף דער ערד, אלע
קינדער אינאיינעם, אין א גרויסן פינצטערן חדר אן א שום מעבל ― א
מין דורכגאנגס־חדר פון זאל אין קיך אריין, ― האט דער העלד פון דער
דאזיקער ביאגראפיע לאנג נישט געקאנט אנטשלאפן ווערן. אין זיין קאפ
האבן זיך געבאמבלט אלערליי מחשבות און געדאנקען מיט קשיות, קשיות
און קשיות: פארוואס איז דא אזוי פינצטער און אומעטיק? פארוואס זיינען
דא אלע אזוי פארזארגט? וואס איז דאס מיט דער מאמען, וואס זי איז
געווארן אזוי קארג מיט סכנות? וואס איז דאס מיטן טאטן, וואס ער איז
געווארן אזוי איינגעבויגן, סוטולעוואטע און אזוי שטארק פארעלטערט,
אז עס קלעמט דאס הארץ קוקנדיק אף זיין געל־געקנייטשט פנים? ניט שוין־זשע איז דאס אלצדינג נאר צוליב דעם, וואס מע האט געזאגט אין וואראנקא, א ז ד י פ ר נ ס ה  א י ז  ג ע ש ל א ג ן? ניט שוין־זשע
איז אט דאס דער „משנה מקום ― משנה מזל״? וואס טוט מען דערצו?
דערצו איז ― דער אוצר. אך! ווען ער ברענגט מיט זיך כאטש א קליינעם
חלק פון יענעם אוצר, וואס ליגט באהאלטן אין וואראנקא!...
    
דערמאנט זיך אינעם אוצר, קומט אים אפן זינען זיין חבר שמואליק
דער יתום מיט זיינע ווונדערלעכע מעשיות וועגן שיינע אוצרות פון גאלד
און זילבער, דימענטן און בריליאנטן, וואס געפינען זיך אין גן־עדן
התחתון, און וועגן יענעם אוצר, וואס געפינט זיך אף יענער זייט וואראנקאווער בית־מדרש נאך פון כמעלניצקיס צייטן... און עס חלומען זיך אים
אוצרות, גאלד און זילבער, דימענטן און בריליאנטן. און זיין חבר שמואליק קומט אים צו חלום, דער ליבער שמואליק מיט זיין חנעוודיקן פנים,
מיט זיינע גלאנצנדיקע, מיט פעטן אנגעשמירטע האר. און עס מאלט זיך
אים אויס, אז ער הערט זיין ווייך־הייזעריק קול, ווי ער רעדט צו אים זיס־פריינטלעך, ווי אן אלטער, און ווי ער טרייסט אים מיט גוטע ווערטער:
„זארג ניט, שלומאני טייערער, אט האסטו פון מיר א מתנה ― א שטיין
פון יענע צוויי שטיינער; קלייב דיר אויס וועלכן דו ווילסט ― דעם שטיין,
וואס הייסט „ישפה״, אדער דעם שטיין, וואס הייסט „כדכד״... שלום איז
אין פארלעגנהייט. ער ווייס ניט, ער האט פארגעסן, וועלכער שטיין איז
בעסער ― דער שטיין, וואס הייסט „ישפה״, אדער דער שטיין, וואס הייסט
„כדכד״? און אזוי ווי ער טראכט דא אזוי, שפרינגט־אונטער גערגעלע־גנב, כאפט־אויס ביידע שטיינער און ווערט מיט זיי פארשווונדן. און פי־ניעלע שימעלעס ― פון וואנען האט  ד ע ר  זיך גענומען אהער? ―
האלט די הענט אין די קעשענעס און קאטשעט זיך פאר געלעכטער. „פי־ניעלע, וואס לאכסטו?״ „פון דיין מומע האדל מיט איר פאווידלע ―
כא־כא־כא!״...
    
― שטייט־אויף, חברה פלעצל! זע נאר, ס׳איז זיי גארניט צו דערקענען! מע דארף ארויסטראגן דעם הקדש! מע דארף קאכן ווארעמעס! און
זיי שלאפן ― א זיסער שלאף אף זיי! קלאגט זיך די מאמע חיה־אסתר,
א קלייניטשקע, א זשוואווע, א פארפארעטע, א פארטארעראמטע פון דער
ארבעט אין שטוב און אין קיך ― איין מענטש אליין.
    
― אי־א־נו, דאוונען! ― העלפט איר אונטער די באבע מינדע,
האלט א קרבן־מנחה אין האנט און מישט א בלעטל נאך א בלעטל און
זאגט מיט כוונה, טאר ניט מפסיק זיין.
    
― נאכן דאוונען וועט איר זיך דורכגיין צו דער משפחה אפגעבן
אלעמען שלום־עליכם, און אין חדר וועט איר שוין אנהייבן גיין, אם ירצח
השם, נאך יום־טוב.
    
אזוי לייגט־צו דער טאטע ווייכער פון אלע. ער גייט אנגעטאן אין
עפעס א מאדנע כאלאטל, אף קעץ אונטערגעשלאגן, כאטש ס׳איז נאך
ווארעם אין דרויסן, און אן איינגעהויקערטער, א פארזארגטער, פארציט
ער זיך מיט א שטארקן פאפיראס און זיפצט אזוי טיף, אז עס רייסט־אויס א שטיק הארץ. עפעס דאכט זיך אויס, אז ער איז גאר קלענער
געווארן. עלטער און קלענער... און עס ווילט זיך לויפן פון שטוב ארויס
וואס גיכער, לויפן אין דרויסן ארויס, אנקוקן די שטאט, זיך באקענען
מיט דער משפחה.
  
26
  
די גרויסע שטאט
  
מע גייט באקענען זיך מיט דער משפחה. ― די מומע חנה מיט אירע קינדער. ―
    
אלי און אברהמל פארהערן דעם העלד, ווו ער האלט אין תנ″ך. ― באם פעטער
    
 פיניע פארהערט מען אים אין שרייבן.
    
 אף וויפל די שטאט האט באנאכט אויסגעוויזן וויסט און פינצטער,
 אף אזוי פיל האט זי אינדערפרי געשיינט און געבלישטשעט און געפונען
 חן און לייטזעליקייט אין די אויגן פון די וואראנקאווער יינגלעך, די
 קליינשטעטלדיקע קינדער, וואס האבן געכאפט התפעלות פון איטלעכס
 ברעקל באזונדער. זיי האבן נאך קיינמאל אף זייער לעבן נישט געזען, אז
 גאסן זאלן זיין אזוי ברייט און לאנג און האבן פון ביידע זייטן הילצערנע
 „פעשעכאדן״ (טראטוארן); אז שטיבער זאלן זיין געדעקט מיט בלעך;
 אז פענצטער זאלן זיין פון דרויסן מיט געפארבטע גרינע, בלויע און רויטע
 לאדן; אז קלייטן זאלן זיין געמויערטע פון ציגל און האבן אייזערנע טירן.
 היינט דער מארק, די קלויסטערס און, להבדיל, די בתי־מדרשים מיט די
 שולן, און אפילו די מענטשן ― אלע און אלץ איז אזוי גרויס און אזוי
 שיין און אזוי ריין און אזוי יום־טובדיק־פריילעך! ניין, פיניעלע שימעלעס
 האט ניט מגזם געווען, אז ער האט דערציילט „ווונדיירים״ פון דער דאזי־
 קער גרויסער שטאט. אזוי ווי אף רעדלעך האבן זיך געגליטשט זייערע
 
 