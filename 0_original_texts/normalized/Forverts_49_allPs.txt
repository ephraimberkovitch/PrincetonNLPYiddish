 אין דעם קורצן פילם פונעם רעזשיסאר ערן טארבינער, באשרייבט דער אקטיאר און דירעקטאר פון דער תל־אביבער ארגאניזאציע „יונג יידיש‟, מענדי כהנא (קאהאן), די ביטערע מלחמה קעגן יידיש, וואס האט געבושעוועט אין ארץ־ישראל אין דער ערשטער העלפט פונעם 20סטן יארהונדערט. 
 ער טוט דאס, לייענענדיק אויסצוגן פונעם בוך, „פון ניו־יארק ביז רחובות און צוריק‟, אנגעשריבן פונעם יידישן פאעט און איבערזעצער, יהואש. 
 גייענדיק איבער די גאסן און פלאזשעס פונעם היינטיקן תל־אביב, באטראכט מענדי כהנא, אין דער ראלע פון יהואשן, די פאראדאקסן פונעם מענטשלעכן לעבן. אויף דער פלאזשע שטעלט ער א פילאסאפישע פראגע: וואס פאר א שפראך רעדט דער ים אין תל־אביב? דער אקטיאר פארשרייבט אט־די קשיא אויפן זאמד – א מעכטיקער סימבאל פון סיי אייביקייט, סיי פארביייקייט. 
 דעם סצענאר פונעם פילם האט אנגעשריבן ד״ר יעד בירן – א פראפעסאר פונעם חיפהר אוניווערסיטעט, וואס ספעציאליזירט זיך אין ביאגראפיעס פון יידישע שרייבער און פאעטן, וואס האבן געוווינט אין ארץ־ישראל במשך פון דער ערשטער העלפט פונעם פארגאנגענעם יארהונדערט, שאפנדיק זייערע ווערק אין יענער אומפריינדלעכער אטמאספער. 
 דער תל־אביבער „ בית שלום־עליכם ‟ האט ארויסגעשטעלט דעם פילם אויף יוטוב אין 2015. כאטש געוויסע עקסטרעמע העברעיסטן דריקן נאך אלץ אויס פיינטשאפט צו יידיש . האט די עכטע מלחמה קעגן יידיש זיך שוין לאנג פארענדיקט. „בית שלום־עליכם‟, אין תל־אביב, וואס האט זיך געעפנט אין 1966, טיילט כסדר אויס פרעמיעס פאר יידיש־טעטיקייט. פון דעסט וועגן, טרעפן זיך צווישן יידן נאך אלץ גענוג שונאים פון יידיש. 
 יהואש, וואס זיין געבוירענער נאמען איז געווען שלמה בלומגארטען (1872 – 1927), איז געבוירן געווארן אינעם ליטווישן שטעטעלע ווערזשבאלאווע. אין ארץ־ישראל האט ער געוווינט נאר א קורצע צייט, 1914 – 1915. הגם דעמאלט האבן די מיליטאנטישע העברעיסטן כסדר גערודפט יידיש, האט די אמתע מלחמה קעגן דער שפראך זיך אנגעהויבן שפעטער, אין די 1920ער און 1930ער, ווען די שונאי־יידיש האבן געסטראשעט דורכצופירן ממש טעראר־אקטן – באמבע־אויפרייסן אין קינא־טעאטערס, ווו מע האט פלאנירט צו ווייזן פילמען אויף יידיש. קיאסקן, ווו מע האט פארקויפט יידישע צייטונגען, האט מען פארברענט. יהואש האט דעמאלט שוין געוווינט אין אמעריקע, זייענדיק זייער קראנק אויף טובערקולאז. דאס וואס ער האט באוויזן צו דערזען אין ארץ־ישראל איז אבער שוין געווען גאנץ מיאוס. 
 צום מערסטן איז יהואש באקאנט ווי דער איבערזעצער פונעם תנ״ך אויפן היינטצייטיקן יידיש. ער איז אויך געווען א פיינער פאעט און איבערזעצער פון א גאנצער ריי שפראכן. נאך איידער ער איז געווארן א פאליגלאט, האט ער ליב געהאט צווישן־שפראכלעכע שפילערייען. ווען זיין עלטערע שוועסטער שיינע איז געשטארבן ביי א יונגן עלטער, האט ער איר געווידמעט איינס פון זיינע ערשטע לידער מיטן נאמען „דער בית־שני‟, ווו דאס לשון־קודשדיקע ווארט „שני‟ איז מרמז אויפן שוועסטערס נאמען. 
 יהואשס קולטור־אינטערעס איז געווען זייער אן ארומנעמיקער. ער האט אנגעהויבן איבערזעצן דעם קאראן פון אראביש אויף יידיש, פאלגנדיק דעם סטיל פון זיין יידישן תנ״ך. ער האט אויך איבערגעזעצט דמיטרי מערעזשקאווסקיס ליד „שאקאיאמוני‟ וועגן דעם בודא פון רוסיש אויף יידיש, ווי אויך הענרי לאנגפעלאוס „הייאוואטא‟, כינעזישע און יאפאנישע לעגענדעס און אמאר כאיאמס סופי־לידער. 
