

לאפסוס־קאקטוס — 45 



 by באריס סאנדלער 
June 1, 2021June 1, 2021 Filed under:
שפראך 

די נייע סאוועטישע מאכט אין אירע זארגן וועגן דעם גאנצן פאלק בכלל, האט דערמעגלעכט, אז אויך די סאוועטישע יידן זאלן האבן זייער אייגענעם נאציאנאלן שטח, נאציאנאלן ראיאן, ווו אלץ ווערט געפירט אויף זייער נאציאנאלער שפראך יידיש. אזעלכע יידישע נאציאנאלע ראיאנען זיינען געווען אין אוקראינע, קרים און ביראבידזשאן.
מילא דער שטייגער, אבער דערציען די קינדער אין שול, ווו אלע לימודים ווערן געלערנט אין יידיש, האבן געפאדערט יידישע לערנביכער, די געשעפטספירונג, געריכט־פירונג, די נייע ווירטשאפטלעכע און פראפעסיאנעלע פארמען, ווי „ארטעלן‟ און „קאלווירטן‟ האבן זיך גענייטיקט אין א יידישן וואקאבולאר.
לאמיר אנהייבן פון דער „קאלווירט־שפראך‟ און זיך באקענען מיט אייניקע סאוועטיזמען אויף אט דעם פעלד.
דאס ווארט „קאלווירט‟ אליין איז אן אברעוויאטור פון צוויי געקירצטע ווערטער: קאלעקטיוו און ווירטשאפט. אייגנטלעך, איז עס א פינטקלעכע איבערזעצונג פון דער רוסישער אברעוויאטור „קאלכאז‟. ווי א רעזולטאט, האבן די מיטגלידער פונעם קאלווירט זיך אנגעהויבן רופן — „קאלווירטניק‟ און „קאלווירטניצע‟.
פארשטייט זיך, אז די הויפט־מאשינען אין פעלד, ווי טראקטאר און קאמביין, האט מען קיין יידישע נעמען נישט געדארפט צוטראכטן; אויך אין רוסיש זיינען זיי אריינגעבראכט געווארן פון ענגליש: tractor און combin. ווי א פועל־יוצא, האבן שוין די מענטשן, וואס ארבעטן אויף די צוויי מאשינען באקומען דעם נאמען — „טראקטאריסט‟ און „קאמביינער‟. אויך דער „אגראנאם‟ (agronomist) איז געבליבן ביי זיין אויסלענדישן נאמען.
צווישן די אנדערע ווירטשאפטלעכע טעכנישע טערמינען האט זיך באוויזן אויך דאס ווארט „היי־שניידמאשין‟, וואס פלעגט גענוצט ווערן בשעתן „היישניט‟ אדער „היי־אראפנעם‟.
צווישן די אלטע יידישע געשעפטן, פארבונדן מיט ערד־און־תבואה זיינען געווען אזעלכע פרנסות ווי ארענדאר אדער רענדאר, פאסעסאר. נאטירלעך, אז דאס ווארט „תבואה־שפייכלער‟, נישט געקוקט אויף זיין האלב־העברעישן אפשטאם, איז בשלום איינגעשלאסן געווארן אינעם נייעם יידישן ווירטשאפטלעכן וואקאבולאר.
דער יסוד פון ארבעט אין א קאלווירט באשטייט פון גרופעס קאלווירטניקעס און קאלווירטניצעס, וואס האבן געקראגן דעם נאמען „בריגאדע (ס)‟: פעלד־בריגאדעס, מעכאניזירטע בריגאדעס, פיך־בריגאדעס וכדומה.
צווישן די בריגאדעס פלעגט כסדר פארקומען אן ארבעט־פארמעסט, וואס האט באקומען דעם נאמען „סאצגעוועט‟ (סאציאליסטישער געוועט); די געווינערס פון אזא סאצפארמעסט פלעגט קריגן די רויטע „איבערגאנגס־פאן‟. פאר וואס דווקא „איבערגאנג‟? מחמת א צווייט מאל קאן די זעלבע רויטע פאן איבערגיין אין די הענט צו אן אנדער בריגאדע־געווינערין.
ווי די גאנצע עקאנאמיע אין סאוועטן־פארבאנד, פלעגן אויך די קאלווירטן האבן זייער „פלאן‟, וואס מע פלעגט זיי „אראפלאזן‟ פון די הויכע פענצטער. אבער אויספירן דעם פלאן איז געווען ווייניק. די קאלווירט־פירערשאפט, פון איר זייט, האט געזאלט ארויסשטעלן איר אייגענעם „אנטקעגן־פלאן‟, וואס האט געזאלט זיין נאך העכער פונעם דערלאנגטן מלוכישן פלאן. אויף אזא אופן פלעגן די קאלווירטן זיך דורכשלאגן אין די פארגעשניטענע ווירטשאפטן, הגם די דאזיקע „דערגרייכונגען‟ זיינען בדרך־כלל געווען פאלשע און אויפגעבלאזענע…
עס פלעג אפילו ארומגיין א וויץ, אז אין א געוויסן קאלווירט האט א קו געהאט א קאלב. די קאלווירט־פארוואלטונג האט מיטגעטיילט אינעם ראיאן, אז די קו האט געהאט צוויי קעלבלעך; די ראיאן־נאטשאלסטווע האט ראפארטירט אין שטאט אריין וועגן דריי קעלבלעך און אזוי ווייטער, ביז ס׳איז אנגעקומען קיין מאסקווע, אז אין דעם און דעם קאלווירט האט איין קו געהאט גאנצע 10 קעלבלעך…
המשך קומט
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: linguisticYiddish 
Post navigation


Previous Post
נאטיצן פונעם רעדאקטאר — 44 

Next Post
פון אונדזער עזבון: אשר שווארצמאן (1890־1919) 



