 
 ארעמע און פריילעכע: פינף און זיבעציק טויזנט 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א פ ע ק ל
    
איר זאגט „פעקלעך?״... אלץ הייסט בא אייך „פעקלעך״!... מיר
דאכט, אז זינט גאט האט באשאפן די וועלט, און זינט יידן זיינען א פאלק,
האט מען נאך פון אזא „פעקל״ נישט געהערט און נישט געזען אין חלום
אפילו! אויב איר האט צייט, רוקט זיך צו, זייט מוחל, און הערט מיך
אויס מיט קאפ, וועל איך אייך דערציילן פון אלף ביז תיו, מיט אלע ברעקלעך און מיט אלע פיטשעווקעס, א מעשה מיט פינף און זיבעציק טויזנט.
איך פיל, אז ס׳איז מיר ענג אט־א־דא־א, סע קוועטשט מיך, סע ברענט
אין מיר א פייער, איך מוז, איך  מ ו ז  דאס ארויסגעבן פון זיך!...
איר פארשטייט, צי ניין?... נאר איין זאך וועל איך פון אייך בעטן: אז
איך וועל זיך אפשטעלן, אדער פארקריכן קיין בויבעריק, זאלט איר מיר
דערמאנען ווו איך האלט, ווארעם פון דער חתונה אן, פון די פינף און
זיבעציק טויזנט הייסט דאס, האט מיר אנגעהויבן, ניט פאר אייך געדאכט, זשומען אינעווייניק אין קאפ, און סע מאכט זיך מיר היינט אפט,
אז איך פארגעס ווו איך האלט... איר פארשטייט, צי ניין?... זאגט נאר,
האט איר נישט בא זיך קיין פינף און זיבעציק טויזנט... טפו! מיין איך
א ציגאר טיטון?
    
קורץ און גוט, ווו האלט איך? בא די פינף און זיבעציק טויזנט
הייסט דאס... היינטיקן ערשטן מיי האב איך, ווי איר זעט מיך, געווונען
די פינף און זיבעציק טויזנט. דאכט זיך, אין פלוג, וואס איז דא פאראן
צו הארכן? קארג מענטשן פאראן, וואס געווינען געלט? למאי אט האט
איינער א ניקאלאיעווער, זאגט מען, אויסגענומען די רי″ש אלפים? צי
אט האט אן אדעסער יונגערמאנטשיק, א בוכהאלטער פון א קאנטאר,
געווונען פערציק טויזנט קארבן ― און שא, שטיל, פיין, שיין, מהיכא־תיתי...
אמת, אף די גרויסע געווינסן קוקט ארויס די גאנצע וועלט, הונדערט
זעקס און דרייסיק מיליאן מענטשן זיינען אונדז מקנא. איר פארשטייט,
צי ניין? נאר די מעשה איז, וואס א געווינס צו א געווינס איז ניט גלייך.
די מעשה מיט דעם געווינס איז א מעשה נפלא, א געקייטלטע מעשה, א
מעשה אף א מעשה, און א מעשה בתוך מעשה, און א מעשה איבער א
מעשה. מע באדארף זיך, הערט איר, גוט אונטערצוגארטלען, מע זאל זי
אויסהארכן ביזן סוף און פארשטיין, וואס דא טוט זיך.
    
קודם כל באדארף איך מיך פאר אייך פארשטעלן, ווער איך בין. איך
וועל מיך פאר אייך ניט גיין בארימען, אז איך בין דער גרויסער למדן,
מיטן גרויסן עושר, מיטן גרויסן פילאזאף. איך בין, ווי איר זעט מיך,
א ייד פון א גאנץ יאר ― א ייד א בעל־הבית הייסט דאס, מיט אן אייגענער שטוב, מיט א שטיקל נאמען און מיט א שטיק ווערדע בא זיך אין
שטעטל. איר פארשטייט, צי ניין?... אמת, אמאל האב איך געהאט געלט,
טאקע גאר א סך געלט, ― וואס איז שייך צו זאגן א סך? בראדסקי האט
אוודאי א סך מער; נאר גארנישט, עטלעכע טויזנט קערבלעך האב איך
געהאט, האט זיך, ווי זאגט איר, גאט ארומגעקוקט אף מיר, עס האט זיך
מיר פארגלוסט, פארשטייט איר מיך, מיט א מאל רייך ווערן, האב איך א
האנדל געטאן אין די הונגעריקע גובערניעס מיט ברויט, און בין געבליבן,
ווי מע זאגט, אן א פירער. א שטיקל גליק כאטש, וואס נישט דערונטער.
מיינט איר דאך מן הסתם, אז ווי באלד איך האב אנגעווארן דאס געלט,
בין איך געווארן חלילה בא זיך געפאלן? קענט איר מיך נישט! איך בין,
פארשטייט איר, אזא נפש, וואס געלט שפילט בא מיר אזא ראלע, ווי וואס
זאל איך אייך זאגן? ווי אט דאס אש פונעם פאפיראס. לחלוטין גארנישט,
אבער טאקע גאלע גארנישט! וואס איז שייך צו זאגן גארנישט? געלט איז
אוודאי א גוטע זאך, נאר גיין זיך שלאגן איבער דעם, מפקיר זיין דאס
לעבן ― דאס נישט. שלעכט איז נאך, אז ס׳איז נישטא דאס, וואס מע
באדארף, אז מע קאן זיך נישט שטעלן ווי סע געהער צו זיין, אז מע קאן
נישט געבן די נדבה מיט דעם נדר, וואס איך וואלט וועלן געבן. איר
מעגט מיר זיכער גלייבן, אז איך זע בשעת מע גייט־צו צו יענעם בעל־הבית און מע מאנט בא אים א דרייערל אף דער שטאט, און בא מיר
נישט, עקט זיך מיר דאס חיות. איר פארשטייט, צי ניין? איך וועל גיכער
כאפן א פסק פונעם ווייב, פאר וואס ס׳איז נישטא אף שבת, איידער
אפזאגן אן ארעמאן, בשעת עס באמבלט זיך נאך א פערציקער אין בייטעלע. איר פארשטייט, צי ניין?... אט אזא מין משוגענער בין איך! האט
איר ניט בא זיך א פערציקער... טפו! מיין איך א שוועבעלע אף צו
פאררייכערן?
    
קורץ און גוט, ווו זשע האלט איך? האב איך אנגעווארן די עטלעכע
גילדן און בין געבליבן, הייסט דאס, אן א פערציקער. אז איך האב אנגעווארן די עטלעכע גילדן און בין געבליבן אן א פערציקער, רוף איך מיך
אן איינמאל אין א שיינעם פרימארגן צו מיין ווייב: „הערסטו, צפורה,
וואס איך וועל דיר זאגן? מיר זיינען ריין״. מאכט זי צו מיר: „וואס
הייסט, מיר זיינען ריין?״ זאג איך: „מיר האבן שוין נישט א פערציקער!״
איז דאך עס א יידענע, הייבט זי דאך אן מסתמא צו ליארעמען: „וויי איז
מיר, וויסט איז מיר, פינצטער איז מיר, א שלאק איז מיר, יעקב־יוסיל,
וואס רעדסטו, ווו איז דיין געלט?״... „שא, שא, זאג איך, וואס פילדערסטו
אזוי? ווו שטייט דאס געשריבן, אז ס׳איז מיין געלט? ה׳ נתן וה׳ לקח,
אדער, ווי זאגט איר: נע בילא או מיקיטא הראשי אי נע בודע! ווו
שטייט דאס, זאג איך, געשריבן, אז יעקב־יוסיל באדארף זיצן אין פיר
דירות און האלטן צוויי דינסטן און ארויסגיין מיט דער שיינער שבתדיקער קאפאטע? למאי, זאג איך, אט זיינען פאראן יידן, וואס גייען־אויס
פון הונגער, ― נו, אם כן, שטארבן זיי דען? אז מע זאל וועלן, זאג איך,
גיין מיט דעם גאנג, למאי דאס, למאי יענץ, וואלט די וועלט קיין קיום
נישט געהאט״... און נאך כדומה אזעלכע ווערטער מיט משלים האב איך
איר געבראכט, און זי, מיין ווייב הייסט דאס, האט פארשטאנען, אז איך
בין גערעכט, איר פארשטייט, צי ניין?... דאס באדארפט איר וויסן, אז
איך האב מיין אייגנס א ווייב, וואס איך באדארף מיך מיט איר כלל ניט
שעמען ― זי פארשטייט אן עסק; לאנג טענהן באדארף מען נישט. זי
האט באלד אויפגעהערט צו פילדערן און צו ליארעמען און האט נאך,
אדרבה, גענומען מיר אויסריידן דאס הארץ, אז מסתמא איז דאס א באשערטע זאך, אז גאט איז א פאטער, ער וועט מסתמא אויספירן... און
טאקע נישט־לאנג געטראכט, גענומען און פארדונגען די דירה א שכן,
אליין זיך באזעצט אין איין שטיבל מיט א קיך, די דינסטן, מחילה, אפגעשאפט, דאס ווייב, זאל מאריך ימים זיין, האט פארקאטשעט די ארבל
און זיך אליין אוועקגעשטעלט באם אויוון און איך האב מיך אליין אויפגערופן חמישי: „יעמוד רב יעקב־יוסיל קבצן!״ זיך פארשריבן, ווי זאגט
איר, פאר אן ארעמאן. וואס איז שייך זאגן אן ארעמאן? פאראן, מאלט
אייך, גרעסערע ארעמע־לייט פון מיר; פארט, ווי זאגט איר, א שטיקל
נחלה, א שטוב, וואס מע קאן ציען פון איר די פרנסה. דער חסרון איז
נאר, וואס ס׳איז פיר וואכן אין חודש. אין א חודש זאל מער ניט זיין
ווי צוויי וואכן, וואלט מען מיט דער הוצאה אפשר אויסגעקומען אקוראט;
און אזוי בלייבן איבער צוויי וואכן אפן אנדערן חודש, איז נישט גוט,
וואס זאלט איר קלערן! נאר גארנישט, ווי זאגט איר: מיט צרות ווערט
מען געוווינט. ס׳איז גאר נישטא קיין בעסערס און קיין רויקערס, זאג איך
אייך, ווי אן ארעמאן: מען איז פטור, פארשטייט איר מיך, פון קאפדרייעניש, פון צאלעניש, לייעניש, בארגעניש, לויפעניש, עולם־התוהו! איז
דאך אבער פאראן א גאט אף דער וועלט, זאגט ער: „וואס טויג דיר,
יעקב־יוסיל, לעבן בארוט, אן צרות? א בילעט האסטו? נא דיר פינף און
זיבעציק טויזנט און ווער פארשווארצט!״... איר פארשטייט, צי ניין?...
האט איר נישט בא זיך קיין בילעט... טפו! מיין איך א פאפיראס טיטון?
    
קורץ און גוט, ווו זשע האלט איך? באם בילעט הייסט דאס. א בילעט? אט־אזוי־א האט זיך מסתמא א ייד א בילעט און נעמט אויס די
פינף און זיבעציק טויזנט? ווארט־צו א קאפעטשקע! ערשטנס, אף וואס
האלט א ייד א בילעט? ער זאל אים קאנען פארזעצן און נעמען געלט.
גיי זשע, דו שוטה, יעקב־יוסיל, טראג־אריין דעם בילעט אין א באנק און
נעם געלט! איז דער תירוץ: ראשית, איז נישטא בא אונדז אין שטעטל
קיין בענק, והשנית, וואס איז מיר די באנק? א באנק קאן דען נישט אנזעצן, אז זי וויל?... די וועלט איז נישט הפקר, מע כאפט נישט פון די
הענט, און ווער דארף עס מיין בילעט? איר פארשטייט, צי ניין? אזוי האב
איך מיר בשעת מעשה געטראכט, און אפשר האב איך בשעת מעשה גאר
נישט געטראכט, און האב מיר מיישב געווען: איך האב א שכן, וואס זיצט
בא מיר אין דער דירה טאקע, א יונגערמאן א בעל־הלוואה, זייער א פיינער יונגערמאן, א יונגערמאן, וואס קען שיין לערנען, א לייטישער יונגערמאן ― פאר וואס זאל איך נישט אפלייגן דעם בילעט בא אים?
לאז ער מיר נאר געבן אף אים צוויי הונדערטער, וועל איך אוודאי נעמען,
― פאר וואס זאל איך נישט נעמען? בין איך אריינגעגאנגען צו מיין שכן,
בירנבוים הייסט ער, און רוף מיך אן צו אים: „פאני בירנבוים, אפשר
וועט איר מיר געבן צוויי הונדערט קערבלעך אף מיין בילעט?״ מאכט ער:
„איך וועל אייך געבן צוויי הונדערט קערבלעך אף אייער בילעט״. זאג
איך: „וויפל וועט איר מיר רעכענען פראצענט?״ זאגט ער: „וויפל זאל
איך אייך רעכענען פראצענט?״ זאג איך: „איך ווייס, וויפל איר זאלט מיר
רעכענען פראצענט? רעכנט מיר באנקאווע פראצענט״. מאכט ער: „איך
וועל אייך רעכענען באנקאווע פראצענט״... בקצור, מיר האבן זיך אויסגעגלייכט מיטן פראצענט און איך האב אים אוועקגעגעבן דעם בילעט אף
פינף חדשים און האב גענומען די צוויי הונדערט קערבלעך. איר פארשטייט, צי ניין? גיי זשע, דו שוטה, יעקב־יוסיל, און נעם־ארויס בא אים
א צעטל, אז דו האסט בא אים אזא און אזא בילעט פון אזא און אזא
סעריע מיט אזא און אזא נומער! ניין. גייט ער, בירנבוים הייסט דאס,
און נעמט, אדרבה, בא  מ י ר  ארויס א צעטל, אז איך האב בא אים
אנטליען אף פינף חדשים צוויי הונדערט קארבן אף אט אזא און אזא
בילעט, מיט אזא און אזא נומער, מיט אזא און אזא סעריע; און באם
איך צאל אים נישט אפ צום זמן די צוויי הונדערט קערבלעך, איז אזא
און אזא בילעט מיט אזא און אזא נומער און מיט אזא און אזא סעריע
זיין בילעט, און איך האב צו אים קיין טענות נישט... איר פארשטייט, צי
ניין? וואס האב איך מיר בשעת מעשה געקלערט? איך האב מיר געקלערט: וואס האב איך דא מורא? ממה־נפשך, עס וועט קומען צום זמן
און איך וועל אויסקויפן דעם בילעט, איז דאך אוודאי גוט; אלא נישט,
וועל איך אים באצאלן די עסקא, וואס אים קומט, וועט ער מיר ווארטן ―
פאר וואס זאל ער מיר ניט ווארטן? וואס ארט דאס אים, אבי עסקא! איר
פארשטייט, צי ניין?
    
כך הווה. ס׳איז געקומען צום זמן, האב איך דאך מסתמא דעם בילעט נישט אויסגעקויפט; ס׳איז אוועקגעגאנגען די פינף חדשים מיט
נאך פינף חדשים, און אט אזוי פאוואלינקע האט זיך אוועקגעצויגן
צוויי יאר מיט פינף חדשים; פראצענט, געוויינטלעך, צאל איך אים, דאס
הייסט, אמאל געצאלט און אמאל נישט געצאלט, ― וואס האב איך
מורא? ער וועט פארקויפן מיין בילעט? ער וועט נישט פארקויפן מיין בילעט! למאי זאל ער פארקויפן מיין בילעט? אזוי האב איך מיר בשעת־מעשה געטראכט, און אפשר האב איך בשעת מעשה גאר ניט געטראכט...
און די צייט דערווייל איז נישט גוט, קיין געשעפטן איז ניטא, וואכן
זיינען אין חודש אלע איבעריקע, מע מוטשעט זיך, וואס זאל מען טאן?
אבי, ווי זאגט איר, יארן, קיין צרות איז מען נישט זשעדנע... ביז היינטיקן פאר־פסח...
    
היינטיקן פאר־פסח האט מיר גאט צוגעשיקט א געשעפטל: איך האב
געהאנדלט עטלעכע וואגאן הירזש, ס׳איז געווארן חשוב הירזש, האב
איך פארקויפט די הירזש און האב דווקא פארדינט אף די הירזש, דאנקען
גאט, שיינע עטלעכע קערבלעך, און האב געהאט א פסח, מעגט איר מיר
גלייבן, אז בראדסקי ― בראדסקי איז גארנישט אקעגן מיר! א קלייניקייט,
א מענטש איז נישט שולדיק קיינעם א פרוטה ניט, און פארמאגט נאך
זיין אייגנס א פאר הונדערט קערבלעך אויך, היינט ווער איז צו מיר
גלייך, איר פארשטייט, צי ניין? נעם זשע, דו שוטה, יעקב־יוסיל, טראג־אריין בירנבוימען די צוויי הונדערטער און קויף־אויס דעם בילעט! ניין,
בין איך מיך מיישב: וואס האב איך נישט קיין צייט? בירנבוים וועט
ניט אנטלויפן מיטן בילעט; איך וועל נאך צייט האבן אויסקויפן דעם
בילעט נאך פסח, אדער אניט ― וועל איך איינצאלן פראצענט וויפל סע
קומט און ארויסנעמען א קוויטל אפן בילעט. אזוי האב איך מיר בשעת
מעשה געטראכט, און אפשר האב איך בשעת־מעשה גאר נישט געטראכט.
איר פארשטייט, צי ניין? און בין אוועקגעגאנגען און האב פארן געלט
געהאנדלט זעק, און האב אפגעלייגט די זעק אין אן אמבאר; האט גאט
געטאן א נס, מע האט אפגעשלאגן דעם שלאס פונעם אמבאר ― ס׳איז
געווען היינטיקן נאך פסח איז דאס געווען, פונקט דעם דרייסיקסטן
אפריל, די נאכט וואס אקעגן ערשטן מיי, ווען סע שפילט דער בילעט ―
און מע האט אוועקגעגנבעט די זעק, און איך בין ווייטער געבליבן אן א
פערציקער.
    
― צפורה, זאג איך צו מיין ווייב, ווייסטו וואס איך וועל דיר דערציילן א נייס? מיר זיינען שוין ווידער ריין.
    
― וואס הייסט, זאגט זי, מיר זיינען ריין?
    
― מיר האבן שוין ניט, זאג איך, איין זאק אפילו.
― וואס הייסט, זאגט זי, ווו זיינען אהינגעקומען די זעק?
    
― מע האט זיי, זאג איך, היינטיקע נאכט ארויסגעטראגן פונעם
אמבאר.
    
הייבט זי דאך אן מסתמא צו ליארעמען און צו פילדערן. ווי דער
שטייגער איז פון אזא יידענע. רוף איך זיך אן צו איר:
    
― שא־שא, צפורה, שריי ניט אזוי, ביסט ניט איינע בא גאט!
עלעהיי, זאג איך, לאז זיך דיר דאכטן, אז ס׳איז פארברענט געווארן די
שטוב, און מיר זיינען ארויס נאקעט־הויל, ווי די מאמע האט אונדז געהאט, ― וואלט דיר דעמאלט געווען בעסער?
    
― ס׳א גוטער משל! ― זאגט זי ― דעריבער באדארף מען אוועקגנבענען די זעק?
    
― וואס געהער זיך אן, זאג איך, דאס מיט דעם? אט וועסטו געדענקען מיין ווארט, זאג איך, עס וועלן זיך געפינען די זעק...
    
― פון וואנען, זאגט זי, וועלן זיי זיך צו דיר נעמען? די גנבים וועלן
דיר אונטערווארפן די גנבהשע זעק, דערפאר וואס דו הייסט יעקב־יוסיל?...
זיי האבן, אפנים, מער נישט וואס צו טאן?...
    
― ע, ביסט א נאר! ― זאג איך ― וואס גאט קאן טאן, קאן א
מענטש גאר נישט צוטראכטן אפילו...
    
כך הווה. די זעק זיינען דאך מסתמא געווען פארפאלן, ווי אין וואסער אריין. ווער מיר זעק? וואס מיר זעק? איך בין נאר ארומגעפלויגן, ווי
א משוגענער, געהאט צו טאן מיט פאליציע, געזוכט אין אלע ווינקעלעך,
גענישטערט אין אלע מייזנלעכער. נאר ווער? וואס? גיי זוך דעם פאראיאריקן שניי, דעם נעכטיקן טאג! איר פארשטייט, צי ניין? דער קאפ איז
אין דער ערד, דאס הארץ איז ניכטער, אין מויל איז טרוקן, אף דער נשמה
איז וויסט און פינצטער, ― שטיי איך מיר אזוי אין מארק בא אונדז אף
דער בערזע, בא דער אפטייק הייסט עס, און עס פליט מיר דורך א
מחשבה אין קאפ, ― ס׳איז געווען אין דער פרי, ארום זייגער צוועלף איז
דאס געווען: „סטייטש, ס׳איז דאך עפעס היינט א יום־הדין, ערשטער מיי,
דער בילעט שפילט, א קשיא אף גאט? מיר האבן א גרויסן גאט און א
שטארקן! ער קאן דאך, אויב ער וויל נאר, באגליקן מיך מיט מיין גאנצער משפחה!״... און דא דערמאן איך מיר אן די געגנבעטע זעק, פארגעס איך, אז ס׳איז ערשטער מיי און אז איך האב א בילעט, וואס שפילט,
און לאז מיך ווידער אמאל זוכן די זעק, עפעס האט זיך געפונען א שטיקל
סליד פון די זעק, ― און אזוי דעם גאנצן טאג מיט דער גאנצער נאכט,
ביז אף מארגן, דעם צווייטן מיי. אליין בין איך פארטארעראמט, א גאנץ
מעת־לעת אין מויל נישט געהאט, שוין זייגער איינס, דאס הארץ גייט
מיר אונטער, איר פארשטייט, צי ניין? איך קום אהיים, פאלט נאך אן אף
מיר דאס ווייב:
    
― טאמער וואלסטו געגאנגען זיך וואשן און עפעס נעמען אין מויל
אריין? טאמער וואלט שוין געווען גענוג זעק? דיינע זעק ליגן מיר שוין
אט־א־דא־א! כאפט דער ריח די זעק! מע באדארף זיך טאקע נעמען דאס
לעבן פון די זעק? אזוי ווי מיט די זעק, אזוי אן די זעק! נא דיר אן עסק
מיט זעק! זעק־זעק! זעק־זעק!
    
― ווייסטו וואס, מיין ווייב? ― זאג איך צו איר ― טאמער וואלט
שוין געווען גענוג זעק? סע זעקט מיר שוין אזוי אויך גענוג אין קאפ,
קומסטו צו גיין און זאלצסט מיר אף די ווונדן: זעק־זעק! זעק־זעק!...
איר פארשטייט, צי ניין? אפשר געפינט זיך בא אייך נאך א זאק... טפו!
מיין איך נאך א פאפיראס?
    
קורץ און גוט, ווו זשע האלט איך? בא די זעק הייסט דאס. מילא,
פארפאלן די זעק. וואס זאל מען טאן? די נשמה אויסשפייען קאן מען
ניט. איך וואש מיך און זעץ מיך צום טיש ― ווער? וואס? עס קריכט
ניט אין מויל אריין.
    
― וואס איז מיט דיר, יעקב־יוסיל? ― פרעגט מיך מיין ווייב זאל
לעבן. ― ווער איז דיר איבערגעגאנגען דעם וועג היינטיקן טאג?
    
― איך ווייס אליין נישט, וואס מיר איז! ― זאג איך און ווארף־אוועק אין מיטן עסן און לייג מיך צו אביסל אף דער סאפע. אזוי ווי איך
ליג מיר, אזוי טראגט מען מיר אריין דאס בלאט פון דער פאסט. נעם־זשע, דו שוטה, יעקב־יוסיל, און טו א קוק אין בלאט, ס׳איז היינט דער
צווייטער מיי, אפשר האט דיין בילעט עפעס געווונען? ― ווער? וואס?
פרעגט מיך בחרם, צי ס׳איז היינט דער צווייטער מיי, צי ס׳איז היינט
דער צוויי און צוואנציקסטער יוני, צי גאר ראש־חודש קרעמעניץ! איר
פארשטייט, צי ניין? און איך נעם דאס בלאט און הייב־אן צו לייענען,
געוויינטלעך, פון מה־טובו. בקיצור, איך ליג מיר אזוי און לייען אלערליי
נייסן: געשאסן ― געהאנגען, געשטאכן ― געקוילעט, די ענגלענדער מיט
די בורן ― עס קריכט מיר מסתמא אין איין אויער אריין, פונעם אנדערן
ארויס. וואס מיר ענגלענדער, ווער מיר בורן, אז בא מיר האט מען
אוועקגעגנבעט די זעק? א כפרה אלע ענגלענדער מיט אלע בורן פאר
מיינע זעק! אזוי האב איך מיר בשעת מעשה געטראכט, און
אפשר האב איך בשעת מעשה נישט געטראכט גארנישט, און מיש מיר
דאס בלאט פון איין זייט אף דער אנדערער, פון דער אנדערער אף דער דריטער ― איך טו א קוק: טיראזש!... פליט מיר דורך
פלוצעם א מחשבה: אפשר האט מיין בילעט אויסגענומען כאטש ת″ק
קערבלעך? אצינד וואלט דאס מיר צו מיינע זעק דווקא געווען צוגעפאסט,
ווי געווונטשן! און איך נעם און קוק־איבער פון אונטן ארויף אלע
ת″ק׳ער ― נישטא; טויזנטער ― נישטא; פינפטויזנטער, אכטטויזנטער,
צענטויזנטער ― אוודאי נישט! אזוי לאנג, אזוי ברייט, ביז איך בין געקומען צו די פינף־און־זיבעציק טויזנט. און אז איך בין געקומען צו די
פינף־און־זיבעציק טויזנט, האט מיר עפעס מיט א מאל זיך א ווארף געטאן אין די אויגן און א זעץ געטאן אין קאפ: סעריע 2289, נומער 12!
איך וואלט געמעגט שווערן, אז ס׳איז מיין נומער! נאר ווייס איך! ווי
קומט צו מיר, שלים־מזל, אזא גרויס געווינס? איך קוק זיך גוט איין אין
די ציפערס ― רבונו־של־עולם! ס׳איז פארט מיין נומער! איך וויל אויפשטיין ― קאן איך נישט; איך בין ווי צוגעוואקסן געווארן צו דער סאפע.
איך וויל א געשריי טאן: „צפורה!״ ― קאן איך נישט; די צונג איז מיר
עפעס מיט א מאל ווי צוגעוואקסן געווארן צום גומען: איך האב זיך אנגענומען מיט אלע כוחות, בין אויפגעשטאנען, צוגעגאנגען צום טישקעסטל, א קוק געטאן בא זיך אין בוך. יא, ווי איך בין א ייד: סעריע
2289, נומער 12!...
    
― צפורה, ― זאג איך צו מיין ווייב און די הענט ציטערן מיר און
די ציין אין מויל קלאפן. ― דו ווייסט? עס האבן זיך געפונען די גנבהשע
זעק...
קוקט זי מיך אן ווי א משוגענעם.
    
― וואס רעדסטו? דו ווייסט וואס דו רעדסט?
    
― איך זאג דיר, ― מאך איך צו איר ― גאט האט אונדז אומגעקערט אונדזערע זעק בכפל כפלים און מיט פראצענט... אונדזער בילעט
האט אויסגענומען און מיר האבן געווונען, זאג איך, א פולע היטל מיט
געלט!
    
― דו זאגסט דאס ערנסט, יעקב־יוסיל, צי דו לאכסט פון מיר?
    
― וואס הייסט, ― זאג איך, ― איך לאך? איך זאג דאס גאנץ
ערנסט, אונדז קומט מזל־טוב, מיר האבן געווונען געלט!
    
― וויפל־זשע האבן מיר געווונען? ― מאכט זי צו מיר און קוקט
מיר גלייך אין די אויגן אריין, ווי איינער רעדט: „אנו, לאז דאס נאר
זיין א ליגן, וועסטו זיך פון מיר נישט נארן!״
    
― אשטייגער, כדומה למשל, וויפל האסטו א השגה זאלן מיר געווינען?
    
― איך ווייס? ― זאגט זי, ― עטלעכע הונדערט קערבלעך מסתמא?
    
― פאר וואס ניט ― זאג איך ― עטלעכע טויזנט?
    
― וויפל הייסט עטלעכע טויזנט ― זאגט זי ― פינף? צי זעקס?
צי אפשר טאקע אלע זיבן?...
    
― אף מער ― זאג איך ― האסטו, אפנים, קיין השגה ניט?
    
― צען טויזנט? ― זאגט זי.
    
― האב שכל, ― זאג איך ― נעם א ביסל העכער!
    
― פופצן טויזנט?
    
― נאך העכער!
    
― צוואנציק? פינף־און־צוואנציק?
    
― נאך העכער!
    
― יעקב־יוסיל, ― זאגט זי ― זאג, מוטשע ניט!
    
― צפורה! ― זאג איך און נעם זי אן בא דער האנט און קוועטש
זי, ― מיר האבן געווונען אן עושר מיט געלט! א גאנצן גביר האבן מיר
געווונען! אזוי פיל געלט, וואס עס האט זיך דיר קיינמאל נישט פארגעשטעלט אין חלום אפילו!
    
― נו, זאג זשע, זאג, וויפל האבן מיר געווונען, יעקב־יוסיל, צי ניט
בא דער נשמה!
    
― מיר האבן געווונען ― זאג איך ― א פויטעקע, א סך געלט, אן
אוצר, א סומע פון פינף־און־זיבעציק טויזנט קארבן! דו הערסט, צפורה?
פינף־און־זיבעציק טויזנט!
    
― געלויבט ביסטו, גאט! ― זאגט זי און כאפט זיך אויף און
הייבט־אן ארומלויפן איבערן שטוב און ברעכן די הענט, ― געבענטשט
זאל זיין דער נאמען דיינער, וואס דו האסט זיך ארומגעקוקט אף אונדז
אויך אמאל און האסט אונדז באגליקט! א דאנק דיר, גאטעניו, א דאנק
דיר!... האסטו נאך גוט אכטונג געגעבן, יעקב־יוסיל, האסט חלילה קיין
טעות ניט? געלויבט ביסטו, גאט, דערבארעמדיקער פאטער, הארציקער־געטרייער! די גאנצע משפחה וועט זיך מחיה זיין, גוטע פריינט וועלן זיך
פרייען, שונאים וועלן צעפוקעט ווערן! א קלייניקייט ― אזוי פיל געלט,
קיין עין־הרע! וויפל זאגסטו, יעקב־יוסיל, פינף־און־זיבעציק טויזנט?
    
― פינף־און־זיבעציק טויזנט! ― זאג איך. ― גיב מיר צפורה, די
קאפאטע, לאם איך גיין.
    
― וווהין וועסטו גיין?
    
― וואס הייסט וווהין זאל איך גיין? צו בירנבוימען באדארף איך
אריינגיין, דער בילעט ליגט דאך בא אים פארזעצט... און קיין צעטל האב
איך פון אים נישט...
    
אז איך האב איר אויסגערעדט די דאזיקע ווערטער, איז זי געווארן
אלערליי קאלירן, מיין ווייב הייסט דאס, און נעמט מיך אן פאר ביידע
הענט און רופט זיך אן צו מיר:
    
― יעקב־יוסיל, ווי גאט איז דיר ליב, גיי נישט גלייך. באטראכט זיך
פריער, וואס דו טוסט און וווהין דו גייסט און ווי אזוי דו זאלסט מיט
אים ריידן. פארגעס ניט, ס׳איז פינף־און־זיבעציק טויזנט!
    
― דו רעדסט ווי א יידענע! ― זאג איך, ― און אז פינף־און־זי־בעציק טויזנט איז וואס? וואס בין איך עפעס, א יינגעלע?
    
― פאלג מיך, ― זאגט זי ― יעקב־יוסיל, באטראכט זיך פריער,
האלט זיך אן עצה מיט א גוטן פריינט, גיי נישט גלייך אהין, איך וועל דיך
ניט לאזן!
    
קורץ און גוט, איר ווייסט דאך, אז א ווייב שפארט זיך איין, פירט
זי אויס אירס. מיר האבן אריינגערופן א גוטן פריינט, דערציילט אים די
גאנצע געשיכטע. אויסגעהערט די מעשה, מאכט ער, אז זי איז גערעכט,
מיין ווייב הייסט דאס, ווארעם פינף־און־זיבעציק טויזנט איז נישט קיין
שפילעכל; דערווייל ליגט דער בילעט בא יענעם, און קיין צעטל אף אים
איז נישטא, געלט איז א יצר־הרע, א קשיא אף א מעשה ― טאמער קומט
אים אן א שלעכטע מחשבה, ס׳איז פינף־און־זיבעציק טויזנט!
    
איר פארשטייט, צי ניין? וואס זאל איך אייך זאגן ― זיי האבן מיך
אריינגעווארפן אין אזא מרה־שחורה, אז איך האב שוין אליין אויך אנגעהויבן מורא האבן און איבערקלערן מי יודע וואס... ווי אזוי זשע טוט
מען דא? איז געבליבן, איך זאל נעמען מיט זיך צוויי הונדערט קערבלעך
(געלט איז געווארן מיט דער רגע, ווארעם אז מע געווינט פינף־און־זיבעציק טויזנט ווערט מען שוין א בטוח) און זאל מיטנעמען מיט זיך א
מענטשן, דער מענטש זאל דערווייל שטיין הינטער דער טיר, און איך זאל
מאכן מיט מיין בירנבוימען א שמועס, באצאלן אים זיין חוב מיט פראצענט און אויסקויפן דעם בילעט. איז דאך ממה־נפשך: וועט ער אפגעבן
דעם בילעט, איז דאך אוודאי גוט; אלא נישט, וועל איך כאטש האבן אן
עדות... איר פארשטייט, צי ניין? „דאס איז אבער אלצדינג גוט, ― טראכט
איך מיר ― אויב ער ווייס נאך ניט, אז דער בילעט האט געווונען די
פינף־און־זיבעציק טויזנט. וואס טוט מען אבער, אז ער האט אויך א
בלאט, און האט אויך געזען, אז דער נומער האט געווונען די פינף־און־זיבעציק טויזנט. און וואס טו איך, אז ער זאגט, אשטייגער, ווי יענע
יידענע מיטן טעפל: „ערשטנס, האב איך אייך שוין לאנג אפגעגעבן
אייער בילעט; צווייטנס, איז אייער נומער גאר נישט דער נומער; און
דריטנס, האב איך בא אייך קיינמאל קיין בילעט נישט גענומען!״... איר
פארשטייט, צי ניין? סיידן אפשר גאט האט א נס געטאן, ער ווייס נאך
ניט פון קיין געווינס.
    
― געדענק זשע, יעקב־יוסיל, ס׳איז נישט קיין קלייניקייט ― דו
גייסט איצטער אף פינף־און־זיבעציק טויזנט! מע זאל בא דיר נישט דערקענען אפן פנים קיין סימן, קיין זכר פון קיין פינף־און־זיבעציק טויזנט!
און וואס סע זאל זיך מיט דיר נישט טרעפן, זאלסטו געדענקען, אז דאס
לעבן איז טייערער פון פינף־און־זיבעציק מאל פינף און זיבעציק טויזנט!
    
אזוי מאכט צו מיר מיין ווייב זאל געזונט זיין און נעמט מיך אן פאר
ביידע הענט און זאגט מיר, איך זאל איר געבן דאס ווארט, דאס הייליקע
ווארט, אז איך זאל זיין רויק... רויק? איר פארשטייט, גיי זיי רויק, אז
דאס הארץ קאכט אין מיר, און די געדאנקען שלאגן, און איך קאן מיר
נישט מוחל זיין: „סטייטש, סטייטש, יעקב־יוסיל שוטה, נעמסט און גיסט
אוועק א בילעט פון פינף־און־זיבעציק טויזנט א בירנבוימען, א ווילד־פרעמדן, און נעמסט נישט ארויס בא יענעם קיין צעטל, קיין איינגעטונקטע פען! איר פארשטייט, צי ניין?... געפינט זיך נישט בא אייך קיין
איינגעטונקטע פען... טפו! מיין איך קיין פאפיראס טיטון?
    
קורץ און גוט? ווו זשע האלט איך? בא בירנבוימען הייסט דאס. שיין
וואלט געווען, טראכט איך מיר, ווען מיין בירנבוים זאל האבן געהאט
לאנג דורכגעקוקט דאס בלאט און ווייסט שוין פון די פינף־און־זיבעציק
טויזנט גלייך מיט מיר, און אפשר נאך פריער פון מיר, און איך קום צו
אים און זאג אים: „גאט העלף אייך, פאני בירנבוים״... „גוט יאר. וואס
וועט איר עפעס זאגן?״... „ווו איז מיין בילעט, פאני?״... „וואסער בילעט?״... „דער בילעט, סעריע 2289, נומער 12, וואס איך האב בא אייך
פארזעצט״... קוקט ער מיך אן ווי א תם... אט אזעלכע מחשבות פליען
מיר דורך אין קאפ, און אין הארצן ווערט מיר ענג, אין האלדז שטיקט
מיך. נישטא קיין „דעכאניע״, קיין פיצל אטעם! צום סוף, וואס לאזט
זיך אויס? איך קום צו בירנבוימען: ווו איז בירנבוים? ― ער שלאפט...
ער שלאפט? איז דאך א סימן, אז ער ווייסט נאך ניט פון קיין פותר און
פון קיין חלום. געלויבט ביסטו גאט!... איך קום אריין צו אים אין שטוב
אריין, טרעף איך דאס ווייב זיינס, פייגעלע רופט מען זי, אין קיך. ס׳איז
א רויך און א היץ און א טוואן ביזן האלדז.
    
― ברוך הבא, א גאסט, רב יעקב־יוסיל! ― מאכט צו מיר פייגעלע
און בעט מיך אריין אין שטוב אריין, און באזעצט מיך גאנץ אויבנאן,
און פרעגט, וואס איז די מעשה, וואס מע זעט מיך ניט?
    
― איך ווייס פאר וואס מע זעט מיך ניט? איך ווייס אליין נישט!
― זאג איך און קוק איר בשעת מעשה אין די אויגן אריין און טראכט
מיר: „זי ווייס שוין, צי זי ווייס נאך ניט? דאכט זיך, אז זי ווייס נאך
ניט?... און אפשר ווייס זי שוין?״...
    
― וואס זשע מאכט איר עפעס, רב יעקב־יוסיל?
    
― וואס זאל איך מאכן? ― זאג איך ― מסתמא האט איר געהערט פון מיין „פעקל״?
    
― פון וואסער „פעקל״?
    
― סטייטש, איר האט גאר נישט געהערט ― זאג איך ― די מעשה
מיט די זעק, וואס מע האט בא מיר אוועקגעגנבעט?
    
― אט דאס איז דאס „פעקל״? ― מאכט זי. ― דאס איז דאך שוין
אן אלטע מעשה! איך האב געמיינט עפעס א נייס.
  
„עפעס א נייס?... צי מיינט זי נישט די פינף־און־זיבעציק טויזנט?״
― אזוי טראכט איך מיר און קוק איר גלייך אין די אויגן אריין און קאן
בא איר אין די אויגן נישט איבערלייענען גארניט, גאלע גארניט, קיין
פיצל ניט אפילו!
    
― אפשר וועט איר טרינקען א גלעזל טיי, רב יעקב־יוסיל, וועל איך
הייסן צעבלאזן דעם סאמאוואר ביז מיין מאן וועט אויפשטיין.
    
― א גלעזל טיי? מהיכא־תיתי, פאר וואס ניט? ― מאך איך צו איר
און דאס הארץ גייט מיר אונטער, קיין „דעחאניע״ איז נישטא, קיין פיצל
אטעם, אין מויל איז טרוקן, אין שטוב איז הייס, דער שווייס רינט, און
זי, פייגעלע הייסט דאס, רעדט צו מיר ― לאם איך אזוי וויסן א בייזע
וועטשערע מיט אייך אינאיינעם, ווי איך ווייס וואס זי רעדט! אז דער
קאפ איז מיר גאר דארטן, אין יענעם אלקיר, ווו בירנבוים ליגט און
שלאפט און כראפעט אזוי געשמאק, איר פארשטייט, צי ניין?
    
― פאר וואס טרינקט איר ניט? ― מאכט זי צו מיר, פייגעלע הייסט
דאס.
    
― וואס דען טו איך? ― זאג איך און דריי און דריי מיטן לעפעלע
אין גלאז.
    
― איר דרייט מיטן לעפעלע ― זאגט זי ― שוין א שעה כסדר, און
טרינקען טרינקט איר נישט.
    
― א דאנק, ― זאג איך ― איך טרינק נישט קיין קאלטע, מיין איך
קיין הייסע טיי; איך האב ליב, זאג איך, אז די טיי שטייט זיך אפ און
ווערט גוט הייס, מיין איך גוט קאלט, דאס הייסט, אז זי ווערט גוט אפ־געהיצט, מיין איך אפגעקילט...
    
― עפעס זייט איר מיר זייער צעטראגן, רב יעקב־יוסיל! ― מאכט זי
צו מיר. ― איר זייט אזוי צעטראגן, אז איר ווייסט גאר נישט וואס איר
רעדט. שוין זשע באדארף מען זיין אזוי צעטראגן, אז מע גנבעט אוועק
די זעק? גאט וועט העלפן, די זעק וועלן זיך נאך געפינען. איך האב געהערט, מע זאגט, ס׳איז פאראן א סליד... שא, מיין מאן רירט זיך שוין,
ער שטייט שוין אויף. אט גייט ער!
    
ארויסגעקומען איז מיין חברה־מאן א פארשלאפענער מיט א זיידן
יארמעלקעלע אפן קאפ, זיך געריבן די אויגן און געקוקט אף מיר פון
צפון־זייט.
― וואס מאכט א ייד, רב יעקב־יוסיל?
    
די ערשטע מחשבה מיינע איז געווען: „ער ווייס? צי ער ווייס ניט?
דאכט זיך, אז ער ווייס ניט? און אפשר יא?״
    
― וואס זאל מען מאכן? ― זאג איך. ― איר האט דאך געהערט
מיין אומגליק מיט די זעק?
    
― די מעשה האט שוין א בארד; דערציילט אונדז עפעס נייס...
געפינט זיך נישט בא דיר, פייגעלע, אביסל איינגעמאכטס, ס׳איז מיר
פאסקודנע אין מויל פונעם שלאף ― מאכט בירנבוים און פארקרימט
זיך.
    
„נו, ווי באלד עס ווילט זיך אים איינגעמאכטס, איז א סימן, אז ער
ווייס נאך גאר נישט ניט״... ― אזוי קלער איך מיר און איך פארבינד
מיט אים א שמועס דער רוח ווייס פון וואס, עס קלעפט זיך ניט א ווארט
צו א ווארט. אינעווייניק אין בויך גענזלט מיך, אין האלדז שטיקט מיך,
איך פיל, אז עס עקט זיך מיר דאס חיות, אט פאל איך אום, אט הייב
איך אן צו שרייען אף א קול: ,, ג וו א ל ד, יי ד י ש ע  ק י נ ד ע ר,
פ י נ ף  א ו ן  ז י ב ע צ י ק  ט ו י ז נ ט!״ איר פארשטייט, צי
ניין?... ביז גאט האט רחמנות געהאט, איך בין ארויף אף א שמועס מכח
פראצענט.
    
― איך קאן אייך, פאני בירנבוים, געבן אביסל פראצענט, זאג איך,
דאס הייסט, איך קאן אייך באצאלן דאס פראצענט, וואס אייך קומט אפן
בילעט.
    
― אך, מהיכא־תיתי, מיטן גרעסטן כבוד! ― מאכט ער און פארזוכט
א לעפעלע איינגעמאכטס.
    
― וויפל זשע וועט אייך קומען, זאג איך, פראצענט הייסט דאס?
    
― איר ווילט וויסן, מאכט ער, א חשבון, צי איר ווילט טאקע צאלן
געלט?
    
― ניין, ― זאג איך ― איך מיין טאקע, הייסט דאס, צאלן געלט
ממש.
    
― פייגעלע! אנו, גיב נאר אהער דאס בוך...
    
דערהערט די דאזיקע ווערטער, בין איך פון טויט לעבעדיק געווארן:
„ער ווייס נעבעך ניט פון וואס צו זאגן!״...
    
באצאלט דאס פראצענט, רוף איך זיך אן צו אים:
    
― פארשרייבט זשע טאקע, זייט מוחל, פאני בירנבוים, בא
אייך אין בוך הייסט דאס, אז איר האט מקבל געווען בא מיר פראצענט
פאר מיין בילעט סעריע 2289, נומער 12.
    
― פארשרייב, מאכט ער, פייגעלע, פארן בילעט סעריע 2289, נומער
12.
    
„ער הייבט נישט אן צו וויסן!״ ― קלער איך מיר און פארבינד
מיט אים א שמועס מכחן בילעט, אז עס לוינט גאר ניט צו האבן א בילעט און צאלן פאר אים פראצענט; און וואס וועט זיין מיטן בילעט אף
ווייטער?...
    
― אקעגן וואס, הייסט דאס, זאגט איר דאס? ― מאכט ער צו מיר
און טוט א קוק אף מיר מיט איין אייגל פון צפון־זייט.
    
פונעם דאזיקן קוק האט זיך מיר אפגעריסן אין הארצן; ס׳איז מיר
נישט געפעלן דער קוק, איר פארשטייט, צי ניין? נאר איך האב מיך באלד
פארכאפט און האב א זאג געטאן:
    
― פארשטייט איר, פאני בירנבוים, איך זאג דאס אקעגן דעם,
וואס סע פאלט הוצאות אפן בילעט. איר וואלט, כלעבן, געמעגט נעמען
בא מיר אף ווייטער מיט א פראצענט ווינציקער; פארט, ווי זאגט איר,
אלטע באקאנטע און נאענטע שכנים.
    
― ניין, ― זאגט ער, ― אלצדינג יא, נאר דאס ניט. ווילט איר אזוי,
איז רעכט, אניט ― באצאלט מיר מיין געלט און פארזעצט אייך אים ערגעץ אנדערש.
    
― טאקע היינט? ― זאג איך און דאס הארץ קלאפט מיר, ווי א
האמער: טיק־טיק־טאק! טיק־טיק־טאק!
    
― אפילו באלד! ― מאכט ער.
    
― נאט זשע אייך אייער געלט! ― זאג איך און נעם און לייג אים
אנידער זיינע צוויי הונדערטער, און דאס הארץ ― אט־אט שפרינגט דאס
ארויס!
    
― נעם געלט! ― מאכט ער צו פייגעלען און אליין בייגט ער זיך אן
צו דער גלאז טיי און פארבייסט מיט א לעפעלע איינגעמאכטס. נאכן לעפעלע נעמט ער נאך א לעפעלע, און נאך יענעם לעפעלע ― נאך א לעפעלע און נאך א לעפעלע. איך וואלט שוין וועלן דערלעבן זען א בילעט,
און צום סוף עסט ער גאר איינגעמאכטס! מיך קאסט יעדע מינוט, יעדע
רגע בלוט און געזונט! מע קאן אבער קיין חזיר נישט זיין: יענער האט
ליב איינגעמאכטס ― לאז אים ווויל באקומען. טרייבן יענעם האלז־און־נאקן פאסט אויך נישט, מוז מען זיצן אין געהאקטע ווונדן און ווארטן
ביז ער וועט מאכן אן עק מיטן איינגעמאכטס. איר פארשטייט, צי ניין?...
געפינט זיך נישט בא אייך אביסל איינגעמאכטס.. טפו! מיין איך א פאפיראס טיטון?
    
קורץ און גוט, ווו זשע האלט איך? מיין חברה־מאן עסט איינגעמאכטס. אפגעגעסן דעם איינגעמאכטס און אפגעווישט די ליפן, רופט ער
זיך אן צו מיר:
    
― רב יעקב־יוסיל, געלט האב איך בא אייך אפגענומען, פראצענט
האט איר מיר באצאלט, אצינד באדארף איך אייך, הייסט דאס, געבן
אייער בילעט?
    
― א פנים האט דאס! ― מאך איך כלומרשט קאלטבלוטיק און פאל
שיער חלשות פאר פרייד.
    
― דער חסרון אבער ― מאכט ער ― איך קאן אייך היינט דעם
בילעט נישט געבן.
    
ווי ער האט מיר אויסגערעדט די דאזיקע ווערטער, האב איך דערפילט, אז עס האט זיך מיר עפעס א ריס געטאן אינעווייניק אין הארצן;
איך בין מיטאמאל אראפגעפאלן פונעם זיבעטן הימל גלייך אף דער ערד.
ווי אזוי איך האב מיך געהאלטן אף די פיס ― פארשטיי איך נישט.
    
― וואס איז די מעשה, פאני בירנבוים, פאר וואס קאנט איר מיר
נישט געבן מיין בילעט?
    
― דערפאר, ― זאגט ער ― וואס איך האב אים נישט בא זיך.
    
― וואס הייסט ― זאג איך ― איר האט אים נישט בא זיך?
    
― ער ליגט בא מיר ― זאגט ער ― אף מיין רעכענונג אין באנק.
    
דערהערט די דאזיקע דבורים, איז מיר געווארן אביסעלע גרינגער
אף דער נשמה, און איך האב מיך פארטראכט.
    
― וואס האט איר זיך ― מאכט ער צו מיר ― אזוי פארטראכט?
    
― גאר נישט, זאג איך, איך שטיי און טראכט, ווי אזוי קומט די
קאץ איבערן וואסער?
    
― גאנץ פשוט ― מאכט ער: ― איך פאר מארגן אין שטאט
אריין, ברענג איך אייך דעם בילעט.
    
― אויך געפועלט! ― זאג איך און הייב מיך אויף און געזעגן זיך
אפ, און לאז מיך גיין כלומרשט צו דער טיר און קער מיך אום באלד
צוריק.
    
― געפעלט אייך בעסער, פאני בירנבוים, וואס פאר א שטיק סוחר
איך בין? דאס געלט האב איך אייך אפגעגעבן, פראצענט אפגעצאלט, דער
בילעט ליגט בא אייך, ― גיט זשע מיר כאטש א קוויטל אפן בילעט!
    
― אף וואס נוצט אייך א קוויטל? ― מאכט ער ― איך בין בא
אייך נישט קיין בטוח אף צוויי הונדערט קערבלעך אן א קוויטל?
    
― און אפשר זייט איר אויך גערעכט? ― זאג איך און לאז מיך
גיין צו דער טיר און קער מיך אום ווידער א מאל צוריק.
    
― ניין, ― זאג איך צו אים ― עס פאסט עפעס נישט, ס׳איז ניט
מעשה סוחר; אז מע האט בא יענעם א בילעט, באדארף מען האבן א
קוויטל... פאלגט מיך, פאני בירנבוים, גיט מיר א קוויטל. פאר וואס זאלט
איר מיך ניט געבן קיין קוויטל?
    
פלוצעם הייבט זיך אויף מיין בירנבוים, גייט־אוועק צו זיך אין אל־קיר אריין הינטערן פארהאנג און טוט א רוף פייגעלען צו זיך.
    
― פאני! ― רוף איך זיך אן צו אים. ― איך ווייס אף וואס איר
רופט צו זיך פייגעלען. איר ווילט איר הייסן, זי זאל שיקן די דינסט קויפן
דאס בלאט, ס׳איז היינט דער צווייטער מיי, ווילט איר א קוק טאן, צי
האט דער בילעט נישט געווונען קיין געלט? למאי זאלט איר זיך אומזיסט מטריח זיין? איך וועל אייך בעסער אליין אנזאגן די בשורה, אז
מיין בילעט האט, דאנקען גאט, געווונען שיין געלט!
    
מיין פארשוין איז געווארן אלערליי קאלירן.
    
― טאקע באמת? ― זאגט ער ― לאז אייך גאט העלפן! וויפל זשע
האט ער געווונען?
    
― ער האט געווונען ― זאג איך ― היפשלעך, אף אלע יידישע
קינדער געזאגט געווארן, און דערפאר טאקע וויל איך בא אייך א קוויטל,
איר פארשטייט, צי ניין?
    
― איך זאג דאך אייך ― מאכט ער: ― לאז אייך גאט העלפן אפילו
די רי″ש אלפים ― איך פארגין אייך, גלייבט מיר, מיטן גאנצן הארצן!
פארט וויפל האט דער בילעט געווונען? וואס האט איר מורא אויסצוזאגן?
    
― פאני בירנבוים! ― זאג איך ― וואס טויג אונדז לאנגע מחזקות
מיט איבעריקע רייד? דער בילעט האט געווונען פינף און זיבעציק
טויזנט קארבן, און ער ליגט ביי אייך, פראצענט האב איך אייך באצאלט, דאס געלט האב איך אייך אפגעגעבן, ― גיט מיר אפ מיין בילעט! איר זאגט, איר האט ניט דעם בילעט, ער ליגט אין באנק, גיט מיר
ארויס א קוויטל, און אן עק לאז דאס האבן!
    
וואס טויג אייך ― בא מיין פארשוין האבן זיך מיטאמאל איבערגעקערט די אויגן און דאס פנים איז אים געווארן אנגעצונדן. איך האב
ארויסגעזען, אז ס׳איז מיט אים נישט פריילעך, רוף איך אים אפ אף א
זייט און נעם אים אן בא די הענט און זאג צו אים:
    
― ליבער פריינט! האט רחמנות אף מיר און אף זיך, זאגט וואס
ווילט איר. מיר וועלן דורכקומען. מוטשעט מיך נישט, איך שטיי קוים
אף די פיס. זאגט וויפל ווילט איר, און גיט מיר ארום א קוויטל אפן בילעט. ס׳איז נאריש, איך וועל אן א קוויטל פון דאנען נישט אוועקגיין,
ווארעם ס׳איז פינף און זיבעציק טויזנט קארבן!
    
― וואס זאל איך אייך זאגן? ― מאכט ער און די אויגן ברענען בא
אים ווי פייער. ― מיר וועלן זיך פארלאזן אף מענטשן: וואס מענטשן
וועלן זאגן, אזוי וועט זיין.
    
― וואס טויג אונדז ― זאג איך ― מענטשן? לאמיר בעסער אליין
זיין מענטשן. פאלגט מיך, בירנבוים, ווי גאט איז אייך ליב, זאגט וואס
ווילט איר. לאמיר נישט דערלאזן צו קיין לייטיש געלעכטער און צו
סקאנדאלן!
    
― נאר מענטשן! ― זאגט ער. ― וואס מענטשן וועלן זאגן, אזוי
וועל איך טאן...
    
איך האב ארויסגעזען, אז איך וועל מיט אים גאר נישט מאכן,
האב איך אויפגעעפנט די טיר און רוף מיך אן צו מיין פארשוין, דעם
עדות הייסט דאס: „זיידל! אצינד קאנסטו גיין!״ מיין זיידל האט געכאפט
די פיס אף די פלייצעס און איז אוועק און האט אויסגעפויקט איבער דער
גאנצער שטאט, אז יעקב־יוסילס בילעט האט אויסגענומען פינף־און־זי־בעציק טויזנט, און אז דער בילעט ליגט בא בירנבוימען און בירנבוים
גיט דעם בילעט נישט ארויס!... איר פארשטייט, צי ניין?... מער האט
מען נישט באדארפט האבן: עס איז נישט אוועקגעגאנגען קיין האלבע
שעה, איז די שטוב בא בירנבוימען געווארן פול, די גאס פארפלייצט,
עס איז געווארן א רעש, א טומל, א הו־הא: „בילעט״... „יעקב־יוסיל״...
„בירנבוים״... „פינף־און־זיבעציק טויזנט״... חברה האבן זיך אנגענומען
מיין קריוודע, עס האבן זיך געפונען אזעלכע, וואס האבן געקלאפט אין
טיש, אנדערע האבן צוגעזאגט געבן פעטש, ברעכן ביינער, צעטראגן די
שטוב אף פיץ־פיצלעך, גאר נישט אף קאטאוועס. ביז ס׳איז געבליבן, אז
מע פארלאזט זיך אינגאנצן אפן גביר. ווי אזוי דער גביר וועט פסקענען,
אזוי וועט זיין. און מיר האבן זיך געלאזט, גאנץ קהל הייסט דאס, צום
גביר.
    
אונדזער גביר, דארפט איר וויסן, איז א מענטש א שטילער, א לייטישער און אן ארנטלעכער מאן ביז גאר. בסך־הכל האט ער גאר פיינט
אזעלכע מעשיות מיט בוררותן! נאר אז גאנץ קהל איז אריינגעפאלן צו
אים מיט א גוואלד: „ראטעוועט!״ אניט, צעטראגט מען אים די שטוב!
― האט ער קיין אנדערע ברירה נישט געהאט און האט געמוזט איבערנעמען
אף זיך די חתונה. און מיר האבן זיך צעשריבן, אז מיר פארלאזן זיך
אינגאנצן אף אים, און טאקע אף זיין נאמען האט נעבעך בירנבוים איבערגעשריבן דעם בילעט, און ס׳איז געבליבן, אז, אם ירצה השם, מארגן
אדער איבערמארגן פארן מיר אלע אין שטאט אריין ארויסנעמען דעם
בילעט פון באנק, און וויפל דער גביר וועט הייסן באצאלן בירנבוימען,
אזויפיל וועל איך באצאלן. איר פארשטייט, צי ניין?... נאר איר מיינט
דאך מסתמא, אז דערמיט האט דאס אן עק? טע־טע־טע! אט דא הייבט
זיך ערשט אן די רעכטע חתונה. איך האב, פארשטייט איר מיך, א שותף
צו מיין בילעט. ווו האט איר געזען, א ייד זאל האבן אליין א גאנצן בילעט? ― ווער איז מיין שותף? מיין שותף איז טאקע מיינער אן אייגענער
ברודער, הענעך הייסט ער, און זיצן זיצט ער אין א קליין שטעטל, ניט
ווייט פון אונדז, און דורך אים, הייסט דאס, האב איך טאקע דעם דאזיקן
בילעט פארזעצט בא דעם דאזיקן בירנבוים; דאס הייסט, פארקערט מיין
איך, דורך מיר, הייסט דאס, האט ער, דער ברודער מיינער, פארזעצט
דעם דאזיקן בילעט בא דעם דאזיקן בירנבוים... איר פארשטייט, צי ניין?
נאר דרינען איז א גאנצע מעשה, וואס איך מוז אייך דערציילן אקוראט,
איר זאלט פארשטיין.
    
קורץ און גוט, ווו זשע האלט איך? בא מיין ברודער הענעך, הייסט
דאס. מילא, האב איך מיין אייגנס א ברודער הענעך ביז הונדערט און
צוואנציק יאר ― וואס זאל איך אייך זאגן? ס׳איז דאך נישט שייך צו
ריידן אף אן אייגענעם ברודער, ווי זאגט איר: „שנייץ די נאז און שמיר
דאס פנים״. נאר גארנישט, כאטא פאקרישקע... מיר האלטן עפעס נישט
איינס פון דאס אנדערע, איר פארשטייט, צי ניין?... וואס איך האב, מאלט
אייך, געטאן פון זיינעטוועגן ― זאל דאס מיר אקעגן קומען. איך מעג
מיך בארימען, אז איך האב אים געשטעלט אף די פיס. פריער גאט, נאכדעם איך האב אים געמאכט פאר א לייט. איך באדארף מיך פאר אייך ניט
אויסשטעלן, איר פארשטייט, צי ניין?... איז, דאכט זיך מיר, אז ער שיקט
מיר אריין א בילעט און בעט מיך, איך זאל דעם בילעט פארקויפן, אדער
פארזעצן, און קריגן אף אים צוויי הונדערטער און ארויסשיקן אים דאס
געלט, ― מעג איך דאס טאן, צי ניין?... אי, פרעגט אים בחרם: וואס
בילעט? ווער בילעט? גיי האב אין זינען דעם בילעט, סטראכיר אים, פראצענט צאל, ― וואס גייט דאס אים אן, אשטייגער? און אז גאט האט
געהאלפן, דער בילעט האט געווונען, ― ווער האט זיך געשלאגן קאפ
אן וואנט מיט בירנבוימען? ווער האט שיער דעם שלאק באקומען, איידער ער איז ארויף מיט אים אף א שטיקל דרך? און לסוף, אז ס׳איז
געקומען צו עפעס, טענהט ער, דער ברודער מיינער: „ווער האט דיך געבעטן, דו זאלסט חלשן פאר מיין בילעט?... איר הערט דבורים? געפעלט
אייך, אשטייגער, אזא מין טענה פון א גראבן יונג?... האט דאך דאס מיך,
געוויינטלעך, גוט פארדראסן און פארבראטן באם הארצן: „ע, אז דו ביסט
יא אזא גראבער נפש, ווו שטייט דאס געשריבן, אז דער בילעט איז דיינער?״ „וועמענס דען, זאגט ער, בילעט איז דאס?״ „וועמענס ער איז איז
ער, זאג איך: לעת־עתה באדארף מען פארן דעם בילעט ארויסראטעווען
פון פרעמדע ידים, ווארעם ס׳איז ניט קיין שפילכל, זאג איך, ס׳איז
פ י נ ף ־ א ו ן ־ ז י ב ע צ י ק  ט ו י ז נ ט  ק א ר ב ן!״... איר
פארשטייט, צי ניין?... נו, וואס קומט מיר דערפאר? באדארף מען מיר
מאכן סקאנדאלן? קלאפן אין טיש אריין? ברעכן בענקלעך?... הערט איר,
אז די וועלט זאגט, אז פון א חזירשן עק קאן מען קיין שטריימל ניט מאכן,
איז טאקע, אפנים, אן אמת... איך האב מיך מיישב געווען: וואס וועל איך
דא מיט מיין ברודער האריקען זיך אומזיסט? הונדערט זעקס און דרייסיק
מיליאן מענטשן זיינען אונדז מקנא אפן געווינס ― צום סוף קריגן מיר
זיך, אייגענע ברידער: מ יי ן בילעט, ד יי ן בילעט ― פע, חלשות!
מע באדארף זען קודם כל ב א וו א ר ע נ ע ן  דעם בילעט; דאס איז,
דאכט מיר, אביסל בילכער. הא? וואס זאגט איר? ניט אזוי?... נו, גיי
טענה מיט א פראסטן מענטשן! איך מיין טאקע מיין ברודער הענעך מיין
איך, גאט זאל מיך נישט שטראפן פאר די רייד... ווארעם ווען ער זאגט
מיר פריער, וו א ס  א י ם  ק וו ע ט ש ט , ווען ער דערציילט מיר
פריער, אז דאס איז נישט גלאט אזוי א בילעט, ווי אלע בילעטן, אז דאס
איז א מ ע ש ה  מ י ט  א  ב יי נ ד ל , ― וואלט איך דאך געוווסט וואס איך האב צו טאן!... ערשט ווען האט זיך מיין ברודער הענעך
אויסגעקוועטשט מיטן ביינדל? ― העט־העט שפעטער, אז דער בילעט
איז שוין לאנג אריבער אפן גבירס נאמען, און דער סליעדאוואטעל האט
אפן דאזיקן בילעט, הייסט דאס, אנידערגעלייגט, מחילה, אן ארעסט טאקע
אין באנק, און אונדז האט מען גענומען איטלעכן באזונדער צום סמיק,
דאס הייסט, דער סליעדאוואטעל האט אונדז געשיקט בעטן צו זיך, מיר
זאלן זיך מטריח זיין אים דערציילן אקוראט די מעשה מיטן בילעט: „פון
וואנען האט זיך, זאגט ער, גענומען צו מיר דער דאזיקער בילעט? און
וואס פאר א מחותן, זאגט ער, איז דא בירנבוים? און וואס געהער זיך,
זאגט ער, אן אהער דער גביר?״ ― א גאנצע חתונה! איר פארשטייט, צי
ניין?... אי, וואס געהער זיך אן אהער דער סליעדאוואטעל? צו וואס דארף
ער וויסן די דאזיקע אלע מעשיות? ― הערסטו, אט דאס איז דאך טאקע
די רעכטע מעשה מיטן ביינדל! דאס איז א מין ביינדל, הערט איר, וואס
נישט אהער, ניט אהין, מיט אזא ביינדל קאן מען זיך דערווערגן!... איר
ווילט וויסן, פון וואנען האט זיך גענומען דאס דאזיקע ביינדל?
דאס דאזיקע ביינדל האט זיך גענומען פון עפעס א מאנאך, א גלח. איר
פארשטייט, צי ניין?... עפעס א מאנאך, א גלח פאראן דארטן, ווו מיין
ברודער הענעך זיצט, האנדלט מיט אים דער ברודער מיינער אפן ווארט
שוין פון כמה וכמה יארן, לייט בא אים געלט און פארקויפט אים סחורה,
און זיי לעבן צווישן זיך, ווי די בעסטע גוטע פריינט. איר פארשטייט,
צי ניין?...
    
ויהי היום, טרעפט זיך א מעשה, ― אזוי דערציילט דער גלח, און
גיי גלייב אים אף זיינע הייליקע נאמנות, ― דער אחי מיינער קומט צו
אים צו גיין און זאגט צו אים: „פאטערל, איך באדארף האבן א גמילות־חסד א פאר הונדערטער, ס׳איז בא מיר יריד!״... מאכט צו אים דער
כומר:
    
― ווו זאל איך דיר נעמען, אז איך האב קיין געלט נישט?
    
― ס׳איז קיין שום תירוץ ניט! ― זאגט צו אים דער אחי מיינער.
― איך באדארף האבן צוויי הונדערט קארבן ווי אין לעבן אריין!
    
― א מאדנער ייד דו ביסט! ― זאגט צו אים דער כומר. ― איך
זאג דאך דיר, אז קיין געלט האב איך נישט. א בילעט, אויב דו ווילסט,
א וויגרעשנע, קאן איך דיר לייען, און דו גיי קריג דיר אף אים געלט...
    
איר פארשטייט, צי ניין? אט דאס איז טאקע דער דאזיקער בילעט,
וואס האט געווונען, הייסט דאס, די פינף־און־זיבעציק טויזנט. אזוי זאגט
דער גלח, הייסט דאס, און גיי גלייב אים אף זיינע הייליקע נאמנות. אצינד,
אז דער בילעט האט געווונען, ― קומט דאך מסתמא דער גלח צו לויפן
צו מיין ברודער און זאגט אים אזוי און אזוי: דער בילעט האט, דאנקען
גאט, געווונען היפשלעך געלט... מאכט צו אים דער אחי מיינער: „יא,
מע זאגט, אז ער האט געווונען געלט״... מאכט צו אים דער כומר: „נו,
וואס זשע וועט זיין?״ מאכט צו אים דער אחי מיינער: „וואס זאל זיין?״...
בקיצור, אהין־אהער, מילא ווערטלעך אן א זייט ― ער זאגט אים דאס,
ער ענטפערט יענץ; ער פרעגט אים פדרוך, ענטפערט ער אים בוידעם; קיין
שווארץ אף ווייס, אף פאפיר, איר פארשטייט, צי ניין, האבן זיי ביידע ניט.
מילא, מיין אחי האט כאטש א בילעט, און דער כומר וואס האט? עגמת־נפש האט ער!... וואס טויג אייך, ס׳איז געבליבן ― ער בעט בא אים, דער
גלח הייסט דאס, כאטש עטלעכע טויזנט קערבלעך. נעם זשע, דו גראבער
מענטש, דו הענעך איינער, פארשטופ אים דאס מויל מיט עטלעכע טויזנט
קערבלעך, און לאז זיך יענער נישט טשעפען! טענהט אבער דער אחי מיינער: „פארוואס קומט אים? דער בילעט איז דאך מיינער; איך זאל אזוי
האבן, זאגט ער, אלדאס גוטס, ווי איך האב אים אוועקגעקויפט בא אים
שוין א מעשה פון דריי יאר!״... וואלט אפשר אפגעלאפן גלאט; איז דאך
אבער אונדזערע יידעלעך זאלן זיין געזונט! און דאס שטעטל אליין איז א
גוט שטעטל ― אפשר האט איר געהערט פון דעם? פישי־יאבעדע
הייסט דאס, דאס שטעטל, כשמה כן היא, א שטאט פון יאבעדניקעס, מוסרים, פארברענט זאל זי ווערן אין א זומער־טאג! וואס טויג
אייך, מען איז אוועק צום גלח און מע האט אים אויפגעקלערט, אז ער קאן
דא מאכן גימל, און מע האט אים ארויפגעפירט, ער זאל נישט מאכן
קיין לאנגע שהיות, פארן אין דער גרויסער שטאט אריין גלייך צום פראקוראר און איינגעבן אזוי און אזוי, אז יידן, הייסט דאס, האבן בא אים
אויסגענארט א בילעט, און דער בילעט האט געווונען פינף־און־זיבעציק
טויזנט, און מע גיט אים נישט אפ דעם בילעט... איר פארשטייט, צי ניין?...
וואס טויג אייך, דער גלח האט זיך דווקא נישט געפוילט און האט געטאן
אלצדינג וואס מען דארף, נאך מער ווי מען באדארף, און מען האט אפן
בילעט, מחילה, אנידערגעלייגט אן ארעסט, און סע פארבינדט זיך פאוואלינקע א גאנצער עסק, טאקע גאר נישט אף קאטאוועס... אט האסטו דיר
אזא מין שלאק, טאמער איז קארג! נא דיר גאר א ביינדל, א גלח!... מיין
אחי האט שוין אפילו מיט אים נאכדעם געענדיקט פאר צען טויזנט, נאכדעם ― פאר פופצנטויזנט קארבן, האט דער גלח חרטה געקריגן. מע האט
אים אזוי צעדרייט, פארשטייט איר, אז ער ווייס שוין אליין נישט וואס
ער זאל וועלן... אט דאס האט איר אייך די מעשה מיטן ביינדל, איר
פארשטייט, צי ניין?...
    
קורץ און גוט, ווו זשע האלט איך? באם ביינדל, הייסט דאס. גאט
האט אונדז באשערט א רעכט ביינדל, וואס זאלט איר קלערן, נישט איינצושלינגען און נישט אויסצושפייען! ניט אהער און ניט אהין! איז דאך
אבער פאראן א גאט אף דער וועלט, א גרויסער גאט, ווי זאגט איר, וואס
מיט איין האנט שטראפט ער, מיט דער אנדערער היילט ער, ― האבן זיך
געפונען מענטשן, גוטע ברידער, מחותנים, גוטע פריינט, און גלאט
מענטשן, מע האט זיך אריינגעלייגט אין דער מיט, געדרייט, געפרוווט אף
אלע זייטן, הין און צוריק, פון מיין ברודער צום גלח, פונעם גלח צו מיין
ברודער, פון מיר צו בירנבוימען, פון בירנבוימען צו מיר, און פון אונדז
ביידן צו מיין ברודער, און פון אונדז אלע דריי ווידער צום גלח ― א
דרייעניש, א לויפעניש, א געפארעריי, א גערעדעריי, א געשפארעריי, ―
בקיצור, מע האט אונדז קוים מיט צרות מיט לייד אויסגעגלייכט. וואס
אויסגעגלייכט? ווי אזוי אויסגעגלייכט? ― פרעגט נישט, אבי אויסגעגלייכט! ווי זאגט איר: פון קריוודע קאכט מען וועטשערע, אדער, ווי מיין
אחי האט געזאגט, אז מע האט אים צונויפגעפירט מיטן גלח:
  
― וואשע פרעפאדאביע, ― זאגט ער ― יאק נע פסק, טא פסאקעץ,
נעכאי בודע יחלוקו...
    
― נעכאי בודע יחלוקו! ― זאגט אים דער גלח. ― אלע טי, הענעך,
מאשעניק!...
    
― לחיים, פאטערל, זא וואשע זדאראוויע! ― זאגט צו אים מיין
אחי און טראגט אים אונטער א גלעזל, און מיר אלע נעמען צו גלעזלעך,
און מע טרינקט־אויס און מע צעקושט זיך ― פיין, שיין, צופרידן...
שייך זאגן צופרידן? ווי קאן מען זיין צופרידן, אז איטלעכער פון אונדז
האט געהאט כמעט בא זיך אין האנט די פינף־און־זיבעציק טויזנט און
האט זיי ארויסגעלאזט אפן ווינט ― פפו! איר ווילט וויסן, ווי אזוי?
נאט אייך א פראסטן חשבון: מילא, פון מיר שמועסט מען ניט: האב איך
נ י ט פינף־און־זיבעציק טויזנט, א שיינע־ריינע כפרה! נאר איך פרעג
אייך: וואס וואלט געטאן, אשטייגער, מיין ברודער הענעך, ווען איך זאל
אים נישט געווען געבן קיין דעפעש, אז אונדזער בילעט האט אויסגענומען
די פינף־און־זיבעציק טויזנט? אן אנדערער אף מיין ארט, אז ער דערזעט
אזא געווינס, ווייסט איר וואס ער טוט? ער ווישט אפ די ליפן און מאכט
א שווייג. וואס מיר ברודער? ווער מיר הענעך? ― ווארעם לאז זיך אים
דאכטן, אז איך האב גאר פארקויפט דעם בילעט! אדער עלעהיי איך האב
אים פארזעצט בא בירנבוימען און האב אים נישט אויסגעקויפט צו דער
צייט, ― און א צעטל פון מיר האט דאך בירנבוים, אז איך האב איינגעלייגט בא אים אזא און אזא בילעט פון אזא און אזא סעריע, און באם
איך קויף נישט אויס צו דער צייט, איז אזא און אזא בילעט פון אזא
און אזא סעריע ― איר פארשטייט, צי ניין?... נאר וואס דען?... אז
ס׳איז מיר גאר נישט געקומען אף דער מחשבה, איך זאל אזוי ריין זיין
פון שלעכטס! ווארעם, ווי איר זעט מיך אטא, בין איך אזא ייד, וואס
קאטארי געלט שפילט בא מיר גאר א קליינע ראליע! וואס איז דען, אייגנטלעך, געלט? געלט איז בלאטע, אבי גאט העלפט, ווי מיין ווייב זאגט,
מען איז געזונט און מע האט אלצדינג, וואס מע באדארף... נאר גארניט,
פארדראסיק איז דאס, פארט, ווי זאגט איר, פ י נ ף ־ א ו ן ־ ז י ב ע צ י ק
ט ו י ז נ ט! איר פארשטייט, צי ניין?...
    
אצינד נעמט בירנבוימען. בירנבוים איז דאך טאקע גאט די נשמה
שולדיק; ער האט דאך טאקע נעבעך ארויסגעלאזט די פינף־און־זיבעציק
טויזנט ממש פון די הענט! גלאט ער איז אן ערלעכער, א לעצט־ארנטלע־כער יונגערמאן, און וויל נישט נהנה זיין פון א פרעמדן בילעט; ער וויל
נאר, מע זאל א פרעג טאן מענטשן, וו א ס  מ ע נ ט ש ן  וו ע ל ן
ז א ג ן, איר פארשטייט, צי ניין? ווייטער וואלט דאך געווען, ווי זאגט
איר, א כשרער טאפ מיט א כשר לעפל, ווארעם ער האט דאך טאקע פון
מיר א צעטל, אז באם איך קויף נישט אויס בא אים דעם בילעט צו דער
צייט, איז אזא און אזא בילעט פון אזא און אזא סעריע ― איר פארשטייט, צי ניין? נעמט דער דאזיקער בילעט און געווינט פונקט די פינף־און־זיבעציק טויזנט! נו, פרעג איך אייך, קאן נישט די גאל צעזעצט
ווערן?... האט איר שוין, הייסט דאס, צוויי אומגליקלעכע נפשות אף דער
וועלט, וואס האבן כמעט פון קעשענע פארלארן צו פינף־און־זיבעציק
טויזנט קארבן ― וואס? ניט אזוי?...
    
דער דריטער אומגליקלעכער נפש איז מיין ברודער הענעך נעבעך.
ער גייט גלאט ארום ווי א נגזל, א געקוילעטער האן, און ס׳איז טאקע א
ביטערער רחמנות אף אים, וואס ער נעמט אזוי ווינציק געלט, ווארעם ער
איז דאך טאקע געוווינט געווארן אלע יאר, און אפשר צוויי מאל אין יאר,
אז בילעטן שפילן, נעמען־אויס פינף־און־זיבעציק טויזנט, נישט ווינציקער! גייט ער אום און שרייט: „וואס האבן זיי צו מיר? וואס ראבעווען
זיי מיך? אלעמען גיב געלט! דעם גלח גיב, דעם ברודער גיב, בירנבוימען
גיב ― זיי ווילן מיך מאכן פאר א קבצן!״ איר פארשטייט, צי ניין?...
    
דער פערטער, דער גלח הייסט דאס, איז דאך אוודאי אן אומגליקלעכער גלח! ער שווערט, און מע מוז אים גלייבן אף זיינע הייליקע
נאמנות, אז ער פארשטייט ניט, פאר וואס יידן טיילן זיך מיט זיין
געלט? „מילא הענעך, זאגט ער, מעג זיך טאקע זיין א מאשעניק, און סע
קומט אים אוודאי גיין אין חדר אריין, ― איז ער אבער פארט א היימישער מענטש און א גוטער ברודער... אבער דאס גאנצע איבעריקע
„קהל״, זאגט ער, ― וואס פאר מחותנים איז „קהל״ צו מיין בילעט?!...
איר פארשטייט, צי ניין? גיי רייד מיט א גלח און גיב אים צו פארשטיין,
וואס הייסט ארנטלעך: אז דער איז א ברודער, וואס האט געהאט ביד
צונעמען אינגאנצן אזוי, אז קיין האן זאל אפילו נישט קרייען, און דער
איז א לעצט־ארנטלעכער יונגערמאן, וואס האט פון מיר א צעטל, אז אזא
און אזא בילעט פון אזא און אזא סעריע ― איר פארשטייט, צי ניין? ער
מיינט דען עפעס, בירנבוים הייסט דאס? ער מאנט דען געלט? ער האט
דען עפעס טענות? חס וחלילה! ער וויל נאר, מע זאל א פרעג טאן
מענטשן, וו א ס  מ ע נ ט ש ן  וו ע ל ן  ז א ג ן! א מענטש, וואס
האט זיך איינגעליבט אין מענטשן, א  מ ע נ ט ש ל ע כ ע ר
מ ע נ ט ש ― איר פארשטייט, צי ניין?...
    
הכלל, פיר מענטשן האבן געווונען, הייסט דאס, צו פינף־און־זיבעציק
טויזנט אף א חלק, און פיר מענטשן האבן פארלארן צו פינף־און־זיבעציק
טויזנט ― פיר אומגליקלעכע געקוילעטע מענטשן!... נאר גארנישט,
אויסגעגלייכט זיך ― איז פארפאלן. מסתמא איז דאך עס א באשערטע
זאך... וואס זשע בלייבט־איבער צו טאן אצינד? אצינד באדארף מען,
הייסט דאס, נעמען און זיך צעטיילן מיטן בילעט, דאס הייסט, מע באדארף
גיין אלע פיר אין באנק אריין, ארויסנעמען דעם בילעט, אפנעמען דאס
געווינס, אפגעבן איטלעכן זיינס און זאגן מזל־טוב און טרינקען מאהריטש.
איא? האט זשע צייט אביסל, פאוואלינקע, נישט געכאפט. ערשטנס, ליגט
דאך אפן בילעט עפעס א חתימה פונעם סליעדאוואטעל, באדארף מען
דאך קודם כל באפרייען, הייסט דאס, דעם בילעט. וויל דער גלח נישט
באפרייען דעם בילעט ביז מע וועט אים נישט באווארענען מיט זיין חלק.
איר פארשטייט, צי ניין?... ווי אזוי זשע באווארנט מען אים מיט זיין
חלק? באדארף מען דאס בילעט, הייסט דאס אראפנעמען פונעם גבירס
חשבון און איבערלייגן אים אף מיין ברודער הענעכס און אפן גלחס נאמען. וויל דער גביר נישט רעדן, נישט זען. באשר ער טענהט, דער גביר
הייסט דאס, און איז דווקא גערעכט:
    
― וואס בין איך פאר א מחותן צו א פרעמדן בילעט? ווי קאן איך
הייסן איבערגעבן א פרעמדן בילעט פון פינף־און־זיבעציק טויזנט, וואס
סע ליגט אף אן ארעסט, אז איך ווייס נישט וועמענס בילעט דאס איז?
פריער איז ער געווען בירנבוימס מיט יעקב יוסילס, היינט הער איך, אז
ער איז גאר א הענעכס מיט א גלחס, שפעטער וועלן זיך אלע מאל ארויסבאווייזן נייע בעלי־בתים, נייע הענעכס מיט נייע גלחים ― וואס וועל איך
טאן, אז זיי וועלן נאכדעם מאנען בא מיר איטלעכער באזונדער צו פינף־און־זיבעציק טויזנט? ווו וועל איך נעמען, קינדערלעך, אזוי פיל געלט
אף צו באצאלן? איך בין דאך ניט בראדסקי!
    
איר פארשטייט, צי ניין? האט זיך אנגעהויבן אן עסק מיט אדוואקאטן. און אדוואקאטן זיינען דאך פונקט ווי די דאקטוירים: וואס איינער
זאגט, זאגט דער אנדערער קאפויר. געלט נעמען זיי אלע און געבן עצות,
איטלעכער אן אנדער עצה. איין אדוואקאט זאגט, אז דער גביר מעג
זייער שיין איבערגעבן דעם בילעט וועמען ער וויל... און דער אנדערער
זאגט: ער טאר ניט בשום אופן איבערגעבן דעם בילעט... קומט דער דריטער
און זאגט, אז ער מ ו ז איבערגעבן, אניט ― קאן ער האבן אף זיך א
„פעקל״, למאי ער גיט ניט איבער... קומט נאך אן אדוואקאט און זאגט:
לאז זיך דער גביר גלאט אזוי א פ ז א ג ן פונעם בילעט, וועט דאס
זיין ווי געווונטשן... קומט נאך איינער און זאגט: הס מלהזכיר! באם ער
זאגט זיך אפ פונעם בילעט, דער גביר הייסט דאס, בלייבט דער בילעט
הענגען אין דער לופטן, קאן ער נאכדעם האבן אף זיך א רעכט „פעקל״!...
קומט נאך אן אדוואקאט און זאגט: אדרבה, טאמער זאגט ער זיך נ י ט
אפ, האט ער  ע ר ש ט  אף זיך א „פעקל״!... קומט א נייער אדוואקאט
און זאגט א נייעם דין: דער גביר, זאגט ער, מעג זיך יא אפזאגן, ניט
אפזאגן ― ער וועט ס יי ־ וו י ־ ס יי האבן אף זיך א פעקל... איר פארשטייט, צי ניין? נאר מיר דאכט, אז ער האט  ש וי ן  אף זיך א גוט
„פעקל״, ווארעם, א חוץ וואס מע דולט אים אלע מינוט דעם ספאדעק,
פארט ער נעבעך אלע וואך אין דער גרויסער שטאט אריין, אונדזער
גביר הייסט דאס, פון איין אדוואקאט צום אנדערן, צאלט געלט און בעט,
מע זאל אף אים רחמנות האבן, געבן אן עצה, ווי אזוי ער זאל פטור
ווערן פון דער דאזיקער באמבע? ס׳איז א גאטס רחמנות, זאג איך אייך,
און א חרפה, א בזיון פאר לייטן. מע נעמט א מענטשן, אן ערלעכן, א
שטילן מענטשן, וואס טשעפעט ניט קיין פליג אף דער וואנט, און מע
הענגט אים אן אזא באמבע, א לונג־און־לעבער אף דער נאז ― און
האלט זיך געזונטערהייט!... טאמער ווייסט איר, פאר וואס? פאר ווען?
פאר וואס קומט אים אזא באמבע? דערפאר וואס מענטשן האבן זיך
אריינגעלייגט, געוואלט א יידן א טובה טאן, איר פארשטייט, צי ניין?...
האט איר ניט בא זיך נאך א באמבע... טפו! מיין איך נאך א פאפיראס?
    
קורץ און גוט, ווו זשע האלט איך? בא דער באמבע הייסט דאס, וואס
מע האט אנגעהאנגען אונדזער גביר... ווילט איר דאך מסתמא וויסן, וואס
הערט זיך מיט דער באמבע? גאר ניט, די באמבע איז א באמבע! לעת־עתה הענגט זי נאך אין דער לופטן... דער גביר העצקעט זיך אלע וואך
הין און צוריק אין דער גרויסער שטאט אריין צו די אדוואקאטן, די אדוואקאטן נעמען געלט און געבן עצות ― דער אזוי, דער אנדערער אט
אזוי, און דער דריטער ניט אזוי און ניט אזוי, נאר פונקט קאפויר, ווי
געוויינטלעך... וואס דער סוף דערפון וועט זיין ― ווייסט נאר איין גאט
אין הימל, ווארעם קיין מענטשלעכער פארשטאנד קאן דאס גארנישט
משיג זיין, וואס דערפון קאן ארויס; ווארעם טאמער דערגייט דאס חלילה
צו א משפט, ווייס מען ניט, מיט וואס עס קאן זיך ענדיקן... איר פארשטייט, צי ניין? דערווייל ווער ליגט ניין איילן אין דער אדמה? יעקב־יוסיל?! אז די שטאט, ― וואס זאג איך די שטאט? ― די גאנצע וועלט
האט מיט מיר צו טאן! איטלעכער טייט אף מיר מיט די פינגער: „אן
נייען די פינף־און־זיבעציק טויזנט!״... פון געשעפט איז מען אפגעריסן;
אין קעשענע איז נישטא א דרייערל, נאך ערגער ווי פריער; מיין ווייב
שעמט זיך ארויסצוקומען אין מארק אריין ― מע רופט זי „די נייע נגידית״... מיך האט מען דעם ערשטן שבת אין שול מכבד געווען מיט
„ששי״ גאר אף אן אנדער אופן. מען האט שוין אפילו געמאכט א חשבון
פון די פינף־און־זיבעציק טויזנט, וויפל איך ב א ד א ר ף געבן אף
דער שטאט, וויפל איך ז א ל צעטיילן ארעמע קרובים, און וו א ס
איך וועל טאן מיטן איבעריקן. דער האט געזאגט, אז איך וועל מסתמא
ווערן א בעל־הלוואה; און  ד ע ר  האט געדרונגען, אז גיכער וועל איך
האנדלען מיט ברויט, אזוי ווי איך האב א מ א ל געהאנדלט; און
ד ע ר האט אויסגעוויזן, אז דאס בעסטע איז פאר מיר א קאנטאר:
מיט א קאנטאר, זאגן זיי, מאך איך די בעסטע געשעפטן בא אונדז אין
שטאט, ווארעם וואסער קאנטאר בא אונדז פארמאגט דען מיט א מאל א
קאפיטאל פון פינף־און־זיבעציק טויזנט? מע מיינט מעות מזומנים
מיינט מען, טאקע וואס מזומנים הייסט! איר פארשטייט, צי ניין?... ווארעם בא אונדז אין שטעטל זיינען די יידן גרויסע אפיקורסים; קיינער
גלייבט גאר נישט, אז ס׳איז ערגעץ פאראן במזומנים מער ווי א פינפאונצוואנציקער אן אייגענער... אונדזער שטעטל, דארפט איר וויסן, איז אויך
א רעכט שטעטל, דער רוח האט דאס ניט גענומען! דאס איז א שטעטל,
פארשטייט איר מיך, פון די שטעטלעך, וואס מע פרעגט אף זיי!... פאראן
ליידיקגייערס גענוג, וואס האבן נישט וואס צו טאן, גייט מען ארום פון
שמונין צו בונין און מע רעדט־אפ פון דער גאנצער וועלט. קיין אייגענע
געשעפטן איז נישטא, האט מען אין זינען יענעמס. מע קלייבט זיך צונויף אין מארק בא דער אפטייק, אף דער „בערזע״ הייסט דאס, און מע
האלט אין איין שאצן יענעמס עסקים: מע האט  מ ו ר א, טאמער פארדינט יענער; און אז יענער דערלייגט, איז מען זיך מחיה, עס קומט צו א
שטיק געזונט... היינט פארשטייט איר, וואס פאר א כמארע עס האט זיך
אנגערוקט אף דער שטאט, אז מע האט דערהערט פון די פינף־און־זיבעציק
טויזנט? פון יענעם טאג אן מאכט זיך זיי שוין נישט צו דאס מויל פון
אינדערפרי ביז באנאכט. מע ווערטלט זיך און מע שטעכט זיך. איינער
דעם אנדערן עסט־אויס די גאל, קריכט־אריין מיט די פיס אין הארצן.
    
― פאר וואס האט  א י ר  בעסער נישט אויסגענומען די פינף־און־זיבעציק טויזנט? זיי וואלטן דאך אייך איצטער שטארק צונוץ געקומען!...
    
― למאי  א י ר  נישט? איר באדארפט זיי א סך נייטיקער פון
מיר!...
    
בכדי עס זאל דעם איבעריקן עולם פארדריסן, האט איינער א בעל־חשבון אויסגערעכנט, אז איך בין דער גרעסטער גביר אין שטאט. „עס
איז א פראסטער חשבון ― זאגט ער: ― פינף־און־זיבעציק טויזנט האב
איך געווונען, א קערבל זעקס־זיבן טויזנט באטרעפט די דירה מיינע ―
האט איר א קיימא־לן פון פינף־און־אכציק, קרוב צו מאה אלף קארבן.
נו, און אז א ייד, וואס פארמאגט הונדערט טויזנט קארבן, מעג מען,
דאכט זיך, אף אים זאגן, אז ער פארמאגט צוויי, ווארעם אז מע שאצט
א יידן אין רי″ש אלפים, פארמאגט ער דאך קיין הונדערט טויזנט אויך
ניט! אלזא, בין איך, הייסט דאס, א ייד פון רי″ש אלפים, דאס הייסט,
דער גרעסטער גביר אין שטאט! אי, ס׳איז פאראן נאך גרעסערע גבירים
פון מיר? איז דער תירוץ: פון וואנען ווייס מען? ווער איז געווען בא
זיי אין קעשענע און ווער האט געציילט זייער געלט? אפשר זיינען זיי
נאך דערונטער? איר פארשטייט, צי ניין?... א סך מענטשן האט דאס
טאקע אנגערירט ביז דער ביין. זיי האבן נעבעך נישט געקאנט דאס איבערטראגן: ווי נעמט דאס מיט א מאל א געמיינער ייד, פלוצעם אין מיטן
דרינען, און ווערט, אן קאפווייטיק, א גביר פון פינף־און־זיבעציק טויזנט?... פאראן בא אונדז איינער, אן אלטער בחור, א רייכער און א קארגער, האבן חברה אומיסטן אונטערגעשיקט א שליח, איינעם א „מענדל־בארד״, ער זאל אים אנזאגן די גוטע בשורה, אז יעקב־יוסיל האט געווונען די פינף־און־זיבעציק טויזנט; איז אים געווארן, ניט פאר אייך געדאכט, אזוי שלעכט, אז מע האט געמיינט, ס׳איז אן עק פונעם יונגנמאן! א ביטערער רחמנות ― ער איז נעבעך עטלעכע טעג כסדר ארומגעגאנגען אן א קאפ! און אצינד, אז ער האט דערהערט די געשיכטע מיט
מיין ברודער הענעך און די מעשה מיטן ביינדל, איז אים צוגעקומען א
שטיק געזונט: „לאז שוין בעסער זיין, זאגט ער, דעם גלח; פאר וואס
קומט א יידן אזוי פיל געלט?״... איר פארשטייט, צי ניין?... נאר איר
מיינט, אז אייגענע פארגינען שוין? אזוי לאנג שמייסט מען זיי! זיי זאלן
קאנען דערטרינקען אין א לעפל וואסער!... מאלט אייך, ווען עס פאלט
אריין צו מיר טאקע די פינף־און־זיבעציק טויזנט, וואלטן געווען אנדערע ווערטער; דעמאלט וואלטן מסתמא אלע הנאה געהאט: אי אייגענע,
אי פרעמדע. נאר אז עס האט זיך שוין געמאכט אזוי, איז שוין ווידער
אנדערע ווערטער... נישקשה, די משפחה מעג זיך נייען א בייטל ― בא
מיין ברודער הענעך וועט מען צעפירן די הענט. ער איז א רעכטער נדבן,
מיין הענעך זאל געזונט זיין; ער, אז ער וועט אנהויבן געבן „נתינות״,
וועט זיין וואס צו זען. ס׳איז א סברה, אז ער האט שוין אסיגנירט פון
פינף־און־זעכציק ביז צוויי־און־זיבעציק רובל אף חתונה מאכן אן ארעמע
שוועסטער; און דעם אלטן טאטן האט ער מנדר געווען א גאנצן הונדערטער א הארטן: לאז ער וויסן, הייסט דאס, דער אלטער טאטע, אז זיין
זון האט אויסגענומען די פינף־און־זיבעציק טויזנט. איר פארשטייט, צי
ניין?... דאס זיינען די היימישע קרובים. און די וואס פון דערווייטן האבן
זיך גלאט א לאז געטאן צו מיר פון דער גארער וועלט, דער מיט אזא
„פעקל״, און דער מיט אזא „פעקל״... א סך האבן אף דעם חשבון אנגעהויבן טאן שדוכים, חתונה מאכן קינדער. אייניקע האבן זיך געגט צוליב דעם, וואס זיי וועלן נאכדעם קאנען גרייכן צו עפעס גרעסערס... מילא,
איז דאס כאטש קרובים; ווי זאגט איר: פון אייגענע מוז מען ליידן. איר
פארשטייט, צי ניין? אבער פון פרעמדע, פון ווילד־פרעמדע וואס בין איך
נאך מחויב צו טראגן? פאר וואס קומט דאס מיר? פאר וועמענס זינד?...
ווו איך האב ערגעץ א שונא, הערט איר, ווינטש איך אים אזא געווינס
פון פינף־און־זיבעציק טויזנט! איר מעגט מיר גלויבן בנאמנות, אז דאס
אפגעבן מזל־טוב, וואס איטלעכער גיט מיר אפ, מיט דעם אונטערשמייכלען זיך, מיט די חניפהלעך פון איטלעכן באזונדער ― בין איך שוין ניט
אימשטאנד אריבערצוטראגן! מענטשן, וואס איך קען זיי נישט און ווייס
זיי נישט, קומען צו מיר צו גיין זיך מיט מיר אן עצה האלטן.
    
― מיר האבן געהערט, זאגן זיי, פון אייך, רב יעקב־יוסיל, מיר האבן
שוין לאנג פון אייך גערעדט, אז איר זייט א קלוגער מענטש. מיינט נישט,
זאגן זיי, אז מיר מיינען עפעס דערמיט א מיין, וואס גאט האט אייך באגליקט די פינף־און־זיבעציק טויזנט ― חלילה וחס! גלאט אזוי, זאגן זיי,
מיר זיינען געקומען צו אייך אביסל אויסריידן זיך דאס הארץ...
    
איר פארשטייט, צי ניין?... איינער איז געקומען צו מיר עפעס פון א
מאדנער שטאט, איך האב שוין פארגעסן ווי זי הייסט, פון א ווייטער
מדינה, וואס מיין זיידנס באבע איז דארט קיינמאל נישט געווען. עס
עפנט זיך די טיר, עס קומט אריין פלוצעם א ייד, לייגט אפ דאס פעקל.
    
― שלום עליכם!
    
― עליכם שלום! פון וואנען איז א ייד?
    
― פון אויסרייסן. דאס זייט איר רב יעקב־יוסיל?
    
― דאס בין איך יעקב־יוסיל. וואס וועט איר זאגן גוטס?
    
― זייט איר דאס טאקע אליין, הייסט עס, אט דער רב יעקב־יוסיל,
וואס האט אויסגענומען די פינף־און־זיבעציק טויזנט? דאס בין איך
אומיסטן, זאגט ער, געקומען צו פארן אהער; דאס הייסט, איך פאר במילא
פארביי, האב איך דערהערט די מעשה מיט די פינף־און־זיבעציק טויזנט,
האב איך מיך מיישב געווען: טא, לאם איך אראפפארן אהער אף א טאג;
איך וויל אנקוקן מיט מיינע אויגן דעם דאזיקן גליקלעכן, וו א ס
ה א ט  ג ע וו ו נ ע ן  ד י פ י נ ף ־ א ו ן ־ ז י ב ע צ י ק  ט ו י ז נ ט.
ס׳איז נישט קיין קלייניקייט ― ס׳איז פ י נ ף ־ א ו ן ־ ז י ב ע צ י ק
ט ו י ז נ ט!!...
    
איר פארשטייט, צי ניין? גיי, דערצייל איטלעכן באזונדער א מעשה
מיט א בירנבוים, וואס וויל מענטשן, און מיט א ברודער, וואס הייסט
הענעך, און מיט א ביינדל, און מיט א גביר, און מיט א באמבע, און מיט
אדוואקאטן, און מיט רוחות, און מיט שדים!... איך זאל האבן, הערט
איר, די גליקלעכע יאר, וואס ס׳איז פריער, פ א ר די פינף־און־זיבעציק
טויזנט, געווען בעסער ווי אצינד, נ א ך די פינף־און־זיבעציק טויזנט,
און רויקער אוודאי! איך וועל אייך זאגן דעם אמת: איך בין שוין איצטער
נישט זיכער מיטן לעבן אויך. אט בין איך געווען נישט לאנג אין דער
גרויסער שטאט בא די אדוואקאטן דארטן, האט מיך איינער א חברה־מאן
פארנארט צו זיך אהיים אף פאדאל, כלומרשט אף טיי; איך קום צו אים
אף פאדאל, באנאכט איז דאס געווען, טרעף איך דארטן נאך איינעם א
חברה־מאן, א יידן מיט דווקא א שיינער בארד, זיצן איבער א ספר; גיט
ער מיר אפ שלום, שטייט־אויף פאררויכערן א פאפיראס, פארלעשט די
לאמפ, און מיר בלייבן אין דער פינצטער... איר פארשטייט, צי ניין? עס
וואלט כדאי געווען, כלעבן, ס׳זאל ניט זיין אזוי שפעט און איר זאלט
זיך אזוי נישט כאפן אין וועג אריין, אייך דערציילן די דאזיקע מעשה
אויך, און אף יענער מעשה זיצט נאך א מעשה, אדער ווי זאגט איר: אף
א בלאטער א פרישטש און אף א מכה א בלאטער. איר פארשטייט, צי
ניין?...
    
קורץ און גוט, ווו זשע האלט איך, הייסט עס? באם סוף פון דער
מעשה. א סוף, מיינט איר? האט צייט אביסל, נישט געכאפט, ס׳איז
ערשט אן אנהייב. וואס זאג איך אן אנהייב? עס הייבט נאך גאר נישט אן
צו זיין אן אנהייב אפילו! און ווער איז שולדיק? איך אליין טאקע! שייך
זאגן איך בין שולדיק? וואס בין איך שולדיק? איך ווייס? איך בין דאך
נישט מער ווי א מענטש, ווי זאגט איר, א בשר־ודם, נאר אז ס׳איז באשערט אן אומגליק, העלפט זיך עפעס? וואס בין איך שולדיק, למשל, אז
איך... נאר שא! מע טאר נישט כאפן די פיש פאר די לאקשן, מיין איך
פארקערט ― די לאקשן פאר די פיש. לאם איך אייך בעסער דערציילן
פאוואלינקע, נישט געכאפט, די גאנצע מעשה פונעם אנהייב, דאס הייסט,
נישט פונעם אנהייב, נאר פונעם לעצטן אנהייב, דאס הייסט,
פון דעם, וואס איר מיינט, אז ס׳איז שוין דער סוף... על כל פנים, אז
גאט האט געהאלפן, מיר האבן זיך דעמאלט, אויב איר געדענקט, מיט
צרות, מיט אנגסטן איינגעטיילט מיטן בילעט, הייסט דאס, איטלעכן באזונדער זיין חלק, ― געוויינטלעך, נישט אזוי גיך טוט זיך עס ווי סע
רעדט זיך; מע האט זיך גענוג אנגערעדט, אנגעהאריקעט מיט איטלעכן
באזונדער. אז דער גלח טענהט: פאר וואס קומט אונדז געלט, מיר און
בירנבוימען, אונדז ביידן הייסט עס? און מיין ברודער הענעך איז א
בעלן, איך זאל מיך פארלאזן אף ז יי ן יושר און אף ז יי ן גוטן
ווילן און אף ז יי ן השגה. און מיין חברה־מאן, בירנבוים הייסט עס,
שרייט, אז ער וויל גארנישט ― ער וויל נאר מענטשן, הארכן וואס מענטשן וועלן זאגן. איר פארשטייט, צי ניין? האבן זיך אריינגעמישט אין
דעם דאזיקן עסק מעקלערס, און דווקא דריי מיט א מאל; צוגעהארעוועט,
אויסגעגלייכט ― אן עק, א סוף. און ס׳איז געבליבן, אויב איר געדענקט,
― וואס זשע, הייסט דאס, איז געבליבן? ס׳איז געבליבן, אז מיר זאלן
זיך צונויפקלייבן אלע פיר, הייסט עס, אוועקפארן אין דער גרויסער
שטאט אריין, ארויסנעמען דעם בילעט, אפנעמען דאס ביסל מינץ, צעטיילן
זיך מיט די חלקים, נא  ד י ר ,  ג י ב  מ י ר  ― און א גוטן טאג מיט
דער קאפאטע! יא, ווען זשע איז דאס גערעדט געווארן? נאפשיקלאד, אז
ס׳איז פאראן א בילעט. אבער אז ס׳איז קיין בילעט נישטא? שייך זאגן,
ס׳איז קיין בילעט נישטא? א בילעט איז פאראן א בילעט, נאר, אויב איר
געדענקט, ווו ליגט ער, דער בילעט? פארצוויאקעוועט אין א באנק ערגעץ,
אף א פרעמדן נאמען, און פון אויבן, אפן בילעט הייסט עס, אויב איר
געדענקט, ליגט, איך בעט איבער אייער כבוד, אן ארעסט פונעם סליעדאוואטעל ― גיי נעם־ארויס אזא בילעט! וואס זשע טוט מען? באדארף
מען קודם כל, אויב איר געדענקט, זען, מע זאל צערייבן דעם עסק ―
לאז דערוויילע, הייסט עס, ווערן אויס עסק, וועט מען שוין נאכדעם זען
וואס מע האט צו טאן. איר פארשטייט, צי ניין? ווער זשע באדארף צערייבן דעם עסק, סע זאל ווערן אויס עסק? פארשטייט זיך, אז דער גלח.
זאגט אבער דער גלח, אויב איר געדענקט: לאז מען אים פריער באווארענען, דאס הייסט, איבערגעבן דעם בילעט אף זיין נאמען, וועט ער זען,
מע זאל צערייבן דעם עסק. איז ער, דאכט זיך, אויך גערעכט? ווער זשע
דארף דאס איבערגעבן דעם בילעט אף זיין נאמען, אז ער זאל צערייבן
דעם עסק? פארשטייט זיך, אז דער גביר אונדזערער. קומען מיר מסתמא
צו אונדזער גביר און בעטן אים, ער זאל זיין אזוי גוט און איבערגעבן
דעם בילעט, וועט מען צערייבן דעם עסק. טענהט דער גביר ווידער די
אייגענע טענה, אויב איר געדענקט, און איז אויך גערעכט: „וואס האט
איר צו מיר? ― זאגט ער. ― וואס האט איר מיר אנגעהאנגען א פרעמדן
עסק?״ טענהן מיר: „גערעכט זייט איר טאקע; נאר וואס זאלן מיר טאן,
אז אן אייך קאן מען נישט צערייבן דעם עסק?״ זאגט ער: „אם כן, וואס
בין איך שולדיק? צערייבט אייך יא דעם עסק און צערייבט אייך נישט
דעם עסק, ― וואס איז מיין עסק?״... איר פארשטייט, צי ניין?... האט
איר ניט בא זיך אן עסק... טפו! מיין איך א פאפיראס?
    
קורץ און גוט, ווו זשע האלט איך, הייסט דאס? בא צערייבן דעם
עסק. עצות אהער, עצות אהין ― ס׳איז געבליבן: לאדן זיך. און וויבאלד
לאדן זיך, באדארף מען פרעגן אן אדוואקאט. און וויבאלד פרעגן בא אן
אדוואקאט, באדארף מען פארן אין שטאט אריין. הייבט זיך אן: בא
וואסער אדוואקאט זאל מען פרעגן? זאגט  ד ע ר , מע זאל פרעגן בא
ד ע ם אדוואקאט, און  י ע נ ע ר  זאגט, מע זאל פרעגן בא י ע ־
נ ע ם אדוואקאט. פרעגט מען דאך מסתמא בא ביידע אדוואקאטן, א
ברירה האט מען? זאגט דאך מסתמא  ד ע ר  אדוואקאט פונקט דעם
היפוך, וואס  י ע נ ע ר  אדוואקאט; זאגט דער דריטער אדוואקאט בוידעם; איז דאך ביטער ― גייט מען צו א פערטן אדוואקאט... בקיצור,
איך באדארף אייך דערציילן וואס אדוואקאטן זיינען? אדוואקאטן און
דאקטוירים ― דאס איז איין מכה; אדוואקאטן און דאקטוירים זיינען
לכתחילה באשאפן געווארן, זיי זאלן זאגן איינס דאס אנדערע אף צו־להכעיס. וואס יענער זאגט, באדארף דער זאגן פונקט קאפויר, ווי,
להבדיל, דער תרגום. איך האב א גוטן ברודער, זאגט ער: וואס איז דען,
אייגנטלעך, דער תרגום? דער תרגום, זאגט ער, איז א צו־להכעיסניק;
דער תרגום דארף זאגן לאקירדע. למשל, אז דער חומש זאגט „ויאמר״ ―
קומט דער תרגום און זאגט „ואמר״; און אז דער חומש זאגט „לאמר״,
איז, דאכט מיר, וואס קאן דאס דיר שאטן, רב תרגום, אז ס׳וועט שטיין
לאמר? ניין, לוינט אים נישט! נאר ל־מי־מר! ― און גיי טו אים עפעס!
איר פארשטייט, צי ניין? אז איין אדוואקאט זאגט, אז מיר אלע פיר זאלן
איינגעבן א פאפיר אף דער באנק און אפן גביר, למאי זיי גיבן אונדז ניט
ארויס דעם בילעט, ― דאכט זיך, א גלייכער איינפאל, הא? קומט דער אנדערער אדוואקאט און זאגט: אז איינגעבן באדארפן נאר צוויי, איך און
בירנבוים, מיר ביידע הייסט עס, און נאר אפן גביר אליין, למאי ער הייסט
נישט די באנק, זי זאל איבערגעבן דעם בילעט. דאכט זיך, אויך נישט
קרום, הא, וואס זאגט איר? זאגט אבער דער דריטער אדוואקאט: וואס
פאר א מחותן בין איך מיט דער באנק? די באנק קען מיך? זי האט געהאט
מיט מיר עסקים? איינגעבן לאז בירנבוים אליין, און נישט אף דער באנק,
נאר אפן גביר אליין, ווארעם וואס איז שולדיק די באנק, אז ער אליין,
בירנבוים הייסט עס, האט ערשט ניט לאנג געהייסן די באנק, זי זאל אריבערטראגן דעם בילעט פון זיין חשבון על חשבון הגביר? דאכט זיך,
גערעדט ווי א מענטש, הא? קומט נאך אן אדוואקאט און דרינגט, אז
איינגעבן באדארף ניט איך און ניט בירנבוים ― איינגעבן באדארף גאר
דער גלח מיט מיין ברודער, הענעך הייסט עס! דאכט זיך, ס׳איז אויך מיט
א גאנג, הא? קומט אן אנדער אדוואקאט און פאלט גאר אף אזא מין
המצאה: מע באדארף זיך, זאגט ער, גאר ניט לאדן, ווארעם לאמיר זען,
פון וואנען, זאגט ער, האט זיך גענומען אין באנק א בילעט אפן גבירס
נאמען? בירנבוים האט אים אריינגעטראגן. ווו האט בירנבוים גענומען א
בילעט? בא יעקב־יוסלען, בא מיר הייסט עס. ווו האב איך אים גענומען?
בא מיין ברודער, הענעך הייסט דאס. בא וועמען האט אים גענומען מיין
ברודער, הענעך הייסט עס? אנטליען, מיין איך געקויפט באם גלח. ער
זאגט געקויפט, דער גלח זאגט געליען ― וואס מאכט דאס אויס, א פארפאלענער עסק. על כן, זאגט ער, לאז דער גלח מאנען דעם בילעט בא מיין
ברודער הענעך, מיין ברודער הענעך בא מיר, איך בא בירנבוימען, און
בירנבוים ― בא וועמען? בירנבוים בא דער באנק. אי, די באנק טענהט
דאך: זי קען שוין נישט בירנבוימען, זי קען גאר דעם גביר? טא לאז
בירנבוים מאנען באם גביר, און דער גביר לאז מאנען בא דער באנק. אי,
דער גביר האט מורא, טאמער ― וואס? טאמער לאדט מען אים? איז
פאראן, זאגט ער, אן עצה: לאז בירנבוים ארויסגעבן א צעטל, קוויטירן
הייסט עס, דעם גביר, איך זאל קוויטירן בירנבוימען, און מיין ברודער
הענעך זאל קוויטירן מיך, און דער גלח זאל קוויטירן מיין ברודער הע־נעך. נו, ווי געפעלט אייך אן איינפאל? וואס קאן שוין זיין גלייכער דערפון? געפינט זיך נאך אן אדוואקאט א חכם און פרעגט א קלאץ־קשיא:
שאט, פון וואנען ווייסן מיר, זאגט ער, אז דער בילעט ענדיקט זיך שוין
מיטן גלח? טאמער ליגט ערגעץ באהאלטן אפן בוידעם נאך א נפש, וואס
וועט אויפשטיין מארגן, וועט ברענגען עדות מיט פאפירן און וועט
טענהן: „דער בילעט איז מיינער! קינדער, ווו איז מיין בילעט!״ וואס
זשע וועט זיין? וועט ער מאנען שוין נישט קיין בילעט, נאר פינף־און־זיבעציק טויזנט! בא וועמען? נישט בא קיינעם, נאר באם גביר! אי, דער
גביר האט א צעטל פון בירנבוימען, בירנבוים ― פון מיר, איך ― פון
מיין ברודער הענעך, מיין ברודער הענעך פונעם גלח? לאז דער גביר גיין,
זאגט ער נאכדעם לאדן בירנבוימען, בירנבוים מיך, איך מיין ברודער הענעך, מיין ברודער הענעך דעם גלח ― פונקט די אייגענע מעשה,
וואס מיטן חד־גדיא: ציגעלע־קעצעלע, קעצעלע־הינטעלע, הינטעלע־שטע־קעלע, שטעקעלע־פייערל, פייערל־וואסערל, וואסערל־אקסעלע, אקסעלע־שוחטל ― איר פארשטייט, צי ניין?... איז ווידער שלעכט! וואס־זשע טוט
מען? באדארף מען גיין צו א נייעם אדוואקאט, צו קאפערניקאוון אליין,
און פון קאפערניקאוון צו נאך א גרעסערן אדוואקאט, צום „גאלדענעם
ווייזער״. וואס טויג אייך, מיר האבן נישט דורכגעלאזט קיין איין אדוואקאט, מיר האבן זיך מיט זיי, מיט די דאזיקע אדוואקאטן הייסט עס, אזוי
פאראדוואקאטעט דעם קאפ, אז ווו מיר זיינען געשטאנען און ווו מיר זיינען געגאנגען האט מען געהערט נאר אדוואקאט און אדוואקאט און אדוואקאט. האט איר נישט בא זיך אן אדוואקאט... טפו! מיין איך א פאפיראס?
    
קורץ און גוט, ווו זשע האלט איך, הייסט עס? בא די אדוואקאטן.
גאט האט געהאלפן, די אדוואקאטן האבן געפונען אן עצה ― פארט אדוואקאטן! וואס זשע איז די עצה? די עצה איז אזא מין עצה: אז איך און
בירנבוים, מיר ביידע הייסט עס, זאלן קודם־כל, פריער פאר אלע היומס,
איינגעבן א פאפיר, צעשרייבן זיך באם נאטאריוס הייסט עס, אז מיר זיינען נישט שייך צום בילעט כלל וכלל, קיין מחותנים נישט הייסט עס, און
אז דעם דאזיקן בילעט האט מיר צוגעשיקט מיין ברודער הענעך, וואס
ער האט אים גענומען, געקויפט הייסט עס, באם גלח, אף צו פארזעצן,
און איך האב אים פארזעצט בא בירנבוימען און גענומען אף אים רי″ש
קערבלעך, ― ווי די מעשה איז געווען, דאס הייסט, דעם רעכטן, דעם ריינעם, דעם אמתן אמת! דאכט זיך, פראסט און פשוט, אן שפיצלעך, אן
חכמות און אן אויבער־הסברות ― וואס קאן זיין בעסער, ווי דער אמת?
איז אבער קיינער דערויף פריער נישט געפאלן, איר פארשטייט, צי ניין?...
נאר שאט, איר זייט נאך נישט פארטיק. וואס הייסט, מיר וועלן נעמען,
איך און בירנבוים, מיר ביידע הייסט עס, און וועלן ארויסגעבן אף זיך
אזא בייטש? און וואס וועט זיין מיט אונדזערע חלקים? וואס וועלן מיר
טאן, אז מע וועט אונדז נאכדעם זאגן „ישקני״?... זיך גיין פארלאזן אף
מיין ברודערס יושר און אפן גלחס נאמנות? אי, מיר האבן זיך צעשריבן
מיט זיי אף פאפיר און געטרונקען לחיים? בלאטע! א בויגן פאפיר קאסט
א גראשן, און לחיים קאן מען טרינקען אלע טאג, אבי ס׳איז נאר פאראן, ווי זאגט איר, אביסל בראנפן. וואס זשע האבן מיר געוואלט, איך
און בירנבוים, מיר ביידע הייסט עס? א באווארעניש ― מע זאל אונדז
באווארענען אונדזערס, וו א ס  א ו נ ד ז  ק ו מ ט... איר פארשטייט, צי ניין?... אט דא האט זיך ערשט אנגעהויבן די רעכטע חתונה:
באווארענישן? פאר וואס קומט זיי באווארענישן? גענוג זיי נעמען אומזיסט געלט, גיב זיי נאך באווארענישן!״ האט דאך עס אונדז אנגענומען
באם הארצן: „סטייטש, פאר אונדזער ערלעכקייט, איר אזעלכע און
אזעלכע! גענוג מע טוט אייך אזא טובה, ― מע וואלט דאך געקאנט צונעמען בא אייך אינגאנצן די פינף־און־זיבעציק טויזנט, אז קיין האן זאל
אפילו נישט קרייען, ― האט איר נאך טענות!?״... „קומט אייך, הייסט
דאס, א דאנק, א קניפ אין בעקל?״... אזוי זאגט דער ברודער מיינער,
הענעך הייסט דאס. האט דאך עס מיר פארדראסן! א ווארט פאר א ווארט,
פיטש־פאטש, ווי געוויינטלעך צווישן ברידער... הקיצור, געפועלט ― מע
וועט אונדז שוין געבן א באווארעניש. וואס פאר א באווארעניש? קוויטלעך? ― א קוויטל איז א סוכה־שער. וועקסלעך? אן עבירה וועקסל־פאפיר.
וואס דען? ― מזומן געלט, ווי מיין באבע עליה־השלום פלעגט זאגן: „דאס
בעסטע מילכיקס איז א שטיקל פלייש״. ווו זשע קריגט מען מזומן געלט,
אז קיין מזומן געלט איז היינטיקע צייטן נישטא בא קיינעם. שייך זאגן
בא קיינעם? פאראן געלט, און א סך, נאר בא די בראדסקיס. „הכלל,
ס׳איז פוסטע דבורים! ביז מען וועט נישט לייגן קיין באווארעניש, וועל
איך נישט חתמענען!״ „וואס פאר א באווארעניש?״ „וואס פאר א באווארעניש איר ווילט, אבי א באווארעניש, די וועלט זאל פון מיר נאכדעם
נישט לאכן, זאגן, אז יעקב־יוסיל איז געווען א בהמה״. איר פארשטייט
צי ניין?... דאס איז אייך איין מאל אוועק. און מיין חברה־מאן, בירנבוים
הייסט עס, האט זיך טאקע גענומען פשוט ווידער א מאל צו דער אלטער
טענה: „מ ע נ ט ש ן!״, באשר, זאגט ער, אזוי ווי ער גיט איצטער,
זאגט ער, ארויס פון זיך אזא מין געשריפטס, א  ר ע צ י פ י ס,
הייסט עס אף אייביק, לכן וויל ער, מע זאל זיך מיט אים פארלאזן אף
מענטשן, וואס מענטשן וועלן זאגן, אזוי וועט זיין. „ווידער א מאל
מענטשן? ― זאג איך. ― מע האט דאך  א יי ן  מאל געענדיקט, ―
וואס טויגן אייך מענטשן?״ „פארשטייט איר מיך, זאגט ער, בירנבוים
הייסט עס, איך וויל, מע זאל א פרעג טאן מענטשן, אפשר וועלן מענטשן
געפינען, אז סע קומט מיר גארנישט, ― למאי זשע זאל איך נעמען אומזיסט געלט?״... איר פארשטייט, צי ניין?... איך שריי ב א וו א ר ע נ י ש,
און ער טענהט  מ ע נ ט ש ן. „באווארעניש וועט, זאגט ער, זיין
נ א כ ד ע ם; פריער לאז מען פרעגן  מ ע נ ט ש ן״. „איר האט
זיך שוין ווידער אמאל, זאג איך, צעמענטשלט? סע מענטשלט מיר שוין,
זאג איך, אין קאפ פון אייערע מענטשן! בעסער אין זינען האבן, זאג איך,
א באווארעניש; א באווארעניש איז בילכער״...
    
קורץ און גוט, ווו זשע האלט איך, הייסט עס? באם באווארעניש.
מע האט אונדז, לאז זיך אייך דאכטן, באווארנט, פארבונדן איינס דאס
אנדערע, ווי עס געהער צו זיין, זיך צעשריבן פון אלע זייטן הייסט עס, און
דווקא באם נאטאריוס, און מע האט איינגעגעבן די אלע פאפירן אהין
ווו מע דארף, און מע האט אנגעהויבן גיין צו אדוואקאטן, שרייבן פאפירן, אזא פאפיר און אזא פאפיר, העצקען זיך אלע מאנטיק און דאנערשטיק אין דער גרויסער שטאט אריין, לייגן הוצאות, צאלן בעטל־געלט,
שלאפן מיט וואנצן, אבי סע הייסט „האטעל״ (אכסניא לוינט זיי ניט!),
עסן פארציעס, געפרעגלטע טאראקאנעס, אבי סע הייסט „בראטען״ (רא־סלפלייש לוינט זיי נישט!), שוויצן ווי אין א שוויץ־באד, בראטן זיך אף
דער זון, פוצן די שטיינער, ווערן טויב און דול פונעם קלאפן און פונעם
טראסקען און פונעם הו־הא, טאמער ווייסט איר וואס? א גדולה ― פינף־און־זיבעציק טויזנט! נעכיי־בי וואלט דאס שוין געווען, אן עק לאז דאס
האבן, ווי זאגט מיין ווייב זאל לעבן: „א קופערנער גראשן אף דער וואר
איז טייערער פון א גאלדן רענדל אין חלום. דיינע פינף־און־זיבעציק
טויזנט, זאגט זי, האבן מיר שוין געמאכט פינף און זיבעציק לעכער אין
הארצן. איך וואלט דיר מוחל געווען דעם כבוד ― צו וואס האב איך עס,
זאגט זי, באדארפט?״... „ע, ביסט א יידענע, זאג איך, און א יידענע
בלייבט א יידענע״... אזוי זאג איך צו איר, און פילן פיל איך, אז זי איז
גערעכט, ווארעם וואס האב איך דערפון, אז אין מארק אריין נעמען קאן
מען דאס נישט? זיך נאר געקויפט אומזיסטע שונאים: דער איז מיר
גלאט מקנא, און דער פארגינט מיר ניט, האט מורא, טאמער נעם איך
געלט, פאר וואס קומט יעקב־יוסלען אזוי פיל געלט, איר פארשטייט, צי
ניין?... וואס זאלט איר קלערן, עס האט זיך גענוג בלוט אפגעצאפט, ביז
מע האט דערלעבט הערן דאס גוטע ווארט, אז דער עסק איז שוין א צעריבענער עסק, אויס עסק! און עס איז גענוג די אויגן ארויסגעקראכן, ביז
מע האט דערלעבט זען דעם בילעט אין א גוטער שעה, אין א מזלדיקער
שעה! נאר איר מיינט, אז אט אזוי גיך האבן מיר דערזען דעם בילעט?
פאוואלינקע, נאר נישט געכאפט. פריער האט מען באדארפט, ס׳זאל אי־
    
בערגיין די צייט, דער חודש הייסט עס, וואס טאמער גיט עמעצער איין,
אז ער איז נישט צופרידן מיטן משפט. דעם דאזיקן חודש ווייס איך ניט,
אויב איך בין געשלאפן איין נאכט אפילו. עס האבן זיך מיר געפלאנטעט
אלץ אזעלכע ווילדע־משונה חלומות, אז ניט איין מאל פלעג איך מיך,
איר פארשטייט, צי ניין, אויפכאפן אין מיטן באנאכט און שרייען נישט
מיט מיין קול: „צפורה, איך פלי!״... „וווהין פליסטו? ― זאגט זי צו
מיר. ― וואס איז פאר א פליען אף דיר? שפיי אויס דריי מאל און דערצייל מיר, וואס האט זיך דיר געחלומט?״ „עס האט זיך מיר געחלומט, זאג
איך, א שיינער חלום; עס האט זיך מיר געחלומט, אז איך האב פליגל און
איך פלי, און עס פליען מיר נאך ווילדע ברואים, מיני מאדנע באשעפענישן, שלאנגען און עקדישן, און ווילן מיך נאר דורס זיין״... דאס איז
איין מאל געווען. דאס אנדער מאל האט זיך מיר געחלומט, אז איך זיץ
אף א זאק, א גרויסן, אן אנגעבלאזענעם זאק; דער זאק איז א גומענער
זאק און א רויטער, און בא דער זייט שטייט אנגעצייכנט אף אים מיט גרויסע ציפערן: 75\. 000... ס׳איז שבת באטאג, זומער־צייט, איר פארשטייט, צי
ניין, די גאנצע שטאט יידן און ווייבער גייען־ארום אפן שפאציר, שטעלן
זיך אפ אלע וויילע און קוקן, קוקן אף מיר מיט אויגן... פלוצעם ―
טרראך! ― עס הערט זיך א קנאק; דאס האט געלאפנעט דער גומענער
זאק, און איך פאל, פאר מיט א געשריי: „צפורה, געלאפנעט!״ „גאט
איז מיט דיר! ווער? ווער האט געלאפנעט? לאזן מיינע שונאים לאפנען!״...
אזוי זאגט צו מיר מיין ווייב און וועקט מיך אויף פונעם שלאף און איז
מיר מסתמא פותר־לחלום צו גוטן, ווי געוויינטלעך א ווייב.
    
קורץ און גוט, ווו זשע האלט איך, הייסט עס? באם בילעט ארויסנעמען. אז ס׳איז געקומען צום גיין דעם בילעט ארויסנעמען, האט זיך אנגעהויבן א נייער עסק: מי ומי ההולכים ― ווער זיינען, הייסט עס, די
גייערס? איטלעכער באזונדער איז בא זיך אוודאי זייער א גרויסער בטוח,
נאר אינגאנצן פארגלייבן זיך אף יענעם בין איך אויך נישט מחויב ―
ס׳איז צו א גרויסער נסיון,  ס ׳ א י ז  פ י נ ף ־ א ו ן ־ ז י ב ע צ י ק
ט ו י ז נ ט  ק ע ר ב ל ע ך! איר פארשטייט, צי ניין?... בכן איז געבליבן, איך גלייב  ד י ר  ניט, דו גלייבסט  מ י ר  נישט ― ― לאמיר
בעסער גיין אלע זאלבענאנד. דהיינו, וואס הייסט אלע זאלבענאנד? א
פארשוין צען. פון וואנען האבן זיך גענומען צען פארשוין? רעכנט־אויס,
וועט איר זען: איך בין ניט איינס, בירנבוים איז ניט צוויי, דער גלח
איז ניט דריי, מיין ברודער, הענעך הייסט עס, איז נישט פיר, דריי אדוואקאטן (איינער פונעם גלחס צד, איינער פון מיין ברודערס צד, א טאראש־טשער אדוואקאט, און איינער פון מיין צד מיט בירנבוימס צד, א טשערקאסער אדוואקאט) ― האט איר שוין א קיימא־לן פון קיין עין־הרע זיבן
פארשוין; היינט די דריי מעקלערס, וואס האבן זיך אריינגעלייגט אין געשעפט און אויסגעגלייכט אונדז, ― אט האט איר אייך פונקט צען פארשוין, א מנין הייסט עס... איז אפילו תחילת געווען אביסל פריקרע; מיין
ברודער, הענעך הייסט עס, האט זיך געשמיצט און געווארפן, למאי עס
גייען אזוי פיל מענטשן, א גאנצע כאליאסטרע! גענוג, זאגט ער, וואלט
געווען, דאכט זיך, מיר זאלן גיין אינצווייען, ער מיטן גלח הייסט עס...
ס׳איז אים נישט אנגעשטאנען די מעשה, אפנים, וואס קיינער וויל זיך ניט
פארלאזן אף זיין יושר מיטן גלחס נאמנות. עס האט זיך אבער געהאלפן,
מאלט אייך, ווי דער פאראיאריקער שניי, ווארעם איטלעכער האט געהאט
אן אנדער טענה, און איז געווען גערעכט. למשל, איך האב אויסגעוויזן, אז
איך  מ ו ז  גיין, ווארעם איך בין א ברודער ― נישט מחמת כבוד, נאר
מחמת דעם, וואס איין ברודער דעם אנדערן מעג אנפייפן; וואס וועל איך
אים נאכדעם טאן? גיין לאדן צום ונתנה־תוקף? ס׳איז דאך א ברודער!...
און מיין בירנבוים האט געטענהט, אז וויבאלד אן אייגענער ברודער וויל
ניט גלייבן, מעג ער, א ווילד־פרעמדער, פאר זיין ערלעכקייט אוודאי ניט
פארלאזן זיך אף נסים! ער איז אזוי אויך, זאגט ער, גענוג יוצא... און
מען קאן ניט זאגן, ער זאל זיין אינגאנצן אומגערעכט... די דריי אדוואקאטן שמועסט מען ניט, אז זיי  מ ו ז ן  זיין דערביי, ווארעם מע וועט
נאך באדארפן, זאגן זיי, שרייבן און שרייבן און שרייבן... איז געבליבן,
הייסט עס, נאר די מעקלערס; זאגן די מעקלערס, אז גיין, באדארפן זיי
אויך גיין, און דווקא אלע דריי, ווארעם זיי זיינען שוין, זאגן זיי, געשלאגענע הינט, געניטע מענטשן הייסט עס; זיי זיינען דורכגעגאנגען, זאגן זיי,
א גוטע שקאלע; זיי האבן דורכגעמאכט דעם קורס פון דער בערזע אין
יעהופעץ, ווייסן זיי שוין וואס באדייט מעקלער־געלט, „קארטאזש״ הייסט
עס; דאס איז אזא געלט, ווי רח″ש, וואס מע מוז, זאגן זיי, זיין באם ערשטן טעלער־ברעכן, איר פארשטייט, צי ניין?... אפגערעדט האבן מיר נאר,
אז צונויפקומען זיך לאזן מיר כאטש ניט אלע מיט א מאל, נאר איינציקווייז; און אזוי איטלעכער באזונדער האט זיך געפעדערט זיין דער ערשטער, לכן זיינען מיר אלע געווען בא דער באנק כאור הבוקר, זיך
ארומגעדרייט אין דרויסן א היפשע וויילע, ביז מע האט אונדז אויפגעעפנט
די טיר, און מיר זיינען אריינגעגאנגען אפנעמען דעם בילעט. נו, און דאס
פארשפאר איך דאך אייך דערציילן וו א ס א באנק איז. א באנק האט
פיינט כאפן זיך ― זי האט זיך צייט. וואס גייט איר אן בילעט, יעקב־יו־סיל, פינף־און־זיבעציק־טויזנט, גלחים, הענעכס, בירנבוימס, מעקלערס,
וואס ווילן נעבעך פארדינען, און גלאט מענטשן? ווייס איך ― אפילו נישט
אין דער לינקער פאה! דער פאררייכערט זיך א פאפיראס, דער רעדט
דברים בטלים, דער טרינקט א גלעזל טיי, דער פארשניצט א שטיפטל, דער
לייענט א גאזעט ― אריינגעשטעקט די נאז טיף־טיף און הייבט נישט
אויף דעם קאפ, כאטש גיב אים א קרענק! מיר דרייען זיך ארום, מיר
געניצן, הוסטן, מיר וואלטן שוין גערן דערלעבן די מינוט, די רגע ― איז
נישטא דער בוכהאלטער. געקומען דער בוכהאלטער ― נישטא דער קאסיר. געקומען דער קאסיר ― נישטא דער דרעקטער. ווו איז דער דרעק־טער? ער שלאפט נאך. דער בעל־הבית פון דער באנק, הייסט עס, ליגט
זיך און שלאפט. וואס גייט אים אן, אשטייגער, בילעטן, יעקב־יוסיל, פינף־און־זיבעציק־טויזנט, גלחים, הענעכס, בירנבוימס, מעקלערס, וואס ווילן
נעבעך פארדינען, און גלאט מענטשן? וויפל קאן ער, אשטייגער, נעמען דא
געהאלט, אזא מין דרעקטער? אוודאי זעקס טויזנט קארבן, און אפשר
אכט, און פאר וואס ניט אלע צען? קארג הארעוועט ער נעבעך?... איך
וואלט זיך דא געשטעלט פאר האלב, כלעבן, פאר א דריטל, און וואלט
אפשר מער געארבעט פון אים, געטרייער אוודאי!... אזוי שטיי איך מיר
בשעת מעשה און טראכט און אפשר האב איך בשעת מעשה גארנישט געטראכט, איר פארשטייט, צי ניין?... און בתוך כך קומט אן דער דרעקטער.
אנגעקומען דער דרעקטער, האבן מיר זיך מסתמא א לאז געטאן צו אים
אלע מיט א מאל. ער האט זיך עפעס ווי איבערגעשראקן און א מאך געטאן מיט דער האנט. זיינען צוגעגאנגען צו אים נאר די אדוואקאטן, אלע
דריי הייסט עס, און דער גלח, און האבן אים דערלאנגט די פאפירן, איר
פארשטייט, צי ניין?... האט זיך דער דרעקטער פארשלאסן בא זיך מיט
די פאפירן, און מיר האבן גענומען ווארטן און ווארטן, ווארטן און
ווארטן; אזוי לאנג, אזוי ברייט, ביז מיר האבן זיך דערווארט: דער דרעק־טער איז ארויסגעגאנגען מיט עפעס א גראבן פריץ און האט זיך אוועקגעשטעלט צו אונדז, מחילה, מיטן הינטן, ריידן, ― רעדט ער נאך. וואס
גייט אים אן בילעטן, יעקב־יוסיל, פינף־און־זיבעציק־טויזנט, גלחים, הע־נעכס, בירנבוימס, מעקלערס, וואס ווילן נעבעך פארדינען, און גלאט
מענטשן?... פלוצעם דרייט ער זיך אויס צו אונדז מיטן פנים: „וואשי
בומאגי גאטאווי, סטופאיטיע א׳וו קאססו ― שוין פארטיק, הייסט עס,
אייערע פאפירן, גייט צום קאסיר״... נישט געקאנט זאגן פריער, איר פארשטייט, צי ניין?... גענומען די פאפירן, האבן מיר זיך א לאז געטאן צום
קאסיר און דערלאנגט אים די פאפירן, געמיינט, אט דא זיינען מיר שוין
פארטיק; צום סוף ― ווער? וואס? עס הייבט זיך גארנישט אן! דער קאסיר איז פארנומען, ער ציילט געלט, פאפירלעך, הונדערטערס און ת″קערס
אזוי ווי מיסט, און גאלד, גאלד גאנצע קופקעלעך, א פולער טיש! וויפל
קאן דא זיין געלט? וויי איז מיר, ווען איך פארמאג א צענטחלק כאטש,
לאך איך מיך אויס אפן גאנצן בילעט!... אט אזוי שטיי איך מיר בשעת
מעשה און טראכט; און ער, דער קאסיר הייסט עס, האלט אין איין ציילן
דאס גאלד, ער זאל עס אפילו אונדז שענקען א קוק! וואס גייט אים אן,
אשטייגער, בילעט, יעקב־יוסיל, פינף־און־זיבעציק־טויזנט, גלחים, הע־נעכס, בירנבוימס, מעקלערס, וואס ווילן נעבעך פארדינען, און גלאט
מענטשן?... דאס גאלד בא אים אין די הענט פליט ― פליט מיט א
משונה־זיסן קלאנג, מיטן קלאנג פון גאלד. א „גאלדענער קלאנג״, איר
פארשטייט, צי ניין?...
    
קורץ און גוט, ווו זשע האלט איך, הייסט עס? באם ביסל גאלד. איבערגעציילט דאס גאלד, הייבט ער אויף אף אונדז די ברילן, טוט א נעם
בא אונדז די פאפירן און א מיש, ווי מע ציילט געלט, הונדערטערס אשטייגער, מיט א מאדנעם קנאק מיט די פינגער! עפנט אויף דאס טישקעסטל, נעמט־ארויס פון דארטן א גאנץ גרויסן פאקעט; עפנט־אויף א
קאנווערט, רייסט אים אויף, נעמט־ארויס פון דארטן דעם בילעט, דעם
אמתן בילעט הייסט עס, און טוט א פרעג: „ווער נעמט?״... האבן זיך א
לאז געטאן מיט א מאל צען פאר הענט. „ניין! ― רופט זיך אן דער קאסיר ― אזוי פיל הענט קאן איך דעם בילעט נישט געבן; קלייבט אייך
אויס איינעם פון אייער קאמפאניע״... האבן מיר, איר פארשטייט, צי ניין,
אויסגעקליבן איינעם פון אונדזער קאמפאניע, דעם עלטסטן פון די דריי
אדוואקאטן. דער עלטסטער פון די דריי אדוואקאטן האט גענומען דעם
בילעט פאוואלינקע אין ביידע הענט אריין, ווי מע נעמט א קינד בשעת
יידישן, און האט אים צוגעטראגן פריער צום גלח, נאכדעם צו מיין ברודער, הענעך הייסט עס, נאכדעם צו מיר און צו בירנבוימען, אונדז ביידן
הייסט עס, מיר זאלן זען, צי איז דאס דער זעלבער בילעט טאקע, צי
ניין?... האט דער גלח געזאגט, אז ער האט אים דערקענט נאך פון דער
ווייטן באם קאסיר אין די הענט; ער האט אף אים, זאגט ער, א גוטן
סימן. וואס פאר א סימן? ― וויל ער נישט זאגן... און מיין ברודער, הע־נעך הייסט עס, האט געשווארן בא אלדאס גוטס, אז ווען מע וועקט אים,
למשל, זייגער צוויי באנאכט און מע טראגט אים צו דעם דאזיקן בילעט,
דערקענט ער אים מיטן קוק! איר פארשטייט, צי ניין?... און איך און
בירנבוים, מיר ביידע הייסט עס, האבן דווקא דעם בילעט נישט דערקענט
― למאי זאל איך זאגן אזא זאך, וואס נישט געשטויגן, נישט געפלויגן?
מיר האבן נאר גוט באטראכט די סעריע מיטן נומער 12 הייסט עס ―
דאס איז דאך דער עיקר, ווי זאגט איר, הא? און מיר האבן זיך געלאזט
פון דארט גלייך אין גאסודארסטווענע באנק אריין, אפשקאנטירן דעם
בילעט, אפנעמען די ממתקים הייסט עס, די פינף־און־זיבעציק טויזנט.
געגאנגען זיינען מיר אלע אינאיינעם, און דווקא צו־פוס, כאטש ס׳איז
ארויף־בארג. דער עלטסטער פון די אדוואקאטן האט געהאלטן דעם בילעט
אויבן־אויף, גאנץ שטארק, מיט ביידע הענט, ער זאל אים חלילה נישט
פארלירן, אדער מע זאל אף אים, חס ושלום, נישט איבערטראכטן, אז
ער וויל מאכן די קונץ, איבערבייטן ― א קשיא אף א מעשה, אזא שלים־מזלדיקער בילעט, איר פארשטייט, צי ניין?... און געגאנגען זיינען מיר
שוין נישט נאר זאלבעצענט ― מיר זיינען שוין געווען מער ווי צוויי
מנינים. פון וואנען האבן זיך גענומען, קיין עין־הרע, אזוי פיל מענטשן?
וועל איך אייך זאגן: ערשטנס, גלאט אזוי, גוטע באקאנטע פון מיין
שטעטל זיינען גראדע געווען דעם טאג אין דער גרויסער שטאט, און דערזען, מיר גייען שוין מיטן בילעט אין גאסודארסטווענע באנק אריין אפנעמען די פינף־און־זיבעציק טויזנט, זיינען זיי אונדז געגאנגען אביסל באגלייטן, און טאקע אין איינוועגס א קוק טאן, ווי אזוי מע נעמט דאס
גרויסע געווינס, ווארעם נישט אלע טאג קאן מען אזעלכס זען. הקיצור,
וואס זאלט איר קלערן, מיר האבן געהאט א שיינע לוויה, און א שיינעם
ברוך־הבא אין גאסודארסטווענע באנק. דער יעפרייטער, וואס שטייט בא
דער טיר, האט זיך אפילו תחילת אביסל דערשראקן, אז ער האט דערזען
פאר זיך, קיין עין־הרע, אזוי פיל יידן מיט א גלח אין מיטן; פון דעסטוועגן האט ער אונדז גאנץ פיין אויפגענומען און אריינגעבעטן איינציקווייז אין באנק אריין. צוגעגאנגען מיטן בילעט אהין ווו מע דארף און
געזאגט וואס מיר באדארפן, האט מען אונדז צוגעפירט צו איינעם א טשינאווניק מיט א ווייסער גלאנצנדיקער ליסינע, ווי א מילכיקער טעלער, און
מע האט אים איבערגעגעבן אונדזער בילעט און מע האט אים עפעס א
זאג געטאן, וואס ― ווייס איך נישט. יענער וואס מיט דער ליסינע, וואס
איז געזעסן אף יענער זייט גראטעס, האט אויפגעהויבן די אויגן, א ווארף
געטאן אף אונדז א שארפן קוק דורך די ברילן און געטאן זיך זיין ארבעט:
ער האט געהאלטן אין די הענט א שארף מעסערל, איר פארשטייט, צי
ניין, און האט מיטן מעסערל געקראצט אין א בוך, געקראצט און געקראצט, אן אן אויפהער. ער קראצט, און מיר שטייען אין געהאקטע
ווונדן און קוקן, ווי ער קראצט, און דער גאנצער איבעריקער עולם שטייט
און קוקט אף אונדז און באטראכט אונדז פון קאפ ביז די פיס, און ער,
דער טשינאווניק מיט דער ליסינע, הערט נישט אויף צו קראצן, און ארום
און ארום אף אלע טישן זיצן נאך טשינאווניקעס און ציילן געלט, ― נאר
ווי אזוי, מיינט איר, געלט? אזוי ווי פאלאווע, ווי מיסט! גאלד ― גאנצע
סטערטעס! דער קאפ דרייט זיך אזש, דער „גאלדענער קלאנג״ הילכט אזש
אין די אויערן, און סע שעמערירט אין די אויגן! „ווער האט דאס אויסגעקלערט, טראכט איך מיר, אט דאס געלט, וואס איבער דעם ווערן
מענטשן אזוי פארשווארצט, שלאגן זיך קאפ אין וואנט, און איינער דעם
אנדערן וואלט נאר איינגעשלונגען לעבעדיקערהייט ― נישטא קיין ברודער, קיין שוועסטער, קיין פאטער, קיין קינד, קיין שכן, קיין גוטער
פריינט, קיין טייערס אף דער וועלט, נאר געלט און געלט און געלט!״...
אזוי טראכט איך מיר, און אפשר האב איך בשעת מעשה גאר נישט געטראכט, איר פארשטייט, צי ניין?... און ער, דער טשינאווניק, הייסט
עס, הערט נישט אויף צו קראצן, ווארעם וואס גייט אים אן, אשטייגער,
בילעט, יעקב־יוסיל, פינף־און־זיבעציק טויזנט, גלחים, הענעכס, בירנבוימס, מעקלערס, וואס ווילן נעבעך פארדינען, און גלאט מענטשן?...
נאר אלצדינג אף דער וועלט איז דאך ביז א צייט; גאט האט רחמנות
געהאט, דער טשינאווניק האט אויפגערעדט צו קראצן, צונויפגעלייגט
דאס שארפע מעסערל, באהאלטן דאס אין זשילעט־קעשענע, ארויסגענומען
א קלאר־ווייסע פעטשיילע, גוט אויסגעשנייצט די נאז, ווי מע באדארף;
נאכדעם האט ער א נעם געטאן דעם בילעט, פשוט ווי מע נעמט א פראסטן
בויגן פאפיר פאר א גראשן, געעפנט עפעס א בוך, א ספר־הזכרונות, און
געקוקט ― געקוקט, א קוק אין בוך און א קוק אפן בילעט, א קוק אפן
בילעט און א קוק אין בוך. „ער האט, אפנים, מורא, דער דאזיקער חכם,
אז דער בילעט איז א געמלאכהטער בילעט״... ― אזוי טראכט איך מיר.
― „קראץ־קראץ! ― טראכט איך מיר. ― שמעק־שמעק! ס׳איז אן
אמתער בילעט נעבעך, ניט קיין פאלשער!״... פלוצעם זע איך, ווי ער
נעמט דעם בילעט, טוט אים א ווארף אונדז כמעט גלייך אין פנים אריין
מיט די דאזיקע ווערטער (איך געדענק זיי אזוי ווי אצינד געדענק איך זיי):
    
― וו ע ר  ה א ט א יי ך  ג ע ז א ג ט, א ז  ד ע ר  ד א ז י ־
ק ע ר  ב י ל ע ט  ה א ט  ג ע וו ו נ ע ן  ד י פ י נ ף ־ א ו ן ־
ז י ב ע צ י ק  ט ו י ז נ ט?
    
איר פארשטייט, צי ניין?  וו ע ר  ה א ט  א ו נ ד ז  ג ע ־
ז א ג ט??? ווי געפעלט אייך אזא משל?!
    
― וואס הייסט, ― זאגן מיר, ― ווער האט אונדז געזאגט? דער
בילעט אליין האט אונדז געזאגט, אז ער האט געווונען די פינף־און־זיבע־ציק טויזנט; די סעריע 2289 נומער 12!
    
― יא, ― מאכט ער צו אונדז גאנץ ערנסט ― דאס איז אמת, די
סעריע נומער 2289 נומער 12 האט טאקע געווונען פינף־און־זיבעציק
טויזנט, און אייער בילעט איז 2298 נומער 12. א קליין טעותל, מ א ־
ל י ע נ ק א י א א ש י ב א ט ש ק א . . .
    
געפעלט אייך עפעס אזא נייס? מילא, וואס זאל איך אייך זאגן?
תחילת, אז ער האט אונדז אויסגערעדט די דאזיקע ווערטער, זיינען מיר
געווען אלע ווי צעמישט. מיר האבן גערעכנט: אדער ע ר איז דול,
אדער  מ י ר  זיינען משוגע, אדער סע חלומט זיך אונדז א חלום. און
מיר האבן גענומען קוקן איינס אף דאס אנדערע. נאכדעם האבן מיר זיך
ערשט דערמאנט א קוק טאן אין בילעט אריין ― יא, ווי מיר זיינען יידן!
סעריע 2298 נומער 12! איר פארשטייט, צי ניין?...
    
וואס זאל איך אייך דערציילן ווייטער, מיין ליבער פריינט? איך בין
דאס גארנישט אימשטאנד אייך איבערצוגעבן א צענטחלק אפילו, איר
זייט דאס נישט אימשטאנד צו באשרייבן, און קיינער איז נישט אימשטאנד זיך פארשטעלן דאס בילד, די קארטינע, וואס איז פארגעקומען
דעמאלט אין באנק, בשעת מיר זיינען געבליבן שטיין אלע אן לשון. געקוקט איינס אף דאס אנדערע. אף די פנימער איז געווען אנגעצייכנט ―
וואס זאל איך אייך זאגן? ס׳איז גארנישט געווען קיין פנימער פון
מענטשן, איר פארשטייט, צי ניין, ס׳איז געווען חיות און בהמות איז דאס
געווען, אינעם געשטאלט פון מענטשן, בהמות בצורת אדם הייסט עס.
איינער דעם אנדערן זאל קאנען דורס זיין, וואלט ער אים דורס געווען
מיטן קוק, מיט די אויגן! דאכט זיך, וואס? וואס האט מען אייך געטאן
אזעלכס? עס האט זיך אייך געחלומט א חלום פון פינף־און־זיבעציק
טויזנט? נו, אם כן, באדארף מען זיך נעמען דאס לעבן? שוין זשע האט
דאס לעבן קיין שום ווערדע ניט, א חוץ געלט? משוגעים, איר פארשטייט,
צי ניין?... אף קיינעם האט מיך נישט פארדראסן, הערט איר, ווי אף
מיין חברה־מאן, אף בירנבוימען הייסט עס. מילא, די איבעריקע חברה
האבן כאטש פארענטפערט זיך, ארויפגעלייגט די באד איינס אף דאס אנדערע: דער גלח האט ארויפגעלייגט אינגאנצן אף מיין ברודער הענעך, און
מיין ברודער הענעך האט געזאגט: פרעגט אים בחרם, עס האט זיך אים
אפילו נישט געחלומט קיין פינף־און־זיבעציק טויזנט, און ער וואלט ניט
אנגעהויבן צו וויסן, ווען איך, יעקב־יוסיל הייסט עס, זאל אים נישט
געווען קלאפן קיין דעפעש און אפגעבן מזל־טוב, איר פארשטייט, צי ניין?
„שיין האסטו, זאגט ער, געקוקט, ברודער מיינער, אין בלאט!״... „פארוואס האסטו, זאג איך, ניט געקוקט?״ „דו ביסט געווען, זאגט ער, דער
גאנצער ברעכער, בא דיר איז געווען, זאגט ער, דער בילעט, דו ביסט,
זאגט ער,  ד ע ר  ר ע כ ט ע ר  ב ע ל ־ ה ב י ת!״... איר הערט א
מעשה? פריער, אז ס׳איז געווען די פינף־און־זיבעציק טויזנט, האט מען
מיך געוואלט אפלייקענען גאר אינגאנצן, און איצט, אז עס האט זיך
אויסגעלאזט א טייך, בין איך שוין  ד ע ר  ר ע כ ט ע ר  ב ע ל ־
ה ב י ת. איר פארשטייט, צי ניין? נאר גאר נישט. איך, יעקב־יוסיל,
דאס כפרה־הינדל, נעם אף זיך די גאנצע באד; לאז זיין  א י ך  בין דער
גאנצער חייב! אי, ווו זיינען געווען א יי ע ר ע  אויגן, בהמות? איר
האט דאך אויך געזען גלייך מיט מיר א מאל ניינצן די אלע פאפירן, מיט
די קוויטאנציעס, מיט די סטראכאווקעס, ווו סע שטייט בפרוש סעריע
2298, נומער 12, און געווונען האט גאר די סעריע 2289 נומער 12, ―
פאר וואס איז אייך נישט איינגעפאלן א קוק צו טאן, אז די 9 שטייט
פריער פאר דער 8? און אז דער בילעט איז שוין געווען בא אייך אין די
הענט, זייט איר, דאכט זיך, ניט קליין געווען א קוק צו טאן נאך א מאל
אין דער טאבעלע, וואס פאר א סעריע האט געווונען די פינף־און־זיבעציק
טויזנט: צי די סעריע 2298, צי די סעריע 2289? אין באנק אריין, זעט
איר, האט איר זיך נישט געפוילט גיין א גאנצע כאליאסטרע ― וואס איז?
איר האט געמיינט, אט נעמט איר געלט? איר פארשטייט, צי ניין?... נאר
אף קיינעם האט מיך אזוי ניט געברענט, זאג איך אייך, ווי אף דעם
חברה־מאן, בירנבוים הייסט עס. איר האט אים באדארפט אנקוקן, ווי
ער איז זיך געשטאנען בא דער זייט, ווי א ווילד־פרעמדער, גלייך ווי מיט
אים געהער זיך דאס נישט אן גאר ניט. אט ערשט, דאכט זיך, האט ער געארבעט מעשים: מענטשן! מענטשן! ער וויל זיך פארלאזן אף מענטשן!
און איצט שטייט ער, ווי א כשר לעמעלע, נעבעך גאט די נשמה שולדיק!...
האט דאס מיך שוין אנגענומען, איר פארשטייט, צי ניין, באם הארצן,
און איך האב מיך מיישב געווען: לאם איך מיר כאטש קילן דאס הארץ
פאר מיין בלוט, וואס ער האט מיר אפגעצאפט דעמאלט, דעם צווייטן מיי,
אויב איר געדענקט, בשעת איך בין געשטאנען פאר אים און געבעטן זיך,
ווי ביי א גזלן, ער זאל מיר ארויסגעבן דעם בילעט.
    
― פאני בירנבוים! ― רוף איך מיך אן צו אים. ― אצינד האט
איר צייט זיך פארלאזן אף מענטשן; אט שטייען מענטשן אין באנק, קיין
עין־הרע, א סך! וואס שווייגט איר? איר ווילט שוין נישט קיין מענטשן?
א וי ס מענטשן?...
    
דער גאנצער עולם איז געשטאנען, איר פארשטייט, צי ניין, און געקוועלט. פון וואס מע האט געקוועלט ― קאן איך אייך נישט זאגן: צי
דאס קוועלן איז געווען פון דעם, וואס איך רוף מיין חברה־מאן, בירנבוימען הייסט עס, אף מענטשן? צי ס׳איז גלאט געווען אנגעלייגט באם עולם,
וואס פון די פינף־און־זיבעציק טויזנט האט זיך אויסגעלאזט א טייך? קאן
איך אייך זאגן, איר פארשטייט, צי ניין, און שווערן בא וואס איר ווילט,
אז עס הייבט מיך נישט אן צו ארן דאס געלט ― לאז דאס ברענען אפן
פייער! ארן ארט מיך נאר, פאר וואס אז בשעת מ ע ה א ט נ א ר
ג ע מ יי נ ט, אז יעקב־יוסיל האט פינף־און־זיבעציק טויזנט, איז יעקב־יוסיל געווען „רב יעקב־יוסיל״; און איצט, אז מען איז געוואר געווארן,
אז יעקב־יוסיל האט, איך בעט איבער אייער כבוד, א פייג, נישט קיין
פינף־און־זיבעציק טויזנט, ― איז אן עק, אויס רב יעקב־יוסיל!... וואס,
פארכעס, אין אייער פאטער און מוטער אריין! וואס האב איך דא חוטא־בעגל געווען? יא פינף־און־זיבעציק טויזנט, ניט פינף־און־זיבעציק טויזנט ― וואס איז דא די נפקא־מינה?... הערט איר, וואס איך וועל אייך
זאגן, פאני שלום־עליכם? איר מעגט זיך טאקע איבערנעמען מיט אייערע
יידעלעך און מיט דער גאנצער וועלט! ס׳איז, הערט איר, פע, א פאסקודנע
וועלט, און א פאלשע וועלט, און א פארפירטע וועלט, און א נארישע
וועלט! נאר זייט זיך מודה, עס קלינגט אייך נאך נישט אין די אויערן
און עס דרייט זיך נאך נישט אף אייך דאס היטל פון מיינע פינף־און־זיבעציק טויזנט? האט נאר קיין פאראיבל נישט, וואס איך האב אייך
אפשר אפגעדולט א קאפ, און זייט מיר געזונט, איר פארשטייט, צי ניין,
און לאז גאט געבן בעסערע געשעפטן.
    
געשריבן אין יאר 1902.
    
בין איך אליין, ווי איך האב אייך געזאגט, א דראזשנער, פון דראזש־נע הייסט דאס, א קליין שטעטל אין פאדאליער גובערניע, גאר א קליין
שטעטל; היינט איז שוין דראזשנע כלומרשט א שטאט מיט א באן, מיט
א סטאנציע, מיט א וואקזאל... אז דראזשנע איז געווארן א סטאנציע,
האט אונדז די גאנצע וועלט מקנא געווען: א קלייניקייט א באן! מע האט
געמיינט, דאס וועט ווערן א מחיה, א מקום פרנסה, מע וועט זשעברען
פולע זשמעניעס מיט גאלד, מע וועט גליקלעך ווערן! יידן זיינען זיך צונויפגעפארן פון די דערפער ארויס אין שטאט אריין; בעלי־בתים האבן
גענומען איבערבויען די הייזער, שטעלן נייע קלייטן; די טאקסע פון
פלייש האט מען געהעכערט; מע האט שוין אנגעהויבן קלערן מכח א
נייעם שוחט, מכח נאך א בית־המדרש און מכח אפנעמען פעלד אף צו
פארברייטערן דאס אלטע בית־עולם ― בקיצור, ס׳איז געווארן „ליהודים״.
א ווערטל? א באן, א סטאנציע, א וואקזאל! בעלי־עגלות האבן זיך אפילו
תחילת אביסל געבונטעוועט, געווען שטארק ניט צופרידן פונעם עסק, נאר
ווער פרעגט זיי? מע האט אויסגעלייגט רעלסן, אראפגעבראכט וואגאנעס,
אנידערגעשטעלט א וואקזאל, אויפגעהאנגען א גלעקל, צוגעשלאגן א ברעטל: „ס ט א נ צ י ע  ד ר א ז ש נ א״ ― און רעדט צו דער וואנט!
    
אז ס׳האט אנגעהויבן גיין די באן, רופט זיך אן צו מיר מיינע:
„וואס רעכנסטו צו טאן, יונהלע?״ (יונה רופט מען מיך). „וואס זאל
איך, זאג איך, טאן? דאס וואס אלע יידן טוען; אלע דראזשנער יידן
דרייען זיך בא דער באן, וועל איך מיך אויך דרייען בא דער באן!״...
 
 