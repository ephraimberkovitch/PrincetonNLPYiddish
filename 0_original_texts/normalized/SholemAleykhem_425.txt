 
 מאטל פייסי דעם חזנס: 1\. 7: מיין ברודער אליהוס געטראנק 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
מיין ברודער אליהוס געטראנק
  
―――
  
― א. ―
    
„פאר איין רובל ― הונדערט רובל! הונדערט רובל א מאנאט און
מער קאן פארדינען יעדער איינציקער, ווער עס וועט זיך באקענען מיטן
אינהאלט פון אונדזער בוך, וואס קאסט סך הכל איין רובל מיט פארטא.
לויפט, קויפט! סטאפט, כאפט ― איר וועט פארשפעטיקן!״
    
אט אזא מין זאך האט אויסגעלייענט ערגעץ אף די בלעטער מיין
ברודער אליהו באלד ווי ער איז אראפ פון קעסט. און אראפ פון קעסט
איז מיין ברודער אליהו נישט דערפאר, ווייל עס איז אים „אויסגעגאנגען
די יארן״. צוגעזאגט האט מען אים, אייגנטלעך, קעסט גאנצע דריי יאר,
און געהאלטן האט מען אים אפילו נישט קיין דריי פערטל יאר. עס האט
זיך מיט זיין רייכן שווער געטראפן אן אומגליק. יונה דער בעקער האט
אנגעזעצט און איז געווארן פון א נגיד א קבצן. פונוואנען דער בראך איז
געקומען ― האב איך אייך שוין דערציילט. צוויי מאל איין זאך דערצייל
איך קיינמאל נישט, סיידן מע בעט מיך. איצטיקס מאל וועט זיך נישט
העלפן קיין בעטן אויך, ווייל איך בין זייער פארנומען. איך פארדין
געלט. איך טראג ארום א געטראנק, וואס מיין ברודער אליהו מאכט אים
אליין מיט זיינע אייגענע הענט. ער האט זיך אויסגעלערנט מאכן דאס
פון א בוך, וואס קאסט סך הכל איין רובל, און פארדינען קאן מען מיט
דעם הונדערט רובל א חודש און מער. מיין ברודער אליהו, וויבאלד ער
האט איבערגעלייענט, אז ס׳איז דא אזא בוך אף דער וועלט, אזוי האט
ער באלד אוועקגעשיקט אף דער פאסט א קערבל (דאס לעצטע קערבל)
און האט אנגעזאגט דער מאמען א בשורה, זי זאל נישט זארגן מער.
    
― מאמע! דאנקען גאט, מיר זיינען געהאלפן. מיט פרנסה זיינען
מיר שוין פארזארגט אט אזוי ווייט (ער ווייזט מיט דער האנט אפן האלדז).
    
― וואס איז דען? ― פרעגט די מאמע. ― האסט געקריגן א
שטעלע?
    
― נאך בעסער פון א שטעלע! ― ענטפערט איר מיין ברודער
אליהו, און די אויגן בא אים לייכטן. אפנים, פון גרויס שמחה. ער הייסט
איר ווארטן נאך עטלעכע טעג, ביז דאס בוך וועט אים אנקומען.
    
― וואסער בוך? ― פרעגט אים די מאמע.
    
― ס׳איז שוין איין מאל א בוך! ― זאגט איר מיין ברודער אליהו
און פרעגט זי, אויב זי וועט זיין צופרידן מיט הונדערט רובל א חודש?
לאכט פון אים די מאמע און זאגט אים, אז זי וואלט געווען צופרידן
מיט הונדערט רובל א יאר, אבי זיכערע. ענטפערט איר דערויף מיין
ברודער אליהו, אז בא איר איז צו א קליינע השגה, און ער לאזט זיך
גיין אף דער פאסט. אלע טאג גייט ער אף דער פאסט און פרעגט זיך
נאך אפן בוך. שוין העכער א וואך, אז ער האט אוועקגעשיקט דאס
קערבל, און קיין בוך איז נישטא! דערווייל דארף מען לעבן. „די נשמה
אויסשפייען קאן מען נישט״. אזוי זאגט די מאמע. איך פארשטיי נישט,
ווי אזוי שפייט מען דאס אויס א נשמה?
  
― ב. ―
    
שאט, שוין דא א בוך! מיר האבן דאס נאר אויסגעפאקט, האט
מיין ברודער אליהו זיך אוועקגעזעצט לייענען דאס בוך. וויי־וויי, וואס
ער האט דארטן אויסגעלייענט! וויפל סגולות אף צו מאכן געלט דורך
פארשיידענע רעצעפטן! א רעצעפט אף צו פארדינען הונדערט רובל
א חודש דורך מאכן די בעסטע טינטן. א רעצעפט אף צו פארדינען
הונדערט רובל א חודש דורך מאכן גוטע שווארצע שווואקס. א רעצעפט
אף צו פארדינען הונדערט רובל א חודש דורך ארויסטרייבן מייז, טאראקאנעס און אנדערע מיאוסקייטן. א רעצעפט אף צו פארדינען הונדערט
רובל א חודש און מער דורך מאכן ליקערן, זיסע בראנפנס, לימאנאד,
סאדע־וואסער, קוואס און אנדערע נאך מער ביליקע געטראנקען.
    
מיין ברודער אליהו האט זיך אפגעשטעלט אפן לעצטן רעצעפט.
ערשטנס, ווייל דורך אים קאן מען פארדינען נאך מער פון הונדערט
רובל א חודש. אזוי שטייט דאך בפירוש געשריבן אין בוך. צווייטנס,
מע דארף זיך נישט פאטשקען מיט טינט און מיט שווואקס און נישט
האבן צו טאן מיט מייז, טאראקאנעס און אנדערע מיאוסקייטן. די
פראגע איז נאר, צו וואסער געטראנק זאל מען זיך נעמען? צו ליקערן
און זיסע בראנפנס דארף מען האבן רויטשילדס פארמעגן. צו לימאנאד
און סאדע־וואסער דארף מען האבן א מאשינע אזעלכע, עפעס א מין
שטיין, וואס קאסט מי יודע וויפל! בלייבט איבער נאר איין זאך:
קוואס! קוואס איז אזא מין געטראנק, וואס קאסט וואלוול און עס
גייט א סך. ובפרט נאך אין אזא הייסן זומער, ווי היינט. פון קוואס,
דארפט איר וויסן, איז בא אונדז ברוך דער קוואסניק געווארן א גביר.
ער מאכט „בוטל־קוואס״. זיין קוואס האט א שם אף דער וועלט. ער
שיסט פון די פלעשער, ווי פון א הארמאט. וואס איז דער שכל, וואס
סע שיסט, ווייס קיינער נישט. דאס איז ברוכס סוד. מע זאגט, אז ער
לייגט אריין אינעווייניק עפעס אזעלכעס, וואס שיסט. אנדערע זאגן ―
א ראזשינקע. אנדערע זאגן ― האפן. קומט דער זומער, האט ער נישט
קיין הענט. אזויפיל לייזט ער געלט!
    
אונדזער קוואס, וואס מיין ברודער אליהו מאכט נאכן רעצעפט,
איז נישט קיין בוטל־קוואס און שיסט נישט. אונדזער קוואס איז אן
אנדער מין געטראנק. ווי אזוי ער ווערט געמאכט ― קאן איך אייך
נישט זאגן. מיין ברודער אליהו לאזט קיינעם נישט צו, בשעת ער
מאכט אים. אז ער גיסט וואסער ― זעען אלע. נאר אז ער האלט אין
רעכטן מאכן, פארשליסט ער זיך אין דער מאמעס אלקער. נישט איך,
נישט די מאמע, נישט מיין שוועגערן ברכה ― קיינער האט נישט די
זכיה צו זיין דערביי. נאר אויב איר זאגט מיר צו, אז ס׳וועט זיין
א סוד, קאן איך אייך זאגן, וואס אין דעם געטראנק געפינט זיך. איך
ווייס דאך וואס ער גרייט צו. דארטן געפינט זיך שאלעכץ פון לימענע,
שיטערער האניק (מעליס), א זאך וואס מע רופט דאס קרימעטארטערום
און וואס איז זויערער פון עסיק, און דאס איבעריקע ― וואסער. וואסער
איז דארטן דא מער פון אלצדינג. וואס מער וואסער ― מער קוואס.
דאס אלץ ווערט גוט אויסגעמישט מיט א פראסטן שטעקן, אזוי שטייט
געשריבן אין בוך, און דאס געטראנק איז פארטיק. נאכדעם ווערט ער
אריינגעגאסן אין א גרויסן קרוג, און מע ווארפט אריין אהין א שטיק
אייז. אייז איז דער עיקר! אן אייז טויג דאס גאנצע געטראנק אף
תשעה ניינציק כפרות. דאס זאג איך אייך נישט פונעם בוך, נאר איך
האב איינמאל אליין פארזוכט א ביסל קוואס אן אייז, האב איך געמיינט,
אז ס׳איז אן עק פון מיין לעבן!
  
― ג ―
    
געמאכט דאס ערשטע פעסל קוואס, איז געבליבן, אז ארויסטראגן
פארקויפן אים אף דער גאס זאל איך. ווער דען, אז נישט איך? מיין
ברודער אליהון פאסט נישט. ער איז דאך שוין א באווייבטער. דער מאמען ― אוודאי נישט. מיר וועלן גארנישט דערלאזן, אז די מאמע זאל
ארומגיין מיט א קרוג איבערן מארק און שרייען: „קוואס! קוואס!
יידן, קוואס!״ אלע האבן געפסקנט, אז דאס דארף זיין מיין ארבעט.
איך אליין האב אויך אזוי געדענקט. איך האב מיך מחיה געווען, אז
איך האב דערהערט דאס נייס. מיין ברודער אליהו האט גענומען מיך
לערנען, ווי אזוי איך זאל טאן. דעם קרוג זאל איך האלטן אין איין
האנט אף א שטריקל, דאס גלאז אין דער אנדערער האנט, און בכדי
דער עולם זאל זיך אפשטעלן, זאל איך זינגען הויך, און מיט א ניגון,
אט אזוי:
    
 יידן, א געטראנק!
    
 א קאפיקע א גלאז!
    
 קאלט און זיס ―
    
 א דערקוויקעניש!...
    
א קול, האב איך אייך שוין לאנג געזאגט, אז איך האב א שיינס.
א סאפראנא־שטימע, בירושה פון מיין טאטן, עליו השלום. איך האב
געגעבן א זינג־ארויס אף א קול און האב איבערגעדרייט דעם פסוק מיט
די פיס ארויף:
    
 זיסער קוואס א גלאז!
    
 א קאפיקע א ייד!
    
 א קוויק און א קאלט ―
    
 א דערטרינקעניש!...
    
איך ווייס נישט: צי מיין געזאנג איז אזוי געפעלן געווארן? צי
דאס געטראנק איז טאקע געווען אזוי גוט? צי אפשר ווייל דער טאג
איז געווען זייער א הייסער? איך האב דעם ערשטן קרוג אויספארקויפט אין איין האלבע שעה און בין געקומען אהיים מיט כמעט פינף
גילדן פדיון. מיין ברודער אליהו האט אפגעגעבן דאס געלט דער מאמען,
און מיר האט ער באלד אנגעגאסן א פרישן קרוג. ער האט געזאגט, אז
אויב איך וועל מיך אויסדרייען אזוי פינף־זעקס מאל דורכן טאג, וועלן
מיר האבן פארדינט פונקט הונדערט רובל א חודש. איצט רעכנט, זייט
מוחל, אראפ די פיר טעג שבת, וואס אין חודש, וועט איר שוין אליין
וויסן, וויפל דאס געטראנק קאסט אונדז און וואס פאר א פראצענט מיר
פארדינען בא אים? דאס געטראנק קאסט אונדז זייער וואלוול. מען
קאן זאגן כמעט גארנישט. דאס גאנצע געלט גייט אוועק אפן אייז.
דעריבער דארף מען זען, וואס גיכער אויספארקויפן דעם קרוג מיטן
געטראנק, בכדי דאס שטיקל אייז זאל צוניץ קומען אפן צווייטן קרוג,
און אפן דריטן קרוג, און אזוי ווייטער. דעריבער דארף מען מיטן געטראנק גיין גיך, טאקע לויפן. נאך מיר לויפן נאך יינגלעך שקצים, א
גאנצע טיטשקע. זיי קרימען מיך איבער, ווי איך זינג. איך הער זיי אבער
מיטן קאטער. איך זע וואס גיכער אויסברענגען דעם קרוג און לויפן
אהיים נעמען נאך א קרוג. וויפל איך האב געמאכט דעם ערשטן טאג
― ווייס איך אליין נישט. איך ווייס נאר, אז מיין ברודער אליהו מיט
מיין שוועגערן ברכה מיט מיין מאמען האבן מיך שטארק געלויבט. וועטשערע האט מען מיר געגעבן א שטיק דיני מיט א שטיק קאווענע מיט
צוויי פלוימען אינגערשע. פון קוואס שמועסט מען נישט. קוואס טרינקען
מיר אלע אזוי ווי וואסער. פארן שלאף בעט מיר אויס די מאמע אף
דער ערד און פרעגט מיך, צי עס טוט מיר נישט וויי חלילה די פיס.
מיין ברודער אליהו לאכט פון איר. ער זאגט אף מיר, אז איך בין אזא
יינגל, וואס מיר טוט קיינמאל נישט וויי קיין זאך.
    
― געוויס! ― זאג איך. ― א סימן, אויב איר ווילט, גיי איך
באלד מיט א קרוג אינמיטן האלבע נאכט.
    
אלע דריי צעלאכן זיך פון מיין בריהשאפט. נאר אף דער מאמעס
אויגן זע איך טרערן. נו, דאס איז דאך אן אלטער כלל ― א מאמע
דארף וויינען! איך וואלט וועלן וויסן: אלע מאמעס וויינען אזוי שטענדיק, ווי מיין מאמע?
― ד ―
    
עס גייט אונדז, קיין עין־הרע, דורך טיר און דורך טויער. איין טאג
איז הייסער פונעם אנדערן. עס ברענט! מענטשן גייען אויס פאר היץ,
קינדער פאלן אזוי ווי פליגן. ווען נישט דאס גלעזל קוואס, וואלט מען
פארברענט געווארן. איך קער מיך אום מיטן קרוג, בלא גוזמא, צען מאל
א טאג! מיין ברודער אליהו קוקט אריין אין פאס אריין מיט איין אויג
און זאגט, אז עס טאגט שוין. פאלט ער אף אן עצה און גיסט צו נאך
א פאר עמער וואסער. אף דער עצה בין איך געפאלן נאך פריער פון
אים. איך מוז מיך מודה זיין פאר אייך, אז איך האב אפגעטאן א שפיצל
שוין עטלעכע מאל. כמעט אלע טאג כאפ איך מיך אריין צו אונדזער שכנה
פעסיע און גיב איר פארזוכן א גלעזל פון אונדזער אייגענעם געטראנק.
איר מאן, משה דעם איינבינדער, גיב איך צוויי גלעזלעך. ער איז א גוטער
מענטש. די קינדער אלע גיב איך אויך צו גלעזלעך קוואס. לאזן זיי אויך
וויסן, וואס פאר א געטראנק מיר קאנען מאכן. דעם בלינדן פעטער גיב איך
אויך א גלעזל קוואס אף צו פארזוכן. א רחמנות, ער איז נעבעך א קאליקע.
אלע מיינע באקאנטע גיב איך קוואס. אומזיסט, אן א קאפיקע געלט.
און בכדי ס׳זאל נישט זיין קיין שאדן, דערגיס איך דעם קרוג מיט וואסער.
אף איטלעכס גלעזל קוואס, וואס איך גיב אוועק אומזיסט, דערגיס איך
צוויי גלעזער וואסער. דאס אייגענע טוט מען אינדערהיים אויך. למשל,
מיין ברודער אליהו טרינקט אויס א גלעזל קוואס, דערגיסט ער באלד
מיט וואסער. ער איז גערעכט. ס׳איז אן עבירה א קאפיקע. מיין שוועגערן
ברכה טרינקט אויס א פאר גלעזלעך קוואס (זי האט ליב מיין ברודער
אליהוס קוואס ― סכנות!), דערגיסט זי באלד מיט וואסער. די מאמע
פארזוכט אמאל א גלעזל קוואס (זי דארף מען בעטן. אליין וועט זי נישט
נעמען!), דערגיסט מען באלד מיט וואסער. הכלל, עס גייט נישט חסר
קיין טראפן, און מיר מאכן, קיין עין־הרע, פיין געלט. די מאמע האט זיך
ארומגעצאלט מיט א סך חובות. אויסגעלייזט א פאר נייטיקע משכונות,
דאס בעטגעוואנט. אין שטוב האט זיך באוויזן א טישל, א בענקל. אף
שבת האבן מיר פיש און פלייש און ווייסע קוילעטשן. מיר האט מען צוגעזאגט, אם ירצה השם, אף ימים־טובים א פאר שטיוועלעך נייע. מיר
דאכט, אז קיינעם איז נישט אזוי גוט, ווי מיר!
― ה. ―
    
גייט זייט א נביא און טרעפט, אז ם׳וועט זיך טרעפן אזא מין אומגליק, און אונדזער געטראנק וועט ווערן פסול, כאטש נעמט גיסט אים
ארויס אין פאמעניצע! נאך א גליק, וואס מע האט מיך נישט פארנומען
אין פאליציי. הערט א מעשה! איינמאל האב איך פארבלאנדזשעט מיטן
קרוג קוואס צו אונדזער שכנה פעסיע. דער גאנצער עולם האט גענומען
צו גלעזלעך קוואס, און איך אליין אויך מיט זיי. אויסגערעכנט, אז עס
פעלט מיר א גלעזלעך צוועלף־דרייצן געטראנק, האב איך מיך אריינגעכאפט איז הויז, דארטן ווו דאס וואסער שטייט בא זיי. אנשטאט דער
דייזשע מיט וואסער האב איך, אפנים, געטראפן צו דער באלייע, ווו מע
וואשט גרעט, און אריינגעפליאסקעט א פופצן־צוואנציק גלעזער צו מיר
אין קרוג אריין, און בין אוועק אין גאס אריין מיט א נייעם ניגון, וואס
איך אליין האב צוגעטראכט:
    
 יידן, א געטראנק!
    
 טעם גן־עדן!
    
 אזא יאר אף מיר,
    
 אף אייך און אף אונדז ביידן!
    
שטעלט מיך אפ א ייד, באצאלט מיר א קאפיקע און ער הייסט זיך
אנגיסן א גלעזל קוואס. ער טרינקט אויס דאס גאנצע גלאז און פארקרימט
זיך.
    
― יינגעלע! וואס איז דאס בא דיר פאר א געטראנק?
    
איך הער אים אין טראק. עס שטייען נאך צוויי יידן און ווארטן,
איך זאל זיי שוין אנגיסן. איינער זופט־אפ א האלבע גלאז, דער אנדערער
א דריטל. זיי באצאלן, שפייען אויס און גייען אוועק. נאך איינער טראגט
צו דאס גלאז צו די ליפן. ער פארזוכט און זאגט, אז סע שמעקט מיט
זייף און ס׳איז, דאכט זיך, געזאלצן. נאך איינער טוט א קוק אפן גלאז
און גיט מיר אפ צוריק מיט די ווערטער:
    
― וואס איז דאס בא דיר?
    
― אזא געטראנק. ― זאג איך.
    
― א געשטאנק? ― מאכט ער צו מיר. ― א געשטאנק, נישט קיין
געטראנק!
    
איינער גייט צו, פארזוכט און טוט א פאליאסקע אויס דאס גלאז
גלייך מיר אין פנים אריין. אין א מינוט ארום שטייען ארום מיר א גאנץ
רעדל מיט יידן, ווייבער און קינדער. אלע ריידן, מאכן מיט די הענט,
קאכן זיך. דערזעט א יוון, אז מע קלייבט זיך, גייט ער צו און פרעגט, וואס
איז דא? דערציילט מען אים. גייט ער און קוקט אריין צו מיר אין קרוג
אריין און הייסט זיך געבן פארזוכן. גיס איך אים אן א גלעזל מיט קוואס.
דער יוון טוט א טרונק אפ און שפייט אויס און ווערט מלא רציחה.
    
― ווו האסטו גענומען אזעלכע פאמאיעס? ― פרעגט ער מיך.
    
― דאס איז פון א בוך, זאג איך אים, מיין ברודערס מלאכה. מיין
ברודער אליין מאכט דאס.
    
― ווער איז דיין ברודער? ― פרעגט ער מיך.
    
― מיין ברודער אליהו. ― זאג איך אים.
    
― וואסער אליהו? ― פרעגט ער מיך.
    
― דבר נישט, דו נארישער יאלד, אף דיין אחי! ― זאגן צו מיר
עטלעכע יידן אלע מיטאמאל. עס ווערט א טומל, א רעש, א מהומה. אלע
מינוט קומען צו נייע מענטשן. דער יוון האלט מיך פאר א האנט און וויל
אונדז אפפירן (מיך מיטן געטראנק) גלייך אין פאליציע אריין. דער טומל
ווערט נאך גרעסער: „א יתום! נעבעך, א יתום!״ ― הער איך פון
אלע זייטן. דאס הארץ זאגט מיר, אז איך האלט שמאל. איך קוק אפן
עולם, וואס ארום מיר: „יידן, האט רחמנות!״... מע וויל אריינרוקן
דעם יוון א מטבע. דער יוון נעמט נישט. רופט זיך אן צו מיר איינער, אן
אלטער ייד מיט גנבהשע אויגן, פארשטעלט, אף לשון־קודש:
    
― מאטל! רייס ארויס דעם יד פונעם יוון און הייב אויף די רגלים
און מאך פליטה!
    
איך טו זיך א רייס־אויס, נעם די פיס אף די פלייצעס און מארש
אהיים! ניט טויט, ניט לעבעדיק, פאל איך אריין אין שטוב אריין.
    
ווו איז דער קרוג? ― פרעגט מיך מיין ברודער אליהו.
    
― אין פאליציע! ― ענטפער איך אים און פאל־צו צו דער מאמען
מיט א געוויין.
מיר פארפלייצן די וועלט מיט טינט
  
―――
  
― א. ―
    
 אוי, בין איך געווען א נאר! דערפאר, וואס איך האב פארקויפט
ניט אזא גוטן קוואס, האב איך געמיינט, אז מע וועט מיך קעפן! צום
סוף ― גארנישט. אומזיסט איבערגעשראקן. יענטע מעג פארקויפן
חלב פאר גענדזנשמאלץ? און גדליה דער קצב האט ניט געהאדעוועט
די שטאט א קיילעכיק יאר מיט טרפה פלייש? אזוי האט אונדזער
שכנה פעסיע אויסגערעדט מיין מאמע דאס הארץ. אן אקציע מיט מיין
מאמען! אלצדינג נעמט זי זיך צום הארצן. דערפאר האב איך ליב
מיין ברודער אליהו. מיין ברודער אליהו פאלט ניט אראפ בא זיך דערמיט, וואס מיר האבן זיך אפגעבריט אפן קוואס. אבי ער האט דעם
בוך, איז אים גוט. ער האט געקויפט א בוך פאר א רובל. דאס בוך
הייסט „פאר א רובל הונדערט!״ ער זיצט און לערנט אים אף אויסנווייניק. דארטן זיינען דא אן א שיעור רעצעפטן, ווי אזוי מע מאכט
געלט. ער קען שוין כמעט אלע רעצעפטן. ער ווייס שוין, וויאזוי
מע מאכט טינט, ווי אזוי מע מאכט שווואקס, ווי אזוי מע טרייבט־ארויס
מייז און טאראקאנעס און אנדערע מיאוסקייטן. ער רעכנט, קודם כל,
זיך נעמען צו טינט. טינט, זאגט ער, איז א גוטער ארטיקל. אלע לערנען זיך שרייבן. ער איז א בעלן געווען פרעגן בא יודל דעם שרייבער,
וויפל גייט אוועק בא אים טינט? זאגט ער: א פארמעגן! יודל דער
שרייבער האט אפשר זעכציק מיידלעך, וואס ער לערנט זיי שרייבן.
יינגלעך לערנען ניט בא אים. מע האט פאר אים מורא. ער שלאגט
זיך. ער שלאגט מיט א ווירע איבער די הענט. מיידלעך קאן מען ניט
שלאגן. שמייסן אוודאי ניט. עס טוט מיר באנג, וואס איך בין נישט
 
 