

לאפססוס־קאקטוס — 30 



 by באריס סאנדלער 
March 2, 2020March 6, 2020 Filed under:
שפראך 

דריגען
לעצטנס. האב איך אנגעטראפן אויף אזא זאץ: „ער איז געווען אזוי אין כעס, אז ער האט על־פי טעות א דריגע געטאן דאס יינגעלע.‟ געמיינט האט דער מחבר, א שטופ געטאן, א שטויס געטאן, אבער קיין מאל נישט — א דריגע געטאן. דער ווערב דריגען, א דריגע טאן ווערט באנוצט נאר בנוגע דעם אייגענעם גוף און קאן נישט ווירקן אויף אן אנדער אביעקט. למשל, „דער באלעגאלע האט א שמייס געטאן דאס פערד מיט דער בייטש, אבער זי האט זיך פון ארט נישט גערירט, אפילו נישט א דריגע געטאן מיטן עק…‟ אדער: „דאס מיידעלע איז געזעסן אויפן גאנעק און געדריגעט מיט די פיס.‟
מע קאן נישט א דריגע טאן א צווייטן! אמת, ווי א פעול־יוצא, א רעזולטאט פונעם דריגען, קאן ליידן א צווייטער. דעריבער וואלט דער דערמאנטער אויבן זאץ, געזאלט אויסזען בערך אזוי: „ער איז געווען אזוי אין כעס, אז ער האט על־פי טעות א דריגע געטאן מיטן פוס און דאס יינגעלע איז געפאלן.‟
 בוצקען זיך
דאס ווארט „בוצקען‟ האב איך צום ערשטן מאל דערהערט נאך גאר א ברעקל. כ׳האב עס נישט פארשטאנען מיטן קאפ, נאר מיטן קאפ דערפילט. דער טאטע האט מיך אוועקגעזעצט צו זיך אויף די קני, אנגעכאפט פאר די הענטלעך און אנגעהויבן אנצורוקן אויף מיר זיין קאפ. דערביי האט ער צוגעזונגען: „באראם־באראם־בוץ!‟ — נאכן לעצט ווארט האב איך דערפירט ווי ער רירט זיך לייכט צו מיט זיין שטערן צו מיין שטערן. נאך צוויי־דריי מאל האב איך זיין שפיל געכאפט און, ווען ער, צוזינגענדיק זיך, האט א נייג געטאן דעם קאפ צו מיר, האב איך זיך א ווארף געטאן אים אנטקעגן מיט מיין קעפל. נאכן „בוץ‟ — האב איך זיך צעוויינט, און דער טאטע, נעבעך, האט זיך געריבן זיין רויט געווארענע נאז…
„בוצקען‟, מיינט, א זעץ טאן מיטן קאפ — און נאר מיטן קאפ, ווי עס טוען די צאפיקלעך. יעדער געדענקט, אוודאי, דאס מעשהלע וועגן די צוויי איינגעשפארטע צאפיקלעך. זיי האבן זיך געטראפן אין מיטן א שמאל בריקל און איין צאפיקל האט נישט געוואלט דורכלאזן דאס צווייטע, ביז זיי האבן זיך צונויפגעבוצקעט, אנשטעלנדיק איינער אנטקעגן דעם צווייטן די הערנערלעך, און ביידע אראפגעפאלן פונעם בריקל אין וואסער אריין. פונעם ווארט „בוצקען‟ קומט ארויס דאס ווארט „צעבוצקען‟ און מיינען מיינט עס, זיך צעקריגן.
א מיל, א מאל… 
א לייענערין פון „יידיש בראנזשע‟ האט צוגעשיקט א בריוו, ווו זי דערמאנט זיך, אז איר באבע ע״ה פלעגט יעדע מעשה אנהייבן נישט ווי עס פירט זיך: „א מאל, א מאל…‟, נאר „א מיל, א מאל…‟. דעם אמת געזאגט, האב איך ביז אהער אזא „אנהייב‟ פון א מעשהלע קיין מאל נישט געהערט. עס קאן זיין, אז די לייענערין האט עס פארגעדענקט „פארקריפלטערהייט‟, עס טרעפט זיך נישט זעלטן אזוינס; און אפשר האט איר באבע עס אליין אזוי „פארדרייט‟. עס קלינגט דאך שיין: „א מיל, א מאל, ווען די באבע איז געווען א מויד…‟ — כ׳וואלט געזאגט, פאעטיש… עס מאלט זיך באלד אן אלטע מיל ביים טייך, ווו דער מילנער זינגט זיך שטיל צו זיין אומעטיקע ליד אונטערן זשום פון וואסער:
 אוי, וויפל יארן זיינען פארפארן,/ זינט איך בין מילנער אט־א דא. / די רעדער דרייען זיך / די יארן גייען זיך / איך בין שוין אלט און גרייז, און גרא…
שיקט אריין, טייערע לייענער, אייערע פראגעס און דערמאנונגען. לאמיר זיי אין איינעם ארומטראכטן און זיך מיט זיי פאסמאקעווען.
 מיט הארציקע גרוסן,
 לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: linguisticresearchYiddish 
Post navigation


Previous Post
נאטיצן פונעם רעדאקטאר — 29 

Next Post
פון אונדזער עזבון: נחום אויסלענדער (1893־1962) 



