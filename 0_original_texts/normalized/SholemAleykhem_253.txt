<body dir=״rtl״ style=׳font־family:״Times New Roman״,Ariel,FreeSerif;׳>
<h1>דראמאטישע שריפטן: א דאקטער</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
</p><p></p><p>
 א שפאס אין איין אקט.
</p><p></p><p>
 די פארשוינען:
ח יי ם ־ ל יי ב  ק ר ע נ ד ע ל מ א ן, אן אויפגעקומענער גביר פון א יאר
</p><p></p><p>
פופציק. א ייד מיט א קאפאטע. נאר אן א היטל.
</p><p>
ח נ ה ־ ל א ה, זיין ווייב. קיין יארן ווייס מען ניט. האלט זיך יונג, רייבט
</p><p></p><p>
זיך צווישן „היינטיקע״. באהאנגען מיט גאלד, דימענטן, בריליאנטן און פערל.
</p><p>
וו י ע ר א ט ש ק ע, זייער טעכטערל. א שיין מיידל פון „היינטיקע וועלט״.
</p><p>
א ב ר א מ ט ש י ק, זייער זון. א גייציק בחורל, א „משכיל״.
</p><p>
ר ב  ש ל ו ם  ש ד כ ן, א ייד א שדכן מיט א יארמלקע און מיט א
</p><p></p><p>
גרינער קאפאטע.
</p><p>
ז ל א ט ק ע  ד א ס  מ יי ד ל, א פאקאיאווע בא די קרענדעלמאנס.
</p><p>
ב ר יי נ ע ד י יי ד ע נ ע, א קעכן בא די קרענדעלמאנס. א יידענע מיט
</p><p></p><p>
וואנסעס.
</p><p></p><p>
 א גרויסער זאל. טייער מעבל מיט סאמעט באצויגן. גוטע דיוואנעס.
</p><p></p><p>
בראנדזענע שפיגלען. א סך טישן מיט קליינע טישעלעך. גלעזערנע שאפעס, אנ־
</p><p></p><p>
געשטעלט מיט פיל זילבער, כוסות, טעצעלעך, געגילטע לעפעלעך, גרינע און
</p><p></p><p>
רויטע גלעזער. די פאטעלן פארווארפן מיט פיל פארשיידענע זיידענע און סא־
</p><p></p><p>
מעטענע דאמען־קליידער. אפן טיש א „בלאט לאקשן״. אפן פענצטער א גרויסע
</p><p></p><p>
קופערנע קווארט מיט צוויי אויערן. פארטריקנטע, נאר טייערע וואזאנעס, אף
</p><p></p><p>
וועלכע עס הענגען א פאר אויסגעבערשטלטע הויזן מיט א ווייסן זשילעט. אף
</p><p></p><p>
א גוטער עטאזשערקע מיט ספרים וואלגערן זיך א סך אנגעשניטענע שטיקלעך
</p><p></p><p>
קוילעטש מיט א סלאי איינגעמאכטס. אפן פארטעפיאן ― א קישן. דורך ―
</p><p></p><p>
א זעלטענער „פאראנדעק״.
</p><p></p><p>
 ערשטע סצענע
</p><p>
ח יי ם ־ ל יי ב: (מאכט מיט די הענט און לויפט ארום איבער
דער שטוב). וואס דולדט ער מיר מיין קאפ?
</p><p></p><p>
ר ב  ש ל ו ם  ש ד כ ן: (לויפט אים נאך מיט א בריוו אין די
הענט). נאט, זעט אליין, וואס מע שרייבט מיר וואס; איך וועל אייך אפנארן וועל איך אייך?
</p><p></p><p>
ח יי ם ־ ל יי ב: אבער אז איך בעט אייך ניט! איך דארף ניט
קיין שידוך! איך וויל ניט! וואס דולדט ער מיר מיין קאפ?
</p><p></p><p>
ר ב  ש ל ו ם  ש ד כ ן: אז איך פארלאנג אבער פון אייך גארניט, בלתי וואס איר זאלט זיך נאר מטריח זיין איבערלייענען אט דאס
דאזיקע בריוועלע, וואס מע שרייבט מיר וואס.
</p><p></p><p>
ח יי ם ־ ל יי ב: וואס האט איר צו מיר? אבער טשעפעט זיך
אפ פון מיין לעבן! איך האב קיין צייט ניט מיט אייך צו ריידן! איר
וועט קומען אן אנדערס מאל, איך בעט אייך! וואס דולדט ער מיר מיין
קאפ?
</p><p></p><p>
ר ב  ש ל ו ם  ש ד כ ן: (צו זיך אליין). עס פאסט אים ניט
הארכן פאסט אים ניט... ער וויל ניט געבן קיין נדן, דער דבר־אחר!...
צו חיים־לייבן). הונדערט און צוואנציק יאר זאלט איר מיר לעבן! עטלעכע שורות, עטלעכע ווערטער, געציילטע דריי ווערטער, רב חיים סערד־צע, וואס ארט אייך עס וואס? טוט מיר צוליב טוט מיר! גלייבט מיר,
איך זאג אייך בנאמנות זאג איך אייך, ס׳איז א גליק, א זעלטענע זאך,
 כ׳לעבן. איין מאל אין צען יאר מאכט זיך אזא גליק. נאט, טוט, זייט
מוחל, א קוק אליין מיט אייערע אויגן, זעט, אטא...
</p><p></p><p>
ח יי ם ־ ל יי ב: (כאפט זיך מיט ביידע הענט פארן קאפ). גוואלד!
 גוואלד! וואס איז דאס פאר אן אומגליק? וואס איז דאס פאר אן אנשי־
 קעניש אף מיר? וואס דולדט ער מיר מיין קאפ? גוואלד!... גוואלד!...
 גוואלד!... (עס לויפט אריין חנה־לאה).
ח נ ה ־ ל א ה: (א דערשראקענע). שא! וואס איז דארטן?
</p><p></p><p>
ח יי ם ־ ל יי ב: (וויל ריידן, לאזט אים ניט שלום שדכן. ער
האלט אים צו מיט איין האנט דאס מויל, און אין דער אנדערער האלט
ער דאס בריוול). מ מ מ...
</p><p></p><p>
ר ב  ש ל ו ם  ש ד כ ן: פארשטייט איר מיך, חנה־לאה קרוין,
געזונט זאלט איר מיר זיין, איך ווייז זיי דאס בריוול ווייז איך זיי; למאי
זאלן מיר זיך נארן למאי? איך מיין טאקע באמת מיין איך, א גליק,
א גליק פאר אייער טאכטער, איך זאל אזוי געזונט זיין מיט אייך אינאיינעם! אט נעמט, נאט, לייענט, לייענט, וועט איר זען, אז איך זאג
אייך ניט קיין ליגן זאג איך אייך! צו וואס טויג עס מיר, איך זאל אייך
אריינפירן חלילה זאל איך אייך? אט זעט, נאט, לייענט, נאט, נאט...
</p><p></p><p>
ח נ ה ־ ל א ה: (נעמט דאס בריוול און גיט דאס איבער דעם
מאן אין די הענט אריין). פארוואס זאלסטו טאקע ניט איבערלייענען,
חיים־לייב? וואס ארט דאס דיך? עס קאסט דיר געלט, צי וואס?
</p><p></p><p>
ח יי ם ־ ל יי ב: (נעמט דאס בריוול; טוט אן א פאר זילבערנע
ברילן אף דער נאז; זעצט זיך אנידער און הייבט אן צו לייענען הויך,
אף א קול. חנה־לאה זעצט זיך לעבן אים, און רב שלום שדכן שטייט
און שאקלט צו מיטן קאפ נאך יעדן ווארט און מאכט מיט די ליפן; עס
קומט אים צו א שטיק געזונט). „לכבוד ידידי היקר הנכבד והמופלג
הנגיד והקצין איש חסיד וירא שמים כש״ת מוהר״ר שלום נ״י! ראשית
אוריעכם, אז איך בין ברוך השם בקו החיים והשלום, גיב גאט דאס
נעמלעכע פון אייך צו הערן אף ווייטער ניט ערגער, אמן. והשנית, זייט
וויסן, אז השידוך עם הגביר שלכם, וואס איר האט מיר געהאט געשריבן,
ועם הגביר שלנו, האב איך מורא וועט ניט גיין, מחמת ערשטנס האט
איר מסתמא געהערט די מעשה, וואס האט זיך געטראפן מיטן מחותן
של הגביר שלנו, וואס זיין עלטערע טאכטער האט זיך...״ צו וואס טויג
עס מיר? צו וואס דארף איך עס וויסן?
</p><p></p><p>
ד ב  ש ל ו ם  ש ד כ ן: (כאפט אים בא דער האנט). וואס ארט
עס אייך וואס? לייענט, וועט איר זען ווייטער, וועט איר זען.
</p><p></p><p>
ח נ ה ־ ל א ה: אנו? לייען, לייען, וואס האט זיך דאס אזעלכעס
געטראפן מיט איר? עס קער זיין א שיינע מעשה.
</p><p></p><p>
ח יי ם ־ ל יי ב: (לייענט ווייטער). „...זיין עלטערע טאכטער האט
זיך אנגעקלעפט, רחמנא ליצלן, אין א לערער און איז מיט אים מחילה
אנטלאפן אין א שטאט אריין און האט דארטן געוואלט שטעלן א חופה.
איז ער געקומען מיט זיין פלוניתטע צום רב שטעלן א חופה. האט אים
דער רב מסתמא ניט געוואלט געבן קיין חופה וקידושין. איז ער אוועקגעגאנגען צום קאזיאנע רב שטעלן א חופה, האט אים דער קאזיאנער
רב געזאגט...״ וואס קער זיך דאס אן מיט אונדז, איך בעט אייך?...
</p><p></p><p>
ר ב  ש ל ו ם  ש ד כ ן : וואס ארט אייך וואס? אט לייענט ווייטער, לייענט!
</p><p></p><p>
ח נ ה ־ ל א ה: נו, לייען שוין אז דו לייענסט.
</p><p></p><p>
ח יי ם ־ ל יי ב : (רויט ווי פייער פאר כעס, לייענט ווייטער).
„...האט אים דער קאזיאנע רב געזאגט: וואס ווילט איר? האט ער אים
געזאגט: איך וויל, איר זאלט מיר געבן חופה וקידושין\. האט אים דער
קאזיאנער רב געזאגט: וואס הייסט, איך זאל אייך געבן חופה וקידושין?
איך קען אייך? האט ער אים געזאגט... האט אים דער קאזיאנער רב
געזאגט... האט ער אים געזאגט...״ טפו זאלט איר ווערן! ,, האט אים
ע ר געזאגט! האט ער א י ם  געזאגט! צו וואס טויגן מיר די אלע
זאגעכצן? וואס ווילט איר האבן פון מיינע יאר און טעג? (ער טוט א
שמיץ דאס בריוול און וויל אנטלויפן. רב שלום שדכן לאזט אים ניט.
ער האלט אים צו בא דער האנט און נעמט אליין לייענען דאס בריוול).
</p><p></p><p>
ר ב  ש ל ו ם  ש ד כ ן : (לייענט גיך און פארכלינעט זיך).
„...אי־אי־אי! אט דאס האט איר פון היינטיקע לערערס מיט היינטיקע
דאקטוירים...״ על־כל־פנים... יא... „איז הגביר שלנו ניט קיין מחותן
פאר הגביר שלכם; על־כן האב איך א בעסערן, א שענערן, א פיינערן און
א גרעסערן שידוך בעבור הגביר שלכם אין אלע אופנים, היינו: עס איז
דא אין דער שטאט ליפעוועץ זייער א פיינע אלמנה מרת ביילה שתחיה,
ביילה גאלדשפינער, און הגם זי איז ניט אזוי רייך, ווי הגביר שלכם,
דערפאר שטאמט זי אבער פון גאר א הויך ארט, פון רב פינחסל ליפע־וויצער, און איבערהויפט ― וואס זי האט א זון, א בן־יחיד, אן אנטיקל,
וואס מע קריגט דאס ניט בכל קצוי ארץ, היינו: שיין, פיין, שרעקלעך
געבילדעט מיט שכנות ופשטות! א געשטודירטער, פארשטייט איר מיך, אף
אלע לשונות, געבילדעט באמת ווי א דאקטער, און אפשר נאך מער ווי
א דאקטער, וואס פארשטעקן אלע דאקטארים אין גארטל...״ (צו חנה־לאהן). נו? וואס וועט איר עפעס זאגן אפן שידוך? איר זייט דאך, ווי
זאגט מען, קיין עין־הרע, א קלוגע יידענע, א חכמה...
</p><p></p><p>
ח נ ה ־ ל א ה: (דרייט מיט דער נאז). ניין, ניט דאס מיינען מיר.
</p><p></p><p>
ח יי ם ־ ל יי ב: ניט דאס האבן מיר געמיינט.
</p><p></p><p>
ר ב  ש ל ו ם  ש ד כ ן: (צו זיך). אט האסטו דיר! הייב זיך
אן מיט די אויפגעקומענע נגידים! דאס טעלערל פונעם הימל איז זיי
קארג! (צו זיי ביידן). וואס דען האט איר געוואלט וואס?
</p><p></p><p>
ח נ ה ־ ל א ה: מיר האבן געוואלט, ס׳זאל זיין עפעס... עפעס...
אזעלכעס וואס... אן אנטיק!
</p><p></p><p>
ח יי ם ־ ל יי ב : עפעס אן אנטיקל זאל זיין!
</p><p></p><p>
ר ב  ש ל ו ם   ש ד כ ן: פאר צען טויזנט ווילט איר האנדלען
מציאות ווילט איר?
</p><p></p><p>
ח נ ה ־ ל א ה: צען טויזנט? צוואנציק טויזנט!
</p><p></p><p>
ח יי ם ־ ל יי ב : צוואנציק טויזנט? צען טויזנט!
</p><p></p><p>
ר ב  ש ל ו ם  ש ד כ ן : (צו זיך). היינט דערגיי א טאלק! צען
טויזנט, צוואנציק טויזנט! צוואנציק טויזנט, צען טויזנט!
</p><p></p><p>
ח נ ה ־ ל א ה: (הויך). אז מע זאגט אייך צוואנציק טויזנט, איז
צוואנציק טויזנט!
</p><p></p><p>
ר ב  ש ל ו ם  ש ד כ ן: צוואנציק טויזנט!
</p><p></p><p>
ח יי ס ־ ל יי ב: (הויך). אז מע זאגט אייך צען טויזנט איז צען
טויזנט!
</p><p></p><p>
ר ב  ש ל ו ם  ש ד כ ן: צען טויזנט!
</p><p></p><p>
ח נ ה ־ ל א ה: (נאך העכער). צוואנציק טויזנט!
</p><p></p><p>
ר ב  ש ל ו ם  ש ד כ ן: צוואנציק טויזנט!
</p><p></p><p>
ח יי ם ־ ל יי ב: (נאך העכער). צען טויזנט!
</p><p></p><p>
ר ב  ש ל ו ם  ש ד כ ן: צען טויזנט! (צו זיך). דול און משוגע
קאן מען פון זיי ווערן! (עס קומט אן אבראמטשיק מיט א פאק ביכער
אונטער די הענט. גייט צו דער שאפע).
</p><p></p><p>
 דריטע סצענע
</p><p></p><p>
ח יי ם ־ ל יי ב: פון וואנען קומט דאס אן אזא ייד, ווי דו?
</p><p></p><p>
א ב ר א מ ט ש י ק: (קוקט ניט אף קיינעם). אזא ייד, ווי איך,
קומט אן פון דער ביבליאטעקע... פו! א היץ! (דערזעט רב שלום שדכן).
א? רב שדכן? וואס טוט איר דא? ווידער א שידוך? ווידער שידוכים?
גוואלד, ביז וואנען וועט איר האנדלען מיט לעבעדיקע מענטשן? ביז ווי
לאנג וועט איר פארקויפן כלות מיט חתנים? איר זייט דאך ערגער פון
אזיאטן, ווילדע מענטשן, דעספאטן!
</p><p></p><p>
ח יי ם ־ ל יי ב: (לייגט צו אן אויער, קוקט אפן שדכן מיט גרויס
גדלות). הא, וואס האסטו געזאגט?
</p><p></p><p>
ר ב  ש ל ו ם  ש ד כ ן: וואס האסטו געזאגט וואס?
</p><p></p><p>
א ב ר א מ ט ש י ק: אז איך וועל אייך זאגן, וועט איר שוין
וויסן?
</p><p></p><p>
ח נ ה ־ ל א ה: פארוואס ניט? רב שלום זיינען דען אזא בהמה?
</p><p></p><p>
א ב ר א מ  ט ש י ק: ווער זאגט דען, אז ער איז א „בהמה״? איך
זאג נאר, אז ער ווייס ניט, ווייל ס׳איז אן „אינאסטראנע״ וואוט.
</p><p></p><p>
ר ב  ש ל ו ם  ש ד כ ן: א וואסער א ווארט זאגסטו?
</p><p></p><p>
א ב ר א מ ט ש י ק: (בייגט זיך צו צו רב שלום שדכן). א י נ א ־
ס ט ר א נ ע ― ווייסט איר שוין? אינאסטראנאיע סלאווא!
</p><p></p><p>
ר ב  ש ל ו ם  ש ד כ ן: (פינטלט מיט די אויגן). אהא! (פאטער
און מוטער קוועלן).
</p><p></p><p>
א ב ר א מ ט ש י ק : אהא? וואס אהא? א ייד זאגט דיר באלד
„ אהא ״!
</p><p></p><p>
ר ב  ש ל ו ם  ש ד כ ן : איך מיין דאס ווארט מיין איך. הייסט
</p><p></p><p>
74  ש ל ו ם ־ ע ל י כ ם
עס, אפנים, אזא ווארט, וואס דער פשט איז דערפון... (ער מאכט מיט
די פינגער). ע־ע־ע...
</p><p></p><p>
א ב ר א מ ט ש י ק: (כאפט זיך מיט ביידע הענט באם בויך).
כא־כא־כא! אוי, פאנאטיקער! אוי, פאנאטיזם! אוי, חסידיזם! אינאס־טראנע ווערטער ווערן אנגערופן פרעמדע ווערטער, ווערטער פון פרעמדע שפראכן, למשל, „דעספאט״, „דעספאטן״. פון וואנען נעמט זיך דאס,
ווייסט איר?
</p><p></p><p>
ר ב  ש ל ו ם  ש ד כ ן: אדרבה, פון וואנען, אדרבה? איך בין
א ייד א פראסטער בין איך, אין די שקאלעס האב איך ניט געלערנט
און אין די אוניווערסטוטן בין איך ניט געגאנגען... גיב מיר נאר א פאפיראס גיב מיר. (נעמט בא אים א פאפיראס).
</p><p></p><p>
א ב ר א מ ט ש י ק: (מיט גדלות). דאס ווארט „דעספאט״ נעמט
זיך פון דעספאטיזם... היינט ווייסט איר שוין?
</p><p></p><p>
ר ב  ש ל ו ם  ש ד כ ן: (שאקלט מיטן קאפ). אזוי? פס!...
וואס־זשע הייסט דאס „דעספאטיזמא״?
</p><p></p><p>
א ב ר א מ ט ש י ק: דעספאטיזם איז דאס זעלבע, וואס דעספאט.
</p><p></p><p>
ר ב  ש ל ו ם  ש ד כ ן: אהא, אויב אזוי ווייס איך שוין! אפשר
האסטו א שוועבעלע? (נעסט בא אים א שוועבעלע). וואס־זשע הייסט
דאס דעספאט? (פיפקעט דעם פאפיראס). אדרבה, מאך מיך קלאר,
אדרבה!
</p><p></p><p>
א ב ר א מ ט ש י ק: א דעספאט הייסט אזא מענטש, וואס פירט
זיך דעספאטיש, און שוין!
</p><p></p><p>
ר ב  ש ל ו ם  ש ד כ ן: איך פארשטיי, איך פארשטיי! (רייכערט
דעם פאפיראס און בלאזט מיט די ליפן). איז וואס־זשע הייסט דאס דעספאטיש?
</p><p></p><p>
א ב ר א מ ט ש י ק: דעספאטיש הייסט, אז ער פירט זיך ווי
א דעספאט, און א דעספאט הייסט א טיראן, דעספאט און טיראן איז
כמעט אלץ איינס, און לאזט מיך צורו! (קוקט אין די ביכלעך אריין
און מישט בלעטלעך).
</p><p></p><p>
ר ב  ש ל ו ם  ש ד כ ן: איך פארשטיי שוין, איך פארשטיי
שוין! עס הייסט, דער שורש דערפון איז אזוי, נאר דער פשט איז אן
אנדערער. על־פי דקדוק, הייסט עס... (מאכט מיט די פינגער). זאג־זשע
מיר, אבראמטשיק, זאלסט מיר געזונט זיין זאלסטו מיר, פון וואסער א
שפראך נעמט זיך דאס דאזיקע ווארט פון וואסערער? פון דייטשעס, צי
פון פראנטשעייזשעס?
</p><p></p><p>
א ב ר א מ ט ש י ק: (קוקט אין ביכל אריין). הא? דעספאטיזם?
פון לאטיין.
</p><p></p><p>
ד ב  ש ל ו ם  ש ד כ ן: אזוי? טצא־טצא־טצא! אזש פון לעטיין!
(צו רב חיים־לייב מיט זיין ווייב). א? זעט איר? אט דאס הייסט געקענט שפראך אט דאס! אט דאס הייסט היינטיקע וועלט אט דאס! אין
אונדזערע יארן, רב חיים־לייב, האבן מיר עפעס א סך געוווסט פון א
שפראך מיט א לעטיין? הא? (דער פאטער מיט דער מוטער קוועלן).
</p><p></p><p>
א ב ר א מ ט ש י ק : (קוקט פון אויבן אראפ). וואס איז דער
חתן אייערער, וואס איר רעדט מיין שוועסטער: א דאקטער מעדיצין, צי
א יוריסט? צי אפשר גאר אן אינזשענער טעכנאלאג?
</p><p></p><p>
ר ב  ש ל ו ם  ש ד כ ן: (בלאזט דעם פאפיראס). ניט דאס און
ניט יענץ און ניט גארנישט.
</p><p></p><p>
א ב ר א מ ט ש י ק: ניט דאס און ניט יענץ און ניט גארנישט?
טא וואס דען איז ער? א קופטשיק? א טונעיאדעץ?
</p><p></p><p>
ר ב  ש ל ו ם  ש ד כ ן: חס וחלילה! ער איז א גביריש קינד,
וואס איך שייד ― א קענער, א מוראדיקער קענער! לשונות מיט שפראך,
מיט יידיש, מיט רוסיש, מיט דייטש, מיט פראנצויז, מיט סכנות־נפשות!
</p><p></p><p>
א ב ר א מ ט ש י ק: זייט איר דאס דער מבין? גוטע יארן! אומזיסט אייער טרחה! מיין שוועסטער וועט ניט נעמען קיינעם, א חוץ א
דאקטער, און דווקא א דאקטער מעדיצין.
</p><p></p><p>
ח יי ם ־ ל יי ב: ווער פרעגט דיך? וואס ביסטו פאר א מחותן
אהער אף זאגן דעות?
</p><p></p><p>
א ב ר א מ ט ש י ק: ווארעם אזוי! איך ווייס, אז וויעראטשקע
וועט ניט נעמען קיין אנדער חתן, א חוץ א דאקטער מעדיצין.
</p><p></p><p>
ח יי ם ־ ל יי ב: יא. אבער וואס ביסטו פאר א שאלאטן־שמש?
דיין געשעפט איז ביכער און ביכלעך. גייט געזונטערהייט!
</p><p></p><p>
ח נ ה ־ ל א ה: (שטעלט זיך איין). וואס ארט דיך, אז דאס קינד
רעדט?
</p><p></p><p>
ח יי ם ־ ל יי ב: איך האב פיינט אן עזות־פנים! ס׳איז ניט זיין
באבעס דאגה!
</p><p></p><p>
א ב ר א מ ט ש י ק: (לאזט זיך גיין, בלייבט שטיין אף א וויילע
אין א טראגישער פאזע, שאקלט מיטן קאפ און רעדט צו זיך אליין).
א, דעספאטיזם, פאנאטיזם, חסידיזם, אבסקוראנטיזם!... (גייט אוועק.
דער פאטער און די מוטער קוועלן).
</p><p></p><p>
 פערטע סצענע
</p><p></p><p>
ר ב  ש ל ו ם  ש ד כ ן: אט דאס הייסט א מושלם! אט דאס
הייסט געקענט אט דאס! הקיצור, איז וויאזוי בלייבט דאס וויאזוי? איר
האט מיר פארשלאגן די פאמערקעס האט איר מיר... יא! קלאפ איך,
הייסט עס, אוועק א דעפעש, אדער איך שרייב אריין אן אטקריטקע צו
מיין שותף וועגן דעם דאזיקן שידוך, אז...
</p><p></p><p>
ח נ ה ־ ל א ה: (שלאגט אים איבער). זייט זיך ניט מטריח,
קלאפט ניט קיין דעפעשן און שרייבט ניט קיין אטקריטקעס ― דער שידוך איז ניט פאר אונדז.
</p><p></p><p>
ח יי ם ־ ל יי ב: ס׳איז ניט פאר אונדז דער שידוך.
</p><p></p><p>
ר ב  ש ל ו ם  ש ד כ ן: פארוואס איז?
</p><p></p><p>
ח נ ה ־ ל א ה: דערפאר, וואס מיר ווילן א דאקטער. היינט
ווייסט איר שוין? איינמאל פאר אלעמאל ― א דאקטער.
</p><p></p><p>
ר ב  ש ל ו ם  ש ד כ ן: א דאקטער? מילא, אויך די אייגענע
מעשה; איר זאגט א דאקטער? לאז זיין א דאקטער לאז זיין.
</p><p></p><p>
ח יי ם ־ ל יי ב: (צו חנה־לאהן). א דאקטער? אנדערש לוינט
דיר ניט?
</p><p></p><p>
ח נ ה ־ ל א ה: אנדערש לוינט מיר ניט.
</p><p></p><p>
ח יי ם ־ ל יי ב: נו, וויל איך דווקא א סוחר. איך האב דיר וויפל
מאל געזאגט, אז איך וויל נעמען א סוחר, ניט קיין דאקטער! א טייערע
מציאה א „יאקטער״! ער האט געשטודירט און געשטודירט, קוים אויס־געשטודירט ― און פונדעסטוועגן ווער קומט צו וועמען, אז עס טוט
אים וויי דער בויך? ווער נעמט בא וועמען א קערבל? איך בא אים, צי
ער בא מיר? ניין, אדרבה, זאגט שוין איר אליין, רב שלום! הקיצור, איך
נעם ניט פאר מיין טאכטער קיין דאקטער! איך נעם איר א סוחר! פארשרייבט אייך, רב שלום: א סוחר!
</p><p></p><p>
ר ב  ש ל ו ם  ש ד כ ן: א סוחר? מילא, אויך די אייגענע מעשה!
איר זאגט א סוחר? לאז זיין א סוחר לאז זיין.
</p><p></p><p>
ח נ ה ־ ל א ה: איז דווקא ווייל דו ווילט א סוחר, וויל איך
א דאקטער!
</p><p></p><p>
ר ב  ש ל ו ם  ש ד כ ן: א דאקטער.
</p><p></p><p>
ח יי ם ־ ל יי ב: (הויך). איר הערט, רב שלום? א סוחר!
</p><p></p><p>
ר ב  ש ל ו ם  ש ד כ ן: א סוחר.
</p><p></p><p>
ח נ ה ־ ל א ה: (הויך). א דאקטער!
</p><p></p><p>
ר ב  ש ל ו ם  ש ד כ ן: א דאקטער.
</p><p></p><p>
ח יי ם ־ ל יי ב: (נאך העכער) א סוחר!
</p><p></p><p>
ר ב  ש ל ו ם  ש ד כ ן: א סוחר.
</p><p></p><p>
ח נ ה ־ ל א ה: (נאך העכער). א דאקטער!
</p><p></p><p>
ר ב  ש ל ו ם  ש ד כ ן: (צו זיך). משוגע צו ווערן פון זיי!
(צו זיי ביידן). ווייסט איר גאר וואס? איך וועל אייך געבן א סוחר וועל
איך אייך געבן אזעלכן, וואס היילט, אדער א דאקטער, וואס האנדלט,
און לאז דאס האבן אן עק לאז דאס, און הייסט עפעס דערלאנגען צום
טיש, דורכשווענקען דעם גארגל, טרוקן געווארן אין האלדז ריידנדיק
מיט אייך, און טאקע... (חנה־לאה טוט א קלונג. מע טראגט אריין לעקעך
מיט בראנפן, עס קומט אן פון דער גאס וו י ע ר א ט ש ק ע מיטן
היטעלע, מיטן זאנטיקל און מיט די הענטשקעלעך).
</p><p></p><p>
 פינפטע סצענע
</p><p></p><p>
וו י ע ר א ט ש ק ע: (צום שדכן). באנזשור, מאנסיע!
</p><p></p><p>
ר ב  ש ל ו ם  ש ד כ ן: מע רופט מיך רב שלום, ניט מאסיי.
</p><p></p><p>
וו י ע ר א ט ש ק ע: כא־כא־כא! אט א ניעוועזשדא! „באנזשור
מאנסיע״ הייסט ― גוט מארגן אייך, מיין הער.
</p><p></p><p>
ר ב  ש ל ו ם  ש ד כ ן: א שיינער גוט מארגן אף איר; שוין
באלד נאכט... א גוטער אוונט זאל דיר זיין! לחיים, רב חיים־לייב! לחיים,
חנה־לאה! נו,לאז גאט געבן בא איר צו דער חופה.
</p><p></p><p>
וו י ע ר א ט ש ק ע: כא־כא־כא! אט א קאמיק! וואס טוט איר
דא? אלץ מכוח חתנים? אומזיסט אייער מי, אומזיסט ברעכט איר פיס.
</p><p></p><p>
ר ב  ש ל ו ם  ש ד כ ן: די פיס זיינען מיינע, ניט קיינעמס.
</p><p></p><p>
וו י ע ר א ט ש ק ע: (גייט אויס פון געלעכטער). כא־כא־כא!
כא־כא־כא!
</p><p></p><p>
ח נ ה ־ ל א ה : וואס לאכסטו אזוי, טאכטער?
</p><p></p><p>
ח יי ם ־ ל יי ב: וואס איז דער געלעכטער?
</p><p></p><p>
וו י ע ר א ט ש ק ע: (צו דער מוטער). א קאמיטשעסקע פיגור!
כא־כא־כא! פון וואנען נעמען זיך אזעלכע ניעוועזשדעס? וואס טוט דא
בא אייך דער שדכן?
</p><p></p><p>
ח נ ה ־ ל א ה: וואס טוט א שדכן? ער רעדט שידוכים.
</p><p></p><p>
וו י ע ר א ט ש ק ע: וועמען רעדט ער דאס שידוכים?
</p><p></p><p>
ח יי ם ־ ל יי ב: וועמען? מיר!
</p><p></p><p>
ח נ ה ־ ל א ה: זיי ריידן דיר א חתן, וויעראטשקע.
</p><p></p><p>
וו י ע ר א ט ש ק ע: וואס הייסט, ער רעדט מיר א חתן
דארף זיך ריידן אליין. (טוט אויס די הענטשקעלעך). וועמען, א שטייגער, רעדט ער מיר?
</p><p></p><p>
ח נ ה ־ ל א ה : זיי ריידן דיר א דאקטער.
</p><p></p><p>
ח יי ם ־ ל יי ב: א סוחר רעדט ער דיר.
</p><p></p><p>
ה נ ה ־ ל א ה: (הויך). א דאקטער, ניט קיין סוחר! (רב שלום
שדכן זאגט נאך: „א דאקטער ״).
</p><p></p><p>
ח יי ם ־ ל יי ב: (הויך). א סוחר, ניט קיין דאקטער! (רב שלום
שדכן זאגט נאך: „א סוחר ״).
</p><p></p><p>
ח נ ה ־ ל א ה: (נאך העכער). א דאקטער! (רב שלום שדכן:
„א דאקטער ״).
</p><p></p><p>
ח יי ם ־ ל יי ב: (נאך העכער). א סוחר! (רב שלום שדכן:
„א סוחר ״).
</p><p></p><p>
ר ב  ש ל ו ם  ש ד כ ן: (צו זיך). יא! עס הייבט זיך שוין אן
א טרעיאטער! (צו פאטער און מוטער). שאט! ווייסט איר נאר וואס?
לאמיר פרעגן בא איר אליין לאמיר.(צו וויעראן). וואס ווילסטו בעסער,
מיידל, א סוחר, צי א דאקטער?
</p><p></p><p>
וו י ע ר א ט ש ק א: איר זייט א נאכאל!
</p><p></p><p>
ד ב  ש ל ו ם  ש ד כ ן: א וואס?
</p><p></p><p>
וו י ע ר א ט ש ק ע: א נאכאל.
</p><p></p><p>
ר ב  ש ל ו ם  ש ד כ ן : ניין, דו האסט א טעות, מיידל, איך
בין א שדכן בין איך, ניט קיין נעכאל; איז אויב דו ווילסט, קאן איך דיר
געבן אף אויסצוקלייבן קאן איך דיר; רב שלום שדכן האט ברוך השם
גענוג. איך קאן דיר געבן א סוחרישן דאקטער, אדער א דאקטערשן סוחר.
די ברירה איז בא דיר די ברירה.
</p><p></p><p>
וו י ע ר א ט ש ק ע: (קייכט פאר געלעכטער). כא־כא־כא! א
סוחרישער דאקטער, אדער א דאקטערשער סוחר! כא־כא־כא!...
</p><p></p><p>
ר ב  ש ל ו ם  ש ד כ ן: (צו זיך). דאס מיידל איז מיר עפעס
פריילעך דאס מיידל... (צו פאטער און מוטער). לחיים, רב חיים־לייב!
לחיים, חנה־לאה! נו, לאז גאט געבן אין גיכן צו דער חופה!...
</p><p></p><p>
ח נ ה ־ ל א ה: וואס שווייגסטו, טאכטער? זאג אים, דעם טאטן
דיינעם, דעם טיראן, דעם דעספאט, אז דו וועסט נעמען א דאקטער, ניט
קיין סוחר! (רב שלוס שדכן זאגט נאך: „א דאקטער, ניט קיין סוחר ״).
</p><p></p><p>
ח יי ם ־ ל יי ב: א סוחר וועט זי נעמען, ניט קיין דאקטער! (רב
שלום שדכן זאגט נאך: „א סוחר, ניט קיין דאקטער ״).
</p><p></p><p>
ח נ ה ־ ל א ה: (הויך). א דאקטער! ( שלום שדכן זאגט נאך:
 „ א דאקטער ״).
</p><p></p><p>
ח יי ם ־ ל יי ב: (הויך). א סוחר! ( שלום שדכן זאגט נאך:
„ א סוחר ״).
</p><p></p><p>
ח נ ה ־ ל א ה: (א טופ מיטן פוס). א דאקטער! א דאקטער!
א דאקטער!
</p><p></p><p>
ר ב  ש ל ו ם  ש ד כ ן: (זאגט נאך). א דאקטער! א דאקטער!
א דאקטער! לחיים, רב חיים־לייב! לחיים, חנה־לאהניו!
</p><p></p><p>
וו י ע ר א ט ש ק ע: (קאטשעט זיך פאר געלעכטער). כא־כא־כא!
א דאקטער! א דאקטער! א דאקטער! (פון יענער זייט וואנט הערט זיך
א קול פון אבראמטשיקן:„ א דאקטער! א דאקטער! א דאקטער!״ ― עס
עפנט זיך די קיכטיר און עס לויפט אריין אן איבערגעשראקענע זלאטקע
דאס דינסטמיידל מיט א האנטעך און מיט א פלעדערוויש, און נאך איר
בריינע די יידענע מיט א האנטשערקע און מיט א ראהאטש).
</p><p></p><p>
 זעקסטע סצענע
</p><p></p><p>
ז ל א ט ק ע  ד א ס  מ יי ד ל: א דאקטער? וועמען איז א דאקטער? וועלכן דאקטער? אט לויף איך ברענגען דעם דאקטער!
</p><p></p><p>
ב ר יי נ ע ד י יי ד ע נ ע: א מכה איז מיר א גרויסע! א דונער האט מיך דערשלאגן! וואס איז דא? מע חלשט? פאר וועמען דארף
מען דאס דעם דאקטער? (וויעראטשקע הערט ניט אויף צו קאטשען זיך
פאר געלעכטער).
</p><p></p><p>
ח נ ה ־ ל א ה: (לאזט זיך צו די דינסטן מיט ביידע קולאקעס).
א בייזער! א וויסטער! א פינצטערער חלום צו אייער קאפ און צו אייערע הענט און פיס! וואן, שלים־מזלען! ארויס פון דאנען, דראנקעס! חצו־פוס! (ביידע דינסטן לאזן זיך צו דער טיר, באגעגענען זיך מיט רב שלום
שדכן, צעבוצקען זיך מיט די נעז).
</p><p></p><p>
ר ב  ש ל ו ם  ש ד כ ן: ביז עפעס וואס, קאן מען דא כאפן
צווישן יא און ניין א פאר פעטש קאן מען... א שטוב פון גאלע משוגעים,
כ׳לעבן... זיי דארפן אלע א דאקטער דארפן זיי... ווי אין לעבן אריין
א דאקטער!
</p><p></p><p>
 פ א ר ה א נ ג.
</p><p></p><p>
 געשריבן אין יאר 1887.
</p>
</body>