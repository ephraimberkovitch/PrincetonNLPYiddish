<body dir=״rtl״ style=׳font־family:״Times New Roman״,Ariel,FreeSerif;׳>
<h1>קליינע מענטשעלעך מיט קליינע השגות: די שטאט פון די קליינע מענטשעלעך</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
</p><p></p><p>
די שטאט פון די  ק ל יי נ ע  מ ע נ ט ש ע ל ע ך, וואס איך
פיר דיך אהין אריין, פריינט לעזער, געפינט זיך פונקט אין דער מיט
פונעם געבענטשטן „תחום״, ווו מע האט אוועקגעזעצט יידן קאפ אף
קאפ, ווי הערינג אין א פעסל, און אנגעזאגט, זיי זאלן זיך פרוכפערן און
מערן ― און דער נאמען פון דער דאזיקער בארימטער שטאט איז
כ ת ר י ל ע וו ק ע.
</p><p></p><p>
פון וואנען נעמט זיך דער נאמען כתרילעווקע? אט פון וואנען:
</p><p></p><p>
בא אונדז אן ארעמאן, דאס ווייס יעדערער, האט יתרוס נעמען:
פאראן א געמיינער מאן, און אן ארעמאן, און נעבעך אן ארעמאן, און
א גרויסער ארעמאן. און א געפאלענער, א מקבל, א קבצן, א דלות, א דלפן,
אן עני, און אן עני ואביון. איטלעכער פון די דאזיקע אויסגערעכנטע
נעמען ווערט ארויסגערעדט מיט אן אנדער מין ניגון... און פאראן
נאך א נאמען: א כ ת ר י א ל, אדער א כ ת ר י ל י ק. דער
דאזיקער נאמען ווערט ארויסגערעדט שוין גאר מיט אן אנדער מין ניגון,
למשל: „אוי, בין איך, קיין עין־הרע, א כתריליק!״... כתריליק ―
דאס איז שוין נישט גלאט אזוי א קבצן, א שלימזל: דאס איז שוין,
פארשטייט איר מיך, אזא מין ארעמאן, וואס פאלט נישט, חס־ושלום,
אראפ בא זיך מיט זיין ארעמקייט: אדרבה, ס׳איז גאר א גדולה! אף
אונדזער לשון הייסט עס „אן ארעמס און א פריילעכס״...
</p><p></p><p>
פארשטעקט אין א ווינקעלע העט־ווייט, אפגעזונדערט פון דער
גאנצער ארומיקער וועלט, שטייט זיך אט די שטאט עפעס ווי פאריתומט,
פארחלומט, פארכישופט און פארטיפט אין זיך זעלבסט, גלייך ווי מיט
איר געהער זיך גארנישט אן אט דער גאנצער טארעראם מיטן הארמידער,
מיטן לויפעניש, יאגעניש, העצעניש, פרעסעניש איינס דאס אנדערע מיט
</p><p></p><p>
די אלע איבעריקע גוטע זאכן, וואס מענטשן האבן זיך מטריח געווען
</p><p></p><p>
צו באשאפן און צוגעטראכט צו דעם פארשיידענע נעמען, ווי: „קולטור״,
</p><p></p><p>
„פראגרעס״, „ציוויליזאציע״ וכדומה אזעלכע שיינע ווערטער, פאר וועלכע
</p><p></p><p>
א רעכטער מענטש נעמט אראפ דאס היטל מיט גרויס דרך־ארץ. קליינע,
</p><p></p><p>
קליינע מענטשעלעך!... נישט נאך פון אויטאמאבילן, פון לופטשווי־
</p><p></p><p>
מעריי און אוויאטיקא ― זיי האבן א לאנגע צייט פון אונדזער אלטער
</p><p></p><p>
געוויינלעכער אייזנבאן נישט געוואלט הערן און נישט געוואלט גלייבן
</p><p></p><p>
אפילו, צי ס׳איז גאר פאראן ערגעץ א באן אף דער וועלט. „ווייס איך וואס,
</p><p></p><p>
― האבן זיי געזאגט, ― חלומות, נעכטיקע טעג, אפן הימל א יאריד,
</p><p></p><p>
א קו איז געפלויגן איבערן דאך״ ― וכדומה אזעלכע שארפע ווערטער.
</p><p></p><p>
ביז עס האט זיך געטראפן א מעשה, איינער א כתרילעווקער בעל־הבית
</p><p></p><p>
האט באדארפט האבן קיין מאסקווע, איז ער געפארן און געקומען צוריק
</p><p></p><p>
און געשווארן מיט כל השבועות, אז ער אליין איז געפארן ביז סאמע
</p><p></p><p>
מאסקווע מיט דער באן דריי פערטל שעה... האט מען דאך מסתמא
</p><p></p><p>
געמאכט אים אויסצודרייען: ווי שווערט דאס א ייד א בעל־הבית אף
</p><p></p><p>
אזא הארטן ליגן? לאזט זיך אויס א מעשה, אז מע האט אים נישט גוט
</p><p></p><p>
פארשטאנען: ער איז טאקע מער נישט געפארן מיט דער באן ווי דריי
</p><p></p><p>
פערטל שעה; דאס איבעריקע איז ער שוין געגאנגען צו־פוס. ווי די
</p><p></p><p>
מעשה איז ― דער פאקט מיט דער באן איז א פאקט, וואס מע קאן קעגן
</p><p></p><p>
אים גארנישט זאגן: א ייד א בעל־הבית שווערט זיך מיט אזעלכע
</p><p></p><p>
שבועות, וועט ער מן הסתם פונעם פינגער נישט אויסזויגן, ובפרט, ער
</p><p></p><p>
האט זיי געגעבן צו פארשטיין מיטן שכל דעם כוח פון אייזנבאן און
</p><p></p><p>
אויסגעמאלט אף פאפיר, ווי אזוי די רעדער דרייען זיך, און דער קוימען
</p><p></p><p>
פייפט, און דער וואגאן פליט, און יידן פארן קיין מאסקווע... האבן
</p><p></p><p>
אים די קליינע מענטשעלעך אויסגעהערט ― אויסגעהערט, כלומרשט צו־ 	
</p><p></p><p>
געשאקלט מיט די קעפ און אינעווייניק אין הארצן גוט געלאכט און גע־
</p><p></p><p>
זאגט: „וואס קומט ארויס ― די רעדער דרייען זיך, דער קוימען פייפט,
</p><p></p><p>
דער וואגאן פליט, יידן פארן קיין מאסקווע ― און קומען צוריק״...
</p><p></p><p>
 אט אזוי ווי איר זעט, זיינען זיי אלע, די קליינע מענטשעלעך, נישט
</p><p></p><p>
קיין בעלי־מרה־שחורה, קיין פארזארגטע בעלי־ביתלעך. אדרבה, זיי האבן
</p><p></p><p>
א שם אף דער וועלט פאר גרויסע בעלי־המצאות, ווערטלזאגערס, לעבעדיקע
</p><p></p><p>
פריילעכע נשמות, ארעמע, נאר פריילעכע. עס איז שווער צו זאגן, וואס
</p><p></p><p>
איז, אייגנטלעך, מיט זיי די גדולה? גארנישט, חי־געלעבט!... געלעבט? אנו, פרעגט זיי, למשל: „פון וואנען לעבט איר?״ ― וועלן
זיי אייך ענטפערן: „פון וואנען מיר לעבן? אט זעט איר דאך, כא־כא,
מע לעבט״... און מערקווירדיק! ווען איר זאלט זיי נישט באגעגענען,
לויפן זיי ווי די פארסמטע מייז, דער אהער, דער אהין, און האבן קיינמאל
קיין צייט נישט. „וווהין לויפט איר?״ ― „וווהין מיר לויפן? אט זעט
איר דאך, כא־כא, מע לויפט. מע מיינט, טאמער וועט מען עפעס כאפן,
פארדינען אף שבת״...
</p><p></p><p>
פארדינען אף שבת ― דאס איז זייער אידעאל. א גאנצע וואך וועלן
זיי אייך ארבעטן, מיט בלוטיקן שווייס הארעווען, פארשווארצט ווערן,
קייען די ערד, עסן מכות, טרינקען קדחת, אבי ס׳זאל זיין אף שבת, און
באמת, קומט דער ליבער הייליקער שבת ― איז א כפרה יעהופעץ, א
כפרה אדעס, א כפרה אפילו פאריז! מע זאגט, ― און דאס זאל זיין א
פאקט, אז זינט כתרילעווקע איז א שטאט האט זיך נאך נישט געטראפן,
אז א ייד זאל דארטן שבת חלילה דארפן הונגערן. ווארעם ווי געשיקט
זיך עס, אז א ייד זאל נישט האבן קיין פיש אף שבת? האט ער נישט
קיין פיש, האט ער פלייש; האט ער נישט קיין פלייש, האט ער הערינג;
האט ער נישט קיין הערינג, האט ער חלה; האט ער נישט קיין חלה,
האט ער ברויט מיט ציבעלע; האט ער נישט קיין ברויט מיט ציבעלע,
לייט ער באם שכן; איבעראכטאג שבת וועט דער שכן לייען בא אים
― „די וועלט איז א רעדל און עס דרייט זיך״... אזוי זאגט ער אייך
א גלייכווערטל און באווייזט מיט דער האנט, ווי דאס רעדל דרייט זיך...
בא די קליינע מענטשעלעך, אז עס קומט צו א גלייכווערטל, איז גארנישט
שייך. פאר א גלייכווערטל וועלן זיי אייך אוועקגעבן, ווי מע זאגט, דעם
טאטן מיט דער מאמע. די וועלט דערציילט זיך אן פון זיי אזעלכע
מעשיות, וואס זעען אויס ווי אנעקדאטן, נאר מע קאן זיכער ערב זיין,
אז דאס זיינען לויטער פאקטן.
</p><p></p><p>
למשל, מע דערציילט פון איינעם א כתרילעווקער בעל־הבית, וואס
ס׳איז אים נמאס געווארן צו הונגערן אין כתרילעווקע, האט ער זיך אוועקגעלאזט וואנדערן איבער דער וועלט זוכן גליק, געווארן אן עמיגראנט,
און האט פארבלאנדזשעט אזש קיין פאריז. האט ער מסתמא זייער חשק
געהאט זיך דערשלאגן צו רויטשילדן. ווארעם ווי איז דאס א ייד אין
פאריז און מע זעט זיך נישט מיט רויטשילדן? איז אבער א חסרון ―
מע לאזט נישט צו. „וואס איז די מעשה?״ „א צעריסענע קאפאטע״.
„חכמים איר זייט! ― טענהט דער ייד. ― איך זאל האבן א גאנצע
קאפאטע וועלכע גוטע יאר וואלט איך געפארן קיין פאריז?״ הקיצור
― ס׳איז נישט גוט. א כתרילעווקער ייד אבער פאלט בא זיך נישט אראפ
און גיט זיך אן עצה. ער איז זיך מיישב און רופט זיך אן צום שומר,
וואס בא דער טיר: „גיי זאג דעם פריץ, אז צו אים איז געקומען חלילה
נישט קיין שנארער נאר א ייד א סוחר, וואס האט אים געבראכט צו
פירן אזא מין ארטיקל, וואס מע קריגט דאס נישט דא אין פאריז פאר
כל הון דעלמא״.
</p><p></p><p>
דערהערט אזעלכע דיבורים, הייסט רויטשילד, מע זאל אים אריינפירן
אף טשיקאוועס דעם דאזיקן סוחר. „שלום עליכם״. „עליכם שלום״.
„זיצט. פון וואנען איז א ייד?״ „פון כתרילעווקע״. „וואס וועט איר זאגן
גוטס?״ „וואס זאל איך אייך זאגן, פאניע רויטשילד? די מעשה דערפון
איז אזוי: אף אייך שמועסט מען בא אונדז, אז איר זייט, קיין עין־הרע,
נישקשהדיק אין מעמד, אף מיר געזאגט געווארן כאטש האלב, כאטש
א דריטחלק איז אויך גענוג. נו, און כבוד מסתמא זייט איר אוודאי אויך
נישט זשעדנע; ווארעם ווער עס האט די מעות, זאגט מען, דער האט די
דעות. הכלל, וואס פעלט אייך? איין זאך: ד א ס  א יי ב י ק ע
ל ע ב ן. האב איך עס אייך געבראכט צו פירן אף צו פארקויפן״.
</p><p></p><p>
דערהערט „דאס אייביקע לעבן״, מאכט צו אים רויטשילד: „מה
יקר ― וואס וועט דאס קאסטן?״ „עס וועט אייך קאסטן, פאניע, אזוי
גרויס (דא האט זיך דער ייד פארטראכט) ― אזוי גרויס ווי דריי הונדערטער״. „אפשר וועלן מיר זיך דינגען?״ „ניין, פאניע רויטשילד,
ס׳וועט נישט גיין. איך זאל האבן די ברכות, וואס איך וואלט אייך געקאנט
זאגן מער פון דריי הונדערט. נאר גארנישט, געזאגט ― איז פארפאלן״.
אזוי מאכט צו אים דער ייד, און רויטשילד נעמט מסתמא און ציילט
אים אויס דריי הונדערטער מזומנים, אחת ואחת. מיין ייד קודם־כל לאזט
אראפ דאס ביסל מזומנים אין קעשענע און רופט זיך אן צו רויטשילדן
בזה הלשון: „ווילט איר לעבן אייביק, איז עצתי, איר זאלט אוועקווארפן
אט דאס טומלדיקע פאריז און אריבערפעקלען זיך בעסער צו אונדז קיין
כתרילעווקע, וועט איר קיינמאל נישט שטארבן, ווארעם זינט כתרילעווקע
איז א שטאט, איז בא אונדז נאך קיין גביר קיינמאל נישט געשטארבן״...
</p><p></p><p>
און נאך א מעשה האט זיך געטראפן, איינער האט אנגעשפארט אזש
קיין אמעריקע... נאר איך זאל האלטן בא דערציילן מעשיות, איינפאלן
און המצאות פון די קליינע מענטשעלעך, וואלט איך באדארפט זיצן מיט
אייך דריי טעג מיט דריי נעכט און דערציילן און דערציילן און דערציילן.
לאמיר בעסער אריבערגיין צו די באשרייבונגען פון דער שטאט גופא.
</p><p></p><p>
איר ווילט אוודאי וויסן, ווי אזוי זעט אויס כתרילעווקע? שיין,
אזוי ווי גאלד. און ווער שמועסט, פון דער ווייטנס! פון דער ווייטנס
כאפט דאס דעם אנבליק פון... א וואס זאל איך אייך, אשטייגער, זאגן?
פון א סאנישניק, וואס איז געדיכט אנגעזעצט מיט סעמיטשקעס, אדער
פון א לאקשנברעט מיט פארפל א סך. ווי אף א טעלער, ליגט פאר אייך
די שטאט, און איר קאנט זי זען פאר א מייל מיט אלע אירע אנטיקלעך.
ווארעם די שטאט גופא, פארשטייט איר מיך, שטייט אף א בארג, דאס
הייסט, אף דער שטאט האט זיך אנגערוקט א בארג, און אונטערן בארג
שטייען הייזלעך א סך, איינס אף דאס אנדערע, ווי קברים אף אן אלטן
בית־עלמין, ווי אלטע שווארצע איינגעבויגענע מצבות. קיין גאסן איז
נישט שייך צו זאגן, מחמת די הייזער גייען נישט געבויט, אויסגערעכנט
און אויסגעמאסטן נאכן צירקול, און קיין סך פלאץ צווישן די הייזער איז
אויך נישטא; למאי זאל שטיין אומזיסט־אומנישט א ליידיקער פלאץ,
אז מע קאן דערויף אנידערשטעלן א שטוב? סע שטייט אין פסוק:
„ל ש ב ת  י צ ר ה״ ― איז דער פשט: די וועלט איז באשאפן געווארן
אף יישוב, א ף צ ו  ז י צ ן, נישט אף צו קוקן. וואס פאר א
קוקן?...
</p><p></p><p>
פונדעסטוועגן, האט קיין יסורים נישט, פאראן גאסן אויך, גרויסע
גאסן און קליינע געסלעך, און שמאלע געסלעך, און הינטערגעסלעך, אי
וואס, ס׳איז נישט עפעס אזוי גלייך, אביסל געדרייט בארג־אראפ, בארג־ 	
ארויף ― און פלוצעם נאט אייך א שטוב אדער א קעלער, אדער גלאט
א גרוב? וועט איר א ברירה האבן נישט גיין איינער אליין באנאכט אן
א לאמטערן! פאר די קליינע מענטשעלעך זאלט איר זיך נישט זארגן:
א כתרילעווקער אין כתרילעווקע צווישן כתרילעווקער וועט נישט פארבלאנדזשעט ווערן קיינמאל; איטלעכער טרעפט צו זיך אהיים, צו זיין
אייגן ווייב און קינדער, ווי א פייגעלע צו זיך אין נעסט אריין...
</p><p></p><p>
און ווייטער איז פאראן אין מיטן שטאט א ברייטער האלב־קיילע־כיקער, און אפשר א פירעקעכיקער פלאץ, וואס דארטן זיינען די קלייטן,
די געוועלבן, די יאטקעס, טישלעך און שטעלכעלעך, און דארטן שטעלט
זיך אויס דער מארק אלע פרימארגן, ווו עס פארן זיך צונויף א סך גויים
מיט א סך גויעס מיט אלערליי מינים סחורות און עסנווארג, פיש מיט
ציבעלעס, מיט כריין, מיט פעטרעשקע און מיט שאר ירקות. דאס ביסל
שאר ירקות פארקויפט מען און מע קויפט בא די יידן אנדערע באדערפענישן, און דערפון ציען דאס די יידן פרנסה, אפילו נישט אזוי ברייט,
נאר פארט פרנסה. בעסער פון גארנישט איז דאך עס... און דארטן,
טאקע אף דעם זעלביקן פלאץ, ליגן אויסגעצויגן באטאג אלע ציגן פון
שטאט און ווארעמען זיך קעגן דער זון, און דארטן טאקע זיינען, להבדיל,
די בתי־מדרשים מיט די שולן מיט די קלייזלעך מיט די חדרים פון
שטאט, ווו יידישע קינדער לערנען תורה, דאוונען, לייענען און שרייבן,
די רבים מיט די תלמידים זינגען און שרייען אף קולי־קולות, אז מע
קאן טויב ווערן ... און אויך דאס מרחץ, ווו ווייבער באדן זיך, און
אויך דער „הקדש״, ווו יידן שטארבן, און אלע איבעריקע גוטע ערטער,
וואס לאזן זיך הערן פון דער ווייטן... ניין, כתרילעווקע ווייס נאך
נישט פון קיין „קאנאליזאציע״, וואסערלייטונג, עלעקטריציטעט און נאך
אזעלכע לוקסוס־זאכן: נאר וואס מאכט דאס אויס? „מע שטארבט,
הערט איר, אומעטום מיט אלץ איין טויט און מע לייגט אריין, הערט איר,
אומעטום אין אלץ איין ערד אריין, און מע קלאפט־צו אומעטום, הערט
איר, מיט דער אייגענער לאפעטע!״ ― אזוי פלעגט זאגן אלע מאל
מיין רבי רב ישראל מלאך אף א שמחה, דווקא דעמאלט, ווען ער איז
געווען רעכט פריילעך, גוט אונטערן גלעזל און שוין פארטיק צו פארקאטשען די קאפאטע און גיין א „דייטש״, אדער „כאפן א קאזאק״. . .
</p><p></p><p>
מיט וואס כתרילעווקע מעג זיך יא בארימען ― דאס איז מיט אירע
בית־עולמס. צוויי רייכע בית־עולמס פארמאגט די דאזיקע געבענטשטע
שטאט: אן א ל ט ן  בית־עולם און א נ יי ע ם בית־עולם. דאס
הייסט, דער נייער בית־עולם איז, מאלט אייך, אויך גענוג אלט און
גענוג רייך אין קברים. עס וועט שוין באלד נישט זיין ווו צו „לייגן״,
טאמער חלילה א פאגראם, א חלירע אדער אזוי עפעס אן אומגליק פון
די היינטיקע אומגליקן.
</p><p></p><p>
איבערהויפט, נעמען זיך איבער די כתרילעווקער קליינע מענטשעלעך
מיטן אלטן בית־עולם. דאס אלטע בית־עולם זייערס, כאטש ס׳איז שוין
פארוואקסן מיט גראז און מיט ביימלעך און כמעט אן איין גאנצער מצבה,
האלטן זיי דאס פונדעסטוועגן פאר א צירונג, א שיינדעלע, א רייכטום,
און היטן דאס אפ, ווי דאס שווארצאפל פונעם אויג. ווארעם אחוץ וואס
דארטן ליגן זייערע אבות־אבותיהם, רבנים, צדיקים, לומדים, מפורסמים,
גרויסע לייט, ― איז א סברה, אז דארט געפינען זיך א היפש ביסל
קדושים נאך פון דער היידאמאטשינע, פון כמעלניצקיס צייטן... אט
דאס „הייליקע ארט״ ― דאס איז זייער איינציק שטיקל אייגנס אף
דער וועלט, ווו זיי זיינען די איינציקע בעלי־בתים, זייער איינציק שטיקל
ערד, זייער איינציק שטיקל פעלד, ווו עס שפראצט א גרעזל און עס
וואקסט א ביימל און די לופט איז פריש און עס אטעמט זיך פריי...
</p><p></p><p>
איר זאלט זען, וואס דארטן טוט זיך אפ, אז עס קומט סוף זומער,
ארום ראש־חודש אלול, די „וויינענדיקע טעג״ ― אי־אי־אי! יידן און
ווייבער ― דערהויפט, ווייבער ― אויף און אפ, סע ווימלט און סע
שווימלט ― א ווערטעלע „קבר־אבות״! פון דער גארער וועלט קומט
מען אהער אביסל זיך אויסוויינען און אויסגיסן דאס ביטערע הארץ אף
די הייליקע קברים. הערט איר, וואס איך וועל אייך זאגן? אין ערגעץ
וויינט זיך נישט אזוי גוט און אזוי געשמאק ווי אין כתרילעווקע „אפן
פעלד״. דאס הייסט, אין די שולן דארטן וויינט זיך אפילו אויך גאנץ
נישקשהדיק. נאר ווי קומט דאס צו קבר־אבות? דאס „קבר־אבות״ איז
א שטיק פרנסה פאר די כתרילעווקער שטיינשניידערס, בעלי־אכסניות,
חזנים און שמשים, און דער ראש־חודש־אלול איז פאר די דארטיקע ארעמע
לייט, ווייבער און קאליקעס די אמתע „שניטצייט״.
</p><p></p><p>
„זייט איר שוין געווען בא אונדז אפן פעלד?״ ― וועט אייך פרעגן
א כתרילעווקער מיט גדלות, גלייך ווי ער וואלט אייך, אשטייגער, פרעגן,
צי זייט איר געווען בא זיין טאטן אין וויינגארטן? אויב איר זייט נאך
נישט געווען, טוט אים צוליב און גייט זיך דורך צו זיי „אפן פעלד״,
לייענט איבער די אלטע שטארק־אפגעריבענע אויפשריפטן אף די האלב־איינגעפאלענע מצבות, וועט איר געפינען אין זיי א שטיק געשיכטע פון
א גאנץ פאלק... און אויב איר זייט א מענטש פון התפעלות און באגייסטערונג, וועט איר, באטראכטנדיק די דאזיקע ארעמע שטאט מיט
אירע רייכע בית־עולמס, זיך נישט קאנען איינהאלטן און איבערחזרן
דעם אלטן פסוק:  מ ה ־ ט ו ב ו ― ווי גוט זיינען דיינע געצעלטן,
יעקב! דיינע רו־ערטער, ישראל!...
</p><p></p><p>
געשריבן אין יאר 1901
</p><p></p><p>
― שלימזל! ווען קומט איר אויס גיין צו־קינד? ערב יום־טוב!
</p><p></p><p>
― קוים דערלעבט א נחת!
</p><p></p><p>
― אז מיר וועלן ווערט זיין בא גאט, וועט נאך זיין א יינגל אויך.
אט וועט איר זען!
</p><p></p><p>
― זי מוז געבוירן משיחן, נישט אנדערש!
</p><p></p><p>
אזעלכע וכדומה אזעלכע ווערטלעך זיינען געפלויגן דעם גאנצן טאג
בא הענעך דעם סטאלער אין שטוב, און רייזל האט זיך געקנייטשט,
געיאקעט, זיך קיין ארט נישט געקאנט געפינען.
</p><p></p><p>
עס זיינען געווען מינוטן אזעלכע, וואס זי האט זיך באהאלטן אין
א ווינקעלע, זיך געקנייפט דאס פנים, געריסן פון זיך שטיקער פלייש און
געבעטן אף זיך דעם טויט.
</p><p></p><p>
― רבונו של עולם! זיסער פאטער, הארציקער, געטרייער, העלף
מיר שטארבן!...
</p><p></p><p>
רייזל איז געגאנגען צו־קינד נאך פון גאנץ פרי אן, נאר זי האט
זיך באהאלטן, קיינער זאל נישט וויסן. ארום פארנאכט, אז עס האבן
זי א כאפ געטאן די רעכטע „ווייען״, איז זי אריינגעפאלן אין בעט אריין,
אנגעהויבן ברעכן די הענט, צונויפגעקרעמפעוועט די ציין, געווארן ברוין
און בלוי און האט אויסגעשריען נישט מיט איר קול:
</p><p></p><p>
― מאמעניו! גיב מיר כח, איך זאל קאנען שטארבן!
</p><p></p><p>
שרה־רחל די באבע, וואס איז געשטאנען איבער איר בעט, האט שוין,
נישקשה, געזען אזעלכע זאכן. זי האט זיך אנגעבויגן צו איר מיט פארקאטשעטע ארבל ביז די שפיצעכיקע שווארצע עלנבויגנס און האט זי
געטרייסט:
</p>
</body>