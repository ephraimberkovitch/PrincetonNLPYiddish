
 
 עס פרייט מיך זייער אייך צו באגריסן מיט דער ווונדערלעכער און וואגיקער דאטע — מיט 90־יאריקן יוביליי פון אייער צייטונג. 
 איך שטאלציר און בין זיך משמח מיט אייערע דערפאלגן און זארג זיך איבער אייערע צרות, וואס טרעפן זיך גאר אפט אין אייער שווערער, אבער וויכטיקער און בכבודיקער ארבעט. 
שוין 90 יאר באלייכט ״ביראבידזשאנער שטערן״ כלערליי אספעקטן פון פילזייטיקן לעבן פון דער יידישער אויטאנאמער געגנט און פון דער גאנצער וועלט. ״שטערן״ שיינט אלע די 90 יאר. דורות און געשעענישן בייטן זיך, אבער אייער פרעכטיקע צייטונג שיינט ווייטער, און ניט קוקנדיק אויף די ריזיקע מניעות, גייט ארויס אויף צוויי שפראכן, אויף רוסיש און יידיש.&nbsp; אייער צייטונג איז די איינציקע אין רוסלאנד, וואס גייט ארויס אויף יידיש און דאס גיט אייך גאר א ספעציפישן טעם און שם. יידיש העלפט אייך בויען די בריקן, וואס פארבינדן לענדער און קאנטינענטן. א דאנק יידיש אין ״בש״ דערוויסן זיך טויזנטער מענטשן וועגן דעם, וואס עס קומט פאר אין דער יידישער אויטאנאמער געגנט און אין דער יידישער, ספעציעל יידישיסטישער וועלט. 
 א דאנק ״בש״ האב איך אנגעהויבן זיך לערנען יידיש אויף די שפראך־קורסן ביי דער רעדאקציע, אין 2891 צוזאמען מיט דער מאמען. אונדזער לערער איז געווען דער זשורנאליסט נחום קראוועץ. 
 מיינע עלטערן, זאלן זיי האבן א ליכטיקן גן־עדן, האבן געלייענט אייער צייטונג מיטן גרויסן אינטערעס, און דער טאטע האט א פאר יאר געארבעט אין ״בש״ אלס קארעקטאר, ווען ער האט זיך פענסיאנירט. אימיגרירנדיק קיין אמעריקע האט ער בשום אופן ניט געוואלט אנערקענען ״פארווערטס״, ווייל זי האט געניצט דעם אויסלייג, וואס איז געווען אנדערש אין פארגלייך מיט סאוועטישער יידישער ארטאגראפיע. 
 ער פלעגט זיך פרייען ווי א קינד, ווען איך פלעג אים ברענגען דעם נומער פון ״בש״, וואס איך האב קסעראקאפירט אין ייווא. 
 די מאמע פלעגט לייענען די צייטונג פון טאוול ביז טאוול, זיך טרעפנדיק אויף די זייטלעך מיט א סך באקאנטע, זיך פרייענדיק מיט די הצלחות פון די געוועזענע לאנדסלייט און עכט זארגנדיק איבער די טרויעריקע נייעס פון דער טייערער שטאט ביראבידזשאן, וואס איז געבליבן אין איר הארץ אויף אייביק. דער טאטע האט יעדע נאכט געזען ביראבידזשאן אין חלום און פאר זיין איבערגעגעבנקייט צו זיין ליבער שטאט פלעגן זיינע באקאנטע אין ניו־יארק אים רופן ווארעם מישא־ביראבידזשאנעץ. 
 עס פרייט מיך זייער, וואס איך האב אקטיוו מיטגעארבעט אין ״בש״ אין&nbsp; 1989 – 1992 און האב ממשיך געווען די צוזאמענארבעט אין 2017, א דאנק דער באקאנטשאפט מיט אייער ווונדערלעכער, איבערגעגעבענער ענטוזיאסטקע, הויפט־רעדאקטארין יעלענע סאראשעווסקאיא, וואס האט געשאפן א שטארקן און פריינדלעכן קאלעקטיוו און א דאנק וועמען לעבט יידיש אין ביראבידזשאן און אין ״ביראבידזשאנער שטערן״. 
 אין אזא פריילעכן און פייערלעכן טאג ווינטש איך דעם האפטיקן קאלעקטיוו פון ״בש״ נאך א סך שעפערישע דערפאלגן און נצחונות, א ריזיקע צאל דאנקבארע לייענערס און גרויסע פרייד יעדן איינעם! 
 
 ניקאליי באראדולין 
 ניו־יארק 
 