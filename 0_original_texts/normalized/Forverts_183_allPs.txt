 מוטי שטיינמעץ, א שטארק פאפולערער זינגער אין דער חסידישער וועלט, האט לעצטנס ארויסגעלאזט א יידישן מוזיק־ווידעא אויף יוטוב, „א שמיטהלע געוויין‟. דאס ליד באשרייבט די יסורים פון א יידישן פארמער וואס מוז אקערן די ערד אפילו אינעם שמיטה־יאר כדי אויסצוצאלן אלע זיינע חובות. 
 דאס שמיטה־יאר, וואס הייסט אויך שביעית, איז דאס זיבעטע יאר פונעם אגריקולטורעלן ציקל, ווען די תורה הייסט אלע יידן אין ארץ־ישראל איבערלאזן אומבאארבעט די פעלדער. ביי ארעמע פארמער איז דאס אפט א ריזיקער עול ווייל דאס באארבעטן די ערד איז זייער איינציקער קוואל פון פרנסה. 
 דער 29־יאריקער מוטי שטיינמעץ איז א וויזשניצער חסיד פון בני־ברק. ווען ער איז געווען 14 יאר אלט, און שוין דעמאלט אנגעהויבן שאפן לידער, האט זיין זיידע זיך איבערגעצויגן פון אנטווערפן קיין ישראל, און האט גלייך אנגעהויבן אויסלערנען זיין אייניקל די אלטע וויזשניצער ניגונים, וואס האבן מיט דער צייט שטארק באווירקט מוטיס אייגענעם מוזיקאלישן סטיל. 
 זיינע מוזיק־ווידעאס אויף יוטוב האט מען שוין געזען צענדליקער מיליאנען מאל. 
 דאס ליד, „א שמיטהלע געוויין‟, איז באשטעלט געווארן פון קרן השביעית, א ישראלדיקע צדקה־ארגאניזאציע וואס שטיצט פינאנציעל די ארעמע פארמערס במשך פונעם שמיטה־יאר. 
