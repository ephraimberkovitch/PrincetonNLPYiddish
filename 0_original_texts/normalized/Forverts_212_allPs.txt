 דעם זומער, נאך אלץ בימי־הקאראנע, רחמנא לצלן, קומען פאר יידישע זומער־אוניווערסיטעטן, על־פי רוב, נאר ווירטועל, ד״ה דורכן „זום״ למשל, יעדנפאלס אויפן אינטערנעט. אויף אט אזא אופן האט מען נאר וואס דורכגעפירט די ניו־יארקער זומער־פראגראם אויפן נאמען פון אוריאל וויינרייך פאר יידישער שפראך, ליטעראטור און קולטור. פונקט אזוי איז געווען אין ווארשע מיט א חודש צוריק, און אזוי איז איצט אויך אין פאריז – כאטש דארטן פירט מען יא דורך געציילטע קלאסן טאקע פיזיש אויפן ארט. 
 די פאריזער זומער־פראגראם איז אינטערעסאנט ניט נאר צוליב די שפראכקורסן, נאר אויך צוליב דער קולטור־פראגראם און אן אויסערגעוויינטלעכער סעריע לעקציעס וועגן פארשידענע קולטור־היסטארישע טעמעס. דעם פארגאנגענעם שבת צו נאכטס, למשל, האט ד״ר יצחק ניבארסקי געהאלטן א לעקציע און פארגעשטעלט א פאנאראמע פון יידישע שרייבער, וואס האבן געלעבט און געשאפן אין פאריז. 
 ניבארסקי, דער היייאריקער פרעזידענט פונעם פאריזער יידיש־צענטער, א יידיש־לערער, ליטעראטור־פארשער און לעקסיקאגראף, האט אליין אנטייל גענומען אין דער יידישער ליטערארישער סביבה פון פאריז אין שפעטן 20סטן יארהונדערט, טאקע אין משך פון לאנגע יארן, איז דאך שוין אדורכגעגאנגען מער ווי א יובל זינט ער איז אנגעקומען אהין פון ארגענטינע. דעמאלט האט ער תיכף גענומען ארבעטן ביי דער מעדעם־ביבליאטעק פונעם ארבעטער־רינג, וואס איז שפעטער געווארן דאס הארץ פונעם פאריזער יידיש־צענטער. 
 ווייטער וועלן מיר דא איבערגעבן דעם תוכן פון ניבארסקיס פארכאפנדיקן רעפעראט, וואס איז דערצו אן אריינפיר צו א נייעם וועבזייטל, וואס מע האלט אין צונויפשטעלן. דאס דאזיקע וועבזייטל אויפן נאמען „איבערגענג״ איז געווידמעט דעם קולטורעלן לעבן אויף יידיש וואס האט א מאל געבליט אין פאריז. דער טיטל דערמאנט אפשר אן די בארימטע פאריזער „פאסאזשן״ (ארקאדן), וועגן וועלכע ס׳האט געשריבן וואלטער בנימין , דער דייטשיש־יידישער פילאסאף. לעת־עתה איז דאס וועבזייטל בנמצא נאר אויף פראנצייזיש, נאר אן ענגליש־רעדנדיקער וועט זיך מסתמא אויך אן עצה געבן. די טעמע „יידיש אין פאריז״ נעמט אריין סיי די פאריזער שרייבער, וואס האבן געשריבן אויפן יידישן לשון, סיי דעם סוזשעט „פאריז״ אין דער יידישער ליטעראטור. חוץ דעם קען מען דארטן א קוק טאן אויף א מאפע פון ערטער, וואס האבן א שייכות מיטן יידישן קולטור־לעבן אין דער פראנצייזישער הויפטשטאט. פאראנען אויך זייטלעך וועגן יידישע פובליקאציעס געדרוקטע אין פאריז און וועגן אברהם בערעזניאקס פאריזער דרוקעריי. 
 פארן אנהייבן זיין לעקציע האט ניבארסקי באמערקט, אז די געשיכטע פונעם שרייבן אויף יידיש איז געווען א קורצע אין פאריז. דעריבער איז גיכער ניט שייך שמועסן וועגן א גאנצער יידישער ליטעראטור אין פאריז. בעסער צו רעדן וועגן די יחידישע שרייבער. 
 יידישע שרייבעריי האט זיך געקענט אנהייבן אין פאריז ערשט נאך דער ערשטער וועלט־מלחמה, ווען ס׳איז שוין געווען א קריטישע מאסע אשכנזישע יידן. דער עיקר, די אימיגראציע פון פוילן האט גורם געווען, אז ס׳איז אויסגעוואקסן א שטיקל יידיש־רעדנדיקע סביבה. ערב דעם חורבן זיינען געווען אין פאריז ארום 90 טויזנט יידיש־רעדנדיקע. 
 דער דאזיקער פעריאד – די צווישן־מלחמהדיקע יארן – איז געווען די סאמע פרוכפערדיקע תקופה, ווען ס׳האט זיך פונאנדערגעוואקסן א יידישע פעריאדיק אין פאריז, און מע האט אפילו געדרוקט ביכער פון יידישער בעלעטריסטיק. די צייט פאר דער ערשטער וועלט־מלחמה האט ניבארסקי אנגערופן „פרעהיסטאריע״. נאך דער צווייטער וועלט־מלחמה האט זיך די יידישע קולטור אין פראנקרייך אויפגעלעבט פונסניי, שאפנדיק א פרישן יסוד אויך פאר ליטעראטור אויף יידיש. אויף אזא אופן האט דאס יידישע ליטערארישע לעבן דארט געהאט א המשך אין די יארן פון 1944 אזש ביזן סוף 20סטן יארהונדערט. 
 נאכן אוועקשטעלן אזא מין כראנאלאגיע פון דריי טיילן האט ניבארסקי אנגעוויזן אויף עטעלכע „פרעהיסטארישע״ מאמענטן: אברהם גאלדפאדען איז געווען א צייט לאנג אין פאריז, ש. אנ־סקי האט געלעבט דארט אזש גאנצענע 12 יאר (כאטש ער האט דעמאלט ווייניק געשריבן אויף יידיש), און זלמן שניאור האט שטודירט אין פאריז אין די יארן 1905–1909 (ער האט אין דער צייט שוין געהאט א שם ווי א העברעישער פאעט). ניסן פראנק (1889–1942), א ליטווישער ייד, א געלערנטער לאנדווירט און א טעאטער־מענטש, האט געדרוקט א יידישע פיעסע, „דער זיג״, אין פאריז שוין אין 1911טן יאר. דער סאמע וויכטיקסטער מאמענט פונעם ערב־בראשית איז אפשר געווען דער קיום פון אן ערשטער צייטשריפט אויף יידיש אין פאריז: הארט פארן אויסבראך פונעם ערשטן וועלטקריג, אין משך פון אן ערך א יאר צייט, איז ארויס אברהם רייזענס „נייער זשורנאל״, מיט דער רעדאקציע אין פאריז. א פמליא אנגעזעענע שריפטשטעלער זיינען זיך דעמאלט צונויפגעקומען אין פאריז און זיינען געשטאנען ביים וויגעלע, אז מע האט געגרינדעט די צייטשריפט. אחוץ רייזענען זיינען בייגעווען שלום אש, חיים זשיטלאווסקי, לעא קעניג און שלום־עליכם. 
 אויף אן אמת צעבליט האט זיך אבער א יידישע ליטערארישע סביבה אין פאריז ערשט אין די יארן 1920–1939. ווי מיר האבן שוין באמערקט, איז די דאזיקע אנטוויקלונג געווען א פועל־יוצא פון דער אימיגראציע פון מיזרח־אייראפע. אין יענע טעג האט א ייד אן אנקומענדיקער קיין פאריז געוויינטלעך אימיגרירט קיין פראנקרייך פון פוילן וויא בערלין, ווין אדער בריסל. ס׳זיינען אויך אנגעקומען געציילטע אימיגראנטן דירעקט פון פאלעסטינע. אפטמאל האבן זיך יידישע מיגראנטן אפגעשטעלט אין פאריז נאר אויף א געוויסער צייט און זיינען ווייטער געפארן אין אנדערע לענדער. 
 א גרויסער טייל פון די אשכנזישע יידן אין פאריז איז שפעטער אומגעקומען אינעם חורבן, הי״ד. נאר א מיעוט האט באוויזן אוועקצופארן ערב דער מלחמה אדער זיך צו באהאלטן פאר די נאציס צי איבערגעלעבט קעמפנדיקערהייט. נאך דער באפרייונג ווידער האבן זיך געפונען אין פאריז א סך יידן אן א היים, פון דער שארית־הפליטה און אנטלאפענע פון סאוועטן־פארבאנד. זיין דעמאגראפישן סך־הכל האט ניבארסקי פארענדיקט מיט דער באמערקונג, אז א גן־עדן ווי למשל אין אמעריקע אדער ארגענטינע האט יידיש אין פאריז קיינמאל ניט געהאט. 
 איידער מע האט זיך אריינגעלאזן אין דער פרשה „צווישן־מלחמהדיקע יארן״ אויף א ברייט־ארומנעמיקן אופן, האט ניבארסקי אנגעוויזן אויפן ערשטן יידישן בוך, וואס מע האט געדרוקט אין פאריז נאך דער ערשטער וועלט־מלחמה – א באנד פאעזיע, וואס איז ארויס אין 1920סטן יאר: „טרוימען און ווירקלעכקייט״ פון בעל־החלומות. די פובליקאציע איז ניט נאר אינטערעסאנט צוליב די לידער גופא, נאר אויך צוליבן אויטאר – „בעל־החלומות״ איז געווען דעם פאעט שלום שווארצבארדס א פסעוודאנים. ער איז מסתמא באקאנטער ביים עולם ווי דער ייד, וואס האט אין 1926 דערשאסן דעם אוקראינישן פרעזידענט אין די יארן 1918–1921, סימאן פעטליוראן, וועמען מע האט באשולדיקט אין א גרויסער צאל פאגראמען קעגן יידן אין אוקראינע, בשעתן רוסישן בירגערקריג. 
 די 1920ער יארן זיינען געווען א תקופה פון ליטערארישע עקספערימענטן און אויפקום פון א יידישער פרעסע אין פאריז. שמואל־יעקב יאצקאן, וואס האט פריער ארויסגעגעבן די ווארשעווער צייטונג „היינט״, האט פון זינט 1926 רעדאקטירט דעם „פאריזער היינט״. אחוץ דעם איז אין 1934 אויפגעקומען א קאמוניסטיש בלאט, „די נייע פרעסע״, וואס האט געשאפן אן ארט פאר די לינק געשטימטע שרייבער אויף צו דרוקן זייערע ווערק. 
 דער וויכטיקסטער שרייבער פון יידישער בעלעטריסטיק אין פאריז איז אין דער תקופה געווען וואלף וועוויארקע . געבוירן געווארן אין 1896, איז ער אנגעקומען קיין פאריז פון בערלין אין 1924סטן יאר. באלד האט ער דארט געשאפן א ליטערארישע צייטשריפט אויפן נאמען „נעסט״. פובליקירט האט ער קודם־כל קורצע פראזע, אינעם „פאריזער היינט״ און אויך אין אונדזער ניו־יארקער „פארווערטס״. 1936 איז לכבוד זיין ליטערארישן יוביליי געדרוקט געווארן א בוך מיט וועוויארקעס דערציילונגען, „מיזרח און מערב״. ניבארסקי האלט, אז ווי א מחבר פון דערציילונגען האט וועוויארקע געהאט א שארפן חוש אי פאר קאמיזם, אי פאר טראגיזם – און אייגנטלעך אויך פאר גראטעסקס. וואס שייך קאמיזם האט ער, למשל, אנגעשריבן דערציילונגען, וואס קומען פאר אינעם אימיגראנטן־האטעל – אן ארט, ווו א ייד, אן אנגעקומענער פון פוילן, האט אפטמאל געדארפט אפפינצטערן א געוויסע צייט. אזא מין האטעל, וואס געפינט זיך אפט גלייך לעבן וואקזאל, האט אין מויל פון עמך אויך געהייסן „האטעל דע וואנץ״ צי „האטעל דע וואנצן״. אין פאריז האט זיך דערפון באקומען אן אפלאכעריש אנצוהערעניש אויפן נאמען Hotel de France, א שטיפערישער טאפאנים אויפן סמך פונעם קלאנגען־שפיל פראנס־וואנץ. 
 דער טראגישער עלעמענט קומט אויס בולט ביי וועוויארקען, אז ער שרייבט וועגן דעם שמערץ פונעם עלטערן דור אימיגראנטן לגבי דער אסימילאציע פון די יינגערע, אדער אין די באשרייבונגען פון דחקות, קינדערארבעט און פראסטיטוציע. ס׳זיינען אבער דא ביי וועוויארקען אויך שילדערונגען פון יידישן דלות, וואס האבן א פנים פון חוזק און גראטעסק – למשל, אז עס גייט אינעם קאנטראסט פון דעם אינטעליגענטס ארעמקייט צו דער עשירות פונעם „פאמאלניק״. (דאס ווארט „פאמאלניק״ נעמט זיך פון פראנצייזיש pas mal – „ניט שלעכט״, דער פראנצייזישער נוסח פונעם אמעריקאנער „אלרייטניק״.) 
 אין 1943 איז וואלף וועוויארקע ארעסטירט געווארן, אין 1945 איז ער אנגעקומען אין אוישוויץ און דארטן אומגעבראכט געווארן. אגב־אורחא ווילן מיר דא דערמאנען, אז זיין אייניקל אנעט , איר צו לאנגע יארן, איז א באדייטנדיקע היסטאריקערין און האט אנגעשריבן עטלעכע ביכער וועגן דעם חורבן. אינאיינעם מיט יצחק ניבארסקין האט זי אויך מחבר געווען א ביכל וועגן פויליש־יידישע יזכור־ביכער. היייאר האט זי געדרוקט זכרונות וועגן איר צייט אין דער מאאיסטישער כינע, אין די 1970ער יארן. 
 אין דער לעקציע זיינער האט ניבארסקי געטענהט, אז דער סאמע כאראקטעריסטישער שטריך פון דער פאריזער יידישער סביבה איז מסתמא געווען די קונסט, פלאסטישע קונסט בפרט, און די געשטאלט פונעם יידישן קינסטלער. דאס הייסט, בשעת ווען די ערשטע יידישע פאעטן אין אמעריקע האבן געשריבן וועגן דער מערכה פון יידישע הארעפאשניקעס אין די שאפס, און אין ארגענטינע למשל זיינען די יידישע קאלאניעס געווען אן עיקרדיקע טעמע, האט אין פראנקרייך די קונסט געשפילט א וויכטיקע ראל. ווען־ניט־ווען האבן זיך קונסט מיט ליטעראטור טאקע פארבונדן אין די ביאגראפיעס פון יחידים. 
 לאמיר אנכאפן, צום ביישפיל, מארק שאגאלן, וואס האט אמאל אפילו אויך „געזינדיקט״ מיט פאעזיע – און אילוסטריט ניט ווייניק יידישע ביכער. אדער עוזר ווארשאווסקין, הי״ד, וואס איז ניט נאר געווען א באוווסטער קונסט־קריטיקער אין פאריז, נאר האט אויך אליין געשאפן א ביסל קונסט. אגב, אין פאריזער מוזיי פון יידישער קונסט און געשיכטע ווייזט מען איצט אן אויסשטעלונג וועגן די יידישע קינסטלער פון דער „פאריזער שול״ אנהייב 20סטן יארהונדערט. א צווייטע, קלענערע אויסשטעלונג אינעם מוזיי איז געווידמעט הערש פענסטערס בוך, „אונדזערע פארפייניקטע קינסטלער״. אן ארומנעמיקן פארטרעט פון דער דאזיקער קינסטלער־סביבה געפינט מען אין כיל אראנסאנס „בילדער און געשטאלטן פון מאנפארנאס״ (1963). אין זיינע סטודענטישע יארן האט זלמן שניאור אנגעשריבן א סאטיריש ליד וועגן דער א סביבה. וואלף וועוויארקע האט אנגעשריבן א דערציילונג מיטן טיטל „א נקמה פון א קינסטלער״ , וואס גיט איבער אן איינדרוק פונעם שרעקלעכן מעמד פון א קינסטלער אן ארעמאן – אין פארגלייך מיט א פארריסענעם בורזשוי, א „פאמאלניק״, וואס אין אים איז זיך נוקם דער קינסטלער. 
 אין די 1930ער יארן האט זיך די שטימונג געביטן אויף א ממשותדיקן אופן אין אייראפע, אויך אין פאריז. ס׳איז געווען א צייט פון עקאנאמישן קריזיס; נאציזם איז שוין אויפגעקומען „מיט דער גאנצער פארע״; ס׳האט געוועלטיקט פיינטלעכקייט צו אנגעפארענע און נישט־דא־געבוירענע. די דאזיקע שינויים האבן זיך טיילמאל אויך אפגעשפיגלט אין דער ליטעראטור, דער עיקר ביי סאציאל־קריטישע שרייבער. פון דער אנדערער זייט ווידער האט אין די יארן 1934–1939 זיך טאקע געטאן א שאט מיט ביכער, כאטשבע אין פארגלייך מיטן פריערדיקן מצב, ווען ס׳זיינען כמעט קיין יידישע ביכער ניט געדרוקט געווארן אין פאריז גופא. מער פרטימדיק וועגן דער כראנאלאגיע פון יידישע ביכער, וואס זיינען ארויס אין פאריז אין 20סטן י״ה, זעט דא . 
 ווייטער האט ניבארסקי אויסגערעכנט פאר אונדז א ריי שרייבער קדושם, וואס זיינען דערהרגעט געווארן אין חורבן. דער שרייבער דוד פליסקין האט, צווישן אנדערע זאכן, געשריבן ליטעראטור פאר קינדער. יאנקל שפאן (שיפמאן) איז אויפגעוואקסן אין א פרומער משפחה, וואס איז געווען פארבונדן מיט אגודת־ישראל, און האט אנגעשריבן א דיקן ראמאן וועגן יידישן לעבן אין ארץ־ישראל: „אויפן שווערן גרונט: פאלעסטינער ראמאן״. מאיר דזשיאלאווסקי, א געבוירענער אין ווארשע, איז אין 1929 אנגעקומען פון בערלין קיין פאריז, ווי א יונגער פאעט און איבערזעצער – און א הארעפאשניק אן אביון. די מערסטע איינצלהייטן אבער האט ניבארסקי אונדז איבערגעגעבן וועגן יאסל צוקערן. 
 יאסל צוקער איז אנגעקומען אין פאריז אין 1926, ווי א 14־יעריקער בחור, און אויך ער איז געווען א בעל־מלאכה. דער יונגער שרייבער האט מחבר געווען שארפע סאציאל־קריטיק און געשריבן וועגן פאליטישן קאמף. ווי וועוויארקע, האט ער אויך אנגעשריבן דערציילונגען, וואס קומען פאר אין עמיגראנטן־האטעלן, נאר לחלוטין ניט קיין הומאריסטישע. ביי אים טרעטן אויף אזעלכע פערסאנאזשן ווי, למשל, עלנטע פרויען, וווינענדיקע אין יענע האטעלן, פליטים, אנגעקומענע פון נאצישן דייטשלאנד, און „פאסאניערס״, ד״ה ארבעטער קאנטראקטארן, וואס באקומען באצאלט א שיבוש פאר זייער הארעוואניע. אז יאסל צוקער שרייבט וועגן פאמאלניקעס, באקומען זיך אמאל איבערגעטריבענע קאריקאטורן, נאר אחוץ דעם לויבט ניבארסקי צוקערס שלימותדיקן דערציילערישן נוסח. דאס איינציקע בוך, וואס איז ארויס נאך בעת זיין קורצן לעבן, האט נח פרילוצקי ארויסגעגעבן אין ווארשע, א באנד דערציילונגען אויפן נאמען „א פרעמד לעבן״ . 
 דעם גורל פון יידיש בעתן חורבן האט ניבארסקי פארסך־הכלט בזה הלשון: אין דער מלחמה זיינען אפגעגאנגען אין בלוט אי די שרייבער, אי די לייענערשאפט. נאך 1945 האט זיך געמאכט א נייער בראשית. פון דעסט וועגן האט ניבארסקי ארויסגעהויבן עטלעכע שרייבער, וואס זיינען איבערגעבליבן פון פאר דער מלחמה. 
 צוויי פון זיי זיינען געווען איבערגעצייגטע לינקע, וואס זיינען אנטוישט געווארן מיטן קאמוניזם ערשט אין 1956, נאך דעם ווי כרושטשאוו האט אראפגעריסן דעם „קולט פון פערזענלעכקייט״ און מודה געווען, אז סטאלין האט געהייסן דערמארדן די מיטגלידער פון יידישן אנטיפאשיסטישן קאמיטעט דעם 12טן אויגוסט 1952. 
 דער ערשטער פון די ביידע איז געווען בנימין שלעווין, וואס האט שוין געהאט געקומען קיין פראנקרייך אין 1934. נאך פאר דער מלחמה האט ער דארטן געדרוקט א באנד נאוועלן, „גרויע פראפילן״ . אין 1948 האט ער פובליקירט „די יידן פון בעלוויל״ , א גרויסן ראמאן וועגן דער געשיכטע פון יידישער אימיגראציע אין פראנקרייך, פון 1920 ביז נאך דער באפרייונג. 
 דער צווייטער, משה שולשטיין, איז דערעיקרשט געווען א פאעט. געקומען קיין פאריז אין 1937טן, פון בעלגיע. ביזן פערזענלעכן קריזיס נאכן 1956טן יאר האט ער כמעט אלע יאר ארויסגעגעבן א באנד לידער. דערצו האט ער אויך געשריבן בעלעטריסטישע פראזע, עסייען און זכרונות. 
 געווען נאך צוויי שרייבער, וואס האבן זיך שוין פריער געהאט באזעצט אין פראנקרייך און האבן איבערגעלעבט די מלחמה, נאר אנגעהויבן דרוקן זיך ערשט נאך דער באפרייונג. חיים סלאוועס האט געשריבן פיעסעס אין בערטאלט ברעכטס סטיל, אריינוועבנדיק עלעמענטן פון יידישן פאלקלאר – למשל אין דער דראמע „המנס מפלה״ – א מין פורים־שפיל. ער האט, אגב, אויך אנטייל גענומען אין א שליחות אין מאסקווע סוף 1950ער יארן אויף משתדל זיין זיך לטובת דער יידישער ליטעראטור אין ראטן־פארבאנד – לסוף טאקע מיט הצלחה, אין 1961 האט דאך אנגעהויבן ארויסגיין דער ליטערארישער זשורנאל „סאוועטיש היימלאנד״. רבקה קאפע, א וויכטיקע און פראדוקטיווע פאעטעסע, האט געשריבן א סך מאדערנער און פרייער אין דער פארם פון שולשטיינען, אויף אן אינטערעסאנטן און באנייערישן אופן. זי האט אויך אנגעשריבן קינדער־פאעזיע און ליטעראטור־קריטיק. 
 די, וואס זיינען טאקע ניי אנגעקומען נאכן קריג, האבן מיט זיך געשלעפט דעם באגאזש פון דער מלחמה. פאר א סך שרייבער איז פאריז געווען א סטאנציע אויפן וועג. צווישן זיי זיינען געווען אמתע גדולי־הדור, אזעלכע שרייבער ווי מרדכי שטריגלער, שמערקע קאטשערגינסקי, אברהם סוצקעווער, חיים גראדע, לייב ראכמאן, רייזל זשיכלינסקי, יחיאל האפער, אברהם זאק, יצחק יאנאסאוויטש, משה קנאפהייס, ישראל אשענדארף, ברוך האגער, משה סמבטיון (אפרתי) און שמחה שווארץ. פארשטייט זיך, אז די מערסטע זיינען ווייטער געפארן אדער קיין צפון־אמעריקע, אדער קיין ארץ־ישראל. 1952 איז א גאנצע גרופע שרייבער אוועק דווקא קיין ארגענטינע. 
 געבליבן זיינען געציילטע: אלחנן וואגלער, אן איבערגעבליבענער פון יונג ווילנע, א פאעט פון דער ווייסרוסישער לאנדשאפט (זע למשל זיין באנד לידער און פאעמען „פרילינג אויפן טראקט״ ); די דיכטערין פערל האלטער (מארעק האלטערס מוטער), די פאעטן משה וואלדמאן און חיים קעניגער, וועמענס פאעזיע טיילט זיך אויס מיט אן אומעטיקן ליריזם. כדאי צו באמערקן, אז די קינדער פון די צוויי לעצט דערמאנטע זיינען עד־היום פארבונדן מיטן פאריזער יידיש־צענטער . ראלאן (Roland) קעניגער איז א מיטגליד אין דער אדמיניסטראציע און משה וואלדמאנס זון, אהרן , ארבעט ווי א יידיש־לערער דארט. וואלדמאנס טאכטער, רחל ערטעל , איז א ליטעראטור־פארשערין און איינע פון די וויכטיקסטע איבערזעצער פון יידישער ליטעראטור אויף פראנצייזיש. 
 אין נאך־מלחמהדיקן פאריז זיינען אויך צוגעקומען יידן ניט פון דער שארית־הפליטה: אזוי איז, למשל, דארע טייטלבוים אנטלאפן פון די אנטי־קאמוניסטישע רדיפות אין אמעריקע און געבליבן אין פראנקרייך במשך פון 20 יאר, כאטש זי האט פובליקירט אין פוילן, אמעריקע און מדינת־ישראל – ווי א סך אנדערע יידישע שרייבער, וואס האבן געוווינט אין פאריז, נאר זיך געדרוקט אנדערשווו אין דער וועלט. 
 דער פראזאיקער, מענדל מאן, איז אנגעקומען פון מדינת־ישראל קיין פאריז אלס א שליח פון דער ישראלדיקער ארבעטער־פארטיי מפא״י, כדי צו רעדאקטירן די צייטונג „אונדזער ווארט״, און געבליבן דארט שוין ביזן סוף פון זיינע טעג. אגב, מאן האט אויך געהאט א נייגונג צו מאלעריי – א סברא, אז דאס האט אים נאך מער צוגעבונדן צו דער שטאט פאריז. א דאנק דער פארבינדונג מיט זיין צווייט ווייב, וואס האט געארבעט ביי א גרויסן פאריזער פארלאג, איז מאן אין גיכן געווארן דער סאמע איבערגעזעצטער יידישער שרייבער אויף פראנצייזיש. 
 פארענדיקט האט יצחק ניבארסקי די לעקציע מיטן ארויסהייבן דריי הויפט־געשטאלטן פון פאריזער ליטערארישן לעבן אויף יידיש אין דער צווייטער העלפט 20סטן יארהונדערט: 
 מנוחה ראם (רבקה וואלדמאן, משה וואלדמאנס ווייב) איז געקומען קיין פאריז נאך דער מלחמה, אימיגרירט פון סאוועטן־פארבאנד, דורך פוילן. זי האט געשריבן דער עיקר וועגן די איבערלעבונגען פון יידישע פליטים אין צענטראלאזיע בשעת דער מלחמה און אנטוויקלט אן אייגענעם כאראקטעריסטישן לשון אין איר פראזע. 
 ואחרון אחרון, מרדכי ליטווין (באיארסקי). ניט געקוקט, וואס ליטווין איז ניט געווען קיין בעלעטריסטישער שרייבער, האט ניבארסקי אים פארט אויפגענומען אין זיין גאלערייע פאריזער יידישע שרייבער. ליטווין איז געווען א גרויסער איבערזעצער פון פראנצייזישער ליטעראטור אויף יידיש און א קריטיקער און עסעיסט פון א הויכער מדרגה. לויט ניבארסקין איז ער טאקע געווען די וויכטיקסטע פיגור פון דער יידישער ליטערארישער סביבה אין פראנקרייך נאכן חורבן. 
