

איר גוטער נאמען 



 by באריס סאנדלער 
November 29, 2018January 2, 2019 Filed under:
מוזיק
פערזענלעכקייטן 

צום 90סטן געבוירן־טאג פון דער קאמפאזיטארין זלאטע טקאטש
סערגא בענגעלסדארף
זלאטע איז געשטארבן אינעם ערשטן טאג פונעם נייעם יאר 2006. מיט דריי וואכן פריער איז געווען די לוויה פון דעם שרייבער יחיאל שרייבמאן. די אבדה פון צוויי וויכטיקע פערזענלעכקייטן אויף דער יידישער גאס פון מאלדאווע איז געווען א שטארקער קלאפ. ס׳האט זיך קוים געגלייבט: נאך עטלעכע טעג פארן נייעם יאר האט זלאטע פארבעטן אירע נאענטע פריינד צו זיך אהיים, זיי מחבד געווען מיט געשמאקע מאכלים, וואס זי האט אליין צוגעגרייט. מיר האבן אלע געמאכט נישט איין „לחיים‟, געווונטשן איינער דעם אנדערע נייע שאפערישע דערפאלגן און, אז אונדזער פופצן־יאריקע מיטארבעט זאל אנגיין נאך לאנגע יארן…
ווי זאגט מען אבער: דער מענטש טראכט און גאט לאכט. זלאטע טקאטש האט נישט דערלעבט צו אירע 78 יאר בלויז עטלעכע חדשים.

פון דעסטוועגן, האט זלאטע געהאט א גליקלעך שאפעריש לעבן. זי איז שטענדיק, אין אלע געביטן, געווען די ערשטע: די ערשטער פרוי־קאמפאזיטארין אין מאלדאוויע, זי האט געשאפן די ערשטע מאלדאווישע קינדער־אפערע „די ציג מיט דריי ציגעלעך‟ און דעם באלעט פאר קינדער „אנדריעש‟. זי איז געווען די ערשטע אין דער געשיכטע פון מאלדאוויע, וועלכע האט ארויסגעלאזט א זאמלונג פון יידישע וואקאל־ווערק. די רשימה פון אירע ווערק ציילט אן איבער 800 איינסן. וויכטיקער איז אבער נישט די צאל, נאר די פארשיידנארטיקייט פון די מוזיקאלישע זשאנערס, זייער נייקייט און אריגינעלקייט. זי פלעגט שאפן פאר גרויס און קליין: לידער און אינסטרומענטאל־מיניאטורן, ווערק פארן כאר און סאליסטן, מוזיק פאר טעאטער און קינא, מוזיקאלישע אלפאבעטן…
א סך פון טקאטשס ניי־געשאפענע ווערק זיינען גיך געווארן פאפולער איבערן גאנצן לאנד ווי, למשל, דאס לידעלע „טיק־טאק‟, מיט וועלכן עס פלעגט זיך יעדן אוונט אנהייבן די טעלעוויזיע־־פראגראם פאר קינדער „א גוטע נאכט‟. אדער מאסשטאביקע ווערק פארן אפערע־טעאטער, סימפאנישן ארקעסטער, וועלכע האבן באקומען די העכסטע מלוכישע אויסצייכענונג פון מאלדאוויע.
א חוץ דעם קאמפאזיטארישן טאלאנט, האט זלאטע באהערשט א ריזיקע ענערגיע און ארבעטספיייקייט; זי האט געקאנט שאפן ארום זיך אן אוניקאלע שאפערישע אטמאספער און באגייסטערן אנדערע — סאליסטן, שרייבער און פאעטן. באזונדערס האט זיך עס אנטפלעקט אין אירע לעצטע 15 יאר, ווען זי האט „געביטן איר אלף־בית‟, דאס הייסט, זיך אומגעקערט צו אירע נאציאנאלע שרושים, צו דער יידישער מוזיק. דער אומקער האט איר דערמעגלעכט צו געפינען א נייעם פאטענציאל פון איר שאפערישקייט. די איבער 30 יידישע ווערק: וואקאל־ציקלען אויף די פאעטישע טעקסטן פון יידישע דיכטערס, ווערק פאר פארטעפיאנע און פידל, באארבעטונגען פון יידישע פאלקסלידער, אינסטרומענטאלע קאנצערטן וכדומה — האבן געמאכט זלאטע טקאטש פאר דער ערשטער יידישער קאמפאזיטארין אין דער נייער פאסט־סאוועטישער מאלדאווע.
זלאטע טקאטש מיטן זון ליאווע
פארשטייט זיך, אז דאס ווענדן זיך צו דער יידישער מוזיק איז נישט געבוירן געווארן פון גארנישט. ווי זלאטע אליין פלעגט דערציילן, איז זי געוואקסן אין דער סביבה פון צוויי שפראכן: יידיש און רומעניש. אויף יידיש האבן גערעדט אירע באבע־זיידע און טאטע־מאמע, אין דער היים האט מען אנגעהאלטן די יידישע טראדיציעס, שבת און יום־טובים. זלאטעס טאטע, משה בעריכמאן (טקאטש איז איר מאנס פאמיליע־נאמען), איז געווען א באקאנטער לערער פון פידל, און אירע ערשטע פידל־לימודים האט זי באקומען פון איר טאטן. ווען אין סאוועטן־פארבאנד האבן זיך באוויזן די ערשטע שפראצלינגען פון א נייער לעבנס־שיטה, האט זלאטע אירע ערשטע יידישע ווערק: פידל־קאנצערט און קאנצערט פאר צוויי פלייטן, באגלייט פון סימפאנישן ארקעסטער, געווידמעט דעם אנדענק פון אירע עלטערן.
דערנאך האבן זיך באוויזן אירע וואקאל־ציקלען אויף די לידער פון שיקע דריז „דיין גוטער נאמען‟ און „טיי מיט שטערן‟; „דאס גלעקעלע‟, „וואדערשטאקס־געשיכטע‟ און „קדיש‟ אויף די לידער פון משה לעמסטער. בכלל דאמינירן אין דער יידישער שאפונג פון זלאטע טקאטש דווקא וואקאל־ווערק. מע קען דא אויך דערמאנען די ווערק אויף די פאעמעס פון מארקיש, ליובע וואסערמאן, איציק פעפער און לעוו בערינסקי.
ס׳איז כדאי צו באטאנען, אז כמעט אלע יידישע ווערק פון זלאטע טקאטש זיינען נישט געלעגן פארצוקערט; מע פלעגט זיי אויספירן אין די שענסטע קאנצערט־זאלן סיי אין קעשענעוו און סיי אין די יידישע קהילות איבער דער וועלט. איך אליין, ווי א פיאניסט און קאנצערטמייסטער, האב זיך באטייליקט אינעם רעאליזירן א סך פון אירע מוזיקאלישע פראיעקטן. איך שטאלציר דערמיט, וואס זי האט עס מיר פארטרויט צו טאן. דריי פון אירע פיר וואקאל־זאמלונגען האט זלאטע געווידמעט מיין ווייניקייט.
זלאטע טקאטש איז אוועק מיט 12 יאר צוריק. זי איז אבער פארבליבן אין אירע ווערק, אין איר קלינגעוודיקער לעבעדיקער מוזיק, פלאטעס און ווידעא־פראגראמען. זי לעבט אין די הערצער פון אירע קרובים און פריינד. דאס לעצטע ווערק אירס איז געווען דער ראמאנס פונעם וואקאל־ציקל „דיין גוטער נאמען‟. אט די ווערטער קאן מען זאגן אויך וועגן זלאטע טקאטש.
 כבוד איר אנדענק!

Share this:TwitterFacebookPrintLike this:Like Loading...

Related
 


Tagged: jewsmusicYiddish 
Post navigation


Previous Post
די בלום און אנדערע מיניאטורן 

Next Post
די צרה קומט פון אינעווייניק 



