 
 מאנאלאגן: דאס טעפל 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
― רבי! איך וויל אייך פרעגן א שאלה וויל איך אייך. איך ווייס
נישט, צי קענט איר מיך, צי קענט איר מיך נישט. איך בין יענטע בין
איך, יענטע די קורעלאפניטשקע. איך האנדל מיט אייער האנדל איך,
מיט עופות, מיט גענדז און מיט קאטשקעס. איך האב מיר מיינע שטענדיקע קונהטעס האב איך מיר, א צוויי־דריי הייזער, האלטן זיי מיך אונטער, זאל זיי גאט געבן געזונט און אלדאס גוטס; ווארעם איך זאל נאך
דארפן צאלן פראצענט, וואלט נישט געקלעקט די חלה אף דער „המוציא״.
כאפ איך א דרייערל כאפ איך, א מאל דא, א מאל דארטן, דא גענומען,
דארט געגעבן, דארט געגעבן, דא גענומען ― מע דרייט זיך, משטיינס
געזאגט! אוודאי, וואס זאלט איר קלערן, ווען מיין מאן עליו־השלום זאל
מיר אצינד לעבן ― טע־טע־טע!... כאטש אז מע וויל שמועסן דאס
אייגענע צוריק, האב איך קיין האניק פאר אים נישט געלעקט, ווארעם
קיין פארדינער, זאל ער מיר מוחל זיין, איז ער דאך נישט געווען, נאר
געגעסן און געלערנט, געגעסן און געלערנט, און געהארעוועט האב
א י ך ,  און הארעווען בין איך געוווינט נאך פון קינדווייז אויף, נאך
בא מיין מאמען עליה־השלום, בתיה האט זי געהייסן, בתיה די
ליכט־ציערין, זי איז געווען א ליכט־ציערין, פלעגט אויפקויפן חלב בא די קצבים
און ציען ליכט, חלבנע צעפלעך, מע האט נאך נישט געוווסט דעמאלט פון
קיין גאז און פון קיין לעמפלעך מיט גלעזלעך, וואס טרישטשען אלע מאל,
ערשט יענע וואך געפלאצט בא מיר א גלעזל, און פאר צוויי וואכן א
גלעזל...
    
― יא, אקעגן וואס איז דאס געקומען צו רייד? אקעגן דעם, וואס
איר זאגט: יונג געשטארבן... אז מיין משה־בנציון עליו־השלום איז געשטארבן, איז ער אלט געווען סך־הכל זעקס און צוואנציק יאר. הא? נאך
א מאל: ווי אזוי זעקס און צוואנציק? ניינצן איז ער אלט געווען צו דער
חתונה, א יאר אכט איז פאראן אז ער איז געשטארבן, איז אינאיינעם
ניינצן און אכט ― אפנים, אזוי גרויס ווי דריי און צוואנציק. פאר
וואס־זשע איז בא מיר אויסגעקומען זעקס און צוואנציק? ווייל איך האב
פארגעסן די זיבן יאר, וואס ער האט געקרענקט. דאס הייסט, קרענקען
האט ער געקרענקט א סך מער, ער איז געווען פון תמיד אן א קראנקער,
דאס הייסט, אזוי איז ער אפילו געווען א געזונטער, נאר דער הוסט, דער
הוסט האט אים אוועקגעלייגט! ער פלעגט, נישט פאר אייך געדאכט,
שטענדיק הוסטן, דאס הייסט, נישט שטענדיק נאר דעמאלט, ווען דער
הוסט איז אנגעקומען, פלעגט ער זיך פארהוסטן, און אז ער האט זיך
פארהוסט, האט ער געהוסט און געהוסט און געהוסט... די דאקטוירים
האבן געזאגט, אז ס׳איז בא אים א ספאזמע אזעלכע, דאס הייסט,
אזעלכעס, וואס אז מען וויל הוסטן, הוסט מען, און אז מע וויל ניט
הוסטן, הוסט מען ניט. שטראם־גראם, מאך מיר א הארמידער! ציגן
זאלן אזוי וויסן אין פרעמדע גערטנער שפרינגען, ווי זיי ווייסן, די דאקטוירים הייסט דאס, ווער ס׳האט זיי געשלייערט!... אט האט איר רב
אהרן דעם שוחטס יינגל, יאקל הייסט ער, עס האט אים וויי געטאן א צאן
האט אים וויי געטאן, האט מען אים געטאן אלצדינג, געשפראכן און געשטאכן, און געזען, אז עס העלפט נישט. גייט ער, יאקל הייסט דאס, און
לייגט־אריין א קנאבל אין אויער אריין, ― מע זאגט, אז ס׳איז א רפואה
קנאבל צו ציין־ווייטיק ― האט ער זיך געריסן אף די גלייכע ווענט, יאקל
הייסט דאס, און פונעם קנאבל זאגט ער נישט אויס. קומט דער דאקטער
און טאפט אים באם דופק. וואס טאפסטו אים באם דופק, דו נארישער
לעקיש?... אוודאי, מע זאל אים, יאקלען הייסט דאס, נישט געווען אפפירן
קיין יעהופעץ, וואלט ער שוין איצטער אנגעשפארט, ווייסט איר ווו? דארטן,
ווו די שוועסטער זיינע, פערל נעבעך, וואס איז אוועקגעגאנגען פון א גוט
אויג, ניט פאר אייך געדאכט, אין קימפעט...
    
― יא, אקעגן וואס איז דאס געקומען צו רייד? אקעגן דעם, וואס איר
זאגט: אן אלמנה... איך בין געבליבן אן אלמנה, ניט דא געדאכט, נאך גאר
א יוגנט הייסט דאס, מיט א קליין קינד און מיט א האלבער שטוב אף
די „קבצניווקעס״, די אנדערע פון לייזער דעם סטאליערס דירה, אויב איר
ווייסט; נישט ווייט פון דער באד. וועט איר דאך פרעגן, וואס עפעס א
האלבע שטוב נאר? מחמת די אנדערע האלבע איז נישט מיינע; זי געהערט
צו מיין שוואגער געהערט זי, עזריאל הייסט ער, איר קענט אים, אליין איז
ער א וועסעלעקוטער, פון וועסעלעקוט, א שטעטל אזעלכעס, און האנדלען האנדלט ער מיט פיש, און פארדינט, קיין עין־הרע, זייער שיין, עס
ווענדט זיך ווי דער טייך האלט: איז אין דרויסן שטיל, כאפט זיך פיש,
און אז סע כאפט זיך פיש, איז וואלוול פיש; איז אין דרויסן א ווינט,
כאפט זיך נישט קיין פיש, און ס׳איז טייער פיש. נאר גלייכער איז, אז
עס כאפט זיך און ס׳איז וואלוול... אזוי זאגט ער, עזריאל הייסט דאס,
פרעג איך אים: „וואס איז דער שכל?״ זאגט ער: „דער שכל איז א פראסטער שכל: איז אין דרויסן שטיל, כאפט זיך פיש, און אז סע כאפט זיך
פיש, איז וואלוול פיש; איז אין דרויסן א ווינט, כאפט זיך נישט קיין
פיש, און ס׳איז טייער פיש. נאר גלייכער איז, אז עס כאפט זיך און
ס׳איז וואלוול״... זאג איך: „יא, אבער וואס איז דער שכל?״ זאגט ער:
„דער שכל איז א פראסטער שכל: איז אין דרויסן שטיל, כאפט זיך פיש,
און אן סע כאפט זיך פיש, איז וואלוול פיש...״ „טפו זאלסטו ווערן! ―
זאג איך צו אים, ― גיי טענה מיט א גראבן יונג״...
    
― יא, אקעגן וואס־זשע איז דאס געקומען צו רייד? אקעגן דעם,
וואס איר זאגט: אן אייגענע דירה... אוודאי איז גלייכער איין ווינקעלע
אן אייגנס, איידער שלעפן זיך אין שכנות. ווי זאגט איר: „מיינס איז
נישט יענעמס!״... האב איך מיר, הייסט דאס, מיין האלבע שטוב, א
שטיקל נחלה, נישט צו פארזינדיקן. נאר איך בעט אייך, צו וואס באדארף אן אלמנה, משטיינס געזאגט, מיט איין־און־איינציק קינד א גאנצע
האלבע שטוב? פאראן ווו דעם קאפ אנידערלייגן ― גענוג! ובפרט, אז מע
באדארף זי דעקן, די שטוב, זי שטייט שוין היפשע עטלעכע יאר נישט
געדעקט שטייט זי; דעקוטשעט ער מיר, דער זיסער שוואגער מיינער,
עזריאל הייסט דאס, מע זאל זי דעקן!... „צייט, זאגט ער, מע זאל זי
דעקן!״ „נו, זאג איך, למאי־זשע דעקט מען זי נישט?״ זאגט ער: „לאמיר
זי דעקן״... זאג איך: „לאמיר זי דעקן״... דעקן־דעקן, דעקן־דעקן ― און
דערביי בלייבט דאס. ווארעם אף דעקן באדארף מען שטרוי, פון שינדל
שמועסט מען נישט, ווו האב איך אף שינדל? פארדינג איך צוויי חדרים
פארדינג איך. אין איין חדרל זיצט בא מיר חיים־חנה דער טויבער, אן
אלטער מאן, שוין עובר־בטל. די קינדער צאלן מיר פאר אים פינף גילדן
א וואך דירה־געלט, און עסן עסט ער בא זיי, א טאג איבער א טאג, דאס
הייסט, א טאג עסט ער און א טאג פאסט ער, און דעם טאג, וואס ער
עסט, עסט ער אויך מכות. אזוי זאגט ער, חיים־חנה דער טויבער. און
אפשר איז דאס א ליגן אפשר? אלטע לייט האבן ליב ווארטשען; וויפל
מען גיט זיי, איז ווינציק, ווו מע זעצט זיי, איז שלעכט, און ווו מע לייגט
זיי, איז הארט...
    
― יא, אקעגן וואס איז דאס געקומען צו רייד? אקעגן דעם, וואס
איר זאגט: שכנים... קיין גוטער ייד זאל זיי נישט קענען! מילא יענער,
דער טויבער, איז א טויבער, כאטש א שטילער שכן, ווי זאגט איר: מע
הערט אים נישט און מע זעט אים נישט... האט מיך אבער דער גוטער
יאר געטראגן, איך זאל דעם אנדערן חדר פארדינגען דער מיטניטשקע,
גנעסע הייסט זי. זי האלט א קלייטל פון מעל האלט זי. א גוטע שטוקע!...
תחילת, איר זאלט זען, איז זי געווען ווייך, ווי א האניקטייגל, קוצעניו־מוצעניו, נשמהניו, הארצעניו, זי וועט מיר דאס, זי וועט מיר יענץ...
וואס באדארפט זי דען, משטיינס געזאגט? א שטיקל אויוון אף צושטעלן
דאס טעפל, אן עק בענקל אף אויסזאלצן דאס שטיקל פלייש איין מאל
אין וואך, און א ברעג טישל אף אויסקאטשען א בלעטל לאקשן איין מאל
אין א יובל... „און די קינדער, זאג איך, ווו וועט איר אהינטאן די קינדער אייערע ווו? איר האט דאך, גנעסע, זאלן געזונט זיין, קליינע קינדער האט איר דאך!״... „ווייס איך, זאגט זי, וואס איר רעדט, יענטע־לעבן! איר ווייסט דען, וואס דאס איז פאר קינדער? בארליאנטן, נישט
קיין קינדער! זומער־לעבן וואלגערן זיי זיך אין דרויסן א גאנצן טאג, און
ווינטער פארקלייבט מען זיך אפן אויוון, ווי די שעפעלעך, און מע הערט
נישט פון זיי קיין פיפס. איין חסרון נאר, וואס זיי דארפן, קיין עין־הרע,
א סך, האבן ליב קייען, פיקערס, קיין עין־הרע״... נו־נו! אוודאי האב
איך מיר געקויפט אן אומגליק אף מיינע שונאימס קעפ! מילא קינדערלעך
― איינס און איינס, איבערגעוואשענע, גאט זאל נישט שטראפן פאר די
רייד, א שטיקל ברויט איז פאר זיי נישט אויפצועסן! טאג ווי נאכט איז
בא זיי הו־הא! מע שרייט און מע קוויטשעט, מע הרגעט זיך און מע
שלאגט זיך ― א גיהנום! וואס זאג איך א גיהנום? דער גיהנום, זאג איך
אייך, איז גאלד!... נאר מיינט נישט, אז איר זייט פארטיק. דאס וואלט
נאך געווען א האלבע צרה, ווארעם א קינד קאן מען איינשטילן: א זעץ,
א פאטש, א קניפ ― פארט א קינד! האט איר גאט געגעבן א מאן, עוזר
הייסט ער; איר מוזט אים קענען, ער איז אונטער־שמש אין אונטערשטן
קלייזל, נעבעך א כשרער ייד און, דאכט זיך, גאר נישט אזא גרויסער
נאר אויך; זאלט איר הערן, ווי זי באגראבט אים, גנעסע הייסט דאס:
עוזר, אהין! עוזר, אהער! עוזר, דאס! עוזר, יענץ! עוזר־עוזר! עוזר־עוזר!...
און ער ― אדער ער זאגט־אפ א ווערטל (ער איז נאך א ווערטל־זאגער
צו די צרות), אדער ער רוקט־אן דאס היטל און גייט אוועק... ס׳איז נאר,
זאג איך אייך, א הצלחה און גענוג!...
    
― יא, אקעגן וואס איז דאס געקומען צו רייד? אקעגן דעם, וואס
איר זאגט: שלעכטע שכנים... שלעכט צו שלעכט איז נישט גלייך! לאז מיר
דאס דער רבונו־של־עולם נישט פאררעכענען פאר קיין לשון־הרע; איך
דארף אף איר, וואס איז שייך, קיין שלעכטס נישט ריידן. וואס האב איך
צו איר? זי איז א יידענע, וואס האט ליב געבן אן ארעמאן א שטיקל
ברויט, נאר דער גוטער יאר זאל זי וויסן: אז עס קומט איר אן די מאנקאליע ― זאל גאט שומר ומציל זיין! ס׳איז א בזיון צו דערציילן: קיין
אנדערן וואלט איך דאס געוויס נישט געזאגט, נאר בא אייך, ווייס איך,
וועט דאס זיין א סוד... ששש... זי פאטשט אים אונטער... דעם מאן,
הייסט דאס... אז קיינער זעט נישט... „אי, זאג איך צו איר, גנעסע, גנעסע!
ווי האט איר קיין מורא נישט פאר גאט? פאר גאט ווי האט איר קיין
מורא נישט?״.. זאגט זי: „ס׳איז נישט אייער באבעס דאגה״... זאג איך:
„א שיינע ריינע כפרה״... זאגט זי: „לאז דער זיין די כפרה, ווער עס קוקט
אריין אין יענעמס טעפל״... זאג איך: „לאז דעם ארויס די אויגן, ווער
עס האט קיין בעסערס נישט געזען״... זאגט זי: „לאז דעם פארלייגן,
ווער עס הערט זיך צו״... וואס זאגט איר אף אזא פיסקאטע?...
    
― יא, אקעגן וואס־זשע איז דאס געקומען צו רייד? אקעגן דעם,
וואס איר זאגט: איך האב ליב ריין... למאי זאל איך לייקענען? וואס
קומט מיר דערפאר? קאן זי אפשר נישט ליידן, גנעסע הייסט דאס, למאי
בא מיר איז ריין, בא מיר איז שיין, בא מיר אין ציכטיק, בא מיר איז
ליכטיק. און בא איר? איר זאלט זען ― תמיד חושך, שטענדיק פינצטער, פארטיאפעט און פארשליאפעט ביזן האלדז, די פאמוניצע פול ווי
אן אויג ― טפו!... קומט דער פרימארגן ― איז הימל עפן זיך! ס׳איז
דען קינדער? שדים, נישט קיין קינדער! פונקט ווי מיין דווידל, להבדיל
באלף הבדלות! ווארעם מיין דווידל זאל געזונט זיין איז דאך א גאנצן
טאג אין חדר איז ער, און קומט באנאכט, נעמט ער זיך צו דער ארבעט: אדער ער דאוונט, אדער ער לערנט, אדער ער קוקט אזוי אריין
אין א ספר קוקט ער. און אירע קינדערלעך ― גאט זאל נישט שטראפן
פאר די רייד! אדער סע עסט, אדער סע וויינט, אדער סע שלאגט זיך קאפ
אן וואנט... איר פארשטייט? בין איך שולדיק, אז גאט האט זי געבענטשט
מיט אזא כאליאסטרע פון סאווולעס און פון גאנצעס, און מיר האט ער
געשענקט אזא מתנה, א שטיק גאלד, א בארליאנט, עס זאל מיר נאר
נישט פארשטערט ווערן, רבונו־של־עולם, ווארעם ער קאסט מיך גענוג
טרערן קאסט ער מיך! קוקט נישט, וואס איך בין א יידענע! א מאנצביל אף מיין ארט וואלט דאס געוויס נישט איבערגעטראגן! עס זאל אייך
צו קיין חרפה נישט זיין. פאראן מאנצבילן אזעלכע, וואס זיינען טויזנט
מאל ערגער פון ווייבער זיינען זיי; אז סע קוועטשט זיי צו עפעס א זאך,
ווייסן זיי נישט, ווו זיי זיינען אין דער וועלט... וואס דארפט איר א סך
ראיות? אט נעמט, למשל, יאסע משה־אברהמס: כל־זמן פרומע־נעכע
האט אים געלעבט, האט ער זיך געהאלטן, און אז זי איז, נישט דא געדאכט, געשטארבן, האט ער אפגעלאזט הענט און פיס און לייב און
לעבן... „רב יאסע, זאג איך צו אים, גאט איז מיט אייך! מילא, אז סע
שטארבט א ווייב, וואס זאל מען טאן? ס׳איז א גאטס זאך!״... ה׳ לקח
ה׳ נתן, ווי אזוי שטייט דארטן געשריבן בא אונדז אין די הייליקע
ספרים? אייך באדארף מען נישט דערציילן, מסתמא ווייסט איר בעסער...
    
― יא, אקעגן וואס־זשע איז דאס געקומען צו רייד? אקעגן דעם,
וואס איר זאגט: א בן־יחיד... ער איז בא מיר איין־און־איינציקער, ווי
זאגט איר: איין אויג אין קאפ, דווידל הייסט עס. איר קענט אים נישט?
ער הייסט נאך מיין שווער דוויד־הערש הייסט ער. איר זאלט אים זען ―
אינגאנצן דער פאטער, אים צו לענגערע יאר, אינגאנצן משה־בנציון,
אפילו די וווקס די אייגענע, און דאס פנים ― ווי בא אים, עליו השלום:
געל, אויסגעדארט, אויסגעדייווערט, הויט און ביינער, און שוואך, שוואך,
אויסגעמוטשעט נעבעך פונעם חדר, פון דער גמרא... „אבער גענוג דיר,
זאג איך צו אים, גענוג דיר, זונעניו, רו זיך אפ א ביסל, זע וואס פאר
א פנים דו האסט, נעם עפעס אין מויל אריין, זאג איך, עס עפעס, טרינק
עפעס, נא דיר א גלעזל ציקאריע נא דיר!״... „ציקאריע, זאגט ער, טרינק
בעסער אליין, מאמע; דו הארעוועסט, זאגט ער, איבערן כוח. איך וואלט
דיר בעסער געהאלפן, זאגט ער, טראגן דעם קאשיק פונעם מארק״... „ס׳א
משל! ― זאג איך, ― וואס רעדסטו וואס? דו ווייסט, וואס דו רעדסט?
וואס הייסט, דו וועסט טראגן קאשיקעס? נישט דערלעבן וועלן דאס מיינע
שונאים, איך האב גענוג שונאים! דו באדארפסט, זאג איך לערנען, זיצן
און לערנען!״... און בשעת־מעשה קוק איך אף אים, אף מיין דווידלען
הייסט דאס, ― אינגאנצן ער, עליו־השלום, אפילו מיטן הוסט, פארפינצטערט און פארוויסט בין איך געווארן! יעדער הוסט, וואס ער טוט, רייסט
מיר אויס א שטיק הארץ! ווארעם איידער איך האב אים דערלעבט צו
זען א שטיקל מענטש, זיינען מיר גוט די אויגן ארויסגעקראכן! אז בסך־הכל, דארפט איר וויסן, האט זיך גאר קיינעם נישט געגלויבט, אז דאס
קינד זאל בלייבן לעבן זאל דאס, ווארעם ווו ערגעץ א שלאק, א צרה,
א חלאת ― איז דאס געווען בא אים: טאמער ווילט איר מאזלען ―
איז מאזלען, פאקן ― איז פאקן, און דיפטעריטן, און שקארלאטינעס,
און זאוועלקעס, און זוביטשעס, און וואס ניט?... די נעכט, וואס איך בין
אויסגעזעסן איבער אים, זאל מיר גאט נישט רעכענען; אפנים, אז די
טרערן מיינע, און א ביסל טאקע זכות־אבות האבן זיך אריינגעמישט, און
איך האב קוים־קוים דערלעבט די בר־מצווה זיינע! מיינט איר דאך, אז
ס׳איז אן עק? הערט־זשע אויס אן אנטיק: באדארף ער ניט גיין איינ־ 	
מאל באנאכט, ווינטער איז דאס געווען, פונעם חדר, און באגעגענען
עפעס איינעם אנגעטאן אין גאלע ווייסן און פאטשן מיט ביידע הענט?...
אוודאי האט זיך נעבעך דאס קינד איבערגעשראקן אף טויט און איז
אנידערגעפאלן חלשות אפן שניי, און מע האט אים געבראכט אהיים
א טויטן האט מען אים געבראכט, קוים־קוים אפגעמינטערט; און אז מע
האט אים אפגעמינטערט, האט ער זיך ערשט דעמאלט אנידערגעלייגט,
א ווייטיק איז דער מאמע זיינער, און איז אפגעלעגן אין א העליש פייער
אזוי גרויס אזוי קליין, ווי זעקס וואכן!... ווי אזוי איך האב איבערגעלעבט אט דאס שטיקל צייט ― איז טאקע נאר א נס מן השמים! וואס
האב איך דעמאלט נישט איבערגעטאן? געגעבן נדרים, פארקויפט אים
און צוריק אויסגעקויפט, צוגעזעצט אים נאך א נאמען (חיים־דוויד־הערש),
און טרערן ― טרערן, ווער רעדט פון טרערן? „גאטעניו, האב איך געטענהט צום רבונו־של־עולם, ווילסט מיך שטראפן? שטראף מיך מיט
וואס דו ווילסט, נאר מיין קינד זאלסטו בא מיר ניט צונעמען זאלסטו
ניט!״... און אז גאט האט מיר געשענקט די מתנה, ער איז געזונט געווארן, מאכט ער צו מיר: „דו ווייסט, מאמע? איך קאן דיר אפגעבן א
גרוס פונעם טאטן. דער טאטע איז בא מיר געווען צו־גאסט״... דערהערט די דאזיקע ווערטער, איז מיר שיער די נשמה ארויס, און דאס
הארץ ― טיאך־טיאך־טיאך!... „לאז ער זיך מיען, זאג איך. א סימן,
אז דו וועסט, אם ירצה השם, לאנג לעבן און זיין געזונט״... אזוי זאג
איך אים, און דאס הארץ ― טיאך־טיאך־טיך!... ערשט אט־שפעט, אין א
צייט ארום, ווער איך געוואר, אז דער, וואס איז געווען אנגעטאן אין
ווייסן און געפאטשט מיט די הענט, ווייסט איר, ווער דאס איז געווען?
אנו, טרעפט, רבי, איר זייט דאך א חכם! ― רב ליפא איז דאס געווען,
ליפא דער וואסערפירער! ער האט זיך יענעם טאג, פארשטייט איר מיך,
געקויפט א נייעם פעלץ א ווייסן, און מחמת דער פראסט האט געברענט,
האט ער זיך געוואלט א ביסל דערווארעמען, האט ער געפאטשט א האנט
אן א האנט ― מיינע צרות אף זיין קאפ! האט איר געהערט א השגה,
א ייד זאל זיך אנטאן אין א ווייסן פעלץ גאר אין מיטן דרינען?...
    
― יא, אקעגן וואס איז דאס געקומען צו רייד? אקעגן דעם, וואס
איר זאגט: געזונט... געזונט ― דאס איז דער עיקר. אזוי זאגט דער
דאקטער אונדזערער און הייסט מיר, איך זאל אים פילנעווען זאל איך
אים, קאכן יייכלעך, אלע טאג א יייכל, זאגט ער, כאטש פון א פערטל
עוף, אויב איך קאן, זאגט ער, אויספירן, האדעווען אים, זאגט ער, מיט
מילך און מיט פוטער און מיט טשעקאלאד, אויב איך קאן, זאגט ער,
אויספירן... א שיינער משל ― אויב איך קאן אויספירן? אפנים, ס׳איז
דען פאראן איין זאך אף דער וועלט, וואס איך זאל פון דווידלס וועגן ניט
קאנען אויספירן? ס׳איז עפעס א תירוץ? און אז מע זאל מיר זאגן, א שטייגער, כדומה למשל: גיי, יענטע, גראב ערד, האק האלץ, טראג וואסער,
קנעט ליים, באגנבע א קלויסטער, אבי פון דווידלס וועגן ― איז אפילו
אין מיטן האלבע נאכט אינעם גרעסטן פראסט! אט האט זיך אים פארוואלט היינטיקן זומער ביכלעך אזעלכע, ספרים מסתמא, וואס איך האב
זיי ניט, און מחמת איך גיי־אריין אין די גרעסטע הייזער גיי איך, האט
ער מיך געבעטן, טאמער קאן איך אים קריגן די דאזיקע ביכלעך, צי די
ספרים, און האט מיר פארשריבן אף פאפיר האט ער מיר. קום איך צו גיין
און באווייז דאס פאפיר און בעט בא זיי די ביכלעך, צי די ספרים, איין
מאל און צוויי מאל און דריי מאל. לאכן זיי פון מיר: „צו וואס טויג
אייך, יענטע, אזעלכע ביכער? איר האדעוועט מיט זיי די עופות, די
גענדז מיט די קאטשקעס?״... „לאכט, לאכט, טראכט איך מיר, אבי
מיין דווידל וועט האבן אין וואס אריינצוקוקן וועט ער האבן״... גאנצע
נעכט, גאנצע נעכט קוקט ער אריין אין די דאזיקע ביכלעך, צי די ספרים,
און בעט מיך, איך זאל אים ברענגען נאך און נאך. וועל איך אים זשאלעווען? טראג איך אפ די און נעם נאך... קומט צו גיין א חכם א דאקטער און פרעגט מיך, צי קאן איך אויספירן פון זיינעט וועגן אלע טאג
א יייכל כאטש פון א פערטל עוף? און פון דריי פערטל עוף, אז מע
באדארף, וועל איך קוקן אף דרך־ארץ? פון וואנען נעמט זיך, פרעג איך
אייך, אזעלכע דאקטוירים אף דער וועלט? ווו וואקסן זיי אויס? אף וועלכע
הייוון ראשטשינעט מען זיי און אף וואסער אויוון באקט מען זיי?...
    
― יא, אקעגן וואס איז דאס געקומען צו רייד? אקעגן דעם, וואס
איר זאגט: יייכלעך... שטעל איך אים צו אלע טאג א יייכל פון א
פערטל עוף, און פארנאכט, אז ער קומט צו גיין פונעם לערנען, עסט ער,
און איך זעץ מיך אוועק אקעגן מיט אן ארבעט אין דער האנט און ווער
גרעבער ווי לענגער ווער איך, און איך בעט גאט, גאט זאל מיר העלפן,
איך זאל אים מארגן, אם־ירצה־השם, ווידער קאנען צושטעלן א יייכל פון
א פערטל עוף... „מאמע, זאגט ער מיר, פאר וואס עסטו נישט מיט מיר?״
„עס געזונט, זאג איך, איך האב שוין אפגעגעסן״... „וואס האסטו געגעסן?״ זאגט ער. „וואס איך האב געגעסן, זאג איך, האב איך געגעסן,
אבי איך האב שוין געגעסן. עס געזונט!״ און אז ער לערנט־אפ די ביכלעך, צי די ספרים, נעם איך ערשט דעמאלט ארויס פונעם אויוון א פאר
געבאקענע קארטאפל נעם איך, אדער איך רייב אן א שטיקל ברויט מיט
ציבעלע רייב איך, און מאך מיר א סעודה... און איך שווער אייך בנאמנות,
איך זאל אזוי דערלעבן אן אים נחת מיט אלדאס גוטס, אז איך האב
הנאה פון דער דאזיקער ציבעלע א סך מער, ווי פון דעם שענסטן געבראטנס, ווי פון דער בעסטער יויך, ווארעם איך דערמאן מיך, אז דווידל
האט, קיין עין־הרע, געגעסן א יייכל פון א פערטל עוף, און, אם־ירצה־השם, אף מארגן איז ווידער פאראן א יייכל פון א פערטל עוף!... איין
שטיקל חסרון נאר ― אט דאס הוסטן, וואס ער הוסט נעבעך אלע מאל:
קאכי־קאכי! קאכי־קאכי!... איך בעט דעם דאקטער בעט איך, ער זאל אים
עפעס געבן צום הוסט. זאגט ער: „וויפל איז אלט געווען דער מאן מיינער,
משה־בנציון עליו־השלום, בשעת ער איז געשטארבן, און פון וואס איז
ער געשטארבן?״... „פונעם טויט, זאג איך, איז ער געשטארבן, פונעם
טויט. ס׳איז אים אויסגעגאנגען, זאג איך, יארן, איז ער געשטארבן...
וואס איז דאס פאר א משל אהערצוצו?״... „איך באדארף דאס וויסן,
זאגט ער, איך האב באטראכט אייער זון, איר האט א וווילן זון, א געראטענעם״... „א שיינעם דאנק אייך, זאג איך, דאס ווייס איך אליין. איר
גיט מיר בעסער א רפואה צום הוסט גיט מיר, ער זאל אויפהערן הוסטן
זאל ער מיר״... „דאס קאן מען ניט, זאגט ער, איר דארפט נאר, זאגט ער,
אכטונג געבן, ער זאל ווינציקער לערנען״... „וואס דען, זאג איך, זאל ער
טאן?״ „ער זאל עסן א סך, זאגט ער. און גיין שפאצירן אלע טאג, און
דער עיקר ― נישט זיצן באנאכט איבער די ביכער. אויב עס איז אים
באשערט, זאגט ער, זיין אמאל א דאקטער, וועט ער נישט אנווערן
שפעטער מיט עטלעכע יאר״... „וואס עס האט זיך מיר געחלומט, טראכט
איך מיר, יענע נאכט און היינטיקע נאכט און א גאנץ יאר! עפעס רעדט
ער נישט צו דער זאך, טאקע נאר ווי א דולער רעדט ער! וואס הייסט,
מיין דווידל וועט זיין א דאקטער גאר? פאר וואס זאל ער בעסער ניט זיין
קיין גובערנאטאר פאר וואס?״... קום איך צו גיין אהיים און דערצייל
דאס מיין דווידלען דערצייל איך דאס, ווערט ער רויט ווי פייער און רופט
זיך אן צו מיר: „ווייסטו וואס, מאמע? גיי נישט מער צום דאקטער און
רייד נישט מיט אים״... „איך וויל שוין אפילו, זאג איך, זיין פנים נישט
אנקוקן! איך זע דען ניט, אז ער איז א חושים?״... א דאקטער זאל
דיר האבן א מאדנע טבע, ליב האבן זיך אריינלאזן אין אזעלכע דרכים,
נאר אויספרעגן באם חולה: פון וואס ער לעבט, און ווי אזוי ער לעבט,
און ווו נעמט ער אף צו לעבן?... וואס גייט דאס דיך אן? מע שענקט דיר
א האלב קערבל? ― נעם און פארשרייב א רעצעפט!...
    
― יא, אקעגן וואס־זשע איז דאס געקומען צו רייד? אקעגן דעם,
וואס איר זאגט: מען איז כסדר פארטארעראמט... אוודאי איז מען פארטארעראמט און מע שלאפט אין שלייער, אז מע האט א קאשיק מיט
אייער, מיט עופות, מיט גענדז און מיט קאטשקעס, און עטלעכע
נגידיתטעס אף זיך, וואס איטלעכע וויל פריער, האט מורא, טאמער האט
יענע אויסגעקליבן די בעסטע אייער מיט די שענסטע עופות. ווען איך
האב צייט, זאגט שוין איר אליין, קאכן יייכלעך, אז איך בין קיינמאל
ניטא אין דער היים? נאר א ייד א למדן, ווי זאגט איר, גיט זיך אן
עצה: גאנץ פרי, איידער איך קלייב מיך ארויס אין מארק, הייץ איך איין
אין אויוון הייץ איך, נאכדעם כאפ איך מיר אראפ אף א מינוט און
זאלץ־אויס דאס פערטל עוף זאלץ איך, און גיי אף דער ארבעט, און כאפ
מיך ווידער אראפ און גיס־אפ דאס פלייש גיס איך, און שטעל צו דאס
טעפל שטעל איך, און בעט זי, די שכנה מיינע, גנעסען הייסט דאס, זי
זאל אכטונג געבן אפן טעפל זאל זי, דאס הייסט, אז דאס טעפל וועט
פארזידן, זאל זי דאס צודעקן מיט דער פאקרישקע און פארשארן מיט אש
― א גרויסע ארבעט, משטיינס געזאגט! וויפל מאל מאכט זיך, אז איך
קאך־אפ פון אירעט וועגן א גאנצע וועטשערע? מען איז דאך עפעס יידן,
וויי איז מיר, מע זיצט דאך צווישן מענטשן, ניט אין קיין וואלד זיצט
מען!... און שפעטער, אף דער נאכט, אז איך קום אהיים פון דער ארבעט,
צעבלאז איך ערשט א פייער צעבלאז איך, און ווארעם־אן דאס טעפל, און
ער עסט א פריש יייכל עסט ער... וואלט, דאכט זיך, געווען גוט, איא?
איז דאך אבער מיין שכנה, ניט אויסגערעדט זאל זיין, מחילה א גרויסע...
איך וויל ניט זאגן וואס... איז זי זיך מיישב היינט אין דער פרי און
שטעלט זיך אוועק קאכן פון אירע קינדערס וועגן א מילכיקן אנבייסן ―
האלעשקעס אדער באלאבעשקעס מיט מילך. וואס איז דאס פאר א מאכל
באלאבעשקעס מיט מילך? און וואס עפעס פלוצעם אין מיטן מיטוואך
שבת־צו־נאכט? לאז מיך אזוי וויסן א בייזע וועטשערע! א מאדנע יידענע
אט די מיטניטשקע! בא איר איז אדער גאר, אדער גארניט. דריי טעג קאן
אוועקגיין זאל זי ניט צעלייגן קיין פייער אין אויוון, און פלוצעם קומט
איר אן ― זאל זי נעמען אנבויטן א גאנצע פאמוניצע, כלומרשט א הירזשענעם קאליש אדער א קרופניק, וואס מע באדארף אנטאן א פאר
ברילן, מע זאל דארטן דערזען א הירזשעלע, אדער גאר א טאפ מיט פיש־קארטאפלעס, וואס די ציבעלעס לאזן זיך הערן פאר א מייל און פונעם
פעפער, וואס זי האט אנגעפעפערט, גייען זיי אום נאכדעם אלע א גאנץ
מעת־לעת, האלטן אפן די מיילער און האקן: הוא־הוא!...
    
― יא, אקעגן וואס־זשע איז דאס געקומען צו רייד? אקעגן דעם,
וואס איר זאגט: שלימזל... איז זיך מיישב די שכנה מיינע און פארקאלאטשעט באלאבעשקעס פון רעטשענע מעל און שטעלט־צו א קריגל מיט
מילך שטעלט זי אין אויוון, סע זאל אויפזידן, און צווישן די קינדער
אירע ווערט א שימחה, א גדולה, טאטעניו! זיי האבן קיינמאל ניט געזען
קיין ביסל מילך, אפנים. מאלט אייך, נישט מער זאלן אונדזערע שונאים
פארמאגן, וויפל דארט איז געווען מילך! אפשר צוויי לעפל, דאס איבעריקע וואסער. נאר בא אזעלכע קבצנים, משטיינס געזאגט, איז דאס אויך
א זאך!... דערווייל טראגט־אן דער גוטער יאר דעם שמש. עס ווייזט
אויס, אז עוזר האט נאך אין קלייזל אנגעשמעקט, אז אין דער היים בא
אים קאכט זיך א נגידישער אנבייסן קאכט זיך, איז ער געקומען צו
פליען מיט א ווערטל, ווי דער שטייגער זיינער: „א גוט יום־טוב!״... „א
וויסטער, א פינצטערער גוט יום־טוב אף דיר, זאגט זי, וואס אזוי פרי?״...
„איך האב מורא געהאט, זאגט ער, טאמער, חלילה, פארשפעטיק איך דא
א ברכו... וואס קאכט זיך דאס בא דיר אין אויוון?״... „קדחת, זאגט זי,
פון דיינעט וועגן אין א קליין טעפעלע״... „פאר וואס ניט, זאגט ער, אין
קיין גרויסן טאפ, וואלט שוין געווען פאר אונדז ביידן?״... „א, פארכאפט זאלסטו ווערן מיט דיינע ווערטלעך!״ ― זאגט זי אנגעצונדן, און
נעמט דעם ראהעטש און טוט א כאפ דאס קריגל. טוט זיך דאס קריגל א
קער־איבער, און די מילך ― פליוך איבערן גאנצן אויוון!... א גוואלד, א
רעש, א געפילדער! גנעסע שעלט דעם מאן מיט טויטע קללות; זיין גליק,
וואס ער האט זיך אפגעטראגן באצייטנס. און די קינדער נעבעך זיינען
אראפ פונעם אפן־אויוון און האבן געמאכט א געוויין מיט א געשריי,
גלייך ווי מען האט זיי אפגעקוילעט טאטע־מאמע... א כפרה, זאג איך,
אייערע באלאבעשקעס מיט מילך ― מיין דווידלס יייכל, האב איך
מורא, איז יא פארפאלן, און דאס טעפל מיינס איז חלילה טריפה געווארן!״... „כאפט דער רוח דאס יייכל אייערס מיטן טעפל, זאגט גנעסע
מיינע באלאבעשקעס מיט מילך זיינען אפשר בא מיר אזוי טייער, ווי אייערע אלע טעפלעך מיט אלע אייערע יייכלעך, וואס איר קאכט פון אייער
קדיש וועגן!״... „ווייסט איר וואס, זאג איך, זיין זאלט איר אלע די כפרה
פאר מיין דווידלס מינדסטן נאגל פונעם קלענסטן פינגערל!״... „ווייסט
איר וואס, זאגט זי, זיין זאל דווידל די כפרה פאר אונדז אלעמען, ער איז
איינער!״... וואס זאגט איר אף אזא הולטייקע? איז זי ניט ווערט געווען, מע זאל איר צעפאטשן די פיסקעס מיט א נאסער האנטשירקע?...
    
― יא, אקעגן וואס איז דאס געקומען צו רייד? אקעגן דעם, וואס
איר זאגט: פון מילכיקס מיט פליישיקס אין איין אויוון קאן קיין גוטס
ניט ארויס... האט זיך דאס קריגל, הייסט דאס, געשטעלט פאפעריק, און
די מילך ― חוץ איבערן גאנצן אויוון. האב איך מורא, טאמער, חלילה,
האט זיך דאס אנגערירט אן מיין יויך־טעפל, בין איך א פארפאלענע בין
איך! כאטש אפילו, צוריק שמועסנדיק, ווי קומט די מילך צו מיין טעפל,
אז מיין טעפל איז געשטאנען פאררוקט אין אש העט ― העט
אין א ווינקעלע? נאר אויך די אייגענע מעשה, איך קאן ערב זיין?
א קשיא אף א מעשה! מיין פינצטער מזל! טאמער?... איך וועל אייך
זאגן דעם רעכטן אמת וועל איך אייך: מילא, דאס יייכל ווי דאס
יייכל; עס טוט מיר אוודאי הארצעדיק באנג, וואס וועט ער נעבעך עסן,
דווידל? נאר מסתמא וועל איך שוין עפעס צוטראכטן פון זיינעט וועגן
מסתמא; איך האב נעכטן געבראכט גענדז פון דער שחיטה, געמאכט
אבדירקעס אף צו פארקויפן, איז מיר פארבליבן א ביסל דרויב אף
שבת: קעפלעך, קישקעלעך, דאס, יענץ ― מען קאן שוין עפעס מאכן
דערפון! איז מיר אבער שלעכט ― איך האב נישט קיין טעפל האב איך
נישט. איך האב מורא, טאמער מאכט איר מיר טריפה דאס טעפל, בין איך
געבליבן אן א טעפל, און אן א טעפל בין איך ווי אן א האנט בין איך,
ווארעם איך האב אינגאנצן איין טעפל. דאס הייסט, האבן האב איך
געהאט דריי טעפלעך פליישיקע, האט בא מיר גנעסע, אף קיין גוט ארט
זאל זי אייך נישט שטיין, איינמאל אנטליען א טעפל, א שפאגל־ניי טעפל,
און גייט און גיט מיר אפ א שטשערבאטע טעפל. זאג איך צו איר: „וואס
איז דאס פאר א טעפל?״... זאגט זי: „ס׳איז אייער טעפל״... זאג איך:
„ווי קומט צו מיר א שטשערבאטע טעפל, אז איר האט בא מיר גענומען
א גאנץ טעפל?״... זאגט זי: „שאט, שרייט ניט אזוי, מע ווערט פון אייך
ניט גליקלעך! ערשטנס, האב איך אייך אפגעגעבן א גאנץ טעפל; צווייטנס, אז איך האב בא אייך גענומען דאס טעפל, איז דאס געווען אן
אנגעשטשערבעט טעפל; און דריטנס, האב איך בא אייך קיינמאל נישט
גענומען קיין טעפל, איך האב מיר מיין טעפל, און טשעפעט זיך אפ פון
מיין לעבן!״... א הולטייקע קאן!...
    
― יא, אקעגן וואס־זשע איז דאס געקומען צו רייד? אקעגן דעם,
וואס איר זאגט, אז טעפלעך אין בעל־הבתישקייט איז קיינמאל נישט צו
פיל... בין איך, הייסט דאס, ווי איר זעט, געבליבן בא צוויי טעפלעך גאנצע
טעפלעך און איין טעפל א שטשערבאטע טעפל, דאס הייסט, צוויי טעפלעך...
נאר ווי טאר אן ארעמאן האבן צוויי טעפלעך? באדארף זיך מסתמא
טרעפן אזוי, אז איך קום איינמאל צו גיין פונעם מארק מיט די עופות
קום איך, בינדט זיך אפ אן עוף און דערשרעקט זיך פאר דער קאץ...
וועט איר פרעגן: ווי קומט אהער א קאץ? אלץ זי מיט אירע קדישים! דערטאפן זיי ערגעץ א קעצל, מוטשען זיי דאס אזוי לאנג, ביז זיי פארמוטשען
דאס. „א צער בעלי־חיים! ― טענהט מיט זיי מיין דווידל ― א לעבעדיקע זאך!״... נאר גיי רייד מיט אזעלכע היצעלעס, ליידיקגייערס, פוסטעפאסניקעס!... בקיצור, זיי האבן עפעס אנגעהאנגען דער קאץ אפן שפיץ
וויידל, האט זי אנגעהויבן שפרינגען, מאכן אנשטעלן, האט זיך דאס
עוף דערשראקן און איז ארויפגעפלויגן גלייך אף דער אויבערשטער פאליצע ― און טראך א טעפל אין דער ערד אריין! איר מיינט אפשר ― דאס
שטשערבאטע טעפל? אוודאי־יא! ס׳פארשטייט זיך אז ברעכן וועט זיך
ברעכן א גאנץ טעפל! דאס איז שוין תמיד אזוי, פון זינט די וועלט איז
א וועלט!... איך האב געוואלט וויסן האב איך געוואלט, פאר וואס איז
דאס, למשל: צוויי מענטשן גייען, דער גייט און דער גייט; איינער איז א
בן־יחיד, איין־און־איינציקער, א ציטעריקער בא דער מאמען, און דער אנדערער איז... רביניו! גאט איז מיט אייך! וואס איז אייך אזעלכס?...
רביצין! רביצין! ווו זייט איר ערגעץ?... אהערצו גייט! גיכערט! דער רב
איז עפעס נישט מיט אלעמען! ניט גוט געווארן... אפנים, אף צו חלשן!...
וואסער! וואסער!...
    
געשריבן אין יאר 1901
א מאנאלאג פון א יידענע, וואס הייסט בתיה, קוילעט גענדז חנוכה און
    
 פרעגלט שמאלץ אף פסח
    
― פאראיארן חנוכה האב איך, נישט פאר אייך געדאכט, נישט פאר
מיר געדאכט, געהאט אן אומגליק מיט א גליק אינאיינעם. איר מעגט דאס
הארכן; אזא מעשה טרעפט זיך איין מאל אין טויזנט יאר! איך האנדל
מיט גענדז האנדל איך און מיט פסחדיקער שמאלץ שוין עטלעכע און
צוואנציק יאר ― האט זיך מיר, הערט איר, אזא מעשה נאך נישט
געטראפן.
    
איך האנדל מיט גענדז... איר מיינט, אט אזוי נעמט מען דאס און
מע האנדלט? ראשית חכמה, הייבט זיך אן אזוי: קומט אסיען־צייט, ארום
נאך סוכות, הייבט מען אן איינקויפן גענדז, און פארווארפן די גענדז
אפן ווינטער אין שטייג אריין, און האדעווען די גענדז, און אכטונג געבן
אף די גענדז; און קומט חנוכה, הייבט מען אן די גענדז קוילען און מאכן
פון גענדז געלט. נאר איר מיינט, אז אט אזוי גרינג קויפט מען גענדז,
און מע פארווארפט גענדז, און מע קוילעט גענדז, און מע מאכט פון
גענדז געלט? ערשטנס, דאס קויפן גענדז. קויפן גענדז דארף מען האבן
מיט וואס. קיין לאגער־געלט, קיין קאפיטאלן אייגענע, הייסט עס, איז דאך
נישטא. מוז מען לייען, אנקומען צו רב אלטערן. און רב אלטערן קענט
איך דאך ― ס׳איז א ייד, וואס האט ליב אויסקאכן דאס וואסער. דאס
הייסט, אפזאגן זאגט ער נישט אפ, נאר ער הייסט קומען מארגן, מארגן
― איבערמארגן, נעמט ארויס די נשמה. און ערשט נאכדעם הייבט ער
אן ציען די קליי: שלעפן פריצענט, צורעכענען טעג. ס׳איז א גוטער רב
אלטער! נישט אומזיסט האט ער אזעלכע פיסקעס, און זי, אלטעריכע,
מיין איך, האט א פנים ― אף אלע מיינע ליבע, און א פאר באקן ―
 
 