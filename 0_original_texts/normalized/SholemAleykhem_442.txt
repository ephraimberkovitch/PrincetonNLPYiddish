 
 מאטל פייסי דעם חזנס: 2\. 2: קריעת ים־סוף 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
קריעת ים־סוף
  
― א. ―
    
איך האב אייך געהאט אנגעהויבן צו דערציילן פון דעם פסק, וואס
מיר האבן געכאפט יום־כיפור אינדערפרי אפן שיף „פרינץ אלבערט״.
דאס איז געווען א מיאוסער פסק. מירן אים געדענקען דאס גאנצע לעבן.
    
אנגעהויבן האט זיך עס פון א קלייניקייט. עפעס א כמארעלע,
א שווארץ, א געדיכט וואלקנדל, האט זיך נאך פון באנאכט, באלד נאך
כל־נדרי, באוויזן אפן עק הימל. פריער פון אלעמען האבן עס דערזען
איך און מיין חבר מענדל. ווארעם אז אלע יידן זיינען נאך געווען אונטן,
געוויינט און געזאגט תהילים נאך כל־נדרי, האבן מיר, איך און מענדל,
ארומגעשפאצירט איבערן „פרינץ אלבערט״. דערנאך האבן מיר זיך פארקליבן אין א ווינקעלע, געזעסן און געשוויגן. עס איז געווען שטיל און
ווארעם און גוט אפן הארצן. נאר אביסל אומעטיקלעך. וואס מענדל האט
געטראכט ― ווייס איך ניט. איך האב געטראכט פון גאט, וואס זיצט
אט דארט, אין הימל. ווי גרויס ער דארף זיין, אז דאס איז אלצדינג
זיינס? און וואס טראכט ער זיך, אז ער הערט אזויפיל יידן זאגן תהילים,
לויבן אים און גיסן אויס פאר אים דאס הארץ? די מאמע זאגט, אז
ער הערט און זעט אלעמען. און אז ער ווייס אלצדינג. אפילו דאס, וואס
איך טראכט אין דער מינוט בא זיך אין הארצן. אויב אזוי, איז ניט
גוט, ווארעם איך האב נארוואס געטראכט פון א גוטן עפל, פון א זיסער
באר און כאטש פון א טרונק וואסער. קאלט וואסער. פון די פעטייטעס
ברענט אפן הארצן ― און טרינקען טאר מען ניט. יום־כיפור נאך כל־נדרי ― ווער וועט דאס טרינקען וואסער? מיין ברודער אליהו וועט
מיך הרגענען. ער וויל גאר, איך זאל פאסטן ביז מארגן באנאכט נאך
יום־כיפור. זאגט די מאמע: „מירן זען״. דערווייל זוכט זי מיך אפן
 גאנצן שיף און קאן מיך ניט געפינען. ווייזט איר אן א מאטראס, אז
 דארט, באם סאמע שפיץ, זיצן מיר, איך און מיין חבר מענדל. שרייט
 זי: „מאטל! מאטל?״ ― „וואס איז, מאמע?״ ― „וואס הייסט וואס
 איז? שלאפן גיי! מארגן דארף מען אויפשטיין פרי, האסט פארגעסן?
 ס׳איז יום־טוב״... גלוסטן גלוסט זיך ניט. נאר מע דארף גיין שלאפן.
  
― ב. ―
    
אף מארגן, אז מיר האבן זיך אויפגעכאפט אינדערפרי, איז שוין
 דער גאנצער הימל געווען באלייגט. דער ים האט זיך צעבייזערט מיט
 סכנות. די כוואליעס האבן זיך אויפגעהויבן העכער פונעם שיף, געווארפן
דעם „פרינץ אלבערט״, ווי עפעס א שפענדל, א שפילעכל. די מאטראסן
 האבן גענומען לויפן אהין און אהער, ווי די פארסמטע מייז. די סטיו־ארדס האבן זיך צוגעהאלטן בא די פארענטשעס. די פאסאזשירן זיינען
 געגאנגען הארט בא די ווענט און געפאלן כמעט אף יעדן שריט. מיטאמאל
 האט געגעבן א גאס א שלאקס־רעגן. דונערן האבן זיך געטראגן איינס
 נאך דאס אנדערע. גאט פארט אף זיין רייטוואגן. אום יום־כיפור גאר!...
איין בליץ נאכן אנדערן באלייכט אף א רגע דעם שווארצן געדיכטן הימל.
דער „פרינץ אלבערט״ קרעכצט, שאקלט זיך אהין און אהער, ארויף און
אראפ. און דער רעגן שמייסט. וואס איז דאס? א מבול אף דער וועלט?
 האט דאך גאט געשוווירן, אז קיין מבול וועט ער שוין מער ניט ברענגען
קיינמאל אף דער ערד...
    
― קריעת ים־סוף. ― זאגט מיין ברודער אליהו. און אונדזער
חבר פיניע באמקעט־צו: „יא, ס׳איז קריעת ים־סוף״... דאס ערשטע
 מאל, וואס די צוויי זאגן ביידע איין זאך. דאס ווארט „קריעת ים־סוף״
האט אויסגענומען. אלע מאל הייבט זיך אויף אן אנדער פארשוין, טוט
א קוק אין דרויסן ארויס און גיט צו, אז ס׳איז קריעת ים־סוף. דערנאך
לויפט ער עפעס מאדנע אוועק אין א זייט אריין. דארט גיט ער אפ
דער מאמעס מילך, און מער זעט מען אים שוין ניט... ווער מיר דאווענען? וואס מיר יום־כיפור? מע האט שוין גאר פארגעסן אפילו, ווו
מען איז אין דער וועלט.
  
― ג. ―
    
פון אונדזער משפחה האט דעם ערשטן פעטשאטעק געמאכט ברכה.
זי האט אנגעהויבן שרייען, אז אט שטארבט זי! דערנאך האט זי גענומען שילטן מיין ברודער אליהו, למאי ער האט זי איינגערעדט צו פארן
קיין אמעריקע. זי האט געוווסט פריער, אז אמעריקע איז סיביר, ערגער
פון סיביר. סיביר איז גאלד קעגן אמעריקע!... האט זיך די מאמע
געוואלט אננעמען די קריוודע פון איר זון. זי האט איר גענומען זאגן
אביסל מוסר, אז א מענטש באדארף אלצדינג קאנען אריבערטראגן, ווארעם ס׳איז א גאטס זאך. א סימן, סע שטייט אין טייטש־חומש געשריבן... האט זי אבער ניט געקאנט ארויסריידן וואס אין טייטש־חומש
שטייט געשריבן, ווארעם ס׳איז איר מיטאמאל געווארן ניט גוט אף צו
חלשן. אף איר קוקנדיק, האט גענומען חלשן אונדזער חבר פיניעס ווייב,
טייבל. איז פיניע ארויס מיט לשון: „מיט די ווייבער איז דיר נאר א באשרייבונג, א קאמעדיע!״ ― ער האט אריינגעלייגט ביידע הענט אין די
הויזן־קעשענעס און פאררוקט דאס קאפעליושל אף א זייט. ער האט
געזאגט: „שוטים! נאראנים! דאכט זיך, וואס קאן עס מיך ארן, אז
דער ים שטורעמט און די שיף קאטשעט זיך? א מענטש, א בר־דעת,
גיט זיך אן עצה. בעת די שיף טוט זיך א בייג אהער, בייג איך זיך אויס
אהין. און אז די שיף בייגט זיך אהין, טוט איך זיך א בייג אהער. ווערט
עס אנגערופן באלאנץ״...
    
און בייגנדיק זיך אהין און אהער, האט פיניע אונדז באוויזן א „באלאנץ״, אז ס׳איז ניט גוט געווארן אויך מיין ברודער אליהו, און ביידע
האבן זיי גענומען און אוועקגעגעבן וואס זיי האבן אמאל געהאט...
דאס אייגענע האבן געטאן אויך די איבעריקע פאסאזשירן. מע האט זיך
קוים פארשלעפט איטלעכער צו זיין געלעגער און מען איז אנידערגעפאלן, ווי די סנאפעס, און ערשט דא האט זיך אנגעהויבן דער רעכטער
גיהנום פון קריעת ים־סוף...
    
 ― ד. ―
    
איך און מיין חבר מענדל האבן זיך געהאלטן לענגער פון אלעמען.
מענדל האט געהאט א סגולה פון אן עמיגראנט, וואס איז געפארן מיט
אונדז אינאיינעם און האט אונדז כסדר געגעבן עצות. דער דאזיקער
עמיגראנט איז א „גערויכערטע ליולקע״. אזוי זאגט ער אליין אף
זיך. ער איז שוין דריי מאל געפארן אפן ים קיין אמעריקע הין און צוריק. ווייס ער א סגולה צום ים. די סגולה באשטייט אין דעם, מע זאל
זיצן אין דרויסן אף דער פאלובע, קוקן אין דער ברייט פונעם ים, ניט
אין דער לענג, און ניט אין זינען האבן, אז איך פאר רייטנדיק אף
א פערד, נאר אז איך שליטל זיך מיט א שליטן אפן שניי. דער סוף
איז געווען, אז דער עמיגראנט, די „גערויכערטע ליולקע״, איז געלעגן
א טויטער אף זיין געלעגער, און איך און מיין חבר מענדל זיינען מיר
פונעם רעגן געווארן פיטש־נאס, כאטש אויסצודרייען. צו אונדזערע געלעגערס האבן מיר שוין אליין ניט געקאנט טרעפן. מע האט אונדז גענומען מחילה אונטער די הענט און אפגעפירט אין אונדזער רו אריין.
  
― ה. ―
    
וויפל צייט דאס קריעת ים־סוף האט גענומען? א טאג, צוויי און
אפשר אלע דריי ― דאס ווייס איך ניט. איך האב שוין פארגעסן. איך
ווייס נאר איין זאך, אז מיר האבן זיך אויפגעכאפט, איז געווען א פרייד
צו לעבן אף דער וועלט. דער הימל איז געווארן ריין, ווי גין־גאלד. דאס וואסער ― ווי א גלאז. דער „פרינץ אלבערט״ איז געלאפן
אן אויסגעצוואגענער, אן אויסגעפוצטער, געשניטן מיט די רעדער דאס
וואסער, געפינעט, געברויזט און געשפריצט אף אלע זייטן. די פאסאזשירן האבן אויפגעלעבט. מען איז ארויס אין דרויסן אלע, גרויס און
קליין, אף דער ווארעמער זון, אף דער שיינער ליכטיקער וועלט. עמעצער האט ארויסגעלאזט א קלאנג, אז אט באלד וועט מען קאנען זען
דאס לאנד. איך און מיין חבר מענדל זיינען געווען די ערשטע, וואס האבן
אנגעזאגט אלעמען די גוטע בשורה, אז מע זעט שוין דאס לאנד. פון
דער ווייטן האט דאס אויסגעזען ווי א פלעק, א געלע, גרויסע פליאמע.
די פליאמע ווערט אלע מאל גרעסער און ברייטער. מע זעט שוין שיפן
פון דער ווייטן. אן א שיעור שיפן מיט הויכע, דינע זעגל־ביימער. גיך
זיינען פארגעסן געווארן אלע צרות. די פאסאזשירן האבן זיך אנגעטאן
יום־טובדיק. די ווייבער האבן זיך אויסגעפוצט. מיין ברודער אליהו
האט צעקעמט די בארד. ברכה און טייבל האבן זיך אויסגעשלייערט.
די מאמע האט אנגעטאן איר שבתדיקע זיידענע פאטשיילע. איך און
מיין חבר מענדל האבן נישט געהאט וואס אנצוטאן. און ס׳איז טאקע
קיין צייט אויך ניט געווען. מע האט שוין געהאלטן אט־אט באם צופארן צו דעם ברעג פון אמעריקע. עס איז געווארן א ליכט אין די
אויגן און גוט אפן הארצן. פונקט אזוי האבן זיך באדארפט פילן די
יידן נאך קריעת ים־סוף. עס האט זיך געגלוסט זאגן שירה.
  
― ו. ―
    
„שלום עליכם דיר, קאלומבוס! זיי געגריסט, דו פרייע מדינה! דו
גאלדענע, גליקלעכע מלוכה!״
    
אזוי האט אונדזער חבר פיניע באגריסט דאס נייע לאנד. ער האט
אזש אראפגעכאפט דעם קאפעליושל, זיך איינגעבויגן און זיך פארנייגט.
און אזוי ווי איר ווייסט, אז ער האט א נידעריקע ראיה, האט ער ניט
באמערקט, אז עס לויפט פארביי א געזונטער, פארשוויצטער מאטראס,
מיט א רויט פאררויכערט פנים, און האט זיך מיט אים צעבוצקעט פנים
אל פנים. דאס הייסט, אונדזער חבר פיניעס שפיץ נאז איז אויסגעקומען דעם פאררויכערטן מאטראס אקוראט צווישן די אויגן. א גליק, וואס
דער מאטראס איז בטבע א גוטער גוי, ניט קיין רשע. האט ער באטראכט אונדזער פיניען מיט דער צעשלאגענער נאז, א שמייכל געטאן
און א מרוקע געגעבן אונטער די וואנצעס. אפנים, דאס איז געווען
א קללה אף אמעריקאנער לשון.
  
― ז. ―
    
מיט א מאל איז געווארן א בהלה. דריטע־קלאס־פאסאזשירן, בעט
מען, זאלן מוחל זיין אראפ אונטן אין זייערע שטייגעלעך. צוריק פארנעמען זייערע ערטער. פריער מיט גוטן. דערנאך מיט בייזן. ווער עס
איילט זיך נישט צו גיין, כאפט א סטוסאק פון הינטן. אלע זיינען דא,
יונג און אלט. יידן און ווייבער און קינדער, גויים, טערקן, ציגיינער.
ס׳איז א דערשטיקעניש. די טיר האט מען געשלאסן. א קייט האט מען
אויפגעהאנגען אן אייזערנע. מיר קאנען זען נאר דורך די פענצטער, וואס
אין דרויסן טוט זיך. קיינמאל האבן מיר זיך נישט געפילט אזוי שלעכט,
ווי אצינד. מיר האבן אויסגעזען בא זיך אין די אויגן, ווי געפאנגענע.
„פאר וואס? פאר ווען?״ ― אזוי טענהט צו מיר מיין חבר מענדל און
די אויגן זיינע ברענען, שיסן מיט פייער...
    
 ― ח. ―
    
לאזט זיך אויס א מעשה, אז מיר זיינען שוין געקומען. געקומען קיין
אמעריקע. נאר וואס דען? די פאסאזשירן פון ערשטן און צווייטן קלאס
האט מען אראפגעלאזט דורך א לאנגן לייטער מיט אפשר הונדערט
טרעפ. נו, און וואס וועט זיין מיט אונדז? מיר זיינען דאך שוין אין
אמעריקע!
    
― נישט פאר אונדז געדאכט! ― רופט זיך אפ א ייד א שניידער
פון הייסין. דווקא נישקשה פון א מענטשל, נאר א ביסל א נודניק. ער
גייט אויסגעפוצט, טראגט שארפע ברילן, האלט פון זיך אן עולם ומלואו
און האט ליב ריידן אף צו־להכעיס. ער דארף נאר הערן וואס איר זאגט,
זאגט ער קאפויר. צווישן אים און אונדזער חבר פיניע זיינען שוין פארגעקומען עטלעכע סטיטשקעס. מיין ברודער אליהו האט זיי קוים צענומען. דער שניידער האט זיך געגעבן דאס ווארט, מער מיט פיניען קיין
ווארט ניט ריידן, דערפאר וואס פיניע האט אים באליידיקט. ער האט
אים אנגערופן מיט אלע מיאוסע נעמען: „חייט״, „שניידערוק״ און
„פאלגוץ״. און האט אים א פרעג געגעבן: וויפל האט ער אף זיין לעבן
אנגעגנבהט „ייתור״?... איצט, אז מע האט אונדז פארשפארט, האט
זיך דער הייסינער שניידער מיטאמאל צערעדט. און דווקא מיט לשון־קודש־ווערטער:
    
― מה אנו, מה חיינו ― וואס זיינען מיר? ווער זיינען מיר?
משול כחרס הנשבר ― מיר זיינען געגליכן צו, להבדיל, סקאט. סקאט
אז מע פירט אריין, דארף מען דאס באטראכטן...
    
פאלט אן אף אים אונדזער חבר פיניע. ער זאגט, אז דער משל איז
נישט גלייך צום נמשל. אז מע רעדט פון אמעריקע, באדארף מען, זאגט
ער, פריער די הענט וואשן. און ער הייבט אן שיטן מיט זיינע שיינע
ווערטער, ווי פיניע קאן. ער קאן ניט הערן, אז מע רעדט אויס א שלעכט
ווארט אף אמעריקע. פארענטפערט זיך דער הייסינער שניידער. ער זאגט,
אז ער רעדט נישט פון אמעריקע נישט גוט, נישט שלעכט. ער זאגט דאס
נאר אקעגן דעם, וואס ס׳איז אלצדינג גוט, און שיין, און פיין, נאר נישט
פאר אונדז געדאכט... אונדז וועט מען אזוי גיך נישט אראפלאזן...
פיניע גייט ארויס פון די כלים. ער שרייט:
    
― וואס דען וועט מען מיט אונדז טאן? מען וועט אונדז איינזאלצן? „מע וועט אונדז נישט איינזאלצן, ― זאגט דער הייסינער שניידער מיט גאל און האט הנאה ― נאר מע וועט אונדז ברענגען אין אזא
מין ארט, וואס מע רופט דאס „עליס איילאנד״. דארט וועט מען אונדז
פארשפארן ווי די קעלבלעך אין א שטאל, ביז אונדזערע פריינט און באקאנטע וועלן זיך אמאל דערמאנען קומען אונדז אראפנעמען״...
    
פיניע שפרינגט אזש אונטער: „עס איז דיר אן אנטיק מיט דעם
יידן! בראש ווייס אייך דער דאזיקער חייט פון אלע שווערע הערצער!
נישט אזוי אלט, ווי געניט! אט ווייסן מיר אויך, אז ס׳איז דא א קעסטל־גארדן, מיין איך אן „עליס איילאנד״, פונדעסטוועגן האב איך ניט געהערט פון קיינעם, אז „עליס איילאנד״ איז געשטעלט געווארן דערויף,
מע זאל האלטן מענטשן אזוי ווי קעלבלעך״... וואס ווייטער היצט זיך
אונדזער פיניע אלץ מערער. ער טרעט ארויף אף דעם הייסינער שניידער,
גלייך ווי ער וואלט אים וועלן דורס זיין. דער הייסינער שניידער שרעקט
זיך איבער און רוקט זיך אפ. ער זאגט:
    
― שאט! זעט נאר! מע האט אים געקוילעט די קאפאטע! גערעדט אף זיין אמעריקע! איז לא פידלתי! מירן עלטער ווערן מיט א
פאר שעה, וועלן מיר קליגער ווערן...
אין געפענקעניש
    
― א. ―
    
ניט אומזיסט האט אונדזער חבר פיניע געווארפן אן אומחן אף
„עליס איילאנד״, גרייט געווען מאכן דערויף א ליד און צעקריגט זיך
מיט מיין ברודער אליהו. דעם כעס האט ער אבער געהאלטן אין זיך.
פיניע האט ניט געוואלט, אז דער הייסינער שניידער זאל וויסן, אז ער,
פיניע, איז ניט צופרידן מיט אמעריקע. האט ער זיך געמאכט הארץ. נאר
אינעווייניק האט דאס אים געברענט מיט סכנות. „ס׳טייטש־ס׳טייטש,
מע זאל נעמען מענטשן און איינשפארן זיי, ווי סקאט, ווי ארעסטאנטן,
ווי געפאנגענע!״ ― אזוי האט ער געטענהט שטילערהייט מיט אליהון
נאכדעם, ווי מע האט אונדז געבראכט צו פירן אף „עליס איילאנד״. קומט
אויס, אז דער הייסינער שניידער איז געווען גערעכט. ער האט פריער
נביאות געזאגט, אז ס׳וועט אזוי זיין. נישט מער, ער האט אביסל איבערגעכאפט די מאס. ער האט געזאגט, אז מע וועט אונדז איינשפארן אין א
שטאל. צום סוף האט מען אונדז אריינגעפירט אין א גרויסער ליכטיקער
שטוב און מע האט אונדז געגעבן עסן און טרינקען און אלצדינג אומזיסט,
אן געלט. גוטע ליבע מענטשן! נאר וואס דען? איידער מיר האבן דערלעבט צו קומען צו דער דאזיקער שטוב ― טאטע־פאטער! דורך א לאנגער בריק מיט טירלעך בא די זייטן זיינען מיר דורכגעגאנגען איינציקווייז.
אף יעדער טריט האט אונדז אפגעשטעלט אן אנדער אנשיקעניש מיט א
קנעפל, באקוקט, באטראכט, באזוכט, באטאפט. פריער פון אלצדינג האט
מען מיט א ווייס פאפירל אונדז איבערגעקערט די ברעמען אף דער לינקער זייט, באטראכטן די אויגן. דערנאך די איבעריקע אברים. און יעדער
באזונדער שטעלט אוועק אף אייך א צייכן מיט עפעס א קריידל און טוט
 
 