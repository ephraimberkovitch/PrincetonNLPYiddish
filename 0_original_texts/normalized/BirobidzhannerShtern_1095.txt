
 ס׳איז דערשינען דער צענטער נומער פונעם ישראלדיקן זשורנאל ״יידישלאנד״, דעם איינציקן היינט־צו־טאג ליטערארישן זשורנאל, וואס דערשיינט אויף יידיש. 
 ער עפנט זיך מיט אן עסיי פון וואלערי דימשיץ ״יידיש אין א ניט־יידישער שטאט״, וואס דערציילט וועגן דעם, ווי פעטערבורג, וווּ די יידן זיינען גיך אריבערגעגאנגען צו רוסיש נאך איבערוואנדערונג פונעם אמאליקן תחום־המושב, איז געווארן אין די לעצטע יארצענדליקער דער פירנדיקער צענטער פון דער יידישיסטישער טעטיקייט אין רוסלאנד. דער נומער שליסט אין זיך איין אריגינעל געשריבענע אויף יידיש פראזע־ווערק פון די ישראלדיקע מחברים לייבל באטוויניק, רות לעווין, אלעקסאנדער פיש און וועלוול טשערנין, ווי אויך אן איבערגעזצטן אין יידיש אויסצוג פונעם ראמאן ״א שנעק אויפן בארגנייג״ פון די ברידער ארקאדי און באריס סטרוגאצקי. די פאעזיע איז פארגעשטעלט אין דעם נומער מיט לידער פון יעל לוי (ירושלים), חיים סאקאל (מאסקווע), באריס קארלאוו (בלומינגטאן, פש״א) און מיכאל פעלזענבאום (ראמלע, ישראל). ווי יעדער נומער פון ״יידישלאנד״ אנטהאלט אויך דער נייער נומער וויסנשאפטלעכע ארטיקלען, וועלכע בארירן אזוי אדער אנדערש די יידישע שפראך און ליטעראטור. דאס מאל זיינען עס ארטיקלען פון צוויי ישראלדיקע פארשער. דער ארטיקל פון לאה גארפינקעל אנאליזירט יצחק באשעוויס־זינגערס בארימטע דערציילונג ״גימפל תם״, דער ארטיקל פון סעמיאן גאלדין איז געווידמעט דער רוסישער מיליטערישער צענזור פון דער יידישער פרעסע און קארעספאנדענץ אויף יידיש בעת דער ערשטער וועלט־מלחמה. 
 אינעם ביראבידזשאנער קאנטעקסט איז אנגענעם צו באצייכענען, אז דער נומער שליסט אין זיך איין אן אילוסטרירטן איבערזיכט־ארטיקל פונעם ביראדזשאנער קינסטלער וולאדיסלאוו צאפ ״שלום־עליכם אין סקולפטור״. דער רוסישער וואריאנט פון דעם דאזיקן ארטיקל איז פריער דערשינען אינעם אלמאנאך ״ביראבידזשאן״. 
 ווי תמיד, אנטהאלט דער נומער זיינע באשטענדיקע רובריקעס ״נייע ביכער״ און ״ניי זינגליד״. דאס מאל איז דאס א זינגליד אויף לייב קוויטקאס ווערטער. 
 דער זשורנאל ״יידישלאנד״ דערשיינט רעגולער יעדע דריי חדשים זינט דעם סוף פון 8102. במשך פון דעם דאזיקן צייט־אפשניט דינט ער ווי א בינע פאר שריפטשטעלער, געלערנטע און קולטור־טוער, וועלכע פארנעמען זיך באשטענדיק אדער האבן צו טאן פון צייט צו צייט מיט דער יידישער שפראך און ליטעראטור אין אלע עקן וועלט. עס בלייבט נאר ווינטשן, אז אויף ווייטער זאל זיין ניט ערגער. 


 
 וו. פיריאטינסקי 