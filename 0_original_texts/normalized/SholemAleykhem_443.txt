 
 מאטל פייסי דעם חזנס: 2\. 3: אין געפענקעניש 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
אין געפענקעניש
    
― א. ―
    
ניט אומזיסט האט אונדזער חבר פיניע געווארפן אן אומחן אף
„עליס איילאנד״, גרייט געווען מאכן דערויף א ליד און צעקריגט זיך
מיט מיין ברודער אליהו. דעם כעס האט ער אבער געהאלטן אין זיך.
פיניע האט ניט געוואלט, אז דער הייסינער שניידער זאל וויסן, אז ער,
פיניע, איז ניט צופרידן מיט אמעריקע. האט ער זיך געמאכט הארץ. נאר
אינעווייניק האט דאס אים געברענט מיט סכנות. „ס׳טייטש־ס׳טייטש,
מע זאל נעמען מענטשן און איינשפארן זיי, ווי סקאט, ווי ארעסטאנטן,
ווי געפאנגענע!״ ― אזוי האט ער געטענהט שטילערהייט מיט אליהון
נאכדעם, ווי מע האט אונדז געבראכט צו פירן אף „עליס איילאנד״. קומט
אויס, אז דער הייסינער שניידער איז געווען גערעכט. ער האט פריער
נביאות געזאגט, אז ס׳וועט אזוי זיין. נישט מער, ער האט אביסל איבערגעכאפט די מאס. ער האט געזאגט, אז מע וועט אונדז איינשפארן אין א
שטאל. צום סוף האט מען אונדז אריינגעפירט אין א גרויסער ליכטיקער
שטוב און מע האט אונדז געגעבן עסן און טרינקען און אלצדינג אומזיסט,
אן געלט. גוטע ליבע מענטשן! נאר וואס דען? איידער מיר האבן דערלעבט צו קומען צו דער דאזיקער שטוב ― טאטע־פאטער! דורך א לאנגער בריק מיט טירלעך בא די זייטן זיינען מיר דורכגעגאנגען איינציקווייז.
אף יעדער טריט האט אונדז אפגעשטעלט אן אנדער אנשיקעניש מיט א
קנעפל, באקוקט, באטראכט, באזוכט, באטאפט. פריער פון אלצדינג האט
מען מיט א ווייס פאפירל אונדז איבערגעקערט די ברעמען אף דער לינקער זייט, באטראכטן די אויגן. דערנאך די איבעריקע אברים. און יעדער
באזונדער שטעלט אוועק אף אייך א צייכן מיט עפעס א קריידל און טוט
אייך א ווייז מיט דער האנט, וווהין איר זאלט גיין ― רעכטס אדער
לינקס. דערנאך זיינען מיר ערשט אריינגעקומען אין יענער גרויסער שטוב,
וואס איך זאג אייך. און ערשט דארט האבן מיר זיך אפגעזוכט איינס
דאס אנדערע. ביז דעמאלט זיינען מיר געווען צעטומלט און נישט געקאנט געפינען זיך. און צעשראקן זיינען מיר געווען, ווי די קעלבער, ווען
מע פירט זיי צו דער שחיטה.
  
― ב. ―
    
וואס האבן מיר, מיינט איר, מורא געהאט? די גאנצע מורא אונדזערע איז געווען ― דער מאמעס אויגן: וואס וועט זיין מיט אירע
רויטע פארוויינטע אויגן? לאזט זיך אויס, אז איר האט מען ווינציקער
פון אלעמען געקוקט אין די אויגן אריין.
    
― דאס האט ער זיך געמיט, דער טאטע אייערער, א ליכטיקן גן־עדן
זאל ער האבן!... ― אזוי האט געזאגט די מאמע און האט אונדז אלעמען ארומגענומען און צעוויינט זיך אזש פאר פרייד. זי האט גארנישט
געוווסט וואס צו טאן פאר וווילטאג. און אויך מיין ברודער אליהו איז
געווארן גאר אן אנדער מענטש. אזוי האט ער א טבע, אז בעת מע לויפט,
מע פארט, מע איז צעטראגן, לאזט ער אויס זיין גאנץ ביטער הארץ צו
מיר. עס פליען פעטש, ווי האלץ. און ברכה העלפט אים אונטער מיט א
קללה. איצט איז אף אים א נייע הויט געווארן. ער האט ארויסגעשלעפט
פון קעשענע און געשענקט מיר אן אראנדזש. דאס הייסט, א מאראנץ.
פארבליבן בא אים פונעם שיף. אפן „פרינץ אלבערט״ האט מען אונדז געטיילט אלע טאג מאראנצן. אראנדזשעס רופט מען עס דארט. ווער ס׳האט
געוואלט, דער האט געגעסן. ווער נישט ― דער האט זיין מאראנץ באהאלטן, אז קיינער זאל נישט זען, ווייט אין קעשענע. איך האב מיינע
נישט באהאלטן. ווי אזוי קאן מען זען אזא פרי און נישט אויפעסן? ―
נאר העכער פון אלע האט אויסגעדריקט זיין גדולה אונדזער חבר פיניע.
ער האט געזאגט צו אונדז אלע:
    
― נו? ווער איז קלוג? איך, צי איר? האב איך נישט געזאגט
אז דאס האבן שונאים אויסגעטראכט אף אמעריקע, אז מע לאזט נישט
אריין א מענטשן, וואס האט פארוויינטע אויגן? מענטשן ליידיקגייערס,
ליגנערס, באריידערס, לשון־הרעניקעס, בייזע צינגער, ליידאקעס, פאר־
  
כעס! זיי וועלן שוין באלד אויסטראכטן אף אמעריקע, אז מע טרייבט
צו שמד. ווו איז ערגעץ דער הייסינער שניידער, א רוח אין זיין טאטנס
ביינער אריין?...
    
האט זיך, הייסט דאס, אונדזער חבר פיניע ווידער איבערגעבעטן
מיט אמעריקע.
    
 ― ג. ―
    
פון גרויס אימפעט האבן מיר זיך אין דער בהלה גארנישט ארומגעקוקט אז פון אונדזער קאמפאניע פעלט איינער. דאס איז געווען מיין
חבר מענדל. די ערשטע האט זיך ארומגעזען דווקא ברכה. זי האט זיך א
כאפ געטאן און א פלעסק געגעבן מיט די הענט: „וויי איז מיר ― ווו
איז דער לאשעק?״ „א דונער האט מיך דערשלאגן!״ ― זאגט די מאמע,
און מיר האבן זיך אלע א ווארף געגעבן זוכן מענדלען. און מענדל איז
נישטא. פארפאלן, ווי אין וואסער אריין.
    
שפעטער האט זיך ארויסגעוויזן, אז שולדיק איז ער אליין. טאקע
מענדל, מיין איך. באם פארהער האט ער זיך שטארק פארפלאנטעט. קודם
האט ער זיך פארשטעלט, ווי דעמאלט אין דייטשלאנד, פאר א שטומען.
דערנאך האט ער מיט א מאל אנגעהויבן צו ריידן מוראדיקע נארישקייטן.
אט האט ער געזאגט, אז ער איז ערשט אלט צען יאר, און אט איז אים
אויסגעקומען צו זאגן, אז ער איז שוין בר־מצווה און אז ער לייגט שוין
תפילין. און צום סוף האט ער זיך מודה געווען און אויסדערציילט פאר
די קנעפלעך דעם גאנצן אמת: אז ער איז א פארלוירענער. דאס הייסט,
אז באם אריבערכאפן זיך איבער דער גרענעץ האבן טאטע־מאמע אים
ערגעץ אין דייטשלאנד פארלוירן, און אז מיר האבן אים פרילאנטשעט.
און אז ער קאן נישט אנרופן דעם ריכטיקן ארט און אדרעס פון זיינע
עלטערן, ווייל ער ווייס אליין נישט. ער זאל וויסן, זאגט ער, ווו זיי
זיינען, דארף ער נישט קיינעמס לאסקע. ער וואלט אליין, זאגט ער, צו
זיי געטראפן. האט מען אים דעריבער איינגעשפארט, מיט נאך אזעלכע
ווי ער, אין א באזונדער חדר. מע וועט זיי שפעטער אלע איניינעם צוריקשיקן.
    
 ― ד. ―
    
דערהערט אזא מעשה, האבן מיר זיך ארויסגעשטעלט אלע פאר דעם
אומגליקלעכן מענדלען. די מאמע האט געמאכט א גוואלד. זי וועט דארפן
אפגעבן דין־וחשבון פאר א לעבעדיקן יתום. טאמער באגעגנט זי זיך אמאל
מיט זיינע טאטע־מאמע ― וואס וועט זי זיי זאגן?
    
― ווארט־אויס א קאפעטשקעלע ― איר זייט נאך מיט זיך אליין
אויך נישט פארטיק... ― אזוי זאגט צו איר דער הייסינער שניידער.
„ויבוא המן!״ ― זאגט פיניע און קוקט בייז אפן שניידער. ער איז גרייט
אים אנכאפן פארן גארגל. דער שניידער מאכט זיך נישט וויסנדיק. ער
טוט און דרשנט, גלייך ווי עמעצער פרעגט בא אים. ער לייגט אונדז
שטיינער אפן הארצן. ער רעכנט אויס א גאנץ צעטל פון צרות, יסורים
און לייד, וואס מיר האבן נאך אויסצושטיין. מע וועט בא אונדז, זאגט
ער, פריער נעמען די אדרייסים פון אונדזערע פריינט אדער באקאנטע.
דערנאך וועט מען בא אונדז נעמען, זאגט ער, געלט אף צו קלאפן א
דעפעש צו אונדזערע באקאנטע און ווארטן, ביז עמעצער וועט אמאל קומען.
און ערשט דעמאלט, זאגט ער, ווען יענער וועט זאגן, אז ער קען אונדז
און ווייס אונדז און איז ערב פאר אונדז אז מיר וועלן דא זיין גוט און
פרום צו גאט און צו לייטן, וועט מען אונדז, זאגט ער, ארויסלאזן פון
געפענקעניש.
    
פארשטייט זיך, אז אונדזער חבר פיניע צינדט זיך אן ווי א שוועבעלע.
ער קוקט אף מיין ברודער אליהו און רעדט צום שניידער. ער פרעגט בא
אים נאר איין זאך: פון וואנען איז ער דאס אזוי געניט אין די זאקאנעס
פון „עליס איילאנד״? ענטפערט אים דער שניידער, אז ער האט זיך
באקענט דא אפן שיף מיט איינעם אן עמיגראנט, וועלכער איז שוין געפארן קיין אמעריקע דריי מאל הין און צוריק. דאס מיינט ער, אפנים, די
„גערויכערטע ליולקע״. פון אים איז ער דאס געווויר געווארן אלע דינים
און מנהגים. און נישט נאר דאס אליין. ער האט פון דער „גערויכערטער
ליולקע״ גענאשט נאך א סך, א סך זאכן, וואס זיינען שייך צו אמעריקע.
אזוי, אז ער פארט אהין שוין א פארטיקער, אן אמעריקאנער. ער ווייס
שוין אפילו, ווי אזוי צו ריידן אף אמעריקאנער לשון. צום ביישפיל:
„טשיקען״, „קיטשען״, „שוגער״, „מיסטער״, „בוטשער״, „בריטש״. וואס
דאס באדייט ― וויל ער נישט זאגן. אז מירן זיין אפן ארט, זאגט ער,
וועלן מיר שוין אליין געוווירע ווערן וואס דאס איז. פיניע טוט א מאך
מיט דער האנט און טרעט אפ אף א זייט, ווי איינער רעדט: „עלעהיי
א הונט בילט״...
    
 ― ה. ―
    
מיינט איר, אז עס איז נישט געווען אלצדינג אקוראט, ווי דער
הייסינער שניידער האט אונדז פארגעזאגט? ― נישט געמינערט א
האר! אז מיר זיינען דורכגעגאנגען די שבע מדורי גיהנם פון די דאקטוירים, האט מען אונדז א פרעג געגעבן, וועמען האבן מיר אין אמעריקע?
שטעלט זיך ארויס פריער די מאמע: „פרעגט בעסער, וועמען האבן מיר
דא נישט״? און זי איז גרייט שוין אויסצורעכענען בא די נעמען אלע
אונדזערע פריינט און באקאנטע. א חיות א קוק צו טאן אף מיין מאמע
אצינד, נאך דעם, וואס מע האט זי דורכגעלאזט מיט אירע פארוויינטע
אויגן. מיין מאמע איז שוין נישט קיין יונגעטשקע, נאר זי איז נאך מלא
חן. איך האב שוין לאנג נישט געזען, די מאמע זאל אזוי שיינען, ווי זי
שיינט אצינד. לאזט זי אבער מיין ברודער אליהו נישט ריידן. די אדרייסים
זיינען, זאגט ער, בא אים פארשריבן אף א שטיקל פאפיר. ווייס ער בעסער. מישט זיך אריין פיניע און זאגט, אז מע פרעגט נעמען, ניט קיין
אדרייסים. האקט אים אפעט ברכה און זאגט, אז בסך־הכל האט ער, פיניע
הייסט עס, קיינעם נישט אין אמעריקע. די אלע פריינט און באקאנטע
זיינען אונדזערע פריינט. ווערט פיניע אנגעצונדן און פרעגט בא איר א
קשיא: „מיט וואס, למשל, איז פעסיע די גראבע, אדער איר מאן משה
דער איינבינדער, אונדז מער שמעלקע, ווי אים?״ ענטפערט אים ברכה,
אז פעסיען האט זי אין דער ערד. אז זי זאגט קרובים, מיינט זי דאס איר
טאטע יונה דעם בעקער. לאזט זיך אויס, אז גערעכט איז אליהו. זיי
פרעגן ניט אף באקאנטע. זיי פרעגן אף אדרייסים. און עס הייבט זיך אן
א חתונה מיט אדרייסים.
  
― ו. ―
    
אף אדרייסים לייענען איז, פארשטייט זיך, פיניע מער בריה פון אונדז
אלעמען. נעמט ער צו בא אליהון דאס פאפירל, טראגט דאס צו צום שפיץ
נאז און לייענט די אדרייסים מיט דעם ניגון, ווי מע לייענט תנאים אף
א קנס־מאל. פארשטייט מען אבער נישט וואס ער זאגט. עס קומט אויס
  
בא אים יעדער ווארט קאפויר. רייסט ארויס בא אים אליהו דאס פאפירל
מיט די אדרייסים און גיט עס איבער דעם „קנעפל״. זאגט דאס „קנעפל״
צוויי ווערטער: „אל־רייט. ווייסן מיר נישט וואס דאס באדייט. זאגט
אונדז דער הייסינער שניידער, אז ער ווייס. די ווערטער „אל״ און „רייט״
איז, זאגט ער, אלץ איינס, ווי, למשל, בא אונדז די ווערטער: „מילא
בקיצור״. אדער „מהיכא־תיתי״. אדער „נו־נו״. דאס הייסט, עס וועט שוין
זיין ווי געווונטשן.
    
דערנאך האט מען גענומען בא אונדז קליינגעלט און מע האט אוועקגעקלאפט צוויי דעפעשן. איין דעפעש צו משה דעם איינבינדער מיט זיין
ווייב פעסיע די גראבע. די אנדערע ― צו יונה דעם בעקער. און אליין
האבן מיר זיך דערוויילע מכבד געווען מיט א גוטן אנבייסן. דער אנבייסן
איז געווען נישט אזוי פויגלדיק. דאס ביסל טיי, וואס מע האט דערלאנגט,
האט ברכה געזאגט, אז מען קאן עס שניידן מיט א מעסער. דערפאר האט
אונדז דער אנבייסן נישט געקאסט גארנישט נישט. אף „עליס איילאנד״
באקומט מען, ווי איך האב אייך שוין געזאגט, אלץ אומזיסט. איבערגעכאפט דעם הונגער, האבן מיר גענומען ווארטן אף אונדזערע פריינט און
באקאנטע.
  
― ז. ―
    
נישט אזוי גיך טוט זיך עס אבער, ווי עס רעדט זיך. עס זיינען אונדז
גוט די אויגן ארויס, ביז מיר האבן דערלעבט צו זען א באקאנטן. די
ערשטע איז געקומען אונדזער שכנה פעסיע די גראבע מיט איר מאן משה
דעם איינבינדער. דאס הייסט, געזען האבן מיר זיי נישט ― מיר זיצן
דאך איינגעשפארט. נאר מע האט אונדז געלאזט וויסן, אז ס׳איז געקומען צו אונדז א דיקע פרוי מיט איר מאן. האבן מיר שוין פארשטאנען,
אז דאס דארף זיין פעסיע מיט איר משהן. מע לאזט זיי נישט צו
צו אונדז. מע האלט זיי דארט אפן פארהער. קרענקט דאס אונדז זייער.
גיט מען אונדז אן עצה, מיר זאלן אונטערשמירן די שומרים, וואס בא
דער טיר, וועט מען אפשר זיי יא צולאזן. לאז זיין כאטש פון דער ווייטן.
זאגט אבער אונדזער חבר פיניע, אז אמעריקע איז ניט „ריסענלאנד״.
אין אמעריקע שמירט מען ניט. זאגט דער הייסינער שניידער (אומעטום
איז ער דא), אז די גאנצע וועלט איז איין שטאט. „כסף וזהב מטהר
ממזרים״... פיניע בלייבט אן לשון.
― ח. ―
    
אוודאי איז דער הייסינער שניידער געווען גערעכט. עס האט
אונדז געקאסט א קוואדער (אזא מטבע פון א פערטל טאלער), און מיר
האבן געזען דורך די גראטעס אונדזער שכנה פעסיע. דאס רויטע פנים
אירס מיט דעם פעטן גוידער האבן געשוויצט. געשמייכלט צו אונדז
פון דער ווייטן. די מאמע האט צו איר געשאקלט מיטן קאפ, און ביידע
האבן געוויינט מיט טרערן. הינטער אירע ברייטע פלייצעס האט ארויסגעקוקט איר מאן, משה דער איינבינדער. שוין ניט אין קאשקעט, ווי
אין דער היים, נאר אין א קאפעליוש גאר. אין א מינוט ארום האט
זיך באוויזן אויך יונה דער בעקער מיט די בייזע אויגן. יונה האט
זיך ווינציק־וואס פארענדערט. נאר די בארד ― אוי־וויי! די בארד!...
זיין ווייב פון דער רעטאנדע איז אויך געקומען. מע וויל זיך אפגעבן
שלום־עליכם, מע וויל זיך ארומנעמען, האלדזן זיך, קושן זיך. מע וויל
זיך צעפרעגן איינס בא דאס אנדערע, וואס מע מאכט? און וואס רעדט
זיך אף דער וועלט? און ווי אזוי לעבט זיך עס אט דא, אין אמעריקע?
איך, למשל, גיי־אויס וויסן, ווו איז ושתי? וואס טוט מיין שוועגערנס
שוועסטערל אלטע? (מע האט זי מיר גערעדט אמאל, אויב איר געדענקט, פאר א כלה). און די גאנצע כאליאסטרע וואס מאכט? נאר
גיי שריי חי וקיים, אז מע קאן ניט א ריר טאן זיך. מע האלט אונדז
פארשפארט. זען ― זעען מיר זיך דורך די גראטעס, אזוי ווי ארעסטאנטן, אזוי ווי געפאנגענע, אדער אזוי ווי חיות...
  
― ט. ―
    
א רחמנות נעבעך אף אונדזער חבר פיניע. ער קאן אונדז ניט
קוקן גלייך אין די אויגן אריין. ס׳איז אים א בזיון פאר אמעריקע.
איר וואלט געמעגט שווערן, אז ס׳איז זיין אמעריקע, און ער דארף
אפגעבן דערפאר דין־וחשבון. אט פון דעמאלט אן האט ער געווארפן
אן אומחן אף „עליס איילאנד״ און האט צוגעטראכט דעם גראם, אז
„דאס שטיקל לאנד געהערט צו איינעם אליה, וואס איז א נאר ביז דער
סטעליע״... און דעריבער פארדריסט עס מיין ברודער אליהו, מחמת ער
הייסט דאך אויך אליה. צעאמפערט מען זיך און מען הייבט אן צו קריגן
זיך. מישט זיך אריין ברכה, און דווקא פון פיניעס צד, און זאגט מיט
א משל, ווי איר שטייגער איז, אז „פאר א געשלאגענעם הונט ווייזט
מען ניט קיין שטעקן״... וואס מיינט זי דערמיט?
א ים פון טרערן
  
― א. ―
    
טאמער איז קארג די אייגענע צרות, יסורים און פיין, האט אונדז
גאט באשערט פרעמדע צרות אף עליס איילאנד. טאמער איז קארג געווען
די טרערן, וואס מיין מאמע האט פארגאסן פון זינט מיין טאטע איז
געשטארבן און פון זינט מיר שלעפן זיך ארום איבער דער וועלט ביז צו
היינטיקן טאג, באדארף זי איצטער וויינען און טרערן גיסן אף די אומגליקן, וואס מיר זעען זיך אן אט־א־דא, אף עליס איילאנד. אלע מינוט
שיקט איר גאט צו א נייעם חורבן. די מאמע נעמט זיך יעדע זאך צום
הארצן. זי ברעכט די הענט. זי באהאלט דאס פנים און וויינט זיך אויס
שטילערהייט.
    
― דו זינדיקסט, מאמע! ― זאגט צו איר מיין ברודער אליהו, און
מיר דאכט זיך, אז ער איז גערעכט. וואס האט זי צו וויינען? מיר
שלעפן זיך שוין מער נישט איבער דער וועלט, ווי מיר האבן זיך געשלעפט ביז אהער. די נסיעה אפן ים זיינען מיר, דאנקען גאט, אויך
איבערגעקומען. מיר זיינען שוין כמעט אין אמעריקע. נאך א שעה, נאך
צוויי שעה ― און מיר זיינען פריי. נאר ווי אזוי זאל מען ניט וויינען,
אז מע זעט פאר זיך אזויפיל אומגליקן? אזויפיל טרערן? א ים פון
טרערן?
    
איבערדערציילן אייך אלע אומגליקן, וואס מיר האבן זיך אנגעזען
אף עליס איילאנד, באדארף איך אוועקזיצן מיט אייך א טאג מיט א
נאכט און דערציילן, דערציילן און דערציילן.
 
 