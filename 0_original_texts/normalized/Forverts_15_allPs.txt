 איינער פון די הויכפונקטן פונעם יערלעכן פעסטיוואל, „יידיש ניו־יארק‟ , וואס קומט היייאר פאר דעם 25סטן ביזן 30סטן דעצעמבער 2021, איז דער קאנצערט „חלומען אויף יידיש‟ לזכר דער בארימטער יידישער זינגערין און קולטור־טוערין, חנה קופער, ווו מע טיילט אויס די „חלומען אויף יידיש‟־פרעמיע א באקאנטער פיגור אין דער יידיש־וועלט. 
 היייאר וועט באקומען די פרעמיע דער פארשער און מחבר, ד״ר דזשעפרי (יחיאל) שאנדלער. אן אנגעזעענער פראפעסאר פון יודאיסטיק אין ראטגערס־אוניווערסיטעט, האט שאנדלער, וועלכער האט באקומען זיין דאקטאראט אין יידיש־שטודיעס ביים קאלומביע־אוניווערסיטעט, שוין א סך געשריבן און רעפערירט וועגן דעם היינטיקן מצב פון דער יידישער שפראך און קולטור, ברפט אין שייכות מיט אמעריקאנער יידן. 
 איין וויכטיקער בייטראג וואס שאנדלער האט געמאכט צו דער דיסקוסיע וועגן יידיש היינט־צו־טאג איז זיין בוך, „יידיש: די ביאגראפיע פון א שפראך‟ , וואס איז ארויס אין 2020. דארט טענהט ער אז די צוקונפט פון דער יידישער שפראך און קולטור ליגט, אין תוך, מחוץ די ראמען פון משפחה־לעבן. 
 ווי לייזער בורקא האט געשריבן אין זיין רעצענזיע פון שאנדלערס בוך איז שאנדלער ספעציעל פאראינטערעסירט אין יידיש ווי א „פאסטווערנאקולאר‟ לשון, ד״ה דאס ניצן א שפראך אויף א סימבאלישן אופן נאך דעם ווי מע האט זי שוין אויפגעהערט צו רעדן. דעם באגריף „פאסטווערנאקולאר‟ האט די היסטאריקערין, ד״ר צירל קוזניץ, צו ערשט געניצט אין אן ארטיקל פונעם יאר 2002 אבער שאנדלער האט געהאלפן אים פארשפרייטן אין דער יידיש־פארשונג, עפענענדיק ברייטערע פערספעקטיוון אויף א סך פענאמענען, וואס מע האט פריער פארקוקט. 
 צווישן די פריערדיקע לאורעאטן פון דער „חלומען אויף יידיש‟־פרעמיע זענען מייקל וועקס, אירענע קלעפפיש, שורה ליפאווסקי, קאליע באראדולין און שיין בייקער. 
