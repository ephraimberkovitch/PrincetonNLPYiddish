 די קלאסישע קאמעדיע „צער פון שכל‟ פון אלעקסאנדר גריבאיעדאוו איז גוט באקאנט יעדן איינעם, וואס האט זיך א מאל געלערנט אין א רוסישער שול. 
 ניט געקוקט אויף דעם, וואס זי איז אנגעשריבן געווארן אין 1823, פארבלייבט איר שפראך פריש און די פערסאנאזשן לעבעדיק. שוין מער ווי הונדערט יאר שפילט מען „צער פון שכל‟ אין רוסישן טעאטער מיט א גרויסן דערפאלג — צום טייל, ווייל די 1820ער און 1830ער יארן ווערן באצייכנט אין דער רוסישער קולטור–געשיכטע ווי „די גאלדענע תקופה‟ פון דער רוסישער ליטעראטור, ווען די בארימטע דיכטער, צווישן זיי — אלעקסאנדר פושקין און מיכאיל לערמאנטאוו, האבן געהאלפן שאפן די מאדערנע רוסישע ליטערארישע שפראך. 
 די ווערק פון יענער תקופה לאזן זיך ניט גרינג איבערזעצן אויף אנדערע שפראכן. דערפאר זיינען זיי ניט אזוי פאפולער צווישן דעם אויסלענדישן עולם ווי די שפעטערע ראמאנען פון לעוו טאלסטאי און פיאדאר דאסטאיעווסקי. אבער ביי די יידישע יונגע לייט במשך פונעם סוף 19טן — אנהייב 20טן יארהונדערט האבן פושקינס און לערמאנטאווס לידער געדינט ווי א פענצטער אין דער רוסישער און דער אלוועלטלעכער קולטור. פון יענער צייט זיינען פארבליבן שיינע יידישע און העברעישע איבערזעצונגען פון לייב ניידוס, אברהם שלאנסקין און אנדערע. 
 צו דער דאזיקער טראדיציע געהערט אויך ניסן לעווינס איבערזעצונג פון גריבאיעדאווס קאמעדיע. איר כתב־יד האט זיך אפגעהיט ביי לעווינס משפחה און איז אקערשט פארעפנטלעכט געווארן אינעם ניו–יארקער פארלאג, „יידיש בראנזשע‟. די געשיכטע פון דער דאזיקער איבערזעצונג איז א טייל פון דער דראמאטישער דערפארונג פון די סאוועטישע יידן. לעווין איז געבוירן געווארן אין 1906 ביי אן ארעמער משפחה אין א ווייסרוסישן שטעטל. פאר דער צווייטער וועלט–מלחמה האט ער געלעבט אין מינסק, געארבעט ווי א בוכהאלטער און זיך אפגעגעבן מיטן איבערזעצן ליטערארישע ווערק פון יידיש אויף רוסיש, און פארקערט. דעמאלט האט דער ווייסרושיסער יידישער מלוכה–טעאטער ביי אים באשטעלט אן איבערזעצונג פון גריבאיעדאווס „צער פון שכל‟, אבער מען האט די פיעסע קיין מאל ניט אויפגעפירט אויף דער בינע. 
 דער ערשטער נוסח פון דער איבערזעצונג איז פארברענט געווארן ווען די דייטשן האבן באמבארדירט מינסק אין יוני 1941. לעווין איז אוועק אויפן פראנט, איז פארווונדעט געווארן, און האט זיך אומגעקערט קיין מינסק אן אינוואליד. ער האט ממשיך געווען זיין איבערזעצן גריבאיעדאווס קאמעדיע ביז זיין טויט אין 1983, ווען ס׳איז שוין לאנג ניט געווען קיין יידישער טעאטער אין סאוועטן–פארבאנד. זיין פרוי האט געבראכט דעם כתב־יד קיין אמעריקע, און איצט, צוליב די באמיונגען פון לעווינס אייניקל דמיטרי סמעלאנסקי און דעם רעדאקטאר באריס סאנדלער, איז לעווינס איבערזעצונג פון „צער פון שכל‟ סוף–כל–סוף ארויס ווי א בוך. 
 איין פראבלעם פאר אן איבערזעצער פון א דראמאטישן ווערק איז צו געפינען פאסיקע שטימען פאר פארשיידענע פערסאנאזשן. „צער פון שכל‟ איז א קאמעדיע וועגן א רוסישן יונגערמאן, אלקסאנדר טשאצקי, וואס קומט פון אייראפע קיין מאסקווע, ווו ער טרעפט א טיף קאנסערוואטיווע געזעלשאפט. זיין אויפגעקלערטער אייראפעישער וועלטבאנעם פאסט ניט פארן מאסקווער פאטריארכאלן שטייגער. דאס שאפט כלערליי קאמישע סיטואציעס, וואס אנטפלעקן דעם טיפערן קולטורעלן קאנפליקט צווישן די דורות. דווקא דאס מאכט די דאזיקע קאמעדיע אקטועל פאר אלע צייטן. 
 גריבאיעדאווס טעקסט פארמאגט א היפשע צאל שארפזיניקע זאגענישן, וואס זיינען לאנג אריין אין דער רוסישער שפראך. לעווינס איבערזעצונג האט אויך אזעלכע טרעפלעכע אויסדרוקן וואס קלינגען ווי שפריכווערטער, ווי למשל: „די זינד איז ניט קיין צרה, / זי שטעקט אין לשון–הרע.‟ טשאצקי קומט אהיים מיט דער כוונה צו דינען ערלעך זיין רוסישן פאטערלאנד. ער דערקלערט: „כ׳בין דינען גרייט, זיך אויסצודינען עקלט‟. אויף דעם דערווידערט אים דער פארשטייער פונעם עלטערן דור, פאוועל פאמוסאוו: „דאס איז עס וואס א שטאלץ אויף אייך האלט אן! / איר וואלט א פרעג טאן ווי די אבות פלעגן טאן?‟ דער טייטש — מען דארף זיין גרייט צו מאכן פשרות און צופאסן זיך צו די דעם אלטן שטייגער פון די אבות. 
 א כסדרדיקע פראגע פאר א יידישן איבערזעצער איז ווי ווייט קען מען „פאריידישן‟ דעם ניט־יידישן מקור מיט ספעציפישע יידישע, בפרט לשון–קודשדיקע, ווערטער און אויסדריקן. דא האלט לעווינס איבערזעצונג א פיינעם גלייכגעוויכט. טשאצקי ווארפט אריין לשון־קודשדיקע ווערטער, „פריש די מסורה, סע גלייבט זיך אבער שווער‟. דערביי האט זיין שפראך א דייטשמערישן בייטעם: „בארימט פלעגט יענער ווערן, / ווער צושאקלט מיט קאפ טוט גערן‟. אויף אזא אופן איז די איבערזעצונג מרמז ער איז ניט קיין אייגענער אין דער היימישער מאסקווער סביבה. פאמוסאווס רייד איז מער פאלקסטימלעך: „יא! ס׳איז א מזל ווער עס האט אזא בנאק! / און האט, געוויס, אין לעצעלע אן ארדענאק.‟ 
 גריבאיעדאווס קאמעדיע איז א יורש פון דער אייראפעישער אויפקלערונג, וואס האט באטאנט די אייבערהאנט פון דעם שכל איבער דעם אלטן טראדיציאנעלן דרך. אין דער יידישער ליטעראטור האט די דאזיקע אידעאלאגיע געפונען אן אויסדרוק אין די משכילישע קאמעדיעס, ווי „סערקעלע‟ פון שלמה עטינגער. כסדר שפילט זיך דא אויס דער קאנפליקט צווישן דעם הויפטהעלד, א יונגן משכיל, און דער טראדיציאנעלער יידישער סביבה. דער אידעאלאגישער קאנטראסט ווערט אויסגעדריקט דורך דער שפראך פון די פערסאנאזשן. דער משכיל רעדט אין א דידאקטישן דייטשמערישן סטיל, בעת דער לשון פונעם עלטערן דור איז אידיאמאטיש–יידישלעך. כדי צו כאראקטעריזירן גריאבאיעדאווס רוסישע פערסאנאזשן האט ניסן לעווין געניט געניצט שפראכלעכע מכשירים, וואס ער האט געשעפט פונעם אוצר פון דער השכלה–ליטעראטור. 
 א וויכטיקע פיגור אין דער קלאסישער אויפקלערונג–קאמעדיע איז א יונגע פרוי, די טאכטער פון דעם אלט–פרענקישן פאטער. זי איז דער באלוין, וואס דער משכילישער יונגערמאן באקומט צום סוף פאר זיין נצחון איבער דער אלטער וועלט. ביי גריבאיעדאוון איז אבער דער סוף א פארקערטער: טשאצקי פארשפילט זיין קאמף און מוז פארלאזן מאסקווע, בעת פאמוסאווס טאכטער סאפיא ווערט פארקנסט פאר זיין קאנקורענט אלעקסיי מאלטשאלין, א שטילינקן יונגערמאן וואס איז גרייט „אויסצודינען זיך‟ פאר זיינע בעלי–בתים. גריבאיעדאווס ספקותדיקייט לגבי דער מאכט פון אויפקלערונג ווערט טרעפלעך איבערגעגעבן דורכן יידישן טיטל, „צער פון שכל‟. לעווינס איבערזצונג איז א וויכטיקער בייטראג אין דער יידישער ליטעראטור, וואס איז ממשיך די טראדיציע פון דער השכלה–תקופה. 
