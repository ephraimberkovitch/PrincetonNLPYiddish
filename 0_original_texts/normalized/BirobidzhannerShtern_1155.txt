
 חיים לעווין (1907 – 1942) — דיכטער. געבוירן אין האמעל. אנהייב 1920ער יארן האט ער זיך געלערנט אין האמעלער יידישן פעדאגאגישן טעכניקום, שפעטער אין מינסקער יידישן פעדאגאגישן טעכניקום. אין מינסק האט ער דעביוטירט מיט לידער און דערציילונגען אין דער יידישער פרעסע. שוין אין ערשטן נומער פונעם זשורנאל ״שטערן״ (מינסק, 1925) האט ער פארעפנטלעכט א דערציילונג ״פערצן״, און אין צווייטן איז ער פארגעשטעלט מיט אויסצוגן פון א גרויסער פאעמע ״הירש לעקערט״. אין 4טן נומער פונעם זשורנאל (1926) דרוקט זיך זיינער א ציקל ״לידער פון שווארצן באנד, געווידמעט דעם רוסישן פאעט סערגיי יעסענין, און דארטן געפינט מען די שורות, וועלכע זיינען שפעטער נישט איין מאל ציטירט געווארן אין די יידישע צייטונגען און זשורנאלן: ״אויב שוין די בלינדע רו דערקענען – פארגיין מיט אויפגערוישטן הארצן, איז נישט ווי דו, סערגיי יעסענין, נאר גלייך נאך דיר, מיין אשר שווארצמאן״. 
 ח. לעווין האט געלעבט אין האמעל, אדעס, לענינגראד און ביראבידזשאן. אין 1937 מאכט ער דורך א נסיעה אין ארקטיק אויפן אייזשפאלטער ״יערמאק״ און דרוקט א סעריע רעפארטאזשן פון דער עקספעדיציע אין דער יידישער און רוסישער פרעסע. א העלדיש קאפיטל אין זיין לעבן איז געווען ביראבידזשאן, וווהין ער איז געקומען מיט די ערשטע עשעלאנען פון די יידישע איבערוואנדערער. שוין אין ערשטן נומער פון ״ביראבידזשאנער שטערן״ (30 אקטאבער, 1930) דרוקט זיך זיין ליד ״האסטו געזען?״, געווידמעט דער טייגע־נאטור. אבער אין ביראבידזשאן האט דער דיכטער זיך נישט פארהאלטן. די צווייטע וועלט־מלחמה האט אים געטראפן אין לענינגראד, ווו ער האט געארבעט ווי א זשורנאליסט אין דער ארטיקער צייטונג ״סאוועטסקאיא באלטיקא״. אין 1941 האט ער הינטער־אויגיק פארענדיקט דעם ליטעראטור־פאקולטעט פונעם פעדאגאגישן הערצען־אינסטיטוט. לויט אייניקע ידיעות, איז ער אין 1942 בעת דער לענינגראדער בלאקאדע געשטארבן אין מיליטערישן שפיטאל. 
 (פונעם ״לעקסיקאן פון יידישע שרייבער אין ראטן־פארבאנד״) 
 
 חיים לעווין 
 האסטו געזען? 
 
 האסטו געזען? 
 אין וואגל פון יונגהארבסט 
 א הירש א כינגאנער, 
 וואס טאפט מיט די הערנער דעם וועג־ווינט 
 פון בערג צו דער נידער, 
 און קומט אן מיט פארכט און מיט ציטער 
 צום לויטערן שטראם פון בידזשאן? 
 
 האסטו געזען? 
 בורשטינענע טרערן 
 אויף שטאמען פון צעדערס — 
 א, שטאלטיקער צעדער, 
 דו, לעצטער אין וואלדהיים! 
 א, שטאלטיקער צעדער 
 אין זומפיקן וואלגער, 
 מיט ווארצלען צום הימל, 
 אזוי ווי פארבראכענע פינגער 
 אין לעצטן געבעט!.. 
 
 און היימען אין וואלדהיים, 
 און מייליקע בייטן, 
 און פעלדער, 
 און הירשן, 
 און צעדערס, 
 און בערג — 
 און בענטשונג די טויזנטער הענט, 
 וואס ברעכן די גרינע, די טייגישע ווענט, 
 און בלוטיקן הארטע און ברוינע — ניט מיד, 
 און היילן די ווונדן פון וועלדערנע וועגן 
 מיט שטיין און מיט שטאל און מיט טריט — 
 האסט עס געזען! 
 (פון ״ביראבידזשאנער שטערן״, 
 &nbsp; 30 אקטאבער, 1930) 
 