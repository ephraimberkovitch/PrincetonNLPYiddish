
 
 אין 1945 האט די ארגאניזאציע ״איקאר״ (געזעלשאפט פאר יידישער קאלאניזאציע אין סאוועטן־פארבאנד) געפרוווט צו רעאליזירן א ריזיקן פראיעקט צו באזעצן 30 טויזנט יידישע קינדער־יתומים אין ביראבידזשאן, כדי די יידישע אויטאנאמע געגנט זאל ווערן א פאקטישער רעטונגס־צענטער פאר די יינגסטע מלחמה־קרבנות. 
 לויט אט דעם פלאן האט מען געוואלט אויפצובויען א סך קינדער־היימען אין דער יידישער אויטאנאמער געגנט און אריבערצופירן דארטן די יידישע קינדער מלחמה־יתומים: ״די יידישע אויטאנאמע געגנט וועט אדאפטירן דאס יידישע קינד – די צוקונפט פונעם יידישן פאלק״. 
 ״איקאר״ האט פלאנירט אנזאמלען א גרויסע סומע געלט פארן יתומים־פראיעקט, מע האט געהאפט, אז די פאלקס־מאסן וועלן אויפנעמען דעם פראיעקט מיט פרייד און ענטוזיאזם. 
 כדי צו אפעלירן צום יידישן עולם און צוציען אים צום וויכטיקן אויפטו, האט מען פובליקירט אין דער יידישער פרעסע א ריי ארטיקלען אויף אט דער טעמע. למשל, אינעם יאנואר־נומער פונעם חודשלעכן זשורנאל ״ניילעבן״ איז אפגעדרוקט געווארן א גרויסער ארטיקל און א ליד פונעם בארימטן דיכטער און פארטיזאן אברהם סוצקעווער, געווידמעט דעם יידישן יתום. סוצקעווער האט אנגעשריבן דאס ליד אין ווילנער געטא דעם 21טן פעברואר 1942 . 
 אין דעם נומער האט ״ניילעבן״ באטאנט, אז שרייבנדיק דאס ליד האט סוצקעווער אוודאי ניט געהאט אין זינען די דרייסיק טויזנט יידישע יתומים, וואס וועלן זיך אריינקלייבן אין א נייער היים – די יידישע אויטאנאמע געגנט, ביראבידזשאן. זיינע ווערטער זיינען אבער סימבאליש פאר אלע, וואס דארפן 
 ״דעם גייסט פון מיליאנען 
 פארוואנדלען 
 אין א ווארעמער היים 
 פאר אלע יתומים… 
 פאר די, וואס אליין וועלן קנעטן דעם גורל 
 נאך אייגענעם חלום, 
 נאך אייגענעם פורעם״. 
 ״30 טויזנט יידישע יתומים אין ביראבידזשאן, טויזנטער אנדערע יידישע יתומים, זיינען אונדזער טייערסטער אוצר, די האפענונג פון א שענערן און פרייערן אויפשפראץ, פון א שענערער און בעסערער צוקונפט פאר אונדזער יידישן פאלק״. 
 צום באדויערן, איז אט דער פראיעקט ניט רעאליזירט געווארן, אבער עס ווילט זיך דא צו דערמאנען דאס ליד פונעם לעגענדארן פאעט. מע האט עס אגב איבערגעזעצט אויף ענגליש און פובליקירט אינעם פעווראל־נומער פונעם זשורנאל ״ניילעבן״. 
 ניקאליי באראדולין 
 א. סוצקעווער 
 און אזוי זאלסטו רעדן צום יתום 
 … און אזוי זאלסטו רעדן צום יתום 
 ווען יענער וועט הייבן פארחלשטע פויסטן 
 און פרעגן: ווער בין איך? 
 דיין טאטע האט גלויביק געהויבן זיין קאפ… 
 איבער אים איז אריבער א פינצטער געפלייץ 
 מיט קאכיקן אש 
 און צעשמאלצענעם שוועבל. 
 און מיטגעשלעפט אים, 
 זיין ווייב, 
 זיינע קינדער, 
 שול און בית־עולם. 
 און מיטגעשלעפט אויך די פארגאנגענע דורות, 
 און די, וואס באהאלטן 
 אין טראכט פון דער צוקונפט… 
 ווייל דער, וואס קוקט אום 
 דערהרגעט די דורות 
 וואס יוירן אין אים 
 און ווארטן אויף אויסלייז, — 
 נאר דו ביסט געבליבן, 
 ביסטו דער ירשן: 
 א זאמענדל קדושה אין ווינטישע פינגער 
 פארברעקלט אויף שטיינערדיק־חרובע פעלדער — 
 א טיילכל,וואס איז 
 א פארקלענערטע גאנצקייט. 
 און אויב ער וועט פרעגן: 
 און ווי איז מיין נאמען? 
 ענטפער דעם יתום: 
 דיין נאמען איז פאלק, 
 ווייל אזוי האט געהייסן דיין בערדיקער זיידע 
 אין אייביקן וואגל אויף הינטישע וועגן… 
 און ווייל אין דיין טראפן 
 ראנגלען זיך וועלטן, 
 און פעלקער דיך שלאגנדיק 
 ווערן געשוואלן 
 און פאלן געבלענדטע 
 אויף אייגענע שווערדן — 
 איז וועב אין די נאכטיקע פרעמדן 
 דיין פרילינג, 
 ריין ווי א קוואל 
 קעגן ליכט און באגינען. 
 ווייל דו ביסט א בלוטיקער נס 
 און אלצייטיק — 
 א טיילכל, וואס איז 
 א פארקלענערטע גאנצקייט … 
 און אויב ער וועט פרעגן: 
 פאר וועמען? 
 איז ענטפער: 
 פאר יענע, וואס ווארצלען ארויס פון דיין הארצן 
 און וועלן דעם גייסט פון מיליאנען 
 פארוואנדלען 
 אין א ווארעמער היים 
 פאר אלע יתומים … 
 פאר די, וואס אליין וועלן קנעטן דעם גורל 
 נאך אייגענעם חלום 
 נאך אייגענעם פורעם… 
 און דו, וואס דיין נאמען איז פאלק, 
 און דיין פנים – 
 א חרובע נעסט 
 אן פייגל, 
 אן טענער, — 
 קלעטער ארויף אויף די טרעפ פון דער נאכט, 
 באגעגן דעם אויפגאנג 
 און שריי אים אנטקעגן: 
 רייניק מיך זון אויף דאס ניי 
 און זיי מוחל, 
 אלץ וואס געווען איז גורלס א טעות, 
 כ׳וועל צוגרייטן אמתע טעג אנשטאט קברים, 
 כ׳וועל אויסבויען אייגענע שטעט מיט מיין ארעם. 
 און דארטן וועט קומען די אייביקייט וווינען 
 און טעג וועלן לייכטן אין גילדענע קרוינען! 
 ווילנער געטא. 1943 
 