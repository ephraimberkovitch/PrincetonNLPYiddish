

פון אונדזער עזבון: אירמע דרוקער (1906־1982) 



 by באריס סאנדלער 
March 2, 2018March 7, 2018 Filed under:
ליטעראטור
פראזע 

אירמע דרוקער בעת א שפאציר. אדעס 1966
אירמע דרוקער איז געבוירן געווארן אינעם שטעטל טשערנאביל, אוקראינע. באקומען א טראדיציאנעלע יידישע דערציונג. שוין אין די יארן פון סאוועטן־מאכט האט ער פארענדיקט דעם ליטערארישן פאקולטעט פונעם יידישן אפטייל ביים אדעסער פעדאגאגישן אינסטיטוט. דרוקער האט זיך אקטיוו באטייליקט אינעם ליטערארישן לעבן ווי א קריטיקער, ליטעראטור־היסטאריקער, אפט אויפגעטראטן מיט לעקציעס. עס איז אים אויסגעקומען צו ארבעטן אין די רעדאקציעס פון יידישע צייטונגען און זשורנאלן, וועלכע פלעגן ארויסגיין אין מאסקווע, קיעוו, אדעס. זיינע ערשטע דערציילונגען זיינע דערשינען אין יאר 1929. געווען רעפרעסירט אין 1950 און נאך זעקס יאר באפרייט געווארן. זינט 1961, ווען עס הייבט אן ארויסגיין דער זשורנאל „סאוועטיש היימלאנד‟, פובליקירט דארט דרוקער זיינע דערציילונגען, עסייען און ראמאנען. דאס לעצטע גרויס ווערק, וואס איז דארט געדרוקט געווארן איז געווען דער היסטארישער ראמאן „מיכאל־יוסף גוזיקאוו‟ — וועגן דעם לעגענדארן יידישן מוזיקער.

 

לייענט די דערציילונג פון אירמע דרוקער „א קינד ניט ווי אלע קינדער‟, גענומען פון דער זאמלונג „יונגוואלד‟, וואס האט אנגעהויבן דערשיינען אין 1989 ווי א יוגנטלעכע ביילאגע ביים זשורנאל „סאוועטיש היימלאנד‟, מער געצילט פאר א יינגערן לייענער. צונויפשטעלן פלעגט די זאמלונג מיכאל קרוטיקאוו, דעמאלט א מיטארבעטער פונעם זשורנאל. דער נאמען האט די ביילאגע געקראגן לכבוד דער אמאליקער יוגנטלעכער גרופע „יונגוואלד‟, וועלכע האט עקזיסטירט אין די 1920ער יארן אין קיעוו. פון דער גרופע זיינען ארויס א סך יידישע שרייבער. 

א קינד ניט ווי אלע קינדער
זאמאשטש 1852 יאר. ס׳איז געווען א פרילינגדיק זוניקער טאג — דער 18טער מיי. ריוועלע, יהודה פרצעס פרוי, איז געלעגן געווארן.
פונעם ערשטן געשריי פונעם ניי־געבוירענעם זיינען די געבורט־ווייען אנטרונען, די געווינערין האט פריי אפגעעטעמט. לייטזעליקע שטראלן האבן באלויכט איר פנים און אין אירע צניעותדיקע אויגן האבן זיך געפינקלט די פייערלעך פון גליק — זי האט זוכה געווען אריינטראגן איר חלק אין מעשה־בראשית, בארייכערן די גרויסע וועלט מיט א ניי קליין וועלטל. איר תהילים־זאגן, אירע תעניתים און איר שטענדיק אפגעבן א העלפט פון איר עסן פאר ארעמע־לייט האבן געהאלפן — זי האט געבוירן א קדיש!
— א יינגל! — האט אויסגעשריגן די באבע, און גלייך מיטן ערשטן מזל־טוב א צווייטע בשורה אנגעזאגט:
— ער וועט האבן דער מאמעס אויגן, די אויגן פון די לווינס, די סאמע שענסטע, וואס קאנען נאר זיין אויף דער וועלט!
— מזל־טוב!
— מזל־טוב!
— מיט מזל זאלט איר לעבן!
— אין א גוטער און מזלדיקער שעה!
— ער זאל זיין א גדול־בישראל — א גרויסער מענטש ביי יידן!
— ער זאל זיין דער מאור־הגדולה — די שיין פון גלות!
— ער זאל זיין און זיין!
און פאר דער מאמען איז ער שוין געווען… זי האט פאר יהודה און פאר אלע גוטע אויגן, וואס קאנען קיין גוט־אויג ניט געבן, איבערגעחזרט די בשורה פון דער באבען, אז ביי איר זון וועלן זיין ווונדערלעכע אויגן.
— הלוואי און אמן, — האבן דערויף אפגעענטפערט אלע מזל־טוב־אפגעבער.
אין אכט טעג ארום האט דער זון באקומען דעם צווייענדיקן נאמען, יצחק־לייבוש, און די עלטערן האבן אים גערופן מיטן איינציקן פארצויגענעם נאמען לייבושל, און פון טאג צו טאג געווארט, אז זיינע אויגן זאלן זיך צעשיינען מיט יענער ליכטיקייט, וואס מאכט ליכטיקער די וועלט.
— זייט אזוי גוט און גיט אונדז די צוויי פייערלעך אויף זיך דערווארעמען, — האבן אלטע יידענעס געהאטן אין איין אויסבעטן לייבושלען כאטש אויף עטלעכע מינוט.
— א וויילע לאזט אונדז זיך א שפיגל טאן, — זיינען טראגעדיקע ווייבער ניט אפגעשטאנען און דערמאנט, אז זיי טאר מען ניט אפזאגן… און ריוועלע האט אזא מיצווה פון האנט ניט ארויסגעלאזט. זי האט געוווסט, אז ווען דער וולד הייבט אן אין דער מוטערס בויך אויסגעפורעמט ווערן, דארף די מוטער זיך איינקוקן אין א שיין פנים און אין ליכטיקע אויגן.
ריוועלע האט אויך ניט אפגעזאגט אלע ערב־כלה־מיידלעך און זיי געגעבן איר לייבושלען אויף זיך אנשפילן און זיך ניאנטשען מיט אים. ס׳איז דאך איינע פון די בעסטע סגולות אויף צו באקומען א שיינעם חתן.
צום יאר האט לייבושל אנגעהויבן ארומגיין און אלע האבן געחלשט נאך זיינע טריט. א צינגל ווי אויף שרויפן האט לייבושל געהאט, נאר קיין „ק‟ מיט קיין „ג‟ האט ער ניט געקאנט ארויסברענגען. דעם „ק‟ מיטן „ג‟ האט ער פארביטן אויף „ט‟ און אויף א „ד‟, און מ׳האט אים גענומען רופן „דד דדור ידודנו‟ אנשטאט דעם ביבלישן „גד גדוד יגודנו‟.
צו דריי יאר איז לייבושל רייף געווארן פאר תורה און מ׳האט אים אין חדר אפגעגעבן. דער דרדקי־מלמד האט געהאט א טבע גלייך ביים ערשטן ברוך־הבא אראפלאזן עטלעכע פעטש יעדן ניי־אנגעקומענעם תלמיד און דערביי צוגעבן:
— האסט ניט פארדינט, וועסטו אם־ירצה־השם, פארדינען, איז ניט היינט, איז מארגן, נישקשה, דו ביסט ביי מיר א בטוח, דו וועסט אפארבעטן.
ווען די ביינערדיק־שלאגנדיקע האנט פונעם דרדקי־מלמד האט זיך אויסגעשטרעקט מחבד צו זיין אויך לייבושלען מיט די אדערויף־פעטש, איז זי פארגליווערט געווארן און געבליבן הענגען אין דער לופטן. לייבושלעכס אויגן האבן זי ניט צוגעלאזט צו זיך.
— וואס איז דאס? — האט דער דרדקי־מלמד ניט געקאנט קומען צו זיך, — אזוי פיל פעטש געגעבן, זאל איך אזא שנעקל קיין פאטש ניט קאנען אראפלאזן, וואס זאל עס באדייטן? עס איז עפעס א מין כישוף רחמנא־לצלן…
א קליינס, א מאגערס, הויט און ביין. און ווי קליין, אזוי גרויס איז דער כעס זיינער געווען. און דער כעס — האט מען געזאגט — איז געקומען פון דעם, וואס ער האט טאג ווי נאכט זיך געווייקט אין די קריגערייען, וואס הערן ניט אויף פארקומען אין דער גמרא.
לייבושל האט פון די סאמע פריע יארן פיינט געהאט שלום און ער האט זיך געפילט ווי א פיש אין וואסער צווישן הילל און שמאי, וואס האבן בשום־אופן זיך ניט געקאנט צונויפרעדן צווישן זיך און האבן אפגעלייגט דעם שלום ביז צו יענער תיקו־צייט, ווען אליהו־התישבי וועט פארענטפערן אלע קשיות.
לייבושל האט זיך ניט געשטעלט אויף קיינעמס זייט, ער האט זיך געהאט זיין אייגענע זייט, פון וואנען ער האט געגאסן בוימל אויפן פייער — הילל זאגט יא, שמאי זאגט ניין און ביי לייבושלען איז ניט יא און ניט ניין. פארדריסט עס שטארק רב בערישלען און ער צינדט זיך אן ווי א פייער:
— א משל־קאפאשל… ער הייבט אן מיט א קרוג און פארענדיקט מיט א פאס; הייבט אן מיט מזבח און פארענדיקט מיט א טיש. ס׳איז דא א נבלה־בישראל, א חרפה און א בושה! לאזט מיך צו אים, וועל איך מזיקן און ממיתן, ווי א פיש אים צערייסן.
און לייבושל לאכט, און אלע גמרא־יינגלעך לאכן מיט, זיי ווייסן, אז רב בערישל קאן זיך בלויז כעסן, אבער ניט שלאגן. ער איז נעבעך שטארק געשטראפט — ער קאן ניט שטראפן… קומט אים אן די רציחה, ציטערן און ווארפן זיך ביי אים די הענט ווי צוויי חולה־נופלס.
נאך מער ווי ארום די תנאים איז אין איינעם א דאנערשטיק אויסגעבראכן א מעשה־נורא, א שרעקלעכער סקאנדאל ארום רשי. רב בערישל פרעגט ביי לייבושלען:
— ווי האלט עס ביי דיר מיט רשי צו דער סדרה פון דער וואך? דו קענסט? איך קען דאך דיך, דו ביסט דאך יענער גענארניק.
— איך קען! אוודאי קען איך! ווען קען איך ניט?
— איז זאג, לאמיר הערן.
״וויי צו די אויערן, וואס הערן עס! אזא קענער איז ערגער ווי ניט קענער! דו קענסט ניט! דו קענסט ניט!״ מאלער: יעקב שטיינהארדט
לייבושל זאגט און זאגט, און בערישל קוועלט אן:
— א חריף! אן אייזערנער מוח! אן עילוי! ווען ניט דער שייגעץ אין אים, וואלט ער אוודאי א רב, א גאון געווען.
און פלוצעם קערט אפ לייבושל פונעם ריכטיקן וועג און גייט זיך פאנאנדער מיט רשי — וואס רשי זאגט, זאגט ער פארקערט. רב בערישל פרוווט אומקערן זיין תלמיד אויפן ריכטיקן וועג — אפשר איז עס בשוגג? אפשר האט ער אומגערן פארבלאנדזשעט? נאר ווער, וואס, לייבושל האלט זיך ביי זיינס און שאפט אזא פירוש, וואס רשי האט קיין מאל אויף זיין לעבן אזוינס ניט געקאנט צוטראכטן. לייבושל ווארפט מיט קשיות. א קשיא און א קשיא און אויס רשי.
— גענוג! גענוג! — דערגייט שוין בערישלס כעס ביז צו דער העכסטער מדרגה. — וויי צו די אויערן, וואס הערן עס! אזא קענער איז ערגער ווי ניט קענער! דו קענסט ניט! דו קענסט ניט!
— איך טען! — שרייט אויס לייבושל העזהדיק. — איך טען, רשי טען ניט, און איך
טען!
— העניע! — צעגוואלדעוועט זיך בערישל ניט מיט זיין קול, ווי גזלנים זאלן אים באפאלן! — כאפ די קאטשערע און שפאלט אט דעם הולטיי און עם־ארץ דעם קאפ!
פייל פון בויגן קומט די רביצין צו לויפן אויפן רבינס רוף, און מיט דער קאטשערע אין האנט שטעלט זי זיך גלייך אויף לייבושלס זייט, אויף דער זייט פון דעם ווידערשפעניקן תלמיד:
— בערישל, וואס האסטו צום קינד? דו זעסט ניט, די אויגן זיינען דיר ארויס? ס׳איז דאך א קינד ניט ווי אלע קינדער, מיר פאר זיינע אויגן!
* * *
שפעט איז לייבושל א שרייבער געווארן און זייער פרי א זוכער, א זעער, אן אנטדעקער. ער האט זיך געלאזט אין דער נידער און געלאזט אין די הייכן, אין די הימלען אריין. זען איז זיין דרשן, זען איז זיין באגער. און ער זעט אלץ, וואס ס׳האט זיך געלאזט און ניט געלאזט זען. עס האט אים געצויגן אין דער וועלט פון רמזים און סודות, דארט אהין, ווו ניט איינער איז געפלעפט געווארן ביים ערשטן קוק, געשטרויכלט געווארן ביים ערשטן אריינגאנג, און ניט איינער האט די צווייגן געמוזט האקן, כדי ווי־עס־איז זיך ארויסראטעווען פון דארט.
עס האט אים געצויגן אין דער וועלט פון נגינה, צו די, וואס לאזן ניט אפ פון זיך דעם איין און איינציקן קלאנג, ביז ער באהעפט זיך מיט א צווייטן, ביז עס ווערט געבוירן א דריטער, און אט אזוי פאמעלעך ווערט פונעם פיצל־ניגון געבוירן דער פולער, און פונען פולן — דער ריינער, דער ניגון אן ווערטער, אן א קול און אן דעם מינדסטן קלאנג.
לייבושל ווערט אן אפטער גאסט אינעם שטיבל פון די גערער. אהין קומט ער דערלערנען דעם סוד פון שטילקייט.
די גערער האבן אים גלייך דערקענט און גלייך דערפילט, אז ער איז געבענטשט מיט דער ברכה פון הערן און זען דעם שטילסטן אינעווייניקסטן ניגון, די טיפסטע ניט־ארויסגעבראכטע מחשבה, און זיי האבן זיך ניט געקאנט אפווונדערן:
— סארא שווייגנדיק יינגל דאס איז, ס׳איז א יינגל ניט ווי אלע יינגלעך. וואלט דער ים גאר שטיל געווען און קיין מאל ניט געברומט און קיין מאל ניט ארויס פון זיינע ברעגן, וואלט ער א העלפט פון זיין שיינקייט ניט פארמאגט. וואלטן די ביימער שטיל געטראגן בלויז אויף זייערע צווייגן די צירונג פון זייער בלי און דעם אנלאד פון זייערע פרוכטן, איז ווער וואלט געוווסט פון זייער ווייטיק און צער, פון זייער געראנגל מיטן שטורעמווינט? מיט וויפל קלאנגען וואלט ארעמער געווען די וועלט, ווען ניט דער דונער, ניט די רוישיקע וואסערפאלן, ווען ניט דער גוסרעגן? דער געשווינדיקער אומרויקער בליץ עפנט אונדז די אויגן פאר די רויקע פארבן און מידער געלאסנקייט פונעם רעגנבויגן.
און לייבושל גייט צו די בעלזער אין שטיבל דערגיין דעם סוד פון געשריי, פון התלהבות, פון זיך אנצונדן און זיך פאנאנדערפלאקערן, דעם סוד פונעם אפענעם ניגון, וואס פראלט פאנאנדער אלע פארצוימונגען, שטייגט פון קלאנג צו קלאנג, גייט פון מויל צו מויל, רייסט זיך פון הארץ צו הארץ. ווי א כוואליע מיט א כוואליע וואקסט אויס דער ניגון אין לויפנדיקן רוישנדיקן בארג. ווערט דער בארג אפגעשטויסן אויף צוריק פון די ברעגן, קומען נייע פרישע כוואליעס צו הילף, דער רעש ווערט שטארקער, און דער בארג העכער. די בעלזער דערגייען צו אזא התלהבות, אז ביי דער שטילער שמונה־עשרה, ווען מ׳טאר ניט שרייען, שטילן זיי דעם צער פון זייער פארשטיקטן געשריי מיטן קלאפן זיך קאפ אין וואנט.
דער שווייגנדיקער לייבושל איז גלייך דערהערט געווארן צווישן די בעלזער, זיי זיינען שטארק נתפעל געווארן פון זיינע התלהבותדיקע אויגן.
נאך דריי יאר לערנען איז לייבושל צו זעקס יאר געווארן א גמרא־יינגל.
— ס׳איז עפעס א מין ויתרוצצו־יינגל, — האבן די בעלזער געזאגט וועגן לייבושלען, — ער טראגט אין זיך א צווילינג פון שטילקייט און ברויז… צוויי באזונדערע שטיבלעך זיינען ביי אים ווי איין שטיבל, צוויי באזונדערע וועלטן, ווי איין וועלט!..
דער פידל נייטיקט זיך אינעם סמיק, אין אויגן. „גוט שפילט דאך נאר דער, וואס שפילט מיטן מויל פארן אויער און מיטן גאנצן קערפער פארן אויג‟.
די שיין און ווארעמקייט פון אינעווייניק, פון זיך אליין, איז ניט גענוג און מ׳דארף שעפן פון פרעמדע אויגן ווי פון ברונעמס, ווי פון שלאגנדיקע קוואלן.
— א טאג אן אויגן, — פלעגט לייבושל זאגן, — איז פאר מיר א פינצטערער טאג, ווארפט מען ניט אונטער קיין שטיקל האלץ, קיין טרוקענע צווייג אין שייטער, ווערט פון פלאם א פלעמל, פון פלעמל א פונק, און כאפט מען זיך ניט בייצייטנס, ווערט דער פונק אין אש דערשטיקט.
לייבושל האט אזוי לאנג אריינגעקוקט, אזוי לאנג געהויבן די פארענגלעך פון די אויגן, ביז די ניט־געהערטע שפראך אן כללים און אן געזעצן איז אים געווארן אייגן און נאענט ווי זיין מוטערשפראך, בליקן־אותיות און ווונקען־ווערטער האט ער געלייענט ווי פון אן אפענעם בוך. אויף אט דער געזעענער און ניט־געהערטער שפראך האט ער אפילו איינע פון זיינע ערשטע ליבעס געשפילט.
לייבושלען האבן געפאנגען אויגן פון א יונג שיין מיידל, האט ער מיט זיינע בליקן איר געזאגט:
— גיב מיר נאר א ווונק, וועל איך נאך דיר נאכגיין, גיב מיר נאר א צי, וועל איך נאך דיר נאכלויפן ווו די וועלט האט אן עק.
דאס שיינע יונגע מיידל האט מיט אן עטוואס צוגעמאכט אויג אים געענטפערט:
— מירן זען!
קומט ער אין דער פרי אין גארטן, זי איז דא. ער גייט פון איין זייט, זי פון דער צווייטער. אן אויג פאר אן אויג, א קוק פאר א קוק, און מ׳רעדט זיך צונויף:
— מארגן ווידער?
קומט ער שוין ניט אין דער פרי, נאר פאר נאכט. זי איז דא! שיקט איר לייבושל א בליק ווי א קוש, און דאס מיידל ווערט רויט און לאזט צניעותדיק אראפ אירע אויגן.
טרעפט איין מאל אן אומרויקע נאכט, לייבושל קאן ניט איינשלאפן, כאפט ער זיך אויף און וויל לויפן צו יענער שטוב, ווו עס גיפינען זיך יענע אויגן… לאזט זיך אויס, אז זיי דרעמלען ניט און שלאפן ניט — דאס מיידל דרייט זיך ארום הין און צוריק ווי א וועכטער לעבן זיין שטוב. אט אזוי א טאג און א טאג, ער פארפירט זי, זי פארפירט אים, און דאס פארפירעניש האט זיך געפירט און געפירט…
א ליבע ניט ווי אלע ליבעס!..
און ווען לייבושל איז געווארן בארימט ווי יצחק־לייבוש פרץ, ווען ער איז געקומען אין דער ליטעראטור און זיך גלייך אוועקגעשטעלט אין מיזרח־וואנט צווישן מענדעלען און שלום־עליכמען, האבן אלע, ווער מיט קינאה און ווער מיט באגייסטערונג געזאט וועגן אים:
— א שרייבער ניט ווי אלע שרייבער…
 

Share this:TwitterFacebookPrintLike this:Like Loading...

Related
 


Tagged: literaturestoryYiddish 
Post navigation


Previous Post
לאפסוס־קאקטוס — 6 

Next Post
א יידישער פילם, געמאכט אין א צייט פון זיצן אויף טשעמאדאנען (3) 



