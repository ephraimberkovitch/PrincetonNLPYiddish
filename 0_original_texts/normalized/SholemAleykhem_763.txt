 
 פונעם יאריד: דער לץ 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
― קיצלען? וואס הייסט דאס: מיט איר קיצלען?
    
― קיצלען ווייסט איר ניט וואס הייסט? אט וועל איך אייך ווייזן,
ווי אזוי א מכשפה קיצלט.
    
און פייגעלע־אשמדאי האט זיך א לאז געגעבן מיט די צעפאטלטע
האר, באווייזן, ווי אזוי א מכשפה קיצלט. פריער האבן די יינגלעך געלאכט; דערנאך האבן זיי גענומען זיך אפשלאגן פון איר, זיך בארען.
חברה האבן זיך רעכט איינגעפלאנטעט איר אין די צעפאטלטע האר, איר
איינגעטיילט קלעפ מיט קולעקעס, מיט בוכענצעס, ווי גאט האט געבאטן.
פייגעלע האט זיך כלומרשט באשיצט, נאר ס׳איז געווען צו זען, אז די
קלעפ זיינען איר איינגענעמען... זי האט צוגענומען די קלעפ און געוואלט
נאך... דאס פנים האט איר געפלאמט. די אויגן (העל־נרינע אויגן, ווי בא
א קאץ) האבן געגלאנצט. אקעגן דער שיין פון דער לבנה האט זי אויסגעזען, ווי אן אמתע מכשפה! נאר ערגער פון אלץ איז געווען דאס, וואס די
דאזיקע מכשפה האט זיי ניט נאר בייגעקומען אלעמען, נאר זי האט זיי
יעדן איינציקווייז ארומגענומען, צוגעקוועטשט צום הארצן און געקושט,
געקושט גלייך אין די ליפן אריין!...
    
א גליק, וואס דאס איז געווען פאר הושענא־רבה, איידער דאס קוויטל
איז נאך אפגעחתמעט, און מע קען נאך אויסבעטן באם רבונו־של־עולם,
ער זאל דאס דאזיקע ניטווילנדיקע קושן זיך מיט א נקבה נישט פאררעכע־
 נען פאר א צו גרויסע עבירה, ווארעם גאט איז אן עדות, אז דאס איז
 געווען ניט במזיד, נאר בשוגג...
    
פון וואנען האט זיך גענומען אט די פייגעלע־אשמדאי? וואס פאר א
 באשעפעניש איז דאס געווען: א רוח? א שד? א גלגול? אדער דער שטן
 המקטרג האט זיך פארשטעלט אינעם געשטאלט פון א נקבה, בכדי צו
 ברענגען אומשולדיקע קינדער צו אזא עבירה ― זיך קושן קעגן זייער
 אייגענעם רצון מיט א מיידל?...
    
15
  
ד ע ר ל ץ
  
א „דאמאוויק״, וואס טוט־אפ מעשים. ― געכאפט דעם לץ. ― מע מאכט חתונה
    
 אן אויסגעלאזענע מויד און זי ווערט אן אשה צנועה
  
ווער פייגעלע־אשמדאי איז געווען ― האט זיך גיך ארויסבאוויזן,
 און אף אזא ווונדערלעכן אופן, אז ס׳איז כדאי צו דערציילן.
    
דעם זעלבן ווינטער ― ארום חנוכה איז דאס געווען ― קומט צו
פארן אט דער ליפשיץ פון הלובאקע מיט א נייעס, אז בא אים אין שטוב
האט זיך פארנאדעט א לץ, א „דאמאוויק״, וואס מאכט אים אומגליקלעך!... תחילת האט דער „לץ״ ― אזוי דערציילט ליפשיץ ― געמאכט
פון זיי נאר חוזק: אלע נאכט האט ער איבערגעבלעטערט די גמרות, צעריסן די סידורים מיט די חומשים, איבערגעקערט די טעלער אין שאפע,
צעבראכן די טעפ, אריינגעווארפן אין פאמעניצע דאס תפלין־זעקל, דעם
געמאלטן מזרח, און משה מאנטעפיארען אויסגעדרייט מיטן פנים צו דער
וואנט ― און מע זאל דאס הערן, איר זאלט זאגן, אפילו א שארך פון
עמעצן! שפעטער האט דער לץ אנגעהויבן אויסליידיקן און איבערקערן זיי
אלע קעשענעס, ארויסגנבענען דאס קליינגעלט פון טישקעסטל, צוגענומען
און פארטאכטארעט ערגעץ דעם ווייבס פערל ― א ריינער אומגליק!...
איז ער, הייסט עס, איצטער געקומען צו זיין קרוב, צום נחום וועוויקס,
פרעגן אן עצה, וואס טוט מען? צי זאל ער מעלדן אין סטאן? צי זאל ער
פארן קיין טאלנע צום רבין? צי זאל ער זיך גאר ארויסקלייבן פון
הלובאקע?
    
אויסגעהערט די מעשה, האט אים נחום וועוויקס מער ניט א פרעג
געטאן: „און ווו שלאפט דאס דינסטמיידל? און ווי אזוי איז זי מיט דער
בעל־הביתטע?״... ליפשיץ האט זיך אזש געפונען באליידיקט: ערשטנס,
איז פייגל זייערע אן ארעמע קרובה, וואס זיין ווייב וויל זי חתונה מאכן,
געבן נדן, און ס׳איז איר בא זיי גוט, ווי די וועלט; און צווייטנס, שלאפט
זי ווי א געהרגעטע ערגעץ ווייס איך ווו, אין קיך, בא דער פארשלאסענער
טיר!
    
― האט זי ניט עפעס באקאנטע אין דארף?... ― האט אים נחום
ווידער א פרעג געגעבן, און ליפשיץ איז שוין גאר אין כעס געווארן און
צעשריען זיך:
    
― פון וואנען האבן זיך גענומען צו איר באקאנטע אין א דארף
פון סאמע גויים? צי אפשר מיינסטו, אז דער לץ דאס איז פייגל?...
    
― חס וחלילה! ― האט אים נחום וועוויקס געענטפערט און גוט
אויסגעלאכט זיך פון זיין נארישן קרוב, געפרוווט אים איבערצייגן, אז
קיין לצים און קיין „דאמאוויקעס״ זיינען בכלל נישטא. ליפשיץ האט אבער
נישט געוואלט הערן אפילו. ער האט געשווארן, ער זאל אזוי דערלעבן
הערן שופר של משיח, ווי ער האט אליין געהערט באנאכט א סאפען פון א
מין לעבעדיק באשעפעניש, א קראצן פון נעגל, און אף מארגן האט מען
געזען אין קיך עפעס משונה־מאדנע סימנים פון הינערשע פיסלעך אפן
אויסגעשאטענעם זאמד, וואס אף דער ערד.
    
דערזען, מיט וועמען ער האט צו טאן, האט נחום וועוויקס א דריי
געגעבן, ווי מע זאגט, דעם דישל צוריק: עס קאן זייער זיין, אז דער לץ
איז א לץ. נאר וואס דען? ער וואלט א בעלן געווען זיין דערביי... אויב
ער וויל, לאז ער מיטנעמען אים, נחומען, צו זיך אין דארף אריין ― ער
וויל זען מיט זיינע אויגן... און וויבאלד אז שוין יא פארן, זאל שוין מיטפארן אויך זיין יינגערער ברודער, ניסל וועוויקס, אדער ניסל ראבינאוויטש.
    
― מיין ניסל ― האט נחום געגעבן צו פארשטיין ― איז א יונגערמאן א כוואט, א מענטש וואס פילט זיך, קיין עין־הרע, אין כח. ער האט
שוין אמאל אויסגעפאטשט א סטאנאוואי פריסטאוו, איז צו גאט א האפענונג, אז ער וועט קאנען גובר זיין א לץ אויך... פארן מיר?
    
― מיטן גרעסטן כבוד! ― האט זיך ליפשיץ אנגעכאפט מיט ביידע
הענט, און אלע דריי האבן זיך גוט אנגעפעלצט מיט ווארעמע יענאטענע
פעלצן, זיך אריינגעזעצט אין א ברייטן שליטן און זיינען אוועק צו ליפ־שיצן אין דארף אריין, קיין הלובאקע.
    
געקומען אין דארף שוין פארנאכטלעך, האט מען די ליבע געסט
זייער שיין אויפגענומען, געקאכט פון זייערטוועגן א מילכיקע וועטשערע,
און מע האט געשמועסט די גאנצע צייט פון דעם לץ, וואס האט זיך בא זיי
פארנאדעט.
    
שפעטער, בעת פייגל האט דערלאנגט צום טיש, האט נחום געמאכט
א גאנץ ברייטן שמועס וועגן דעם, אז ער און זייער גאנצע משפחה, די
ראבינאוויטשעס, הייסט עס, האבן פון געבוירן א מאדנע הארטן שלאף,
כאטש נעם און טראג זיי ארויס מיט די בעטלעך, כאטש שיסט אין זיי
מיט הארמאטן! נאר פונדעסטוועגן האבן זיי פאר א דיבוק, פאר א לץ
און פאר א „דאמאוויק״ קיין מורא ניט, כאטש זיי פירן מיט זיך געלט,
ווארעם זיי זיינען נישט קיין נאראנים: דאס געלט האלטן זיי בא זיך גוט
איינגענייט, מחילה, אין די אונטערשטע בגדים, וועלכע זיי טוען קיינמאל
ניט אויס, און זיי גלויבן גלאט ניט אין דיבוקים, לצים און „דאמאוויקעס״,
מכשפים און נאך אזעלכע זאכן ― ווייס איך וואס! דאס האבן שונאים
אויסגעטראכט און נאראנים גלויבן זיי!...
    
דערויף האט זיי ליפשיץ געענטפערט בתמימות, אז ס׳וואלט געווען
א גרויסער יושר, אז דער לץ זאל זיך א נעם טאן צו זיי היינטיקע נאכט, זיי
זאלן וויסן, מיט וואס מע עסט דאס. און אט אזוי האט מען דעם אוונט
פארבראכט אלץ אין אזעלכע שמועסן, געהייסן דערלאנגען וויין, און ביידע
ברידער האבן זיך געמאכט כלומרשט, ווי מען איז שוין שיכורלעך, און
מע האט זיך געלייגט שלאפן, אויסגעלאשן די ליכט, און די געסט האבן
זיך גיך געלאזט הערן מיט א כראפען, איינער העכער פונעם אנדערן ―
א גאנצער קאנצערט.
    
ארום האלבער נאכט האט זיך דערהערט א געשריי, מיט א געשלעג,
מיט מאדנע קולות, אף יידיש און אף גוייש, אזוי אז די ליפשיצעס האבן
זיך אויפגעכאפט אין איין ציטערניש, אנגעצונדן פייער, און פאר זייערע
אויגן האט זיך באוויזן אזא מין בילד: בא נחומען אין די הענט איז געלעגן פייגעלע־אשמדאי א געבונדענע און געריסן זיך מיט אלע כחות, און
ניסל (געווען א ייד א גבר) האט זיך געראנגלט מיט כוועדאר דעם ווא־לאסטנאי שרייבער פון דארף, וואס האט אים צעביסן און צעבלוטיקט די
הענט, נאר ניסל האט אים געפאקט, געבונדן ווי א באראן ― און אז
ס׳איז געווארן טאג, האט מען זיי ביידן, פייגל די מויד און כוועדאר דעם
שרייבער, אפגעפירט אין וואלאסט אריין. דארט האט מען געשטעלט צוויי
עמער בראנפן, און מע איז געקומען צו אזא מין ספראווע: אזוי ווי כווע־דאר איז אליין דער וואלאסטנאי שרייבער, זאל ער זיך מודה זיין און
אפגעבן אלצדינג, וואס ער האט דורך דער מויד בא די ליפשיצעס אוועקגעלקחנט, וועט מען אים נאר מקיים פסק זיין, דאס הייסט, פון דער גרינג
אפשמייסן, און מע וועט מאכן א שווייג. און צו דער מויד האט מען זיך
גענומען מיט גוטע רייד, אז איבערגעבן זי אין גויישע הענט וויל מען זיך
בשום אופן, כאטש זי איז אן אשמדאי, א הולטייקע און ערגער פון א
משומדת... מע פאדערט פון איר נאר, זי זאל אויסזאגן, ווו די פערל און די
איבעריקע זאכן זיינען, און מע גיט איר א תקיעת־כף, אז מע נעמט זי צו
אין שטאט אריין און מע גיט איר א חתן, טאקע שוין און טאקע באלד
און אפן שענסטן אופן, מיט כלי־זמר און מיט חתונה־קליידער און מיט
א חופה־וועטשערע, ווי אן ערלעכער, א כשרער יידישער טאכטער.― קיין
פויגל וועט ניט וויסן פון דער גאנצער מעשה, קיין האן וועט ניט קרייען!
    
און אזוי איז דאס טאקע געווען. א חתן האט מען איר געגעבן א יונג
מיט ביינער, משה־הערש האט ער געהייסן, א דאמסקי שניידער. די ראבינאוויטשעס זיינען געווען די מחותנים און די אונטערפירער. אף דער
חתונה איז געווען די גאנצע שטאט און אויך „נאטשאלסטווע״. מע האט
אויסגעטרונקען אן א שיעור פלעשער מיט וויין און מיט ביר, און ניסל
ראבינאוויטש מיטן סטאנאוואי פריסטאוו האבן ביידע אזוי געטאנצט, אז
מע האט באדארפט גיין קוקן אף חידושים!
    
נאך דער חתונה איז פייגעלע געווארן ניט צו דערקענען. פרום ווי
א רביצן, ניט געקוקט קיין מאנצביל גלייך אין די אויגן אריין, און מיט
נחום וועוויקס יינגלעך איז זי גלייך ווי קיינמאל נישט געווען באקאנט.
און אז מע האט באדארפט אין שטאט עמעצן מאכן א נדבה, נעמען א
פעטשיילע און גיין איבער די הייזער, איז זי געווען פון די ערשטע. אז
מע שמועסט אן אשה כשרה, א גבאיטע, איז דאך ניט שייך! נאר איינס צום
אנדערן געהער זיך ניט אן: איר מיידלשער נאמען „פייגעלע־אשמדאי״
איז איר פארבליבן אף אייביק. וועגן דעם האבן שוין געזארגט נחום וועוויקס קונדסים, און מער פון אלע ― דער מיטלסטער און דער גרעסטער
קונדס, דער שרייבער פון די דאזיקע געשיכטעס.
    
16
  
ד י מ ש פ ח ה
    
דריי ברידער ― דריי פארשיידענע טיפן ― א „דיעלא״ מיט „קאזנא״. ―
    
 דער פעטער פיניע טאנצט אף לייכטער.
    
דער פאטער פונעם העלד פון די דאזיקע באשרייבונגען, נחום וועוויקס, האט געהאט נאך צוויי ברידער: פיניע וועוויקס און ניסל וועוויקס
― דער וואס איז אויבן דערמאנט. און אן אנטיק איז דאס, וואס יעדער
פון די דריי ברידער איז זיך געווען א טיפ פאר זיך און קיין ברעקל נישט
געראטן איינס אין דאס אנדערע. דער עלטערער, נחום וועוויקס, איז געווען, ווי מיר ווייסן שוין, א מישמאש פון א חסיד און א משכיל, א פילאזאף און א שיינער דאווענער, א למדן און א חקרן, און בטבע א מענטש
א שטילער, א פארבארגענער און א גרויסער בעל־מרה־שחורה. דער אנדערער, פיניע וועוויקס, ― דער איז געווען שוין גאר א גרויסער ירא־שמים, מיט גאר א לאנגן טלית־קטן, א שיינער ייד, איך מיין טאקע א
שיינער אפן פנים, מיט א שיינער בארד, שיינע, שמייכלענדיקע אויגן,
און בטבע זייער א לעבעדיקער, א מענטש, וואס קהלט זיך, א קאכלעפל, א
בריה א מוהל, חלילה נישט צוליב געלט, נאר פשוט לשם מצווה. מיט איינעם ווארט, דאס איז געווען א ייד פון הו־הא, שטענדיק פארטראגן אין
פרעמדע געשעפטן, לאדענישן, דולענישן, פארלאזענישן, אויסגלייכענישן,
אלמנות, יתומים און גלאט ארעמעלייט. היינט ווו איז עפעס גבאות אין
בית־המדרש, אין קלויז, אין חברה־קדישא, אין חברה־משניות און חברה־תהלים? איך האב מורא, אז דאס איז בא אים געווען טייערער פון אן אייגענעם מארק אדער א יאריד. רבי־געלט האט דאס אים אויך געקאסט גענוג.
נאר וויבאלד ס׳איז א מצווה, וואס מאכט דאס אויס? אדרבה, וואס מער
עס קאסט רבי־געלט, אלץ גרעסער איז די מצווה, און באקלאגן זיך דערויף טאר מען נישט, ווארעם דעמאלט איז שוין די מצווה אויס מצווה.
    
למשל, עס געדענקט זיך א מעשה: איינמאל האט געזאלט זיין „טארגעס״ אף דער „פאטשט״. בכדי מע זאל זיך ניט שמייסן אין די מקחים און
 
 