 די פארגאנגענע וואך איז איבער גאנץ רוסלאנד דורכגעפירט געווארן א זינגעריי־אקציע לכבוד דעם 50סטן יוביליי פונעם פאפולערן ליד, Надежда („האפענונג‟). דער ביראבידזשאנער קינדערכאר „אילנות‟ איז אויפגעטראטן מיט א יידישער איבערזעצונג פונעם דאזיקן ליד, דורכגעפירט פונעם מחבר פון די שורות. צוזאמען מיט אנדערע אויפטריטן, פלאנירט מען צו ווייזן די יידישע ווערסיע אויף דער טעלעוויזיע. דערווייל קען מען זען דעם ווידעא אויף יוטוב. 
 דאס ליד איז געשאפן געווארן אין 1971 דורך א מוזיקאלישן פארפאלק בארימט אינעם גאנצן שטח פונעם געוועזענעם ראטן־פארבאנד: אלעקסאנדרא פאכמוטאווא, וואס האט קאמפאנירט די מעלאדיע און ניקאליי דאבראנראוואוו וואס האט געשריבן דעם טעקסט. ביידע זענען היינט 92 יאר. מיט א יאר צוריק זענען זיי געווען קראנק מיטן קאראנא־ווירוס אבער, דאנקען גאט, געזונט געווארן. 
 צווישן הונדערטער לידער, וואס פאכמוטאווא מיט דאבראנראוואוו האבן געשאפן, בלייבט „האפענונג‟ צווישן די פאפולערסטע. מען שפילט עס נאך אלץ אפט אין רוסלאנד אויף דער ראדיא. אין מיינע קינדער־יארן איז געווען פארשפרייט דער מינהג צו זינגען עס מיט א גיטאר ביי א געבוירן־טאג און אנדערע משפחה־שימחות. 
 אינעם ליד גייט א רייד וועגן פארליבטע, וואס זענען צעשיידט געווארן צוליב א ווייטער לאנגער נסיעה. דעם פארגאנגענעם זומער בין איך געזעסן אין דער טיפער נאכט אויף איינעם פון די מאסקווער וואקזאלן און געטראכט פון נסיעות; דעמאלט איז מיר געקומען אויפן געדאנק איבערצוזעצן דאס בארימטע ליד – און האב אנגעהויבן דאס טאן גלייך אויפן וואקזאל. כדי אפצוהיטן דעם אריגינעלן ריטעם, האב איך עס אנגערופן „צו האפן‟, נישט „האפענונג‟. דעמאלט האט איך נישט געטראכט, אז פון מיין איבערזעצונג וועט ארויסקומען וועלכער־ניט־איז פראקטישער באנוץ. 
 דער כאר זינגט נאר צוויי דריטל פונעם ליד אויף יידיש. דערנאך, כדי צוצוציען אויך די, וואס ווילן הערן דעם באקאנטן אריגינאל, גייען זיי אריבער אויף רוסיש. הגם „אילנות‟, וואס איז געשאפן געווארן אין 1999, טראגט א העברעישן נאמען, וואס מיינט „ביימער‟, שטעלט ער לעצטנס דעם טראפ אויף יידיש. די יונגע זינגער זענען לאוו־דווקא יידן, אבער באציען זיך צו יידיש מיט ענטוזיאזם, ווי צו א וויכטיקן ירושה־טייל פון דער געגנט. 
 מענטשן וואס זוכן א בוכשטעבליקע ענגלישע איבערזעצונג פונעם רוסישן אריגינאל קענען עס געפינען אט דא . 
 עס וועט זיין אינטערעסאנט, ווען מע וועט פארסך־הכלען, אויף וועלכע אנדערע שפראכן עס האבן געזונגען די אנדערע אנטיילנעמער פון דער כאר־אקציע. צום ווייניקסטן, האבן זיך די וואך באוויזן אויף יוטוב וואריאנטן אויף טאטעריש און יאקוטיש. אויף יאקוטיש רעדן בערך 450 טויזנט מענטשן, כמעט דורכויס רק אין רוסלאנד, און אויף טאטעטיש – כמעט 5\. 5 מיליאן. לויט דער אלגעמיינער צאל פון די רעדער, געפינט זיך יידיש ערגעץ צווישן אט־די לשונות, הגם אין ביראבידזשאן גופא קענען יידיש צום מערסטן 100 תושבים. 
