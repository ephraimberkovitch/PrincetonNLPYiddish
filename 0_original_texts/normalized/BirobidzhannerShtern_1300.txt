
 האיאר ווערט 125 יאר זינט עס איז געבוירן געווארן אניוטא ( חנה ) פיאטיגארסקע , די יידישע שרייבערין און דיכטערין , וועמעס נאמען איז , צום באדויערן , ווייניק באוווסט די היינטצייטיקע לייענערס 
 אין דער ביראבידזשאנער וויסנשאפטלעכער ביבליאטעק אויף שלום־עליכמס נאמען פארהיטן זיך די ביכער פון חנה פיאטיגארסקע און אירע פובליקאציעס אויף יידיש, ווו עס שפיגלען זיך אפ אירע איינדרוקן נאכן באזוכן די יידישע אויטאנאמע געגנט. זי איז אפגעווען אין ביראבידזשאן, ווען די שטאט האט נאר וואס אנגעהויבן בויען זיך און ווען עס האבן נאר וואס אנגעהויבן פארווירקלעכן זיך די טרוימען פונעם יידישן פאלק צו האבן די אייגענע טעריטאריע, ווו ס׳וועט בליען די נאציאנאלע קולטור, בילדונג, עקאנאמיק. 
 פיאטיגארסקע איז געווען צווישן די, וועמעס ליטערארישע ווערק האבן אויף אייביק פארהיט אין פרטים די היסטארישע געשעענישן, ווער האט צום ערשטן מאל זיך באגעגנט מיט בייאמורער ערד און איר מעכטיקער נאטור, מיט שיינע טיכטיקע מענטשן, וועלכע האבן באהערשט איר ווילדע מעכטיקייט. אויף די זייטלעך פונעם יידישן זשורנאל ״פארפאסט״, וועלכער האט זיך ארויסגעגעבן אין ביראבידזשאן, האט מען פובליקירט די זעקס לידער פון פיאטיגארסקע – ״מיין פארלאנג״, ״די ״מוזע״, ״ווייטמיזרחדיקע סערענאדע״ ״מיזרח און מערב״, ״מענטשן ביים אמור״, ״אויפן טייך״. 
 די, וועלכע זיינען געקומען אין דער קינפטיקער יידישער אויטאנאמער געגנט אין יענער צייט, זיינען געווען יונג, זיי פלעגן זיך פארליבן, אפשטעלן ראנדעוווען… דאס זעלבע איז פארגעקומען מיט דער העלדן פונעם ליד פון חנה פיאטיגארסקע ״ווייטמיזרחדיקע סערענאדע״. 
 ווייטמיזרחדיקע סערענאדע 
 קום ארויס, מיין ליבער פריינד, 
 אויב דיין ווארט געווען איז וואר, 
 צו קולדורער קוואלן היינט, 
 כ׳ווארט דא אויפן זעלבן ארט. 
 די לבנה זילבער גיסט 
 און זי נארט פון שטוב ארויס, 
 האסטיקער דער טייך היינט פליסט, 
 יאגט, ווי שטענדיק, אלץ פארויס. 
 סאפקעס שטייען אין א רינג, 
 טראגן אויף די רוקנס וואלד, 
 וועמעס בלוט עס איז נאך יונג 
 היינט אין אוונט בלייבט ניט קאלט. 
 דאמף זיך פון די קוואלן הויבט 
 און אין קילער לופט צעגייט, 
 האסט מיין רו ביי מיר גערויבט, 
 כ׳שענק מיין לעבן דיר מיט פרייד. 
 ביי דעם ״קוואל פון יוגנט״ כ׳ווארט, 
 ווו די וואסער אייביק פליסט, 
 אין מיין הארצן הערשסטו צארט, 
 &nbsp; דו מיין קוואל פון יוגנט ביסט, 
 נאר אט הער איך דיינע טריט, 
 לייכטע טריט אויף ווייכן זאמד, 
 די לבנה שיין צעשיט, 
 ס׳האט מיין ליבע ניט פארזאמט! 
 און אט זע איך דיך אליין, 
 דיין געשטאלט איז לופטיק דין, 
 גיב די האנט און לאמיר גיין 
 אין דער שיינער ווייט אהין! 
 כ׳וויל ווענדן אייער אכט אויף דער שורה ״סאפקעס שטייען אין א רינג״. פאר א לייענער וואלט עס געווען געוויינטלעכער צו זאגן ״סאפקעס שטייען אין א ריי״, אבער פיאטיגארסקע זאגט ״אין א רינג״… פאר דער יידישער טראדיציע איז דאס וויכטיק. דער רינג איז דא ווי א סימבאל – אז גאט רינגלט ארום אט דאס ארט מיט זיין בענטשונג און באשיצט פון אלץ שלעכטס. פיאטיגארסקע ניצט אויך דאס ווארט ״אייביק״ – אין אים זעט מען די האפענונג, אז די מענטשן, וועלכע זיינען געקומען צום קוואל, געהערן אט דעם קאנט נישט אויף א צייט. דאס ליד אנטהאלט נישט נאר די ראמאנטישע שטימונג, נאר א טיפן גייסטיקן זין: די ליבע און בענטשונג פון אט דעם קאנט, וועלכער געהערט איצט דעם יידישן פאלק. 
 לאמיר אויך אפמערקן, אז אין די דרייסיקער יארן האט דער יישוב קולדור נאך נישט עקזיסטירט אויף דער מאפע פון דער יידישער אויטאנאמער געגנט, אבער דער קולדורער היילקוואל איז שוין געווען באוווסט איבער דעם גאנצן לאנד. 
 די לידער פון חנה פיאטיגארסקע זיינען נישט כאראקטעריסטיש פאר דער סאוועטישער ליטעראטור פון די דרייסיקער–פערציקער יארן, ווען די מעלה פון פאעזיע איז געווען די אידעישע געווענדטקייט און א רעוואלוציאנערער פאפאס. אירע לידער האבן אפגעשפיגלט די פערזענלעכע איבערלעבונגען און א מאל – דעם פארלאנג איבערלאזן דעם לייענער א געלעגנהייט צו באזיניקן אליין דאס, וואס דער מחבר האט געוואלט זאגן. 
 ציגיינערין 
 אז נאר די וועלט איז היים, 
 איז ווער און וואס – א צוים? 
 אין גרויסע שטעט, 
 ווו גאסן שפרייטן אויס א פלאץ, 
 צעלייג איך מיינע לייוונטן, 
 שיט אויס מיין ביסל תבואה טריקענען. 
 קוקט יעדער דורכגייער, 
 ווי איך באפעסטיק מיינע לייוונטן מיט שטיינער. 
 פרעגן זיך די דורכגייער ביי מיר… 
 זאל איך דערציילן יעדן איינציקן, 
 וואס כ׳ווייס אליין: 
 אז נאר די וועלט איז היים! 
 
 די ציגיינערין שיט אויס די טוווע אויף אונדזער רחבותדיקער ערד. אפשר כישופט זי אדער טרעפט – ווער ווייסט? ס׳איז קלאר נאר, אז זי זייט אומעטום די תבואה פון איר עסטעטיק, פון איר גייסטלעכער וועלט. 
 די ווערק פון פיאטיגארסקע פילן אויס די פונקציע פון קונסט, און נישט נאר שפיגלט אפ די ווירקלעכקייט. אפילו איצט, מיט א יארהונדערט שפעטער, זעען זיי אויס זייער נאוואטאריש. 
 אין 1930 יאר איז ארויסגעגאנגען פון דרוק פיאטיגארסקעס ערשט זאמלבוך ״אין גאנג״. אין אים זיינען אריין די לידער, וועלכע זי האט אנגעשריבן טאקע אין גאנג – וועגן דעם, וואס זי האט געזען און געפילט אויף איר לעבנס וועג. אבער די קריטיקערס פון יענער צייט האבן געזען אין אירע לידער דאס, וואס זיי אליין האבן געוואלט זען: ״דאס אנגעשטרענגע בייקומען פון איבערבלייבסן פונעם עסטעטישן אינדיווידואליזם, פון דער קליינבורזשואזער פארגאנגענהייט, באשוועריקט מיט פאטריארכאלע טראדיציעס״. 
 איר ״עסטעטישער אינדיווידואליזם״ און ״פאטריארכאלע טראדיציעס״ האט חנה געיורשנט אין איר אינטעליגענטישער אסימילירטער משפחה. זי איז געבוירן געווארן אין דער שטאט זשיטאמיר. איר זיידע איז געווען אן אפשטאמלינג פון בארג־יידן, וועלכע מע האט זיי ארויסגעשיקט פון קאווקאז. זי האט מיט אויסצייכענונג פארענדיקט די רוסישע גימנאזיע, האט באקומען א מעדאל. אונטער דער ווירקונג פון דער רוסישער ליטעראטור האט חנה אנגעהויבן שרייבן די לידער אויף רוסיש. אבער דאס מאמע־לשון האט זי שטארק צוגעצויגן צו זיך. חנה האט זעלבסטשטענדיק זיך אויסגעלערנט יידיש, האט אנגעהויבן ארבעטן אין יידישע שולן פון זשיטאמיר און קיעוו און שאפן לידער אויף אט דער שפראך. 
 די ווערק פון פיאטיגארסקע האט מען פובליקירט אין פארשידענע יידישע אויסגאבעס פון ווילנע, קיעוו, כארקאוו, מאסקווע… אין 1928 יאר האט דער דיכטער און איבערזעצער עזרא קארמאן איינגעשלאסן עטלעכע לידער פון פיאטיגארסקע אין דער אנטאלאגיע ״יידישע דיכטערינס״, וואס איז געווען ארויסגעגעבן אין טשיקאגא. 
 חנה פיאטיגארסקע האט געפירט אן אקטיוו געזעלשאפטלעך לעבן. זי איז געווען אן אנטיילנעמערין פון דער ערשטער אלפארבאנדישער באראטונג פון יידישע שרייבערס אין מאסקווע און פונעם ערשטן צוזאמענפאר פון סאוועטישע שרייבערס אין 1934 יאר. די לעצטע יארן האט זי געוווינט אין לענינגראד, ווו זי האט געארבעט אינעם יידישן אויפקלער־הויז ווי א לעקטאר און האט אנגעפירט מיט א ליטערארישן קרייזל. פון 1941 ביז 1943 יאר האט פיאטיגארסקע איבערגעלעבט צוויי שרעקלעכע בלאקאדע־ווינטערס. אין יענע יארן האט זי פארגעשטעלט אין לענינגראד די יידישע פאעזיע. חנה איז געווען שווער קראנק, ווען מע האט זי עוואקוירט אין דער שטאט זלאטאוסט (טשעליאבינסקער געגנט), ווו זי איז געשטארבן דעם 3 פעווארל 1943 יאר. 
 אין דער ביראבידזשאנער געגנטלעכער ביבליאטעק פארהיטן זיך דער זשורנאל ״פארפאסט״ (נומ. 5־4, 1940 יאר) און דאס זאמלבוך פון דערציילונגען און לידער פון סאוועטישע מחברים ״ביראבידזשאן – ווייטער און נאענטער קאנט״, וואס איז געווען ארויסגעלאזט אין מאסקווע אין 1984 צום 05יאריקן יוביליי פון דער יידישער אויטאנאמער געגנט. דא קען מען געפינען די פובליקאציעס פון דער דיכטערין. אין די פאנדן פון דער ביבליאטעק זיינען אויך פאראן דריי זאמלביכער פון פיאטיגארסקע: ״אין גאנג״ (1930), ״אויף דער וואך״ (1935), ״אין אויפשטייג״ (1940). דעם נאמען פון אניוטא (חנה) פיאטיגארסקע האט מען איינגעשלאסן אין דער רוסלענדישער יידישער ענציקלאפעדיע. די ביראבידזשאנער ליטעראטן ארבעטן איצט איבער די איבערזעצונגען פון אירע לידער אויף דער רוסישער שפראך. 
 אלא אקימענקא 
 יידיש : יעלענא סאראשעווסקאיא 
 