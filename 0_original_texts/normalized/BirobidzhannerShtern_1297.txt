
 בוזי אלעווסקי 
 סוף . אנהייב אין נומ&nbsp; 32 
 ביי דאלאכאוון און ביי אנדערע בעלי־גופים האט מען שוין עטלעכע טעג געהאלטן אין&nbsp; איין איבערשרייבן די ווירטשאפט. 
 יעדן טאג האט מען זיך געריכט, מע זאל זיי ארויסשיקן. 
 נאר ביי דאלאכאוון איז שוין ווייניק וואס געווען איבערצושרייבן. 
 ער האט אויסגעהאקט פאר די לעצטע עטלעכע טעג אפילו די ביימער ארום זיין שטוב. זיין הויז איז געבליבן א נאקעטס, א פארשעמטס צווישן די פניאקעס. 
 גאנצע נעכט האט דאלאכאוו געהאלטן אין איין אויסקוילען דאס פי. 
 –&nbsp;&nbsp;&nbsp;&nbsp; אברהם־הערש, הער נאר, הער! – האט פעסיע ניט איין מאל געוועקס דעם מאן ביי נאכט. – הער, ווי די בהמות כארכלען, – האט זי א פארציטערטע זיך&nbsp; איינגעהערט, ווי סע שרייט אין דער שטילקייט דער ניט־דערקוילעטער בעל־חי. 
 –&nbsp;&nbsp;&nbsp;&nbsp; נאר ניטשעווא, – האט דאלאכאוו מיט א מאל גוטברודעריש אוועקגעלייגט אברהם־הערשן א האנט אויפן אקסל, – ס׳איז ניט אויף לאנג, אברהמטשיק, ניין! 
 און נאך דעם האט דאלאכאוו זיך צוגעזעצט אויף א רגע, גענומען ריידן שטיל, פריינדלעך. געזאגט, אז ס׳איז ביי אים היינט יום־טוב, אז ער איז געקומען פארבעטן אים און פעסיען. אז אים, אברהמטשיקן, דעם ערשטן יידן פון דארף, איז ער געקומען פארבעטן צו זיך אויף זיין לעצטן וויינאכט. 
 –&nbsp;&nbsp;&nbsp;&nbsp; א סעודה – א סעודה אין א צייט פון פעסט, – האט ער אים א דריק געטאן די האנט. 
 אברהם־הערש און פעסיע האבן דערהערט, ווי פון יענער זייט טיר, אין פירהויז, האט דאלאכאוו צו עמעצן א זאג געטאן: 
 –&nbsp;&nbsp;&nbsp;&nbsp; מ׳עט קומען, כא־כא־כא, – און האט אויסגעלאזן מיט א גראבן, מיט א מאל פרעמדן געלעכטער. 
 *** 
 פעסיע האט געזאגט, אז ווען זי ווייסט שטארבן – גייט זי ניט, – ווען מע גילדט זי אפ. 
 נאר אברהם־הערש האט פון דעסט וועגן ארויסגעשלעפט זיין איינציקע יומ־טובדיקע קאפאטע, וואס איז ביי אים נאך פון דער חתונה, ארויסגעשלעפט דעם היפש־צעקנייטשטן קארטוז, וואס איז א מאל געווען א סאמעטענער, נאט איצטער שוין אפגעריבן, פארשמאלצעוועט פון אונטן און גלאנציק, ווי אן אפגעפוצטער. 
 אברהם־הערשן האט זיך זייער ניט געוואלט גיין. 
 –&nbsp;&nbsp;&nbsp;&nbsp; נאר מע קאן ניט, פעסיע… ניט שיין… א שכן… פארבעטן… עפעס מענטשלעכקייט, פעסיע… 
 ער צעקעמט זיך די בארד. ער טוט עס ניט ווילנדיק. ער גייט צו צום שפיגל – דרייט אהער און אהין דעם קאפ, קרימט זיך, באטראכט אין שפיגל זיין א ביסל&nbsp; איינגעבויגן צעקנייטשט פנים מיט די שווארצע איינגעגראבענע אויגן. ער מעסט אן דעם קארטוז. דער קארטוז מאכט אים עפעס יום־טובדיקער: 
 –&nbsp;&nbsp;&nbsp;&nbsp; דאכט זיך, א ביסעלע צעקנייטשט, הא, פעסיע? 
 נאר ס׳ווערט אים א ביזויען פאר זיין יידענע: 
 –&nbsp;&nbsp;&nbsp;&nbsp; מע יינגלט זיך, א געלעכטער, כ׳לעבן. 
 ער ווארפט ארוף אויף זיך דעם פעלץ, קראצט זיך ביים האלדז, קרעכצט אונטער, פעסיע זאל הלילה ניט מיינען, אז ס׳איז ביי אים אזא גליק די הוליאנקע. 
 –&nbsp;&nbsp;&nbsp;&nbsp; גלאט, קומט אויס, ס׳איז ניט שיין אפזאגן… 
 –&nbsp;&nbsp;&nbsp;&nbsp; איז א גוטע־נאכט, פעסיע,&nbsp; – און ער עפנט די טיר, לאזט זיך צו דאלאכאוון. 
 *** 
 צו דאלאכאוון האט ער זיך קוים פארשלעפט. 
 ער האט זיך אלע מאל געמוזט אפשטעלן, זיך אויסדרייען מיטן רוקן צום ווינט, כאטש איבערכאפן א ביסל דעם אטעם. 
 אין א וואלקן פון דאמף, ווי ניט א טיר, נאר א קעסל וואלט ער געעפנט, האט אברהם־הערש איבערגעשפאנט דאלאכאווס שוועל. 
 דאלאכאווס שטוב איז גאר ניט געווען צו דערקענען. 
 די טירן פון די צימערן זיינען געווען אראפגענומען פון די זאוויעסעס. אין אלע צימערן זיינען ענג צונויפגעדריקט געשטאנען געדעקטע טישן, פארפולטע מיט פלעשער, מיט טעלער געבעקסן, מיט ארומגעריזעטע ביינער, מיט ניט אויסגעטרוקענע גלעזער. 
 ארום די טישן איז מען, ווי אלע מאל, געזעסן לויטן עלטער און געשלעכט. 
 די ווייבער זיינען געזעסן אין קיך. 
 ווי טוענדיק עפעס א ביז גאר הייליקע זאך, האבן זיי געלאסן גערעדט צווישן זיך, געזעסן ווי די טאקן און געכליעפטשעט. מיט די רעכטע הענט, אויף אלע פינף פינגער, האבן זיי קונציק אויפגעהאלטן די שאלן. געבלאזן אין דער טיי, אפגעביסן מאנטשינקע שטיקעלעך צוקער, צונויפגעלייגט די ליפן ווי אויף קושן זיך – געזופט די טיי, אפגעווארט א ביסל און ווידער געזופט. 
 די מאנצבלען זיינען געזעסן אין זאל. 
 פון זאל האט זיך געטראגן א טשאקעניש פון גלעזער, רייכעס פון געבראטנס, בראנפן, עמעצנס ווינטשעוואניעס. פארפאליעטע פנימער, בערד גרויע, געלע, שווארצע, צעשויבערטע האט אברהם־הערש דערזען. 
 אברהם־הערש איז צעטומלט געווארן. ער איז געבליבן שטיין ביים אריינגאנג אין זיין שווארצער קאפאטע מיטן שמאלן סטאן, געדרייט אומבאהאלפן דעם קארטוז אין די הענט און זייער פארלארן געשאקלט מיטן אנטבלויזטן קאפ צום עולם. 
 –&nbsp;&nbsp;&nbsp;&nbsp; איי, ניט געדארפט גיין… ניט געדארפט… 
 זיין אלטמאדישע קאפאטע צוזאמען מיט דער גרויסער פרעמדקייט האבן אזוי ווי צוריק ארופגעשלעפט אויף אים די אלטע געפאלנקייט – ער איז געווארן מיט א מאל נידעריקער. 
 דער עולם האט אים דערזען און גלייך שטיל געווארן. 
 פנימער פון מוידן און אויסגעפוצטע בנים האבן זיך ארויסגעשטעקט פון זייטיקע צימערן. 
 ס׳איז אפגעשטארבן א באלאלייקע, א גאפל האט א קלונג געטאן. 
 מ׳האט נאר געהערט, ווי דער זייגער קלאפט, ווי ס׳ווויעט דער ווינט פון יענער זייט פענצטער. 
 עמעצער האט זיך צעלאכט. 
 –&nbsp;&nbsp;&nbsp;&nbsp; ניט געלאכט!.. אווראמטשיק, – האט זיך פון זיין אויבנאן אויפגעשטעלט דאלאכאוו, – אהער גיי, אהער! א גאסט אן אנגעלייגטער! גלעזער! לעבעדיקער!.. 
 אברהם־הערש האט זיך דורכגעשפארט צום אויבן אן. זיך פארזיכטיק צעגעזעצט לעם דאלאכאוון. אזוי ווי צווישן שטעכלקעס האט ער זיך דערפילט צווישן עולם. 
 &nbsp; די בעלי־הבתים זיינען היפשלעך אויסגעטרונקען. די קאסלעכע אויגן אין די ברייטע סקולאסטע פנימער זיינען קלענער, פארשלעפערטער, פארצויגן מיט די עקלדיקע פארייכערטע הייטעלעך פון שיכרות. 
 די דיזיקע פנימער זיינען גוואלדיק ווייט און פרעמד. 
 –&nbsp;&nbsp;&nbsp;&nbsp; זשוואווער, אווראמטשיק, זשוואווער! – האט געשריען דאלאכאוו איבער דער גאנצער שטוב, געקלאפט אברהם־הערשן אין פלייצע. 
 –&nbsp;&nbsp;&nbsp;&nbsp; דאלאכאוו איז ניט שיכער, ביי די געדאנקען איז דאלאכאוו, ביי די געדאנקען! עס! אלע מיינע בהמות ליגן אויף די טעלער… 
 און ס׳ערשטע מאל האט אברהם־הערש באמערקט, אז ביי דאלאכאוון זיינען פאר די לעצטע טעג געווארן זעקעלעך אונטער די אויגן, אז די ווייסקייט ארום די בלויע שווארצאפלען איז שטארק רויט געווארן. 
 פון דעסט וועגן האט זיך אברהם־הערש בארויקט. מילא, אריין, מוז מען שוין זיצן. 
 ער האט גענומען די גלאז וויין, וואס דאלאכאוו האט אים דערלאנגט. און דאלאכאוו האט זי אים זייער ״שיין״ דערלאנגט –&nbsp; מיט דער לינקער האנט א פיר געטאן אין דער זייט, ארויסגעשטעלט איין פוס פארויס און מיט דער רעכטער אים אונטערגעטראגן דעם וויין. 
 ביידנס גלעזער האבן זיך לויטערע, רויטע אויפגעהויבן אין דער לופטן. 
 –&nbsp;&nbsp;&nbsp;&nbsp; דיאקויו! – האט געזאגט אברהם־הערש. – איך דאנק דעם זייער געשעצטן דאלאכאוו און אלע איבעריקע בעלי־הבתים… 
 –&nbsp;&nbsp;&nbsp;&nbsp; ווארט, ווארט! – האט אים איבערגעשלאגן דאלאכאוו. – איך! איך בין, דאכט זיך, נאך בעל־הבית, איך – דער ערשטער! שטיל זאל זיין! 
 ער האט א זשמורע געטאן ס׳לינקע אויג, צונויפגעצויגן די קנייטשן אויפן שטערן, איין ווינקל ליפ האט נאר ביי אים א שמייכל געטאן: 
 –&nbsp;&nbsp;&nbsp;&nbsp; די גלעזער הייבט אויף! 
 אברהם־הערש האט זיך אויפגעשטעלט, אויפגעהויבן זיין גלאז, געקלאפט אין דאלאכאווס. ס׳מויל איז ביי אים צעעפנט. ער שמייכלט, קעמענדיק דערביי מיט די פארהארעוועטע פינגער די א ביסל אונטערגעהאקטע בארד. אין זאל איז אנגעווארפן. די הויכע אפגעפארבטע סטעליע איז ארומגעריסן און צעקריצט. נאר די איקאנעס זיינען גאנץ. איבער דער גאנצער וואנט זילבערנע און באגילדעטע איקאנעס טשאדען, פינקלענדיק, די אייל־לעמפלעך. די געלע וועקסענע ליכט ברענען פייערלעך, ווי מע זאל באלייגן א טויטן. 
 –&nbsp;&nbsp;&nbsp;&nbsp; איך טרינק, אברהמטשיק, – האט אנגעהויבן דאלאכאוו, – איך טרינק פאר דיר… יודושקע וויסטער… פאר דיר, מיין בלוטצאפער… איך טרינק פארן בלוט, וואס וועט זיך נאך גיסן פון אייך… 
 עמעצער האט גלייך אנגעהויבן פליעסקען. מ׳האט אנגעהויבן לאכן. די גלעזער האבן זיך קלינגענדיק געטשאקעט. 
 א צעפודלטער גלח, ענלעך אויף א מכשפה, האט געטראגן איבערן קאפ א קליין, געבראטן חזירל, וואס איז געלעגן א ראז, א ציכטיקס, ווי א לעבעדיקס, אויף א פאלומעסעק. 
 –&nbsp;&nbsp;&nbsp;&nbsp; עס! עס! – האט ער געשפארט דאס חזירל אברהם־הערשן אין פנים אריין. 
 אברהם־הערש האט זיך איינגעהארבעט. מיט צעטראגענע גרויסע אויגן – שווארצע, שרעקלעכע, מיט אן איינגעקרימט פנים איז ער געשטאנען, ניט וויסנדיק וואס צו טאן, – נאר שוין ניט פון פארלארנקייט – פון צארן, פון מוראדיקער, גרויסער פארביטערטקייט. 
 –&nbsp;&nbsp;&nbsp;&nbsp; הינט! – האט ער א געשריי געטאן און א קלאפ געטאן מיט דער טיר. 
 *** 
 אברהם־הערש געדענקט שוין אליין ניט, ווי אזוי ער איז ארויס פון דאלאכאוון און זיך דערשלעפט צוריק צו זיך. 
 אין דרויסן האט שוין געטאגט. 
 פעסיע, א נאקעטע, א דערשראקענע, האט זיך אויפגעזעצט אין בעט: 
 –&nbsp;&nbsp;&nbsp;&nbsp; גיב נאר א קוק אויף דיין פנים, אברהם־הערש! אברהם־הערש, וואס שווייגסטו? 
 נאר&nbsp; ס׳איז אים געווען א ווייטעק און א ביזויען דערציילן וועגן דעם דער יידענע. פאסקודנע, שרעקלעך אנגעזאלעט איז אים געווען אויפן הארצן. 
 –&nbsp;&nbsp;&nbsp;&nbsp; גארניט, פעסיע,&nbsp; – האט ער געזאגט, – שלאף! ס׳האט מיר ווייזט אויס, דאס עסן פארשאדט. ס׳וועט איבערגיין. 
 און ניט אויסטוענדיק זיך, אין דער קאפאטע, אין היטל האט ער זיך אויסגעצויגן אויף די אויסגעבעטע בענקלעך, אוועקגעלייגט זיך און פארגראבן דעם קאפ אין קישן. 
 נאר אנשלאפן ווערן האט ער ניט געקאנט. 
 ער ווייסט אליין ניט פאר וואס, נאר ער האט זיך דערפילט איצטער, ווי דער כינעזער, וואס האט מיט אים זומער געארבעט ביים גראבן קאנאלן. 
 ביים דאזיקן כינעזער איז די גאנצע הויט פון פנים געווען אראפגעריסן, איין אויג איז ביי אים געווען אויסגערונען, עטלעכע ריפן זיינען ביי אים געווען איבערגעבראכן. 
 און פון איידלקייט האט זיך עס גענומען. א גאנצן טאג האט זיך דער כינעזער געיאגט נאך א בער אין טייגע, און פארנאכטן־צו, אז ער האט אים פארטריבן, האט זיך דער בער אויפגעשטעלט אויף די הינטערשטע לאפעס. די פאדערשטע לאפעס מיט די אויסגעקרימטע נעגל האט דער בער צונויפגעלייגט אויפן הארצן – ער האט ניט גערעוועט, נאר, פארקערט – דער בער האט אנגעבויגן די מארדע אויף א זייט, שווער געאטעמט, געשפאנט צו אים א שווערער, א דערשלאגענער, קוקנדיק אויף אים מיט די קליינע טרויעריקע אויגן. 
 דער כינעזער האט געדארפט אין אים שיסן. נאר ס׳איז אים עפעס געווען א שאד. דער כינעזער האט אנגעהויבן שמייכלען, גיין אים א פריילעכער אנטקעגן. און אז ער איז צוגעגאנגען נאענט, האט אים דער בער א ריס געטאן מיט דער לאפע, אים א ווארף געטאן אונטער זיך. 
 אברהם־הערש הייבט זיך אויף, ווארפט אראפ פון זיך די קאפאטע, וואס האט אים אזוי נעבעכדיק געמאכט. 
 אין דרויסן ווערט שוין גרויסער טאג. דאס רויטלעכע ווינטער־ליכט שלאגט זיך דורך דורך די נידעריקע&nbsp; פענצטער. 
 אברהם־הערש זשמורעט די אויגן פון דער ליכטיקייט. ווי זיין אלטע געוווינהייט איז – גיט ער זיך א דריי, ציט אונטער העכער&nbsp; א ביסל די הויזן, פארגארטלט זיי פעסטער מיטן שטריקל. ער שטייט צוריק א בעל־עגלה. צוויי אדערן טיילן זיך דייטלעך אויס אויף זיין אויסגעמאגערטן, איינגעקנייטשטן האלדז: 
 –&nbsp;&nbsp;&nbsp;&nbsp; ס׳איז א ווייטעק, פעסיע… 
 נאר פעסיע הערט אים ניט. פעסיע שלאפט. 
 *** 
 אויפן סכאד, וואס איז שוין פון פארטאג צונויפגערופן געווארן אין דארפראט וועגן שאפן דעם קאלווירט, האט מען זיך דערווייל דערוווסט פונעם געשעענעם. 
 אין גרויסן ניט געהייצטן הויז פונעם דארפראט, ווו ס׳האט נאר וואס געקאכט, געטומלט, איז געווארן מיט א מאל שטיל. 
 א גרענעצלער פון דער היגער זאסטאווע איז מיט א מאל אריינגעגאנגען, עפעס איינגערוימט דעם פארזיצער פון דער פארזאמלונג. דער פארזיצער האט זיך א הייב געטאן פון ארט, די אויגן זיינען ביי אים געווארן גרעסער: 
 –&nbsp;&nbsp;&nbsp;&nbsp; טשטא־א? – האט נאר דערהערט דער עולם. – ס׳קאן ניט זיין!? 
 דער גרענעצלער האט זיך אויפגעהויבן. ער האט אנגעהויבן דערציילן. ער האט נאך ניט באוויזן פארענדיקן די געשיכטע, ווי אזוי די בעל־גופים האבן באליידיקט אברהם־הערשן. 
 –&nbsp;&nbsp;&nbsp;&nbsp; ארויסרופן דעם יידן! – האט עמעצער אויסגעשריען פון די הינטערשטע בענק. 
 –&nbsp;&nbsp;&nbsp;&nbsp; ארויסרופן! – איז געווארן א פאטשעניש. 
 א פויער איז אוועק נאך אברהם־הערשן. 
 פון אלעמענס מיילער האט געזעצט א פארע. די פארע האט זיך געשפרייט אונטער דער סטעליע. פירעקן בלענדנדיק ווינטער־ליכט האבן זיך אפגעשלאגן אין דער אנגעפאקטער טונקלעניש. 
 פנימער ברייטע, אן ראזלעכקייט ביי די אויגן, פנימער פארהארעוועטע, סקולאסטע, ביי אייניקע מיט שמאלע מיזרחדיקע אויגן, האבן אנגעשטרענגט געקוקט אויפן פארזיצער, נאר ארויסטרעטן האט מען זיך געשעמט. מע איז ניט געווען געוווינט. 
 אויפן סכאד זיינען איצטער בייגעווען אויך א היפש ביסל ניט לאנג געקומענע יידישע איבערוואנדערער. די יידן זיינען אבער געזעסן שטיל, זיך אפילו ניט אפגערופן. 
 פון ערגעץ פון סאמע הינטן, שפארנדיק זיך צום טיש, איז צוגעגאנגען דער אלטער וואסילי, וואס האט ניט לאנג אהער געבראכט אברהם־הערשן. 
 –&nbsp;&nbsp;&nbsp;&nbsp; גיב א ווארט! 
 נאר אנהייבן האט ער עפעס ניט געקאנט. ער האט זיך איבערגעשטעלט פון איין פוס אויף דעם אנדערן, געקוקט אראפ צו זיינע שווערע אויסגעטאפטשעטע וואליקעס. 
 –&nbsp;&nbsp;&nbsp;&nbsp; גראזשדאניע… – ער האט גערעדט אפגעהאקט, אלע מאל זיך פארלארן. ער האט אנגעהויבן ריידן וועגן דעם גרויסן ביזויען, וואס דאלאכאוו האט אנגעטאן דער דארפישער געמיינדע…א גאסט פארבעטן, א גאסט, און אים אויסגעלאכט… 
 דער אלטער איז בייז געווארן: 
 –&nbsp;&nbsp;&nbsp;&nbsp; אז דאלאכאוו מיינט, אז ס׳איז אים א מאל… אז דווקא געזאגט הערשקאן, ווער ער איז… 
 ניט מיט א מאל האט ער איבערגעריסן. 
 אין הויז איז אריין אברהם־הערש. 
 אזוי ווי א ווינט האט זיך מיט א מאל דורכגעטראגן איבערן עולם. די קעפ האבן זיך אויסגעצויגן, א וויג געטאן און פארגליווערט געווארן. 
 אברהם־הערש האט א קוק געטאן אין די הונדערטער אויגן, וואס האבן אים אנגעשטרענגט באטראכט. ער האט זייערע בליקן ניט אויסגעהאלטן, אפגעווענדט די אויגן, אנגעהויבן קוקן צום דיל. 
 –&nbsp;&nbsp;&nbsp;&nbsp; הערשקא, זדראווסטוווי, – האט זיך דורכגעשפארט צו אים וואסילי, – וועסט זיי שוין מער ניט אנקוקן… זיי ניט בארויגעז… הערשקא… 
 אברהם־הערש האט אויפגעציטערט פון אומגעריכטיקייט. ער האט זיך ניט געריכט דערויף. ער האט זיך געפילט עפעס שולדיק. שולדיק פאר זיך און שולדיק פאר וואסילין. 
 זיינע איינגעגראבענע אויגן אונטער די גרויע אויפגעשויבערטע ברעמען האבן אויף א רגע א לויכט געטאן: 
 –&nbsp;&nbsp;&nbsp;&nbsp; טעשווא?.. וואס האב איך דען צו דיר? – און אלע קנייטשן ארום זיין פנים האבן זיך צונויפגעצויגן ארום זיינע אויגן, – כ׳האב צו דיר גארניט ניט… 
 דער גאנצער עולם האט אים נאכגעקוקט. די פנימער זיינען, פונקט ווי ביי אברהם־הערשן, אויכעט געווארן פריילעכער. 
 אברהם־הערש האט אויסגעצויגן א האנט וואסילין. ער האט גארניט געמיינט דערמיט, ער האט זיך מיט אים געגריסט, ווי געוויינלעך מיט א באקאנטן. 
 נאר אויפגענומען האט מען עס אנדערש. 
 ס׳טרעפט זיך א מאל צווישן אן עולם: א קלייניקייט, א נישטיקייט – און די דאזיקע קלייניקייט ווערט מאנדע באגייסטערט אויפגענומען און אויסגעטייטשט. 
 ער האט אים נאר געגעבן די האנט – 
 און אלע האבן זיך א הייב געטאן פון די בענק. ס׳איז געווארן א טומל, א פאטשעריי, א שפארעניש. 
 מ׳האט זיך גענומען שפארן צום טיש. אים צונויפגעדריקט מיט וואסילין. צוגעשפארטע – א בארד צו א בארד – שטייען זיי צווישן דעם שרייענדיקן עולם. 
 באזונדערס שרייען די ווייבער. 
 ווייבער, פון צו פיל טרויער צי פון צו פיל פרייד – אלציינס – זיי צעהאלאסען זיך. 
 מאנצבלען קאנען עס ניט – מאנצבלען טאפטשען מיט די פיס. מע קלאפט, מע שרייט. א רויטארמייער, דאס מויל צעעפנט, די אויגן קריכן אים אזש פון פנים, די אדערן האבן זיך אים שוין אנגעבלאזן אויפן שטערן, ער איז שוין אזש הייזעריק: 
 –&nbsp;&nbsp;&nbsp;&nbsp; זאל לעבן… – שרייט ער. 
 –&nbsp;&nbsp;&nbsp;&nbsp; פריינדשאפט… – גוואלדעוועט מען. 
 –&nbsp;&nbsp;&nbsp;&nbsp; פע־על־קער… 
 –&nbsp;&nbsp;&nbsp;&nbsp; הערשקא־א־א… 
 און אלץ ווערט פארשריען, פארלארן אין דער טופעריי, אין די געשרייען און אין דער פאכעניש פון די היטלען. 
 אברהם־הערש שאקלט מיטן קאפ. ער כאפט אראפ דאס היטל. ער שרייט. ער ווייסט שוין אליין ניט, וואס ער שרייט. ער פילט נאר, אז מע הייבט אים, אז ס׳איז אים אוין לאנג אזוי גוט ניט געווען… 
 