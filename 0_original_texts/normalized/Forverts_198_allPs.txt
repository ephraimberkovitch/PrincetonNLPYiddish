 דער אמעריקאנער פאעט און זינגער דזשימי באפעט איז באקאנט ווי א מחבר פון טשיקאווע לידער, וואס האבן אפט צו טאן מיט משקה און סעקס. זיין מוזיקאלישן סטיל רופט ער אן „דער שיכורער קאריבישער ראק׳נ׳ראל‟. 
 סאשא לוריא איז א זינגערין פון לעטלאנד. אין 2003 האט זי ארגאניזירט די גרופע „פארשפיל‟, וואס מישט כלי־זמרישע מוזיק מיט חסידישע ניגונים און פסיכאדעלישער מוזיק בנוסח „פינק פלויד‟. זי זינגט אויך אפט מיטן באקאנטן ניו־יארקער מוזיקער און מוזיק־מומחה, זיסל סלעפאוויטש. 
 סקלאמבערג, וואס שפילט מייסטעריש אויף א גאנצער ריי אינסטרומענטן, איז א ניו־יארקער מוזיק־פארשער און א מיטגרינדער פון די „קלעזמאטיקס‟. יודעלמאן איז א באגאבטער פידלער און קאמפאזיטאר פון סיאטל, וואס וווינט היינט אין בערלין. 
 אין איר בלאג, From the Pipik גיט קאפריסען איבער, אז הגם דאס איז געווען איר ערשטע ליד־איבערזעצונג אויף יידיש, האט זיך איר איינגעגעבן אנצושליסן די דריי בארימטע כלי־זמר - א דאנק דער הילף פון שיין בייקער, דעם אויספיר־דירעקטאר פונעם „יידישן קולטור־קאנגרעס‟. זי איז צופרידן, אז די רעקארדירונג האט זיך באקומען „טשיקאווע, נאריש און סעקסי‟. 
 קאפריסען האט, אויף א קאמישן אופן, „אפגעכשרט‟ דעם אריגינאל. אנשטאט דער „פראסטער‟ באר־סצענע שילדערט איר ווערסיע א יידיש פארפאלק ביים שבתדיקן טיש. דאס ווייב דערמאנט איר מאן פרייטיק־צו-נאכטס, נאכן קידוש, אז זי האט זיך ערשט געטובלט אין מיקווה. זאגט זי: „קעצעלע, לאז אויס די המוציא, קום צו מיר!‟ 
 אינטערעסאנט איז, אז כאטש דאס איז, אוודאי, א הומאריסטיש ליד קאן עס ארויסרופן אן ערנסטע הלכה־שאלה: צי מעג א פרומער ייד אזוי טאן? שבת בייטאג קאן מען טאקע אנבייסן א שטיקל לעקעך נאכן קידוש, אדער אויסטרינקען א צווייטן כוס וויין, און דערנאך מאכן א הפסק. וואס שייך אינטימע באציונגען זענען אבער פאראן חילוקי־דעות: דער רמב״ם איז בעצם נישט קעגן, און דער היינטיקער אמעריקאנער רב, שמואלי בוטח, איז פולשטענדיק מסכים. אין פרימערע קרייזן איז מען מתיר דעם סעקסועלן עונג־שבת רק ביינאכט. 
 דאס ליד שליסט זיך מיט די ווערטער „גוט־שבת, דזשימי‟! דער מחבר פונעם אריגינאל וועט זיך זיכער פרייען, אויב ער וועט זיך דערוויסן, אז יידן האבן איבערגעמאכט זיין שאפונג אויף אזא שעפערישן אופן. 
