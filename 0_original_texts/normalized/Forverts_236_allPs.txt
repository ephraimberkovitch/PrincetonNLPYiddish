 לעצטנס האב איך גערעדט מיטן פארזיצער פון „קלעזקאנאדע״, זכריה שולמאן , וועגן דער ארגאניזאציעס פלענער אויפן היייאריקן פעסטיוואל. שולמאן האט באדויערט וואס צוליב דער פאנדעמיע וועט מען ווידער ניט קענען מאכן קיין טרעפונג אויף א גאנצער וואך אין די לארענשינער בערג אויף צפון פון מאנטרעאל. ער האט אבער צוגעגעבן, אז מע וועט היייאר יא קענען ״שאפן א געפיל פון צוזאמען זיין״. דאס קומען זיך צונויף אויפן 25סטן „קלעזקאנאדע״ וועט זיין סיי אנליין, סיי פנים־אל־פנים אין מאנטרעאל, ניו־יארק און טאראנטע. 
 די ערשטע פינף טעג פונעם פעסטיוואל — פון מאנטיק, דעם 23סטן אויגוסט ביז פרייטיק, דעם 27סטן אויגוסט — וועלן פארקומען בלויז אנליין. אזוי ווי פאראיארן וועט מען צושטעלן קלאסן און ווארשטאטן פאר כל־המינים מוזיקער, זינגער, און קינסטלער וואס פארשרייבן זיך אויפן פעסטיוואל, ווי אויך טראנסמיטירן קאנצערטן און אנדערע ספעציעלע פראגראמען פארן ברייטן עולם. 
 פאר די יידיש־קענער איז כדאי צו דערמאנען א סעריע רעפעראטן וואס ד״ר יודזשין ארענשטיין וועט האלטן אויף יידיש וועגן פרץ מארקישעס „די קופע״. די רעפעראטן וועלן פארקומען דינסטיק, מיטוואך און דאנערשטיק אין דער פרי, פון 9:30 ביז 10:45. 
 אין דער סעריע אנליין־קאנצערטן: 
 דער יידישער זינגער, מרדכי צבי ראסל , וועט אויפטרעטן מיט דער קאפעליע, „ווארעצקי־פאס״, מיט א ציקל לידער געווידמעט סאציאלער גערעכטיקייט. דער קאנצערט וועט פארקומען דינסטיק, דעם 24סטן אויגוסט, 8:30 אין אוונט. 
 די זינגערין, סוועטא קונדיש, און דער אקארדעאן־שפילער, פאטריק פארעל, וועלן דינסטיק, דעם 24סטן אויגוסט, אויספירן זייערע אריגינעלע קאמפאזיצעס וואס באגלייטן די ווערק פון יידישע דיכטערינס ווי רחל פישמאן און ציליע דראפקין. 
 זלמן מלאטעק, דער לאנגיאריקער קינסטלערישער דירעקטאר פון דער פאלקסבינע, וועט פרייטיק, דעם 27סטן אויגוסט, 5:00 נאך מיטאג, אויפטרעטן מיט א מוזיקאלישער פראגראם . 
 שבת־צו־נאכטס, דעם 28סטן אויגוסט, וועט „קלעזקאנאדע״, צוזאמען מיטן פעסטיוואל, „אשכנז״ און דעם פעסטיוואל, „יידיש־ניו־יארק״, דורכפירן א סעריע פראגראמען אין טאראנטע און ניו־יארק, אריינגערעכנט א נייע פיעסע פון דזשעני ראמיין און סיידי גאלד שאפירא, „ווו ביסטו געווען?״, וואס מע וועט אויך טראנסמיטירן דירעקט דורך זום. (די פינקטלעכע פרטים ווו און ווען די פראגראמען וועלן פארקומען האט מען נאך ניט באשטימט). 
 זונטיק, דעם 29סטן אויגוסט, ארגאניזירט מען אין מאנטרעאל א מיני־פעסטיוואל קלעזמער־קאנצערטן מיט מוזיקער, טענצער, און אפילו א יידישן בויכרעדער. עס וועלן אנטייל נעמען דער יידישער זינגער, דזשאש דאלגין, די יידישע זינגערין, דזשיין רעספיץ, די ״מאנטרעאלער פידל־קאפעליע״ און די ספרדישע זינגערינס, סערגיו פאפו און טאראף סיריאנא. 
 כדי צו באשטעלן בילעטן, גיט א קוועטש דא . 
