

פון אונדזער עזבון: אשר שווארצמאן (1890־1919) 



 by באריס סאנדלער 
June 1, 2021May 31, 2021 Filed under:
לידער
ליטעראטור
ליטעראטור־עזבון
פערזענלעכקייטן 


א געבוירענער אינעם אוקראינישן דארף ווילניא, נישט ווייט פון זשיטאמיר, האט די משפחה פונעם קינפטיקן פאעט זיך אריבערגעצויגן קיין קאראסטישעוו, ווען ער איז אלט געווען דריי יאר. שפעטער האט זיין טאטע, אן אנגעשטעלטער, אריבערגעפארן אינעם וואלד־יישוב נאווינקע און לסוף (אין 1905) — קיין קיעוו. אין קיעוו פארנעמט זיך דער יונגער אשר מיט לערעריי, און אין יאר 1908 באזעצט ער זיך אין בערדיטשעוו. דארט קומט ער אן אויף אוונט־קורסן ביי דער ארטיקער קאמערץ־שול. זיינע ערשטע לידער האט שווארצמאן אנגעשריבן אויף אוקראיניש. דאס ערשטע יידישע ליד („די קרעטשמע‟) האט ער געשאפן אין 1909. אינעם זעלבן יאר קומט ער קיין קיעוו, ווו ער גייט זיך צונויף מיט דער יידישער פראגרעסיווער אינטעליגענץ און באקומט דעם שם פון א באגאבטן יידישן פאעט.
בעתן דינען אין דעם צארישן מיליטער, אין קאוואלעריע, דרוקט דוד בערגעלסאן, זיין נאענטער חבר אפ אינעם ווילנער זשורנאל „די יידישע וועלט‟ שווארצמאנס ליד „און ס׳וואלט דעם סוד ביי נאכט די ערד‟ (1913). אויף דער מלחמה, וואס האט אויסגעבראכן אין 1914, פארבלייבט שווארצמאן ביזן זומער 1917. ער ווערט פארווונדעט און היילט זיך א געוויסע צייט אין א מאסקווער שפיטאל. אין יולי 1917 רופט די צייטווייליקע רעגירונג ארויס די קאוואלערישע דיוויזיע, ווו שווארצמאן האט געדינט, קיין פעטראגראד, ווו זי ווערט גיך באלשעוויזירט. די אלע געשעענישן, ווי אויך די ווירקונג פון זיין ברודער דוד, אן אקטיווער טוער אין דער סאציאל־דעמאקראטישער באוועגונג, האבן געהאט א גרויסע השפעה אויף שווארצמאנס שאפונג.
סוף 1917 דעמאביליזירט מען אים, און ער קער זיך אום קיין קיעוו, ווו ער פארבלייבט שוין ביזן אוועקגיין אין דער רויטער ארמיי אין 1919. שווארצמאן ארבעט ווי א קארעקטאר אין דער בונדישער „פאלקס־צייטונג‟, דרוקט לידער אין דער פרעסע. נאכן אריינטרעטן אין דער ארמיי אין 1919 פארברענגט ער עטלעכע וואכן אין קיעוו און דערנאך פארט ער אפ אויפן פראנט. אין גיכן איז ער אומגעקומען אין א שלאכט מיט די פאליאקן לעבן דעם שטעטל סארנע.
אשר שווארצמאנס ירושה באשטייט פון עטלעכע און זעכציק לידער. ביים לעבן האט ער נישט ארויסגעגעבן קיין איין בוך, אבער נישט געקוקט דערויף, איז ער אין דער סאוועטישער ליטעראטור־קריטיק פאררעכנט ווי איינער פון די גרונטלייגערס פון דער סאוועטישער יידישער דיכטונג.
מיר לייגן אייך פאר א קראנץ לידער פון אשר שווארצמאן, וואס זיינע איינגעשלאסן אין זיין זאמלונג „אלע לידער און בריוו‟, דערשינען אינעם „מלוכה־פארלאג פאר קינסטלערישער ליטעראטור‟, מאסקווע — 1961.
די קרעטשמע
ארויס פונעם דארף, אויפן וועג ביי די פעלדעראן אלטע אמאליקע קרעטשמע נאך שטייטאון קלערט, ווי להבדיל, א מענטש אויף דער עלטער,וואס האט אין דער יוגנט מיט וועלטן געדרייט.
— נו, יאגט ארום, ווינטן, נו, טריקנט איר פעלדער; נו, כאפט נאך א שטרוי פון מיין דאך און לויפט אפ,ס׳וועט קיין מאל ניט אומקערן זיך שוין מיין יוגנט, —איך פאר ניט ארויף, כ׳פאר פון בארג שוין אראפ.
פארוואקסן דער צופאר, די שטאלן צעווארפן,ביי טאג און ביי נאכט איז ניט אפן די טיר,ניטא שוין דאס שטענדיקע רעדל ביים קאנעץמיט ווונדערלעך־שרעקלעכע מעשיות אן שיעור.
עס גיסן זיך שוין ניט די האלב־ווילדע לידערמיט בראנפן צונויף אויף דער שיכורער צונג; ניט עגבערט דעם מוח, ניט שוידערט די גלידערדער סוד, וואס אנטפלעקט א פארשיכורטע לונג.
די קרעטשמע שטייט עלנט ביים וועג, ווי א דארן,דער דורכפארער ווערט דא אויף וויילע פארקלערט,דערמאנט זיך, ווי לאנג ס׳איז אהיים נאך צו פארן,רוקט איין זיך אין בורקע און טרייבט צו די פערד.
נאר ווינטן, וואס הוליען אויף פעלדער אויף ברייטע,דערמאנען דער קרעטשמע די אלטינקע זינד\. א ווינט טוט א לאך און מאכט תיכף א פליטה, —זי בלייבט, ווי אן אלטער, פארשעמט פון א קינד…
בערדיטשעוו, 1908־1909


איך האב גענוג א בלויזע שווערד:א גלאנץ די שארף, א קלונג דער שפיץ,ס׳האט ווי א שניט געטאן מיין אויגא גיכער בליץ.
איך האב געזען א ווייסן שניי:א ווייכע, ריינע, קלארע דעק,נארוואס פון הימל —אן איין ריר אן איין פלעק…
נאר כ׳קוק זיך צו: א שטשערב אין שווערד,און — וויי — אין שניי א פלעק.׳זוי טוט מיר באנג —א שיינער חלום איז אוועק.
קיעוו, 1909

און וועט שטארבן אונדזער ליבע,וועלן מיר זי שטיל באקלאגן,ווי א קינד אן איין־און־איינציקס,וועלכן ס׳האט דער טויט פארטראגן.
און צעשיידטע ווען לאנג נאךאונדזערע הערצער נאך איר בענקען; און נאך לאנג וועלן מיר ביידעזי מיט דאנקבארקייט געדענקען…
1910־1911

אין הימל אין גרויען, אין אומענדלעך־ברייטןאומזיסט זוכט אן ענטפער דיין יונגע נשמה\. צו אלט איז דער הימל, צו גרוי זיינע וואלקןצו געבן דיין הארץ כאטש א שטיקל נחמה.
קיעוו, 1910־1911
יוגנט
יוגנט, יוגנט! ווי א שפילנדיקע וועל,ווי א טרער פון פולער פרייד —דיין שטעל,דיין יונגע פרייד.
ווי פרילינג־צייט בערעזע־זאפטמיט שטיקלעך קארע אומריין־ריין(דאך גלייך פון בוים),אפילו טערפקע אויפן טעם(׳זוי איז דאס שוין).נאר ס׳מעקט מיט גרינעם קנספן־קליי,ביי הרעבליע רוישט א פרייד־געשריי,און זון, און וועלט,און איך אין וועלט…צעקלאפ דעם קאפ מיראויף א שטיין —איך דארף ניט מיין.
פינלאנד, זומער 1917
זעונג
איצט, ליבסטע, קום! דעם נביאס ווארט האט אויפגעהויבן זייפון גריבער און פון זומפן\. פון קברים ארעמעאויף בארג און טאל פון לענדער פילשטייט אויף א חייל גרויס מיט לויב און מיט געזאנג,און ווער מיט טרערן האט געזייט דאס פעלד פון טויט,דער קערט מיט פרייד צום שניט צום נייעם…זיי גייען כיתותווייז, ווי סטאדעס יונגע הירשן,זיי גייען קייטעסווייז, ווי רייען פון מלאכים\. מיט זיי דער שטאלצער גייסט,וואס רוט אויף שווייגנדיקע פאלקן,דער רויש פון באטארייעס לויפנדע מיט זיי\. און דו, מיין בלוילעך־ווייסע כלה,מיט מיר קום אויףאנטקעגן מיינע שטראלנדיקע ברידער\. קום אויסלייזן דיין ארעם־טרויערדיקן לייבאין ים פון וויסן און פארגעבן,אין לעבן, וואס האט טויט דורך טויט באזיגט,וואס טראגט זיין בליענדיקן בעכער דורךדורך פייער און דורך בלוט\. באהעפטן וויל איך דיךצו ליד, וואס טוט שוין שאלן,ווי טויזנט וואסערפאלן,וואס הימלען טרייסלען אויף.
1917־1918

איך ווייס פון א זומער־פארנאכטאין א דארף ערגעץ ווייט,ס׳האט פון פעלד שוין געקערט זיך די פי,און א טאיקע נאגנדע רואיז אויף טונקעלע הויפן געפאלן\. אויפן ווייט־שווארצן וואלדעמעץ טראגט א רויט־פליושענע חופה אוועקאון פארגייט און פארשווינדט…אויף א שוועל פון א שטוב דרעמלען איינעטא קינד און א הונט\. און די נאכט, אזוי מליענדיק־ווייס,דארט פון טייך און פון יענער זייט מילקומט צו שווימען אין הארצן צו מיראון א האנט שטרעקט מיר אויס,ווי א שווימער א מידער צום ברעג…

קיעוו, זומער 1918

Share this:TwitterFacebookPrintLike this:Like Loading...

Related
 


Tagged: literaturepoetryYiddish 
Post navigation


Previous Post
לאפסוס־קאקטוס — 45 

Next Post
אין דער צייט פון קאראנא־ווירוס (10) 



