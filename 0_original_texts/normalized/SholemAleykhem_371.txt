 
 מאטל פייסי דעם חזנס: 2\. 11: כתרילעווקע אין ניו־יארק 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
כתרילעווקע אין ניו־יארק
  
― א. ―
    
איידער איך גיי אייך דערציילן, ווי אזוי מיר מאכן א לעבן אין דעם
נייעם לאנד, מוז איך אייך פריער אויסרעכענען בא די נעמען, ווער איז
דא אין אמעריקע פון אונדזערע פריינט און באקאנטע, ווייל נאר זיי צו
דאנקען האבן מיר זיך ביסלעכווייז ארויפגעארבעט און אנגעהויבן צו
מאכן א לעבן. לאזט זיך אויס, אז מיר האבן דא פריינט און באקאנטע
― קיין עין־הרע, קיין בייז אויג! גאנץ כתרילעווקע האט זיך אריבערגעפעקלט אהער, קיין אמעריקע. נאך אונדזער אוועקפארן פון דער היים
איז געווארן, זאגן זיי, דארטן א בהלה, א מהומה, א לויפעניש. עס האט
אויסגעבראכן, זאגן זיי, א מוראדיקער פאגראם, א שחיטה און א שרפה
― גאנץ שטאט איז אוועק מיטן פייער! ווער האט אונדז געבראכט די
נייס ― די מאמע. ווו ערגעץ א צרה, ווערט פריער פון אלע געוווירע
די מאמע. פון וואנען? פון בית־המדרש. פון דער כתרילעווקער שול.
ס׳איז פאראן אזא שול אין ניו־יארק.
  
― ב. ―
    
די ערשטע וואך, אז מיר זיינען געקומען אין שטאט אריין, האט
די מאמע קודם־כל זיך צעפרעגט אף א שול, וווהין צו גיין שבת דאווענען. זיינען אין ניו־יארק, ברוך השם, פאראן שולן כמעט אף יעדער
סטריט. האט אונדז אונדזער שכנה פעסיע אפגעפירט דעם ערשטן שבת
אין שול אריין. די שול איז טאקע אונדזער שול. דאס הייסט, די יידן,
וואס דאווענען דארטן, זיינען אלע פון אונדזער שטעטל. זי הייסט מיטן
נאמען „כ ל י ש ר א ל  א נ ש י  כ ת ר י ל ע וו ק ע״. אדער „ד י
  
כ ת ר י ל ע וו ק ע ר  ש ו ל״. האבן מיר זיך דארט דערזען מיט א סך
באקאנטע פון אונדזער שטאט. טרעפט, וועמען האבן מיר געזען? אז איר
וועט זיין מיט אכצן קעפ, וועט איר אויך ניט טרעפן. ערשטנס ― דעם חזן,
אונדזער הערש־בער דעם חזן מיט דער גרויסער בארד. אט דער, וואס
איך בין בא אים געווען אמאל א זינגערל, אויב איר געדענקט, און האב
זיך ארומגעטראגן מיט זיין דאבציען. א קינד א קאליקע. דאס קינד איז
געשטארבן נאך דארטן, אין דער היים, בשעת פאגראם. און הערש־בער
דער חזן מיט דער חזנטע מיט די עלטערע קינדער זיינען אלע דא אין
אמעריקע און מאכן א לעבן. הערש־בער איז דא א חזן און א מוהל און
א מלמד אויך. דא הייסט דאס ניט מלמד. דא הייסט דאס „טיטשער״.
פארוואס טיטשער? ווייל ער טיטשט די קינדער. דאס הייסט, ער קנייפט
זיי שטילערהייט, קיינער זאל ניט זען. מחמת שלאגן א קינד טאר מען
דא ניט, ווי איך האב אייך שוין געזאגט. הערש־בער האט, זאגט מען,
דא גאנץ פיין פרנסה. נאר ער האט זיך שטארק איבערגעאנדערשט. דאס
הייסט, איז׳ן איז ער דער אייגענער, וואס געווען, נאר ער גייט אנדערש
אנגעטאן. אין דער היים, ווען ער טוט אן אזא קאפעליוש ווי דא, וואלט
מען אים נאכגעלאפן. די קאפאטע איז בא אים אויך פארקירצט. און
די פאות אונטערגעהאקט. נאר די בארד טשעפעט ער ניט. טשעפען אים
אבער אנדערע די בארד. דא, אין אמעריקע, האט מען פיינט א בארד.
ערגער ווי אן ערלעכער ייד האט פיינט חזיר. אנומלטן האבן אים דערטאפט אין מיטן סטריט שקצימלעך ― „לויפערס״ הייסן זיי דא ― און
האבן אים נאר געוואלט אפשערן די בארד. א גליק, וואס יידן זיינען
אנגעקומען און האבן אים ארויסגעראטעוועט פון די „לויפערס״ הענט.
פון דעמאלט אן, אז ער גייט אין סטריט, באהאלט ער די בארד אינעם
אויבערראק.
  
― ג. ―
    
בערע דער שוסטער איז אויך דא. דאס איז דער בערע, וואס מיין
ברודער אליהו האט זיך געהאט אונטערגענומען אמאל ארויסצוטרייבן
בא אים די מייז. אויב איר געדענקט, האט בערע דער שוסטער ליב צו
דערציילן גוזמאות. אויסטראכטן זאכן, וואס ניט געשטויגן, ניט געפלויגן.
דאס הייסט, ער איז א ייד א ליגנער. דא ווערט עס אנגערופן א „בלא־
 פער״. ער איז דא אויך דער זעלבער שוסטער, וואס אין דער היים. ער
דערציילט פון זיין שוסטעריי אזעלכע גליקן, אז ווען ס׳זאל זיין כאטש
א דריטל אמת, וואלט אויך געווען גוט. ער זאגט, אז ער איז דא דער
גרעסטער שוסטער אין אמעריקע. מיט זיינע שטיוול, זאגט ער, טראגט
מען זיך ארום איבערן גאנצן לאנד. ער שווערט מיט אזעלכע שבועות,
וואס מע מעג גלייבן א משומד, אז דער פרעזידענט אליין האט זיך באשטעלט בא אים א פאר שטיוול. זאגט מיין ברודער אליהו, אז די מעשה
מיטן פרעזידענטס שטיוול איז פונקט אזוי אמת, ווי די מעשה, וואס
בערע דער שוסטער האט אונדז אמאל געהאט דערציילט, ווי אזוי די מייז
האבן בא אים אויפגעגעסן א קאץ... דא, אז עמעצער דערציילט אזעלכע מעשיות, זאגט מען אף אים, אז ער „האקט א טשייניק״, אדער אז
ער „בלאפט״. מיר געפעלט בעסער די ווערטער „ער האקט א טשייניק״.
עס איז מיר אזוי שטארק געפעלן, אז איך האב עס ארויפגעכאפט אף
פאפיר. דאס הייסט, איך האב אויסגעמאלט בערע דעם שוסטער, ווי ער
האלט א האמער. אפן טיש שטייט א גרויסער טשייניק, און ער האקט
אים... אלע די, וואס האבן געזען דאס בילד, האבן זיך געקאטשעט
פאר געלעכטער. אפילו מיין ברודער אליהו האט אויך געשענקט א האלבן
שמייכל. ער שלאגט מיך שוין מער ניט דערפאר, וואס איך מאך מענטשעלעך. ער בורטשעט נאר און זאגט: „אז ס׳איז ניטא וואס צו טאן,
איז דאס אויך אן עסק״...
  
― ד. ―
    
וואס דארפט איר מער? רב יאסיע דער נגיד, וואס אלע האבן זיך
געווונטשן בא אונדז, חוץ זיין שאדן, כאטש א דריטחלק, ― איז ער
אויך דא, אין אמעריקע. ער איז שוין אבער אויס נגיד. וואס איז די
מעשה? אים האט אוועקגעהרגעט דער פאגראם. דאס הייסט, פונעם פאגראם גופא האט ער אליין ניט אזוי שטארק געליטן. דאס הייסט, גערא־בירט האט מען אים, דאס מעבל צעבראכן, דאס בעטגעוואנט צעריסן,
די סחורה פון קלייט צענומען, נאר געשלאגן האט מען זיי ניט, מחמת
זיי זיינען געלעגן אלע אין א קעלער דריי טעג מיט דריי נעכט, שיער ניט
אויסגעגאנגען פון הונגער. דאס אלצדינג וואלט געווען א האלבע צרה.
דאס אומגליק איז געווען דאס, וואס אלע זיינע בעלי־חובות האבן אים
אנגעזעצט, האט ער אויך געמוזט אנזעצן. ווער וואלט זיך געריכט, א
שטייגער, אז אזא איש בטוח, ווי רב יאסיע, זאל דארפן אנזעצן און אנטלויפן פון כתרילעווקע? אין מיטן באנאכט איז ער אנטלאפן. וווהין ―
קיין אמעריקע. זיין זונדל הענעך מיטן אייגל, געדענקט איר, ווי אזוי ער
האט געלאכט פון מיר, וואס איך פאר קיין אמעריקע? איצט שלעפט
ער זיך ארום דא איבער די סטריטן. אז ער דערזעט מיך, אנטלויפט ער.
עס שטייט אים נאך היינט אויך ניט אן צו ריידן מיט מיר. המנס גדלות!
מיין חבר מענדל זאגט, אז ער מוז אים מאכן בלוי דאס אנדערע אייגל.
מענדל האט פיינט, אז מע נעמט זיך איבער, אדער אז מע בלאזט פון זיך.
  
― ה. ―
    
שענער פון אלץ איז, וואס מנשה דער רופא און מנשהכע די רופאטע
זיינען אויך דא. איר געדענקט דאך מן הסתם זייער גארטן מיט זייערע
פערשקעס, מיט זייערע וויינשל, מיט זייערע עפל און מיט זייערע בארן?
איז דאס אלצדינג אוועק מיטן רויך און מיטן פייער. מע האט זיי פארברענט זייער שטוב מיט זייער גארטן, געמאכט פון אלצדינג אש. איר
זאלט זיי אנקוקן, וואלט איר זיי ניט דערקענט. ביידע זיינען זיי געווארן
גרוי און אלט. ער שטופט א פושקארט מיט עפל און מיט אראנדזשעס,
און זי פעדלט מיט וויסאצקיס טיי. „אז אך און וויי ― זאגט די מאמע
מיינע מיט טרערן אף די אויגן ― אף וואס זיי זיינען איבערגעקומען״...
    
― א שיינע ריינע כפרה! ― זאגט מיין ברודער אליהו, און איך
האלט מיט אים. א מצווה אף מנשהכע די רופאטע. זי איז געווען א רשעטע.
געזשאלעוועט אן ארעמאן א פארפוילטן עפל, וואס איז אראפגעפאלן
פונעם בוים. זי מיינט, אז איך האב שוין פארגעסן די מעשה, ווי אזוי
מע האט מיך אמאל געפאקט בא איר אין גארטן... איך וועל עס געדענקען ווייל איך וועל לעבן!
  
― ו. ―
    
אין דער צייט, וואס מיר האבן זיך ארומגעשלעפט איבער אויסלאנד, האט מען דארט אין דער היים געפאגראמעוועט אונדזערע כתרילעווקער יידן, געראבירט די קלייטן און געברענט די הייזער. א סברה,
אז אונדזער האלבע שטוב, וואס מיר האבן פארקויפט צו זיליע דעם שניידער, איז אויך אפגעברענט געווארן, און זיליע דער שניידער איז איצטער
הי. ער איז א שניידער ווי געווען. דער חילוק איז, וואס דארט, אין דער
היים, איז ער געווען א באלעבאס פאר זיך, און דא, אין אמעריקע, ארבעט ער בא יענעם. אמאל איז ער אן „אונטערפרעסער״ בא הויזן, און
אמאל איז ער אן „אפרייטער״ בא דער מאשין. ער פארדינט, זאגט ער,
זיינע זיבן־אכט טאלער א וואך. עס וואלט אים געווען, זאגט ער, ווינציקלעך אף צו מאכן א לעבן, ברענגען אים אריין זיינע קינדער ― דריי
קינדער האט ער, און אלע מיידלעך ― דריי מאל אזויפיל. זיי ארבעטן
בא „שוירטס״. העמדער הייסן דא „שוירטס״. פרעג איך בא מיין ברודער אליהו, פארוואס הייסן העמדער „שוירטס״? זאגט מיין ברודער
אליהו, אז ער ווייס ניט, פון וואסער א שורש עס נעמט זיך דאס ווארט
„שוירטס״. זאגט צו אים אונדזער חבר פיניע, למאי ער ווייס ניט דעם
שורש פון נאך א סך אנדערע ווערטער? זאגט אליהו, אז פון אנדערע
ווערטער ווייס ער יא דעם שורש. פרעגט אים פיניע: „פון וואנען זשע
נעמט זיך דאס ווארט „בוטשער״, און פארוואס איז בוטשער א קצב?״
זאגט אים אליהו: „דערפאר, וואס א קצב צעבוטשערט דאס פלייש אף
שטיקלעך״... פרעגט אים פיניע: „פון וואנען זשע נעמט זיך עס, וואס
א שניידער הייסט דא „אפרייטער״? זאגט אליהו: „דאס נעמט זיך
דערפון, וואס... וואס... וואס האסטו זיך צוגעטשעפעט צו מיר? וואס
בין איך מחויב דיר צו פארטייטשן אלע ווערטער, וואס מע זאגט דא
אין אמעריקע?״
    
― ששא! שריי ניט! מע ווערט פון דיר ניט גליקלעך! ― זאגט
פיניע און דרייט זיך אויס צו מיר מיטן פנים. ― קום נאר אהער, קטנתי.
אז דו ווילסט וויסן עפעס א זאך, זאלסטו קיינמאל ניט פרעגן בא דיין
ברודער אליהו, ווארעם ער ווייס ניט.
    
― איר ווייסט ביידע מער פון א טויטן! ― מישט זיך אריין מיין
שוועגערין ברכה און שטעלט זיך איין פאר איר מאן.
  
― ז. ―
    
דערווייל האב איך מיך פאררעדט פון זייטיקע זאכן און האב פארגעסן, אז איך האב גענומען אויסרעכענען, ווער פון אונדזערע באקאנטע
זיינען דא, אין אמעריקע. א חוץ אונדזער חבר פיניעס משפחה, איז גאנץ
כתרילעווקע אצינד אין אמעריקע. און ס׳איז א סברה, אז פיניעס משפחה
קלייבט זיך אויך אהערצוצו. פיניעס פאטער, הערש־לייב מעכאניק, און
זיין פעטער שניאור דער זייגערמאכער שרייבן צו פיניען, אז זיי וואלטן
שוין לאנג ארויסגעפארן, האבן זיי ניט מיט וואס. בעטן זיי, מע זאל
זיי ארויסשיקן שיפסקארטן. קלויבן מיר איצטער א פעני צו א פעני. אז
מיר וועלן צונויפקלייבן די ערשטע עטלעכע טאלער אף איינצוצאלן אן
אויפגאב, וועלן מיר זיי ארויסשיקן שיפסקארטן אף אויסצוצאלן. און זיי
וועלן מיט גאטס הילף געוויס אויסצאלן. ווארעם זיי קומען אהער ניט
מיט ליידיקע הענט. הערש־לייב דער מעכאניק שרייבט, אז ער האט צוגעטראכט א נייעם אויוון. אזא מין אויוון, וואס מע דארף צו אים האבן
זייער ווינציק האלץ. כמעט גאלע גארניט. ווי אזוי? דאס איז זיין סוד...
און שניאור דער זייגערמאכער האט אויסגעקלערט א זייגער, וואס גאנץ
אמעריקע וועט לויפן קוקן אף חידושים. וואס־זשע איז דאס פאר א מין
זייגער? וועט איר הערן, וואס מע שרייבט צו פיניען פון דער היים.
  
― ח. ―
    
דער זייגער אליין איז א געוויינלעכער וואנט־זייגער מיט א געוויינלעכן ציפערבלאט. נאר וואס דען? אז איר קוקט זיך גוט צו צום ציפערבלאט, דערזעט איר אויסגעמאלט די זון מיט דער לבנה מיט אלע צוועלף
שטערן. באטאג זעט מען מער ארויס די זון. און באנאכט ― די לבנה
מיט די שטערן. זייט איר פארטיק? האט צייט! אלע מאל, ווען דער
זייגער שלאגט אויס צוועלף, עפנט זיך אויף פאר אייערע אויגן א קליין
טירעלע און עס קומט ארויס פריער אן אפיציר מיט א שפאגע. דערנאך
צוועלף סאלדאטן־מוזיקאנטן. דער אפיציר טוט א מאך מיט דער שפאגע,
און די צוועלף סאלדאטן שפילן אפ א מארש און גייען אוועק. מאכט
זיך צו דאס טירעלע ― און שוין! ווי מיינט איר, קאן מען מיט אזא
זייגער פארדינען געלט אין אמעריקע? אף דעם זייגער האט פיניעס פעטער פארבראכט היפשע עטלעכע יאר. ער איז שוין געווען בא אים
כמעט אינגאנצן פארטיק. האט מען אים בעת פאגראם צעריבן אף שטיקלעך. נאר עס מאכט ניט אויס. אבי דער שכל פונעם זייגער איז געבליבן
בא אים. לאז ער נאר קומען קיין אמעריקע, וועט שוין זיין, ווי מע זאגט
דא, אללרייט!
    
 ― ט. ―
    
און וויאזוי מיר מאכן א לעבן ― האב איך אייך נאך אלץ ניט
געזאגט. נאר דאס לאז שוין זיין אף מארגן.
מיר מאכן א לעבן
  
― א. ―
    
דער ערשטער האט זיך ארויפגעשלאגן אף א וועג און גענומען מאכן
א לעבן מיין ברודער אליהו. און וועמען האט ער צו פארדאנקען? דער
מאמען. זי גייט אלע שבת דאווענען אין כתרילעווקער בית־המדרש, באגעגנט זי זיך מיט מענטשן. האט זי זיך באקענט מיט דער פרעזידענטיכע,
דאס מיינט מיט דער גבאיטע פון שול. ווארעם א גבאי אין א שול הייסט
דא „פרעזידענט״. די פרעזידענטיכע איז א וווילע יידענע און האלט פון
מיין מאמע, דערפאר, וואס מיין מאמע ווייס אלעמאל, ווו דער חזן האלט
און וואס דער חזן זאגט. און די היגע ווייבער ווייסן ניט ווער עס האט
זיי געשלייערט. אזוי זאגט מיין ברודער אליהוס ווייב ברכה. מיין שווע־גערן ברכה זאגט, אז די היגע ווייבער גייען אין שול אריין נאר צו באווייזן זייערע בארליאנטן. דא הייסט דאס „דיימאנטס״. און אז זיי זיינען מחילה גרויסע בהמות. אזוי זאגט ברכה. און אז זיי ווייסן ניט קיין
צלם פאר קיין אלף. און אז זיי קאנען נאר גוט פרעסן און ריידן לשון־הרע... האקט איר איבער די מאמע און זאגט, אז „אט דאס אליין,
טאכטער לעבן, איז דאך אויך לשון־הרע״... פארענטפערט זיך ברכה,
אז זי מעג, ווארעם זי זאגט דאס פאר אייגענע, ניט פאר פרעמדע...
נאר מיר קערן זיך אום צוריק צו דער פרעזידענטיכע און צו איר מאן,
דעם פרעזידענט פון דער כתרילעווקער שול.
  
― ב. ―
    
האט איר ווען געהערט פון דער „היברו ניישאנאל ווורשט קאמפאני״? דארט פארקויפט מען יידישע כשרע קאלבאסעס. דארע קישקע,
 
 