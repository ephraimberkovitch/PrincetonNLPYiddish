 ווי אזוי וואלט די לעגענדארע ראקגרופע, „די ביטלס״ געקלונגען, ווען דזשאן, פאל, דזשארדזש און רינגא וואלטן געזונגען אויף יידיש? 
 אין די 1980ער יארן האט דער קלעזמער־ און בלוגראס־זינגער, דזשערי טעני, וואס פירט אן מיט דער ארגאניזאציע „קלעז־קאליפארניע״, רעקארדירט א יידישן נוסח פון „א שווערער טאגעדיקער נאכט״, דאס ליד וואס איז געווען דער גרעסטער שלאגער פון 1964 און האט אינספירירט א פאפולערן פילם מיטן זעלבן נאמען. 
 געוויסע פראזעס האט טעני געדארפט בייטן אין דער יידישער איבערזעצונג. דארט ווו אויף ענגליש זינגט מען I׳ve been working like a dog/ I should be sleeping like a log, וואלט געקלונגען מאדנע צו זינגען: „איך האב געארבעט ווי א הונט/ איך וואלט געדארפט שלאפן ווי א קלאץ״. זיין יידישע איבערזעצונג איז טאקע א געראטענע: „איך האב געארבעט ווי א הונט/איך דארף שוין שלאפן גאנץ געזונט״. 
