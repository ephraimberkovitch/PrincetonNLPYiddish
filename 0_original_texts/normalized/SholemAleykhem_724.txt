<body dir=״rtl״ style=׳font־family:״Times New Roman״,Ariel,FreeSerif;׳>
<h1>מאנאלאגן: פון דער ריוויערא</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
― וואס איז אזעלכעס „ריוויערא״.― זאלט איר מיך ניט פרעגן.
אזוי ווי איך האב פון דעם קיינמאל ניט געוווסט, אזוי זאלט א י ר
דערפון ניט וויסן. און הלוואי וואלט איך אויך דערפון ניט געוווסט.
קורץ, איר ווילט וויסן, וואס הייסט „ריוויערא״? וועל איך אייך זאגן
אין דריי ווערטער: „זשיד, דאוואי הראשי״! ריוויערא ― דאס איז אזא
מין ערטל אין איטאליע, וואס דאקטוירים האבן אויסגעטראכט צו פרעסן
געלט באם עולם. דער הימל איז דארטן שטענדיק לויטער. דער אייגענער
הימל, וואס בא אונדז. די זון אויך די אייגענע. נאר דער ים דעקוטשעט
― סכנות! ער ווארפט זיך, ער רוישט, דולט א ספאדיק ― און איר
האלט אין איין צאלן געלט. פאר וואס געלט? פאר גארנישט. גאלע גארנישט. אט דערפאר א, וואס דו ביסט א בהמה און האסט זיך געלאזט
איינריידן „ריוויעדא״ ― צאלט געלט. און איר צאלט. ווארעם, אדרבה,
זייט א בריה און צאלט ניט! איר מיינט, מע קריגט זיך מיט אייך? זידלעריי? בזיונות? חלילה! דווקא מיט גוטן. קושנדיק נעמט מען צו בא
אייך די נשמה. איין מעלה האט זי יא, די דאזיקע „ריוויערא״ ― דעם
אמת קאן מען ניט אפלייקענען ― ס׳איז דארט ווארעם. און אז ס׳איז
ווארעם, זאגט מען, הוסט זיך ווינציקער. און ווארעם איז דארט שטענדיק, א גאנץ קיילעכיק יאר. סיי זומער, סיי ווינטער. איר מיינט, וואס
איז דער שכל? א פראסטער שכל: די זון ווארעמט, איז ווארעם. בכן, איז
 וואס? אז מע הייצט גוט אויס, איז בא אונדז אויך ניט קאלט. זאגן זיי
 אבער ― „לופט״. אמת, די לופט איז ניט קיין שלעכטע לופט. סע שמעקט
 ניט שלעכט. ווי מיט בשמים. ניט די לופט שמעקט, די מאראנצן שמעקן.
 עס וואקסן דארט מאראנצן. ווייס איך ניט, צי מע דארף פארן צוליב דעם
 אזש אהין. לופט איז, דאכט זיך, פאראן אומעטום. און מאראנצן קאן מען
 קויפן בא אונדז אויך. זאגן אבער די דאקטוירים, אז לופט צו לופט
איז ניט גלייך. די לופט, זאגן זיי, וואס שמעקט מיט בשמים, היילט.
אזוי זאגן זיי, די דאקטוירים הייסט עס. נאר מאלע וואס דאקטוירים
זאגן! למאי זיי זאגן, אז דער ים, וואס אף דער „ריוויערא״, ציט ארויס
אלע שלאפקייטן? איך וועל אייך ניט זאגן, אפשר ציט ער בא עמעצן
ארויס שלאפקייטן. בא מיר ווייס איך, אז ער האט ארויסגעצויגן ווו איך
האב געהאט ערגעץ א גראשן, אט דער דאזיקער ים! און ניט אזוי דער
ים, ווי די דאקטוירים. מיר האט גאט צוגעשיקט אף דער „ריוויערא״ א
דאקטער, וואס זאל איך אייך זאגן? ― נו־נו! דאס הייסט, אזוי איז ער
אפילו א גאנץ ליבלעכער מענטש, דווקא א ייד, און נאך וואסער א
ייד! רעדט יידיש, ווי איך מיט אייך, און אזוי זיס, אזוי קלוגלדיק,
שטרודלדיק, צימעסדיק ― גאר א מחיה. נאר געלט קאן עס צאפן, אוי
צאפט דאס! מאלט אייך, וואס בא מיר וועט מען שוין אנצאפן! געטראפן דעם ארט! איך האב מיך מיישב געווען, הערט איר, און האב
מיך געלאזט פירן ביז דער לעצטער מינוט. איך האב באלד ארויסגעזען,
מיט וועמען איך האב צו טאן. נאר איך האב מיך געמאכט ניט־וויסנדיק.
ווילסט צאפן ― צאפ. תחילת הערט ער מיך אויס, פרעגט מיך אויס,
טאפט מיך אויס מיט העמערלעך און מיט קלעפערלעך, מיט טרייבלעך און
 מיט רערלעך, און הייסט מיר קומען מארגן. פרעג איך אים: „האט קיין
 פאראיבל ניט, הער דאקטער, איך ווייס ניט די היגע מינהגים; וואס קומט
 אייך פארן וויזיט?״ קוקט ער אף מיר דורך די ברילן, האלט די הענט אין
 די קעשענעס און מאכט צו מיר: ,,דאס וועט זיין שפעטער״. טראכט
 איך מיר: „געפועלט. ווילסט שפעטער, איז שפעטער״... איך קום צו גיין
 מארגן ― ווידער א מאל דאס אייגענע: אויסגעהערט, אויסגעפרעגט,
 אויסגעטאפט און אויסגעקלאפט ― הייסט ער מיר קומען איבערמארגן,
 וועט ער מיר אריינשפריצן. פרעג איך אים: „האט קיין פאראיבל ניט,
 הער דאקטער, וואס קומט אייך?״ זאגט ער: „שפעטער״. שפעטער, איז
 שפעטער. קום איך צו גיין איבערמארגן, שפריצט ער מיר אריין און
 הייסט מיר קומען מארגן, וועט ער מיר מאכן מאסאזש. קום איך צו גיין
 מארגן, ער זאל מיר מאכן מאסאזש, מאכט ער מיר מאסאזש. דאס
 הייסט, ער רייבט מיר איין דאס נעכטיקע אריינשפריצעכטס, אזוי דארף
 מען פארשטיין, און הייסט מיר קומען מארגן, וועט ער מיר ווידער א
 מאל אריינשפריצן. פרעג איך אים: „וואס קומט אייך?״ זאגט ער:
„שפעטער״. שפעטער, איז שפעטער. אלע מאל די אייגענע חכמה, א טאג איבער
א טאג: איין טאג אריינגעשפריצט, דעם אנדערן טאג איינגעריבן דאס
ארייגשפריצעכטס. איז מיר באלד נישט געפעלן דער שווינדל. ממה־נפשך,
ווילסטו מיך שמייסן מיט צוויי ריטער ― שמייס. צו וואס דארפסטו נאך
ציען? ווו שטייט דאס, אז אף אריינשפריצן דארף מען א באזונדערן טאג
און אף איינרייבן דאס אריינשפריצעכטס ווידער א באזונדערן טאג? דאכט
זיך מיר, אז ס׳איז גלייכער ביידע זאכן אינאיינעם. דער שכל איז דאך
מתחייב: אט האב איך דיר ארייגגעשפריצט, אט האב איך דיר עס
איינגעריבן. אלא וואס דען? צערעמאניע? דארפן מיר לערנען דעם פשט,
אז דו ווילסט צאפן? צאפ! אי, אפשר צאפט זיך גאר נישט? טאמער איז
נישטא פון וואנען? דו קענסט מיך? דו ווייסט מיך? ביסט געווען בא
מיר אין קעשענע? האסט געציילט מיין געלט?...
</p><p></p><p>
כך הווה. ס׳איז אוועקגעגאנגען א חודש, שיקט ער מיר אריין דורך
דער פאסט א רעכענונג. איז מיר פינצטער געווארן אין די אויגן. פאר
יעדן אריינשפריצעכטס הייסט ער זיך באצאלן צען פראנקן ― דארט
צאפט מען געלט אף די פראנקן ― און פאר יעדן איינרייבן דאס אריינשפריצעכטס ― פינף פראנקן. נישקשה פון א רעכענונג! פון אזא מין
קוראציע קאן מען טאקע גיין אין גאלד! האב איך מיך מיישב געווען ―
וואס טוט מען? זיך דינגען מיט אים? דאס וועל איך צייט האבן שפעטער. אז מאנען מאנט ער ניט, דער חכם, היינט צו וואס זאל איך מיך
כאפן? גיי איך צו אים, ווי איך בין געגאנגען, א טאג איבער א טאג,
און ער שפריצט. איך גיי, און ער שפריצט. און אט אזוי איז אוועק דער
ווינטער. אקערשט ווי מע זעט ניט, איז פורים. צייט קלערן מכוח פארן
אהיים. ובפרט, אז אין געזונט, דאנק גאט, פיל איך מיך אויך נישקשהדיק,
גאנץ נישקשהדיק. מע קאן זאגן ― למאי זאל איך לייקענען? ― הלוואי
ווייטער ניט ע ר ג ע ר; בעסער האט קיין שיער נישט. דארף מען,
הייסט עס, אפנים, זיך אפגעזעגענען מיטן קלוגן דאקטער און פארן
אהיים! קום איך צוגיין צום דאקטער: „אזוי און אזוי, הער דאקטער,
איך פאר אהיים״. זאגט ער: „געזונטערהייט״. זאג איך: „נו? און מכוח
דער רעכענונג? מע דארף דאך צעצאלן זיך מיט אייך אויך, צי ניין?״...
קוקט ער אף מיר דורך די ברילן, האלט די הענט אין די קעשענעס און
מאכט צו מיר: „נו?״ ווי איינער רעדט: אין וועמען איז דען די מניעה?
רוף איך מיך אן צו אים: „האט קיין פאראיבל ניט, הער דאקטער. איידער
מיר וועלן זיך מיט אייך צערעכענען, וואלט איך אייך דערציילן פריער א
מעשה, אויב איר האט צייט״... מאכט ער צו מיר: „קיין צייט האב איך
 ניט, נאר אויב נישט קיין לאנגע, דערציילט״. זעץ איך מיך אוועק און
דערצייל אים די מעשה:
</p><p></p><p>
„ווי איר זעט מיך, זאג איך, בין איך א ייד, דאנק גאט, אזוי זיך.
 און קינדער, דאנק גאט, האב איך אויך, פינף זאלן געזונט זיין. פינף
 זין. זיינען פיר פון זיי דווקא וווילע קינדער, געראטענע, נאר איינער,
 ניט פאר אייך געדאכט, ― א דער רוח ווייס וואס. נישט געוואלט לערנען
― א נישט א לעק. א שלעכט קינד. געהרגעט, געממיתט, געוואלט
ארויסשלאגן דעם עקשן ― איז ניט מיט גוטן, ניט מיט בייזן. א שלעכט
קינד. וואס טוט מען? זאגט צו מיר מיינע: „מאך אים פאר א
בעל־מלאכה״. „א בעל־מלאכה? משוגע מיינע שונאים!״ „וואס זשע! אז דו
וועסט אים דערהרגענען, וועט זיין בעסער?״ אהין־אהער, איך זע ― זי
איז גערעכט. גיי איך און גיב אים אפ צו א בעל־מלאכה, צום בעסטן
שניידער, און באדינג מיך מיט אים אף דריי יאר פאר דריי הונדערטער:
„נאט אייך אים, דעם תכשיט, און מאכט מיר אים פאר א בעל־מלאכה״...
און כ׳האב מיך צעשריבן, מיטן דאזיקן שניידער, בפירוש, אז אין א
משך פון דריי יאר דארף ער אים מאכן פאר א פארטיקן בעל־מלאכה, און
איך דארף אים איינצאלן דערפאר דריי הונדערטער. אוועקגעגאנגען דאס
ערשטע יאר ― מיין שניידער איז געקומען, אפגענומען דעם ערשטן הונדערטער, זיך צעשריבן. פיין. אוועקגעגאנגען דאס אנדערע יאר ― מיין
שניידער איז געקומען, אפגענומען דעם אנדערן הונדערטער, זיך צעשריבן. פיין. אוועקגעגאנגען דאס דריטע יאר.― מיין שניידער איז ניטא.
איך ווארט א וואך. איך ווארט צוויי ― ניטא. וואס איז די מעשה?
גיי איך אוועק צו מיין שניידער: „רב חייט, פאר וואס זייט איר נישט
געקומען, זאג איך, נאכן דריטן הונדערטער?״ מאכט ער צו מיר: „עס
קומט מיר ניט״. „וואס איז דער שכל?״ „דער שכל, זאגט ער, איז א
פראסטער שכל. אונדזער שניידעריי, זאגט ער, באשטייט פון דריי פונקטן:
א שניידער, זאגט ער, דארף קאנען ע ר ש ט נ ס ,  די מלאכה.
צ וו יי ט נ ס ,  דארף ער, זאגט ער, קאנען ארונטערנעמען אמאל א שטיקל
ייתור, אז עס בלייבט איבער. ווילט איר דאס, זאגט ער, אנרופן גנבה,
רופט דאס אן, ווי איר ווילט. און,  ד ר י ט נ ס ,  זאגט ער, דארף א
שניידער קאנען אויסטרינקען, נעמען, הייסט עס, אמאל אונטער א יום־טוב, אביסל בראנפן. איז אף צוויי פונקטן אייער זון, זאגט ער, א
פארטיקער בעל־מלאכה. דאס הייסט, ער איז נישקשהדיק פון א גנב, און מיט
אביסל בראנפן וועט ער זיך, זאגט ער, אויסגלייכן מיט אלע שיכורים.
נאר א בעל־מלאכה ― דאס, זאגט ער, וועט ער ניט זיין ווייל ער וועט
לעבן. היינט פאר וואס קומט מיר א הונדערטער?״...
</p><p></p><p>
אויסגעהערט די מעשה, מאכט צו מיר דער דאקטער: אקעגן וואס
זשע, הייסט עס, איז דאס געקומען צו רייד?״ „אקעגן דעם, זאג איך,
וואס אייער מלאכה, זאג איך, דאקטאריע הייסט עס, באשטייט, ווי יעדע
מלאכה, פון דריי פונקטן: מע דארף זיין,  ע ר ש ט נ ס ,  א גוטער
דאקטער. צ וו יי ט נ ס ,  דארף מען זיין א מענטש מיט יושר. און,
ד ר י ט נ ס ,  זאג איך, דארף א דאקטער קאנען מאכן געלט. וועלכער
פונקט פון די ערשטע צוויי פונקטן עס וועגט בא אייך אריבער ― דאס,
זאג איך, ווייס איך ניט. נאר וואס פאר א דאקטער איר זייט, זאג איך,
אף חשבונות מאכן ― אף מיר אזא יאר. און איצטער, זאג איך, אייער
סחורה, מיין געלט ― לאמיר זיך דינגען״...
</p><p></p><p>
פארשטייט זיך, אזוי פיל מכות אונדזערע שונאים, וויפל איך האב
אפגעריסן בא אים מער פון צוויי דריטל. נאר, גלייבט מיר, ס׳איז דאס
אויך ניט ווערט, ווארעם איך זאל גלאט זיצן אינדערהיים און גארנישט
טאן, און ס׳זאל מיר זיין באשערט, וואלט איך סיי ווי סיי געזונט
געווארן ― היינט וואס איז מיר די „ריוויערא״?
</p><p></p><p>
געשריבן אין יאר 1909
א מעשה, ווי אזוי א יידענע אן אלמנה, וואס הייסט גיטל און האנדלט
מיט וויסאצקיס טיי, האט נאך דריי יאד שווערע ארבעט איז דער דריטער
דומע סוף־כל־סוף ארויסגעראטעוועט איר בן־יחיד פון דינסט, אוועקגעגעבן א גאנצע פריסוטסטוויע פאד־סוד, און דעריבער באקומען אין שטאט
דעם נאמען פורישקעוויטש. דערציילט אין איין אטעם טאקע פון איר אליין.
</p><p></p><p>
― זעט נאר, ווי מע האט זיך עס צונויפגעקליבן, ווי אף א בייז ווונדער! צעגייט אייך, יידן, ווי זאלץ אין וואסער. מע וועט נישט באווייזן
קיין קאמעדיעס און מע וועט נישט דערציילן קיין באבע־מעשיות, אפן הימל
א יאריד. מע האט מיר געזאגט, אז דא איז פאראן עפעס איינער א שלום־לייכעם, וואס שרייבט. אט דאס זייט איר אליין טאקע אט דער שלום־לייכעם, וואס שרייבט? שרייבט־זשע טאקע, די האנט זאל אייך גאר נישט
וויי טאן שרייבנדיק. די גאנצע שטאט זאלט איר באשרייבן, פון אויבן
ביז אראפ. נישקשה, זיי האבן עס כשר פארדינט. און דערהויפט ― די
נגידים, די מיוחסים פון גאט, וואס האבן זיך איינגערעדט, אז די גאנצע
וועלט איז באשאפן געווארן פון זייערטוועגן. מיר דארפן הארעווען און
פארשווארצט ווערן, און זיי וועלן זיך אויסקויפן פאר געלט פון אלע
צרות און פון אלע גזירות, און נאך מאכן חוזק פון א יידענע אן
אלמנה, וואס לעבט פון וויסאצקיס טיי. איך שטעל־צו וויסאצקיס טיי
שטעל איך צו אין אלע בעל־הבתישע הייזער אף אויסצאלן, און דערפון
צי איך מיר מיין שטיקל ברויט מיט מיין קינד, איין שטיקל בן־יחיד,
וואס מע האט דאס געוואלט בא מיר אוועקנעמען פאר פרעמדע זינד. איר
מעגט דאס הארכן, וואס עס קאן זיך פארלויפן אף דער וועלט. מיר דאכט,
אז זינט די וועלט איז א וועלט, האט זיך נאך נישט געטראפן, אז מע
זאל צונעמען איין־און־איינציקן בן־יחיד, א קארמאק אף די עלטערע
יארן, בא א מאמע אן אלמנה. וואס פריער גאט און דערנאך וויסאצקי
</p>
</body>