 
 קליינע מענטשעלעך מיט קליינע השגות: נישטא קיין מתים! 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
ראש־חודש אלול בין איך געקומען קיין כתרילעווקע אף קבר־אבות.
    
דאס אלטע־אלטע כתרילעווקער בית־הקברות זעט אויס א סך
שענער און א סך לעבעדיקער פון דער שטאט אליין. איר געפינט דא
שטיבלעך־מצבות שענערע, ווי די שענסטע הייזער אין שטאט. היינט
וואס איז ווערט דאס, וואס ס׳איז דא טרוקן ווי פעפער, נישטא יענע
ליימיקע זומפיקע בלאטע, וואס אין שטאט? דא זעט איר פאר זיך
כאטש גרינס, אז עס קומט זומער־לעבן, א גרעזל, א צוויי־דריי בארן־ביימלעך, איר הערט א פישטשען פון פייגעלעך, וואס שפרינגען פון
איין צווייגל אפן אנדערן און שמועסן זיך אויס אף זייער לשון. דא
זעט איר פאר זיך א גרויסע קיילעכיקע בלויע יארמעלקע מיט א לויטערער ווארעמער זון. פון דער לופט שמועסט מען נישט, אז דא איז זי
אין טויזנט גראד בעסער, פרישער און געזונטער ווי אין שטאט. סיי
דא סיי דארט ליגט מען דאך אין דער ערד פיר איילן! דער חילוק איז
נאר, וואס דא, אפן בית־עלמין, ליגן די מתים אף איין ארט, און דארט,
אין שטאט, גייען זיי נאך ארום; דא רוען זיי שוין און ווייסן נישט
פון קיין צרות, און דארט ווערן זיי נאך פארשווארצט ― און מי יודע,
וויפל ס׳איז זיי נאך באשערט אפקומען און מוטשען זיך אף דער
וועלט!...
    
געטראפן האב איך דארטן עטלעכע ווייבער ליגן אף די קברים,
וויינען און שרייען און טענהן זיך אויס אף א קול. איינע וועקט די
מאמע, זי זאל אויפשטיין און א קוק טאן אף איר איין־און־איינציקע
טאכטער, וואס פון איר איז געווארן!
    
― זאלסט אויפשטיין, מאמעניו טייערע מיינע, הארציקע, געטרייע, און א קוק טאן אף דיין איין־און־איינציקע בת יחידה, אף דיין
ציטערדיקער שרה־פערל, וואס זי איז געווען בא דיר דאס שווארצאפל
פונעם אויג, ווי אזוי זי ליגט איצט אין דער ערד, אוי וויי איז מיר,
וואלגערט זיך אין שכנות מיט קליינע קינדער פיסקליאטעס, וואס גייען
נאקעט, קיין העמדעלע אפן לייב, ווארעם ער קרענקט כסדר, ישראליק
דיינער, פון זינט ער האט זיך צוגעקילט דעמאלט אפן יריד קרענקט
ער און דאקטערט זיך, מע באדארף אים געבן מילך, איז ניטא! און
די קינדערלעך נעבעך שרייען אויך „מאני״, און ס׳איז ניטא! און דירה־געלט מאנט מיך הענזל דער שניידער, בא אים זיץ איך היינט, און
ס׳איז ניטא! און פאר הערשלען שכר־לימוד, ער ווערט היינטיקס יאר
בר־מיצווה, דארף מען צאלן נאך פון יענעם זמן, און ס׳איז ניטא! צו
וואס מע נעמט זיך ― איז ניטא, ניטא און ניטא!...
    
די אנדערע איז געקומען צום טאטן אפן קבר זיך קלאגן אף איר
מאן, וואס מע האט איר געגעבן; מע האט געמיינט אן אנטיק, א צאצקעלע האט מען געזאגט. אלע מיידלעך האבן איר דענסטמאל מקנא
געווען. צום סוף לאזט זיך אויס, אז ער איז גאר א שארלאטאן, אן
אויסברענגער, פארגינט זיך אוועקגעבן היינטיקן יום־טוב פאר מפטיר
פינף און פופציק „גילדוין״. און פארן ערשטן פסוק פון „אתה הראית״
איז ער א בעלן געווען אפצאלן פאראיארן א דרייערל! און וויפל
ברענגט ער אויס אף די ביכלעך, וואס ער קויפט אלע מאל ― פאר
די ביכלעך וועט ער אוועקגעבן דעם טאטן מיט דער מאמען, און וואס
איך קרענק און דאר ― דאס ארט אים ניט!...
    
די דריטע איז געקומען אפגעבן מזל־טוב איר מאן אף יענער
וועלט: זי מאכט חתונה דאס ערשטע קינד און האט נישט מיט וואס,
אפילו דאס ערשטע האלב נדן, וואס זי האט צוגעזאגט איינלייגן, האט
זי נאך אויך נישט איינגעלייגט. קיין העמד נישט אפן לייב, קיין פאר
שיך אפילו, און ווער רעדט פון חתונה־הוצאות, כלי־זמר, סארווערס,
דאס, יענץ ― ווו וועט זי דאס נעמען?... דער קאפ ווערט איר שיער
נישט צעפאלן, טאמער, חלילה, ווערט איר שידוך אויס שידוך ― וואס
וועט זי טאן?...
    
און אזוי אלע איבעריקע ווייבער וויינען און באקלאגן זיך אף
זייערע צרות, גיסן אויס זייער ביטער הארץ דורך טרערן, ריידן זיך
אויס אביסל מיט זייערע ליבע און געטרייע, טאמער וועט ווערן כאטש
אביסל גרינגער אף דער נשמה און אז מע וויינט זיך גוט אויס, ווערט
טאקע גרינגער...
    
איך דריי מיך ארום צווישן די אלטע האלב־איינגעפאלענע קברים,
לייען די אלטע אפגעריבענע אויפשריפטן פון די איינגעבויגענע מצבות,
דערזעט מיך פון דער ווייטן רב אריה דער קברות־מאן מיט דער לאנגער
פלאקסענער בארד און מיט די רויטע אויגן און פרעגט מיך:
    
― צו וועמען דארפסטו?
    
רב אריה איז שוין אזוי אלט, אז קיינער ווייס נישט זיינע יארן,
און ער אליין אויך נישט. פונדעסטוועגן האלט ער זיך ריין און ציכטיק, די שטיוועלעך אויסגעפוצט, די בארד צעקעמט. איטלעכס הערל
באזונדער, און היט זיך אפ, ווי א ציטעריקער בן־יחיד בא דער מאמע,
עסט נאר ווייכע זאכן און טרינקען טרינקט ער אלע פרימארגן געקאכטע
קרייטער מיט קאנדלצוקער. „ס׳איז אים גוט ווי די וועלט!״ ― זאגט
מען אף אים אין כתרילעווקע, און מען איז אים באמת מקנא.
    
― שלום עליכם, רב אריה, וואס מאכט א ייד? ― רוף איך מיך
אן און גיי־צו צו אים נאענט. ס׳איז פארנאכט. די זון האלט בא
אונטערגיין און באגילט די שפיץ קברים. רב אריה פארשטעלט זיך
מיט דער האנט, באטראכט מיך מיט די רויטע אויגן, גלעט די בארד
און קוקט זיך איין.
    
― ווער ביסטו? און צו וועמען דארפסטו?
    
רב אריה איז אזוי אלט, אז ער מעג זיך פארגינען צו זאגן
אלעמען „דו״.
    
איך זאג אים, ווער איך בין און צו וועמען איך דארף, דערקענט
מיך רב אריה און גיט מיר אפ שלום־עליכם און שאמקעט מיט די ליפן,
רעדט מיט א פייף:
    
― א? ביסטו דאס? געקענט דעם טאטן דיינעם און דעם זיידן
רב וועוויק נאך, געווען א טייערער ייד, און דעם פעטער פיניע, אויך
געווען א שיינער ייד, און דער פעטער בערקע ליגט אויך דא בא מיר,
און די מומע חנה ― אלע געקענט, אלע געשטארבן, אלע פיינסטע
מענטשן אויסגעשטארבן. נישט געבליבן איינער א רעכטער, מיינע
אויך אוועקגעשטארבן (ער טוט א זיפץ און א מאך מיט דער האנט).
פריער די קינדער באגראבן, אלע קינדער באגראבן, נאכדעם איז זי אליין
אוועקגעשטארבן, געווען א צדיקית, מיר צו לענגערע יאר, מיך געלאזט
אליין, אף דער עלטער. נישט גוט.
    
― נישט גוט? ― פרעג איך אים.
    
― נישט גוט ― מאכט ער ― נישט גוט, נישטא קיין מתים.
    
― נישטא קיין מתים? ― זאג איך.
    
― נישטא קיין מתים. ― זאגט ער.
    
― מע האט אויפגעהערט ― זאג איך ― שטארבן בא אייך אין
כתרילעווקע?
    
― וואס איז שייך שטארבן? ― זאגט ער. ― שטארבן שטארבט
מען, נאר וואס? קליינווארג, נפלעך, אדער קבצנים; וואס האט מען
פון זיי, מישטיינס געזאגט! צענויפנעמען אף תכריכים, נאכן ערשטן
קדיש שענקען די יתומים א שטיקל ברויט. וואס זאל מען טאן? א ברירה
האט מען? (ער טוט מיר א ווייז מיט דער אויסגעטריקנטער האנט אף
די וויינענדיקע ווייבער). אט ליגן ווייבער אויסגעצויגן, ווי די שררה־טעס אף די קברים. וואס האט מען פון זיי? וויינען זיך אן ווי די
פויקן, וואס ארט דאס זיי? עס קאסט זיי געלט? גיי פיר זיי, ווייז
זיי, ווו ליגט דער טאטע, ווו ליגט די מאמע? ווו ליגט דער פעטער,
ווו ליגט די מומע? זייער טאטנס משרת! עס מאכט זיך איינע
וויינט אזוי לאנג, ביז זי פאלט גאר חלשות, באדארף מען זי נאך מינטערן, געבן א טרונק וואסער, און א מאל ― א שטיקל ברויט אויך.
פון וואנען? פון וואס? די גרויסע מחיה? אז קיין מתים איז נישטא,
און לעבן דארף מען, און חתונה מאכן אן אייניקל א יתומהלע, שוין
א מיידל אין די יארן, דארף מען אויך; געווען א חתן, שוין
כמעט געהאלטן בא א שידוך טאן, דווקא נישקשה פון א יונגנמאן, א
פאקנטרעגער, אן אלמן אפילו, מיט קינדער עטלעכע, נאר א בעל־פרנסה,
א שיינער פארדינער, דאס הייסט, אז ער לייזט, פארדינט ער. חתן־כלה
זיך שוין אפילו אנגעקוקט אויך; געקומען צו עפעס, שוין געהאלטן
בא תנאים שרייבן, זאגט ער: „נו, און וואס הערט זיך מכוח נדן?״
זאג איך: „וואסער נדן?״ זאגט ער: „מע האט דאך מיר געזאגט,
אז איר גיט א פופציקער נדן״. זאג איך: „אלע בייזע חלומות אף מיינע
שונאימס קעפ! א פופציקער? ווי קומט צו מיר פופציקערס? איך
וועל גיין גנבענען, צי אויסגראבן פרעמדע תכריכים בא מיר פון די
קברים און פארקויפן?״... הקיצור הדבר, דער שידוך איז געווארן אויס
שידוך. און גיי רייד מיט זיי, מיט די כתרילעווקער בעלי־בתים, זיינען
זיי נאך גערעכט; זיי זאגן: „רב אריה, איר זינדיקט, איר האט, קיין
עין־הרע, א פרנסה אין האנט״... א שיינע פרנסה! אז ווו ס׳איז געווען ערגעץ א לייטישער מת, א פיינער מענטש, א שטיקל נגיד, איז ער
שוין לאנג געשטארבן, און קיין פרישע קומען נישט צו, נישטא קיין
מתים! נישטא!
    
געשריבן אין יאר 1902
    
נישטא איין זאך אף דער וועלט, וואס מע זאל דערפון נישט וויסן
אין כתרילעווקע; נישטא איין נייס אף דער וועלט, וואס מע זאל
דערפון נישט געוואר ווערן בא די קליינע מענטשעלעך.
    
אמת, אז עס קומט אן אהין, קומט דאס אן שוין אביסל שפעטלעך
און נישט פון דער ערשטער האנט ― נו, וואס זשע איז? אן אומגליק
א גרויסער? אדרבה, מיר דאכט, אז ס׳איז גאר א מעלה, די גרעסטע
מעלה.
    
ווארעם, צווישן אונדז ריידנדיק, וואס האבן, א שטייגער, די כתרילעווקער יידן צו פארלירן, אז זיי וועלן געוואר ווערן די היינטיקע
נייסן, די בשורות טובות, ישועות ונחמות, וואס לאזן זיך הערן אף דער
וועלט, חלילה וחס, שפעטער מיט א חודש אדער מיט צוויי, און אפילו
מיט א יאר שפעטער? ― א גרויסער אומגליק!
    
הקיצור, די כתרילעווקער קליינע מענטשעלעך זיינען געוואר געווארן, ― אפילו אביסל שפעטלעך ― אז ס׳איז דא א ווארט, וואס
הייסט  צ י ו נ י ז ם.
    
תחילת האט נישט יעדער פארשטאנען אקוראט וואס איז די טייטש
„ציוניזם״. שפעטער, אז מע האט אנגעשמעקט אין כתרילעווקע דעם
פשט פון „ציוניזם״, אז עס נעמט זיך פון „ציון״ וואס אין סידור, און
אז ציוניסטן איז אזא מין חברה, וואס האבן חשק איבערפעקלען אלע יידן
קיין ארץ־ישראל, איז געווארן אין שטאט, וואס זאל איך אייך זאגן?
― חוכא וטלולא! מע האט זיך געהאלטן בא די זייטן. זייערע געלעכטערן, מיין איך, האט מען באדארפט הערן פאר א מייל, און די גלייכווערטלעך, וואס זיינען געפלויגן אף רב הערצל דעם דאקטאר, אף דעם
דאקטאר נארדען און אף אלע איבעריקע דאקטוירים, וואלט כדאי געווען,
 
 