
 כמעט ערנסט 
 
 אויף נאָווי גאָד. 
 שמעון־שמואל פֿרוג 
 ממש לעצטנס זיינען אונדזערע העברעיש־שפראכיקע ברידער איבערגעגאנגען פונעם אויסנוצן דעם פעלערהאפטיקן באגריף ״סילוועסטער״ צו דעם באגריף ״נאווי גאד״ כדי באצייכענען דעם וויכטיקסטן מועד אין דער טראדיציע פונעם רוסיש־שפראכיקן יידנטום. 
 דאס איז א ריכטיקער שפאן, מחמת סילוועסטער איז דאך געווען עפעס א פויפסט א שונא־ישראל. צוזאמען מיט דעם איז דאס לחלוטין ניט קיין גענונגנדיקער שפאן. ס׳איז נייטיק א צוגאבלעכער שפאן אויף צו דערקענען טיפער די טראדיציע פונעם רוסיש־שפראכיקן יידנטום. מע דארף פארריכטן דעם שרייב־פעלער, וואס איז דערלאזט געווארן און האט זיך פארשפרייט. מע דארף שרייבן ניט ״נאווי גאד״ אדער ״נובי גוד״,אלא ״נביא גד״. כידוע, לויטן אשכנזישן אויסשפראך (און די יידן, וואס מע רופט זיי ״רוסים״, זיינען אין זייער איבערוועגנדיקער מערהייט אשכּנזים) איז מען נוהג לייענען דעם קמץ ווי אן O און ניט ווי אן A (דערמאנט זיך מארק ווארשאווסקיס ״אויפן פריפעטשעק״: ״קמץ־אלף — א״). דערפאר איז אין רוסלאנד געווען פארפירט ארויסריידן דעם נאמען פונום נביא גד — דהיינו גד־החוזה פונעם תנ״ך, וועלכער האט באגלייט דוד־המלך, ווען יענער איז אנטלאפן פון שאול־המלך, ווי ״נאווי גאד״ און ניט אזוי ווי אויף היינטצייטיקן ישראלדיקן עברית — ״נאווי גאד״. 
 די דאזיקע אוראלטע טראדיציע האט זיך אפגעהיט אויך נאך דעם, ווי דאס רוב יידן אין רוסלאנד זיינען איבערגעגאנגען אין זייער טאגטעגלעך לעבן פונעם ריידן אויף יידיש צום ריידן אויף רוסיש. על־פי געוויסע דעות, למשל, לויט ״סדר עולם רבּא״ פרק כ׳ און רש״י ״סוכה״ נ״א, ב׳, האט דעם פלאן פון בית־המיקדש, וואס איז צוגעגרייט געווארן דורך דוד־המלך, אים געגעבן גד־החוזה. פון דאנען שטאמט די חשיבות פון גד־החוזה אדער דער נביא גד ביים רוסיש־שפראכיקן יידנטום. אין אט דעם פונקט קומט אויפן בולטסטן אופן צום אויסדרוק די עמאציאנעלע פארבינדונג, וואס עס פילן די רוסיש־שפראכיקע יידן מיט ארץ־ישראל און מיט דער אידיי פונעם באנייען די עבודה פון בית־המיקדש. 
 די טראדיציאנעלע באגריסונג פונעם מועד נביא גד — ״ס נאווים גאדאם!״, ״מיט נייעם גד!״ דריקט אויס דאס מעכטיקע ווילן, אז א נייער נביא גד זאל געבן דעם פאלק ישראל א פלאן פונעם בויען דעם בית־המיקדש־השלישי אנשטאט בית־המיקדש־השני וואס איז רוינירט געווארן. 
 ס נאווים גאדאם, רבותי! 
 
 וועלוול טשערנין 
 