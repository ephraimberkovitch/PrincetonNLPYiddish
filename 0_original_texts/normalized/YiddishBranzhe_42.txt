

העלפאנדל אלי לערנט יידיש 



 by באריס סאנדלער 
May 2, 2021May 3, 2021 Filed under:
טעאטער
מוזיק 

סערגא בענגעלסדארף
דעם אמת געזאגט, האב איך נאכן דורכקוקן דעם ווידעא־מיוזיקל „פייגעלע אלף און דער אלטער גראמאפאן‟, איבערגעלעבט גרויסע עמאציעס. קודם־כל צוליב דעם, ווייל די פארשטעלונג איז געווידמעט יידיש, מיין באליבטער שפראך; צווייטנס, זיינען די מחברים, דער קאמפאזיטאר און דראמאטורג, זיינען ביידע פראפעסיאנאלן פון דער העכסטער מדרגה און גרויסע אנהענגער פון דער יידישער קולטור. יעווגעני קיסין געהערט צו די גרעסטע מוזיקער פון היינטיקער צייט; און באריס סאנדלער איז א באוווסטער שרייבער אויף דער מאדערנער יידישער גאס. שוין אפגערעדט, אז דער פאקט אליין, וואס דער ערשטער יידישער מיוזיקל פאר קינדער אין דער געשיכטע פון יידיש, איז אויפגעפירט געווארן דווקא אין ביראבידזשאן, אין מיין היים־שטאט, האט ארויסגערופן ביי מיר א געפיל פון שטאלץ און ווירדע.
פייגעלע אלף און אליאריה און אלי כאפן די פייגעלעך אינעם גראמאפאןמאלפעלע מאניעדי משפחה אלף־בית
דער ווידעא איז געוויזן געווארן פון מאסקווע אין די ראמען פונעם אינטערנאציאנאלן פעסטיוואל פון יידישער קונסט „גאלא־2021‟, געווידמעט שלום־עליכמען. אין שפיץ פון דעם פעסטיוואל שטייט דער באקאנטער קאמפאזיטאר און יידישער טוער אין רוסלאנד מיכאל גלוז.
אנגעהויבן האט זיך דאס „מעשהלע‟ נאך דעם, ווי אין ביראבידזשאן איז דערשינען סאנדלערס יידיש־רוסיש בוך פאר קינדער „העלפאנדל אלי און קלעפטשיק־בעבטשיק‟. איניציירט האט די אויסגאבע יעלענא סאראשעווסקאיא, די רעדאקטארין פון דער צייטונג „ביראבידזשאנער שטערן‟. מיט יעלענען בין איך באקאנט שוין לאנגע יארן. א דאנק איר ענערגיע, דערשיינט דער יידישער טייל פון דער צייטונג ביז היינט. זי איז פראדוקטיוו אויך ווי אן איבערזעצערין פון יידיש, בתוכם האט זי איבערגעזעצט סיי די צוויי מעשהלעך סאנדלערס, סיי אייניקע פון זיינע דערציילונגען.
דאס בוך און באזונדערס די געשטאלט פונעם נייגעריקן העלפאנדן אלי, וואס האט זיך אין זיין חלום באקענט מיטן פייגעלע אלף און צום ערשטן מאל דערהערט א יידיש ווארט, האט צוגעצויגן דעם אויפמערק פון אן אנדער קולטור־טוערין אין ביראבידזשאן, דער דירעקטארין פונעם מוניציפאלן ליאלקע־טעאטער „קודעסניק‟ סוועטלאנא וואסיליעווא. סוועטלאנא האט דעמאלט געזאגט יעלענאן, אז שוין לאנג טראגט זי זיך ארום מיטן איינפאל אויפצופירן א יידישע פארשטעלונג. גוטע איינפאלן, געפאלן אויף א גוטן באדן, ברענגען גוטע רעזולטאטן. גראד צו יענער צייט האבן סאנדלער און קיסין פארענדיקט די ארבעט אויף זייער מוזיקאלישער פארשטעלונג, געשאפן אויפן יסוד פון דער קינדער־מעשה וועגן דעם העלפאנדל אלי. דער מיוזיקל האט באקומען דעם נאמען „פייגעלע אלף פונעם אלטן גראמאפאן‟.
באריס מאקסימאוו, דער רעזשיסאר פון דער פארשטעלונג האט דערקלערט, אז יידיש קאן מען היינט הערן אין שטאט זייער זעלטן, האט מען געמוזט צונויפפארן רוסיש און יידיש. „דעריבער, — דערקלערט מאקסימאוו, — רעדן די העלדן אויף רוסיש און אויף יידיש זינגען זיי.‟
אין דעם ליברעטא, אין פארגלייך מיטן בוך, דערהייבט דער מחבר די ראלע פון לערנען יידיש. דערפאר ווערט דאס פייגעלע „אלף‟, ווי דער ערשטער אות פון אלף־בית, איינער פון די הויפט־פערסאנאזשן. אייגנטלעך, איז דער גאנצער סוזשעט פונעם מיוזיקל געבויט ארום דעם לערנען יידיש; ביים אנהייב טוט עס אלי אליין און דערנאך ווערן דערמיט פארכאפט אלע זיינע חברים, די חיהלעך אין דזשאנגל.
אלע איינוווינער פון דזשאנגל ווערן געשפילטן אין דער פארשטעלונג פון די אקטיארן און זייערע ליאלקעס, אבער די יידישע אותיות שפילן לעבעדיקע קינדערלעך — די סימפאטישע מיידעלעך פונעם אנסאמבל „אילנות‟, אנגעפירט פון אירינא נאטאפאווא. גראד די קינדער איז צוגעטיילט געווארן צו שפילן די וויכטיקע ראלע אין דער דראמאטורגיע פון דעם מיוזיקל; אין זייער זינגען און טאנצן איז קאנצענטרירט דער גאנצער יידישער טייל פון דער פארשטעלונג. זיי, די פייגעלעך־אותיותלעך, שטעלן פאר דעם יסוד פון יידישן וויסן — דעם אלף־בית! די שיינע מעלאדיעס, נאציאנאל באפארבט, די לעבעדיקע טענץ און אויסדריקפולע פלאסטיק פון די יונגע ארטיסטקעס גיבן צו דער פארשטעלונג אן עכט־יידישן כאראקטער.
מיין איינציקער ווונטש איז, מע זאל לייגן מער אכט אויף דער דיקציע פון די קינדער; אז אין די כארן זאל יעדעס ווארט קלינגען קלאר און דייטלעך. באזונדערס וויל זיך אויסטיילן די ארבעט פונעם קינסטלער. מיט גרויס פאנטאזיע און מייסטערשאפט זיינען געמאכט געווארן די קאסטיומען פאר די מיידעלעך פון „אילנות‟, ווי אויך די ליאלקעס פון די חיות. די הויפט־קינסטלערין פונעם טעאטער „קודעסניק‟, יעקאטערינא קאלאשניקאווא האט צוגעטראכט פאר די קינדער ווונדערלעכע קרוינען — אין יעדער קרוין איז אריינגעשטעלט אן אנדער יידישער אות. אזוי קומט פאר, אז אין איין קאראהאד דרייט זיך אויף דער בינע דער גאנצער אלף־בית.
פארשטייט זיך, אז דער גרעסטער חלק פונעם דערפאלג קומט דער רעזשיסאר, באריס מאקסימאוון. ער האט זיך דרייסט אפגעזאגט פון דער טראדיציאנעלער פאר א ליאלקע־טעאטער שירמע, הינטער וועלכער עס ארבעטן די אקטיארן, וואס רעדן מיט די שטימען פון זייערע ליאלקע־העלדן. מאקסימאוו פארקערט — ער האט די אקטיארן נישט באהאלטן, נאר ארויפגעבראכט אויף דער בינע צוזאמען מיט זייערע ליאלקע־פערסאנאזשן. מעגלעך, אז אזא קונץ איז נישט קיין נייעס, אבער פארט פאסט ער זיך גוט אריין אינעם זשאנער פון דעם מעשהלע, ווו עס קאן געשען אויך אזא נס.
איך וויל דא אנרופן די נעמען פון די הויפט־אקטיארן, וואס האבן זיך באטייליקט אין דעם אוניקאלן ספעקטאקל. יעדער פון זיי האט געשאפן א בולט געשטאלט, וואס פארגעדענקט זיך, און אין דער זעלבער צייט, געווען א טייל פון א פאראייניקטן אנסאמבל: דאריא גראטשיאווא (אלי), אלעקסאנדער שעוועל (זיידע אליהו), דמיטרי אנישטשענקא (לייבעלע אריה), אלגא אנישטשענקא (מאלפעלע מאניע), יעווגעני ראזע (בלויער דראקאן) און אנדערע.
זייער רירנדיק, הגם אויף א פייערלעכן אופן, איז דורכגעפירט געווארן דער פינאל פון דער פארשטעלונג: אלע באטייליקטע גייען ארויס אויף דער בינע און מיט טענץ און געזאנג רימען זיי די יידישע אותיות.

Share this:TwitterFacebookPrintLike this:Like Loading...

Related
 


Tagged: Boris SandlerEvgeny KissinfasadtheatreYiddish 
Post navigation


Previous Post
א דארפיש יידיש יינגל 

Next Post
אין דער צייט פון קאראנא־ווירוס (9) 



