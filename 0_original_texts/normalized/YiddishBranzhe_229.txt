

מאנטעסקיע און דאס יידנטום 



 by באריס סאנדלער 
November 23, 2019January 2, 2020 Filed under:
געשיכטע
פערזענלעכקייטן 

לייזער לובארסקי
„איז ניט ווונדערלעך דער ציל פון ארבעטן, כדי איבערצולאזן נאך זיך וואס מער גליקלעכע מענטשן, ווי מיר זיינען געווען?‟
מאנטעסקיע
דער פראנצויזישער שרייבער, רעכטפארשער און פילאסאף שארל־לוי דע סעקאנדא, באראן דע לא ברעד באראן דע מאנטעסקיע (Charles־Louis de Seconda, Baron de La Brède et de Montesquieu) — 1689־1755 — איז געבוירן געווארן ניט ווייט פון דער שטאט בארדא, פיל יארן דארט געלעבט און זיך געלערנט. אין בארדא האבן געפונען א מקום־מיקלט די מאראנען, וועלכע זענען אנטלאפן פון די אינקוויזיציע־גזירות אין שפאניע און פארטוגאל.
אין יאר 1569 איז ארויס די בארימטע „בולע‟ (דער דאקומענט פונעם פויפס פיוס דעם Vטן וועגן ארויסטרייבן די יידן פון די פויפסטלעכע נחלות אין פראנקרייך און איטאליע). אין 17טן י\. ה. האבן די יידן געמעגט וווינען בלויז אין געוויסע שטעט און נאר אין אויסגעטיילטע יידישע קווארטאלן.
שלאס לא־ברעד, ווו ס׳איז אויפגעוואקסן דער קומעדיקער פילאסאף
מאנטעסקיע איז געווען איינער פון די ערשטע פראנצויזישע אינטעלעקטואלן, וועלכער האט געעפנט דעם יארהונדערט פון דער השכלה, וואס האט זיך גיך פארשפרייט אויף מיזרח־אייראפע, ווו ס׳האט זיך אנגעהויבן אנטוויקלען אויך די יידישער השכלה.
א ריי מלחמות און אויפשטאנדן האבן זיך נעגאטיוו אפגערופן אויפן גורל פון די יידן אין אייראפע. זעקס יאר פאר מאנטעסקיעס געבורט, אין יאר 1683, האט לודאוויג דער XIVטער פארטריבן אלע יידן פון די פראנצויזישע געביטן קיין אמעריקע. דערביי האט עס געוויס ניט פארשטארקט דעם רעכטלאזיקן מצב פון די יידן אין אנדערע לענדער.
אין אזא אטמאספער איז דערצויגן געווארן מאנטעסקיע; אט די רעגירונגס־פארמען האבן פארמירט די וועלט־אנשויונגען פון דעם קומעדיקן קעמפער פאר ציווילער און רעליגיעזער פרייהייט. ער איז געווארן א גייסטיקער פארגייער פון דער צוקונפטיקער פראנצויזישער רעוואלוציע. ס׳האט אין אים גערייפט די אידעע, אז עס מוז אפגעטיילט ווערן די געזעצגעבערישע מאכט פון דער עקזעקוטיווער. די דאזיקע פאזיציע וועט שפעטער געלייגט ווערן אין יסוד פון פארשידענע קאנסטיטוציעס.
40 יאר האט מאנטעסקיע אפגעלעבט אונטער דער ממשלה פונעם קיניג לודאוויג דער XVטער, די עפאכע, ווען פראנקרייך האט פארלוירן איר פריערדיקן באטייט אין דער וועלט־פאליטיק; אין דער זעלבער צייט האט אויפגעבליט די פראנצויזישע אויפקלערערישע ליטעראטור און ס׳האט אויסגערייפט די כוונה צו פארוואנדלען פראנקרייך אין א רעפובליק.
מאנטעסקיע, ווי א פארגייער פון דער השכלה, האט געפריידיקט פאר גלייכע רעכט פאר קריסטן און יידן. א סך אבער האבן געהאלטן יידישקייט פאר א שעדלעכן אבערגלויבן און אן אנטיסאציאלער רעליגיע, וואס צעשפאלט די געזעלשאפט און אז מען דארף זי אויסווארצלען. מאנטעסקיע איז געווען דער איינציקער משכיל אין פראנקרייך, וועלכער איז געווען גרייט אנצונעמען די יידן אזוי, ווי זיי זיינען געווען, דאס הייסט, ניט פאדערן פון זיי א „רעפארמאציע‟.
וואלטער ־ 1778־1694
די אנדערע משכילים און צווישן זיי אויך וואלטער (1778־1694) זיינען געווען אפענע אנטיסעמיטן, געהאלטן די יידן פאר שונאים פון דער מענטשהייט, פאר פארברעכער, וועלכע איגנארירן די אמתע מאראל. מער פון אלעמען האט זיך אין דעם געביט אויסגעצייכנט וואלטער. אט ווי אזוי ער באשרייבט די יידן: „זיי זענען די אממערסטן פארהאסטע ביי אלע שכנים און פארהאסטן אלעמען אליין. זיי ווערן געבוירן מיט א מלא־רציחהדיקן פאנאטיזם אין זייערע הערצער, גלייך ווי די טעווטאנען ווערן געבוירן מיט בלאנדע האר אויפן קאפ. איך וועל זיך ניט פארווונדערן, אויב די יידן וועלן א מאל ווערן א צרה פאר דער מענטשהייט‟.
די שונאי־ישראל האבן אויסגענוצט די יידן צו דיסקרעדיטירן די השכלה, ווייל דער אלטער טעסטאמענט איז דאך געווען דער באדן פארן אמתן קריסטנטום. פון דער אנדערער זייט, האבן די משכילים דערוויזן די פאלשקייט און שעדלעכקייט פון אזא באציונג. די אנטיסעמיטן האבן פארגעשטעלט די יידן מיט פאראכטונג און אין דער זעלבער צייט האבן זיי אונטערגעשטראכן די יידישע ווארצלען פונעם קריסטנטום.
אויף אזא אופן האבן זיי געוואלט דורכשלעפן דעם געדאנק, אז דאס קריסטנטום איז אין תוך די זעלבע יידישקייט, אנדערש געזאגט, די ערגסטע דערשיינונג אין דער וועלט.
כמעט אלע אנגעזעענע משכילים אין 19טן י\. ה. האבן זיך באצויגן נעגאטיוו צו יידן און יידישקייט. דערביי, האבן די גוטוויליקע, ניט געקוקט דערויף, וואס זיי האבן אפגעשאצט יידישקייט ווי אן אממערסטן אנטיסאציאלע רעליגיע, האבן זיי פארט גערעכנט, אז די יידן קען מען „פארריכטן‟ און אריבערדערציען; ערשט נאך דעם איז מעגלעך זיי איינשליסן אין דער ציוויליזירטער געזעלשאפט. להיפוך האבן די אומפריינדלעכע השכלה־אנהענגער געשטיצט א ראסן־אנטיסעמיטיזם און אויסגעשלאסן די מעגלעכקייט פון „פארריכטן‟ די יידן. נאך מער: זיי האבן דערקלערט די יידן פאר שונאים פון לאנד און מענטשהייט.
מאנטעסקיע גופא, האט זיך אין דער ערשטער העלפט 18טן י\. ה. באצויגן צו די יידן גוטוויליק. אין זיין פילאסאפישן ראמאן „פערסישע בריוו‟ (יאר 1721) האט ער געשריבן וועגן זייער אומענדלעכער ליבע צו דער רעליגיע — דער מוטער פון קריסטנטום און איסלאם (בריוו נומ׳ 60). אין זיין בוך „אין גייסט פון די געזעצן‟ (1748) האט ער אויסגעדריקט די אידעען פון הומאניזם, רעליגיעזער און ראסן־טאלעראנץ לטובות גערעכטיקייט און מענטשלעכקייט (די געדאנקען דריקט אויס א פארטוגעזישער ייד, וועמענס קלוגשאפט קאנטראסטירט שארף מיט דער אומטאלעראנטקייט און אכזריותקייט פון די קריסטלעכע פאנאטיקער). אין זיינע „יידישע בריוו‟ (1736) צום מארקיז ד׳ארזשאן (א פראנצויזישער שרייבער און פילאסאף, 1704־1771, א משכיל) האט מאנטעסקיע געשריבן מיט גרויס גוטוויליקייט וועגן די יידישע ווערטן און די יידן אליין.
שפעטער, שוין נאך מאנטעסקיעס טויט, האבן ס׳רוב השכלה־טוער ארויסגעוויזן אן אפענע שינאה צו יידן און ארויפגעלייגט אויף זיי, ווי אויך אויף די קריסטן, דאס אכזריות פאר דעם רעליגיעזן פאנאטיזם. וואלטער, למשל, איז אין דעם „ענציקלאפעדישן ווערטערבוך (1764/69)‟ אנגעפאלן אויף דעם יידישן רעליגיעזן פאנאטיזם; ער האט אויך באשטעטיקט, אז די קריסטן געהערן פאקטיש צו יידישקייט, ווייל ״יעזוס דער קריסט איז געבוירן געווארן, געלעבט און געשטארבן ווי א ייד‟. אבער אין דער „פריידיק־רעדע פון רבי עקיבה״ (1764) האט וואלטער, ניט קוקנדיק אויף זיין פערזענלעכער אומפריינדלעכקייט, פאראורטיילט די רדיפות קעגן יידן.
דער פראנצויזישער פילאסאף און גייסטיקער פארגייער פון דער פראנצויזישער רעוואלוציע, זשאן זשאק רוסא (1778־1712), האט גערופן אין זיין בוך „עמיל‟ (1762) צו א מער גוטוויליקער און אביעקטיווער באציונג צו יידן:
זשאן זשאק רוסא (1778־1712)
„מיר וועלן זיך ניט דערוויסן וועגן די אינערלעכע מאטיוון פון די יידן ביז זיי וועלן האבן זייער אייגענעם, פרייען לאנד, זייערע שולן און אוניווערסיטעטן, ווו זיי וועלן קענען רעדן און פירן וויכוחים אן מורא. נאר דעמאלט וועלן מיר זיך דערוויסן דעם אמת, וואס זיי קענען זאגן דער וועלט‟.
א ריי אנדערע אידעאלאגן פון דער השכלה האבן אין 18טן י\. ה. צוגעגרייט דעם באדן אריינצונעמען די יידן ווי גלייכע צווישן גלייכע אין דער אייראפעישער געזעלשאפט. די משכילים האבן פראקלאמירט דעם וווילזיין פון מדינות און פון באזונדערע פערזענלעכקייטן ווי א דערהויבענער ציל… אינעם צענטער פון דער ראציונאליסטישער אנשויונג איז געשטעלט געווארן אן „אבסטראקטער מענטש‟, דאס הייסט, אן אידעאלע באשעפעניש, אומאפהענגיק פון דער רעליגיע, שטאנד און נאציאנאליטעט. אין די ראמען פון אזא וועלט־אנשויונג איז ניט געווען קיין אונטערשייד צווישן יידן און ניט יידן.
גאטהאלד אפרים לעסינג (1724־1781)
אין די שאפונגען פון פארשידענע דייטשישע און ענגלישע משכילים פון 18טן י\. ה. האבן זיך צום ערשטן מאל באוויזן פאזיטיווע יידישע געשטאלטן. באזונדערס איז בארימט געווארן דער דייטשישער פילאסאף גאטהאלד אפרים לעסינג. קלאר און דייטלעך פאר דעם קרייז זיינען די ווערטער פון אן אנדערן דייטשישן פילאסאף יאהאן גאטפריד פאן הערדער: „עס וועלן קומען צייטן, ווען אין אייראפע וועט מען מער ניט פרעגן, ווער איז א ייד און ווער איז א קריסט, ווייל דער ייד וועט אויך לעבן לויט די אייראפעישע געזעצן און מיטווירקן אויפן וווילזיין פונעם לאנד. בלויז א בארבארישער צוגאנג קען שטערן דערצו…‟
אן א ספק, אז אזעלכע אנשויונגען האבן געהאט א גרויסע ווערט אין דעם לעבן פון יידן אין מערב־אייראפע; אבער זייער השפעה איז ניט געווען אנטשיידנדיק אין דער קריסטלעכער סביבה. ס׳איז נייטיק צו באמערקן, אז די פארשטארקונג פון דער ראלע און וויכטיקייט מצד די יידן אין דער געזעלשאפט נאך דער פראנצויזישער רעוואלוציע 1789, וואס האט אויסגעגלייכט זייערע ציווילע רעכט, איז דערמעגלעכט געווארן א דאנק אזעלכע דענקער ווי מאנטעסקיע.
סוף קומט

Share this:TwitterFacebookPrintLike this:Like Loading...

Related
 


Tagged: historyjews 
Post navigation


Previous Post
נאטיצן פונעם רעדאקטאר — 26 

Next Post
לאפסוס־קאקטוס — 27 



