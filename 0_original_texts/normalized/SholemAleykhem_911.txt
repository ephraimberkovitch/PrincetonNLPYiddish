 
 קליינע מענטשעלעך מיט קליינע השגות: אים מעג מען מקנא זיין 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
זינט כתרילעווקע איז א שטאט געדענקט דארט קיינער נישט אזא
לוויה, ווי עס האט געהאט רב מלך דער חזן.
    
רב מלך דער חזן איז געווען א ייד אן ארעמאן, אן עני ואביון,
גלייך מיט אלע כתרילעווקער בעלי־בתים, און האט פארדינט אזא לוויה
נאר דערפאר, וואס ער איז געשטארבן יום־כיפור צו נעילה.
    
אזוי שטארבט א צדיק, א גרויסער צדיק.
    
די זון האט שוין געהאלטן בא אונטערגיין, זיך געזעגנט מיט כתרילעווקע און אריינגעקוקט דורך די פענצטער פונעם אלטן בית־המדרש און
באלייכט די טויטע אויסגעמוטשעטע פנימער, די געלע טליתים מיט די
ווייסע קיטלען פון די בעלי־בתים, וואס האבן אויסגעזען ווי לעבעדיקע
מתים.
    
דאס, וואס ווערט אנגערופן הונגער, האבן שוין די דאזיקע לעבעדיקע מתים לאנג אויפגעהערט צו פילן. זיי האבן נאר געפילט, אז עס
לאזן זיך אויס די כוחות, אז עם גייט זיי אויס דאס חיות. זיי זיינען
געזעסן איבער די מחזורים, געשאקלט זיך, געקוויקט זיך ווער מיט „חלש־טראפנס״ און ווער מיט א שמעק־טאבעקע, און געזונגען, אונטערגעהאלפן
רב מלך דעם חזן.
    
רב מלך דער חזן, א שיינער ייד מיט א לאנגער בארד, מיט א ברייטן
קאלנער, איז פון גאנץ פרי אן געשטאנען פארן עמוד אויף די פיס; ער
איז געשטאנען פארן רבונו־של־עולם מיט אויפגעהויבענע הענט, געדאוונט
געטריי, געשמאק, געוויינט און געבעטן בא אים רחמים פאר די בעלי־בתים, וואס האבן אים געשיקט פאר א שתדלן, א כאדאטיי, מע זאל
זיי מוחל זיין זייערע גרויסע זינד און מע זאל זיי אנחתמענען א גוט
קוויטל, אנצייכענען זיי א גוט יאר.
    
אף אזא אדוואקאט, ווי רב מלך, האבן זיך די בעלי־בתים פון דעם
אלטן בית־מדרש, נישקשה, געקאנט פארלאזן.
    
ערשטנס, די געמבע; אלטע בעלי־בתים דערציילן, אז אין דער
יוגנט האט ער, זאגט מען, געהאט א שארפע שטימע, א „שאגת ארי״;
האט ער געעפנט א מויל, האבן געציטערט די ווענט פונעם בית־המדרש
און עס האבן געקלונגען די פענצטער.
    
היינט איז ער געווען א גרויסער בעל־בכי, פלעגט וויינען, גיסן, ווי
א בערעזענע, און אף אים קוקנדיק ― דער גאנצער עולם.
    
אף דער עלטער איז בא אים די שטימע געווארן אביסל צוגעלעגערט
און ס׳איז אים פארבליבן נאר דאס וויינען ― נאר אזא וויינען, וואס
קאן נעמען א וואנט, אויפוועקן א טויטן.
    
רב מלך הייבט אויף ביידע הענט און טענהט זיך אויס מיטן רבונו־של־עולם מיטן געוויסן וויינענדיקן ניגון פון נעילה:
    
― אוי־וויי, טאטע! אוי־וויי, פאטער! אוי־וויי, אוי־וויי!...
    
און איטלעכער בשעת־מעשה האט חרטה אף זיינע גרויסע זינד,
בעט בא גאט, ער זאל אפמעקן, מוחל זיין, פארגעסן, און שענקען זיי
א גוט יאר פאר זיי און פאר זייערע נאקעטע, בארוועסע הונגעריקע
קינדערלעך.
    
און דערמאנען זיי זיך אן זייערע הונגעריקע, נאקעטע און בארוועסע
קינדערלעך, די אומשולדיקע נפשות נעבעך, ווערט זיי דאס הארץ צעגאנגען אזוי ווי וואקס, און זיי זיינען גרייט צו פאסטן נאך דריי טעג מיט
נאך דריי נעכט, אבי אויסבעטן בא דעם וואס לעבט אייביק א גוט
יאר...
    
און רב מלך דער חזן, אביסל אפגערוט זיך און איבערגעכאפט דעם
אטעם, טוט ער זיך א קאטשע אפן האלדז, א ציקל אפן אלטן שטייגער:
    
― אטונעם־נעם־נעם־דע־ע־עי! אטונעם־נעם־נעם־דע־ע־עי! ע־ע־עי!...
― און לאזט אויס ווידער מיט א געבעט און מיט א געוויין:
    
― אוי־וויי! אוי־וויי! אוי־וויי! אוי־וויי!...
    
און פלוצעם ווערט מיט א מאל שטיל, און עס הערט זיך עפעס א
פאל און א קלאפ און א שטופעריי און א שושקעריי:
    
― ששש... שא... שא! ממ... ממ!... אי־א־נו! שמש!
שמש!...
    
לויפט צו חיים שמש און כאפט אונטער רב מלך דעם חזן אונטער די
הענט, און רב מלך דער חזן פארווארפט דעם קאפ ארונטער, די אויגן
האלב־אפן, דאס פנים ווייס ווי קאלך, די ליפן טויט, און עפעס א שמייכעלע, א ביטער שמייכעלע שפילט אף זיי.
    
דער עולם טוט זיך א ווארף. מע טראגט אים אונטער חלש־טראפן
צו דער נאז, מע שפריצט אים אפ מיט וואסער, מע קוועטשט אים בא
די שלייפן ― בלאטע! רב מלך דער חזן איז טויט. רב מלך דער חזן
איז געשטארבן . . . . . . . . . . . .
. . . . . . . . . . . . . . . . . .
    
א וואלף אז עס כאפט זיך אריין אין דער טשערעדע און פארצוקט
א שעפעלע, ווערט צווישן די איבעריקע שאף א טומל, א מהומה אף
א וויילע; נאכדעם שלאגט מען זיך צונויף אלע אינאיינעם און מע
הייבט אן ציטערן מיט אלע גלידער.
    
אזוי איז געווען אינעם אלטן בית־המדרש, בשעת רב מלך דער חזן
איז געשטארבן.
    
עס איז געווארן אף א וויילע א טומל, א גערודער; פון דער ווייבערשער שול האט זיך געלאזט הערן א מאדנער קוויטש ― דאס האט
צביה די חזנטע געחלשט, און אף איר קוקנדיק זיינען געפאלן חלשות
נאך עטלעכע ווייבער.
    
האט רב יוזיפל דער רב א ווונק געטאן צו די גבאים, און די גבאים
האבן א פאטש געטאן אין די סטענדערס, ס׳זאל זיין שטיל. און חיים
דער שמש (ער איז טאקע געווען בעל־שחרית) איז צוגעגאנגען צום עמוד
און האט זיך געשטעלט דאוונען ווייטער. און דער גאנצער עולם האט
געדאוונט ווייטער, ביז רב ניסל בעל־תוקע האט געגעבן דעם לעצטן בלאז.
    
נאכדעם האט מען געמאכט א ברכו, זיך געשטעלט דאוונען דעם
וואכנדיקן מעריב, און אז מע האט אפגעדאוונט דעם וואכנדיקן מעריב,
איז מען געגאנגען מחדש זיין די לבנה, און אז מע האט מחדש געווען די
לבנה, איז מען ערשט דעמאלט געגאנגען אהיים זיך אפפאסטן, ווער מיט
א פערטל עוף פון די כפרות און מיט א גלעזל ווארעמס, און ווער מיט
א שטיקל ברויט מיט הערינג און מיט גלאט א טרונק וואסער.
    
אין א שעה ארום נאכן אפפאסטן זיך איז דער גאנצער שול־הויף
שוין געווען פארפלייצט מיט מענטשן. ס׳איז נישט געווען קיין שפילקע
דורכצוווארפן.
    
יידן און ווייבער, יינגלעך און מיידלעך, קינדער פון די וויגעלעך ―
אלע זיינען זיך צונויפגעקומען אף דער לוויה.
    
בעלי־בתים האבן זיך אליין מתעסק געווען אין דער מצווה. נישט
צוגעלאזט די שמשים. א קלייניקייט ― אזא מת!
    
די נאכט איז געווען א ליכטיקע און א ווארעמע. די לבנה האט
אראפגעשיינט אף כתרילעווקע און האט אנגעקוועלט פון די ארעמעלייט,
וואס זיינען געקומען אפגעבן כבוד רב מלך דעם חזן פאר זיין אוועקגיין
אהין אין זיין ווייטן וועג אריין. און אז מע האט זיך אפגעשטעלט מיט
דער מיטה קעגן אלטן בית־המדרש, האט זיך רב יוזיפל דער רב אוועקגעשטעלט מאכן א הספד, און דער גאנצער עולם האט געוויינט.
    
רב יוזיפל דער רב האט אויסגעוויזן מיט פסוקים און מיט מדרשים
א סך, אז רב מלך דעם חזנס טויט איז נישט קיין געוויינלעכער טויט
פון א געוויינלעכן מענטשן, אז אזוי שטארבן שטארבט נאר א צדיק, און
א גרויסער צדיק, אז אזא צדיק גייט פון דאנען גלייך אין גן־עדן אריין.
אזא צדיק באדארף איטלעכער מקנא זיין, און איטלעכער באדארף זיך
ווינטשן אזא טויט, ווארעם נישט איטלעכער איז זוכה צו שטארבן יום־כיפור
צו נעילה באם עמוד, ווען גאט האט מוחל געווען אלע זינד ― און אזא
צדיק, אז ער פארט־אפ פון שטאט, באדארף די גאנצע שטאט אים גיין
באגלייטן, און אזא צדיק, אז ער שטארבט־אפ אין שטאט, באדארף די
גאנצע שטאט וויינען און קלאגן.
    
― וויינט־זשע, יידן, און קלאגט אף דעם צדיק, וואס מיר האבן
פארלארן, און בעט אים, ער זאל דארט זיין א מליץ־יושר פארן כיסא־הכבוד צום נייעם יאר, טאמער וועט ער טאקע אויסבעטן פאר אונדז
אלעמען א גוט־יאר, ― שוין צייט גאט זאל רחמנות האבן אף כתרילעווקע
און אף אירע יידן!...
    
דער גאנצער עולם האט געוויינט, געגאסן מיט טרערן און געגלויבט,
אז זיי האבן אוועקגעשיקט פאר זיך א גוטן שליח, א רעכטן שתדלן צום
אייבערשטן.
    
אין דער מינוט האט זיך איטלעכער געווונטשן צו זיין אף רב מלך
דעם חזנס ארט.
    
און רב יוזיפל האט, אפנים, פארגעסן, אז ער רעדט מיט א טויטן,
און האט אויסגעלאזט זיין הספד מיט די דאזיקע ווערטער:
    
― לך לשלום ― גיי געזונטערהייט און זיי מצליח!...
    
לאנג־לאנג נאכדעם האט מען נישט אויפגעהערט צו דערציילן אין
כתרילעווקע פון רב מלך דעם חזנס טויט און פון דער לוויה, וואס ער
האט געהאט, און מע האט געזאגט מיט א זיפץ:
    
― יא,  א י ם  מעג מען מקנא זיין...
    
געשריבן אין 1902
    
א.
    
ס׳איז שוין לאנג נישט געווען אין כתרילעווקע אזא שיינער פורים
און אזא ווארעמער. עס האט פארפרי געלאזט דאס אייז, און פונעם שניי
איז געווארן א טוואן ביזן גארטל. די זון האט געשיינט. עס האט געבלאזן
א פויל ווינטל. א נאריש קעלבל האט זיך אויסגעוויזן, אז סע שמעקט
מיט וועסנע, האט דאס אנגעהויבן בלעקען, פארריסן דעם וויידל, אראפגעלאזט די מארדע און ארויסגעלאזט א האלבן „מע!״ אף דער גאס
זיינען געלאפן שלענגלדיקע ריטשקעלעך אראפ־בארג, געשלעפט מיט זיך
ווו ערגעץ א שפענדל, א שטרוי אדער א שטיקל פאפיר. א גליק, וואס
אין שטאט איז נאך כמעט בא קיינעם נישט געווען אף מצות; אנישט,
וואלט מען געקאנט מיינען, אז ס׳איז נישט פורים, נאר ערב־פסח.
    
סאמע אין מיטן שטאט, אין דער רעכטער בלאטע, האבן זיך באגעגנט
צוויי מיידלעך, וואס ביידע האבן געהייסן נחמה, ― איינע א שווארצע,
א געזונטע, מיט געדיכטע ברעמען און מיט א קורצער נאז, די אנדערע
א ווייסע, א קראנקלעכע, מיט רויטע האר און מיט א שפיציכיק נעזל;
איינע א בארוועסע, מיט גראבע שווארצע פולקעס, די אנדערע כלומרשט
אין שיך, וואס האלטן אפן דאס מויל און „בעטן עסן״; שיינע שיך!
אז מע גייט, קוואטשקען זיי און סע שלעפט זיך נאך א פאדעשווע, וואס
גיט אלע מאל א ליאסק מיט א קוויטש, און אז מע טוט זיי אויס, וועגן
זיי א פוד. דאס איז געווען אזעלכע שיך, וואס מע זאגט אף זיי: „איידער
אזעלכע שיך, איז שוין גלייכער בארוועס״... ביידע נחמהס האבן געטראגן שלח־מנותן, איבערגעדעקט מיט א ווייס סערוועטל, און צוגעהאלטן
 
 