 
 מאטל פייסי דעם חזנס: 2\. 17: מיר גייען פארגרעסערן די ביזנעס 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
מיר גייען פארגרעסערן די ביזנעס
  
― א. ―
    
אין אמעריקע האט מען פיינט שטיין אף איין ארט. אין אמעריקע
גייט מען פארווערטס. דאס הייסט, מע וואקסט, מע ווערט וואס א טאג
גרעסער... די ביזנעס, וואס מיר האבן געמאכט אף אונדזער סטענד,
האבן ניט געטראגן אף אויסצוהאלטן א משפחה פון, קיין עין־הרע, זיבן
פארשוין. האבן מיר גענומען זוכן א גרעסערע ביזנעס. שוין ניט קיין
סטענד, קיין טישל הייסט דאס. אין אמעריקע באדארף מען לאנג ניט
זוכן. מע דארף נאר נאכקוקן, ווי איך האב אייך שוין דערציילט, אין די
פייפערס. דארט געפינט איר וואס אייער הארץ גלוסט. טאקע פון פייגל־מילך. דער חסרון איז, וואס פאר אן איינגעפירטע ביזנעס הייסט מען
זיך גוט באצאלן. א נאמען קאסט געלט. פאר דער פירמע באדארף מען
אמאל מער באצאלן, ווי פאר דער סחורה. א סימן האט איר, אז אפילו
אונדזער סטענד, וואס האט אונדז אריינגעבראכט קוים צען טאלער א וואך,
האבן מיר אויך פארקויפט פאר גוט געלט ― נאר צוליב דער פירמע.
א גרינהארן האט דאס בא אונדז אפגעקויפט. ער האט זיך אפילו ניט
שטארק נאכגעפרעגט בא אונדז, וויפל מיר מאכן. אים איז געווען גענוג
צו זען, אז זיבן נפשות דרייען זיך ארום איין סטענד און מאכן א לעבן.
מסתמא איז דאס א „ביזנעס״...
  
― ב. ―
    
דעם סטענד האבן מיר פארקויפט מיט דער גאנצער סחורה, מיט
די בעסקעטס, מיט די כלים און אפילו מיט דער שאו־קייס. נאר דעם
סוד, ווי אזוי מע מאנופעקטשורט סאדע־וואסער, אלערליי סיראפן, און,
איבערהויפט, ווי אזוי מע מאכט דעם געטראנק, וואס מע רופט אים „סיי־דער״ ― דאס האט מיין ברודער אליהו ניט געוואלט אויסזאגן פאר קיין
געלט ניט. ער האט געזאגט, אז איטלעכער מאנופעקטשורט דאס, ווי ער
פארשטייט. למאי ער מאנופעקטשורט וויין אף פסח? מיין ברודער אליהוס
פסחיקער וויין האט א שם אין אמעריקע. קוקט ניט דערויף, וואס ער
מאנופעקטשורט אים ערשט דאס ערשטע יאר. אלע אונדזערע באקאנטע,
וואס דאווענען מיט אונדז שבת אין אונדזער כתרילעווקער שול, האבן
אונדז צוגעזאגט, אז וויין אף פסח וועלן זיי ניט נעמען אין ערגעץ, נאר
בא אונדז. אונדזער חבר פיניע האט ארויסגעלאזט א קלאנג און צעפויקט איבער ניו־יארק, אז מיין ברודער אליהו מאנופעקטשורט פסחיקן
וויין ― מעג אים טרינקען דער פרעזידענט. אף צו פויקן איז אונדזער
פיניע א מזיק. דא ווערט דאס אנגערופן: „אדווערטייזן״. פיניע זאגט,
אז דערויף, דאס הייסט אף אדווערטייזמענטס, שטייט אמעריקע. איטלעכער סוחר מעג לויבן זיין סחורה. יעדער ארבעטער מעג אדווערטייזן
זיין מלאכה. די גאנצע וועלט מעג וויסן, אז מיין געטראנק איז זויער־עסיק. נאר איך מעג מיר אדווערטייזן, אז ס׳איז זיסער פון צוקער. איר
מעגט זיין איבערצייגט, אז מיין ארבעט איז ניט ווערט קיין פעני. נאר
איך קאן עס מיר שאצן, אז ס׳האט די ווערט א מיליאן. עס איז אמעריקע. א פרייע מדינה.
  
― ג. ―
    
שטארק אויסגעפויקט און צעאדווערטייזט איבער גאנץ „דאון־טאון״
מיין ברודער אליהוס פסחדיקן וויין, האט אונדזער חבר פיניע אוועקגערופן מיין ברודער אף א זייט און האט אים אזוי געזאגט:
    
― הער זשע אויס, אליהו. איך האב דיר אדווערטייזט דיין פסחדיקן
וויין, וואס מע דארף נישט בעסער. זע־זשע, איך זאל נישט האבן דורך
דיר קיין בזיונות. ווארעם דו קאנסט אנמאנופעקטשורן אזא וויין, ער
זאל זיין אזוי געשמאק, ווי דיין געטראנק אין דער אלטער היים...
זאלסטו געדענקען, אז דאס איז אמעריקע, און דא טרינקט מען וויין,
נישט קיין קוואס...
    
דא האט זיך מיין ברודער אליהו געפונען באליידיקט און האט נישט
געוואלט ענטפערן פיניען קיין ווארט אפילו. פאר אים האט שוין אפגע־
  
ענטפערט ברכה. מיין שוועגערן האט אפגעצוואגן אונדזער חבר פיניע
מיט א הייסן אקראפ. זי האט זיך אנגערופן און האט אזוי געזאגט:
    
― עמעצער, א פרעמדער, זאל שטיין בא דער זייט און הערן אזעלכע
ווערטער, וואלט ער זיכער געקאנט מיינען, אז אין אמעריקע זיינען לויטער
מיוחסים און סטעקראטן, וואס טרינקען נישט קיין אנדער משקה, א חוץ
וויין, און באדן זיך אין האניק און אין שמאלץ און אין אלדאס גוטס...
לאם איך האבן די גליקלעכע יאר, וויפל קווארט סאראוועץ און ראסל
פון אוגערקעס עס ווערט דא אויסגעטרונקען א טאג!... איך האב
אליין געזען מיט מיינע אייגענע אויגן אן אלרייטניטשקע פון גרענד
סטריט האט באשטעלט אן עמער עפלקוואס מיט א מאה זויערע עפעלעך,
קיסליצעס... און די ברכות זאל איך האבן, וואס די קיסליצעס זיינען
בעסער און געשמאקער פון די היגע ארענדזשעס מיט די גרייפ־פרוטס,
וואס מע ווייס אפילו נישט, ווי אזוי מע שניידט דאס און מיט וואס מע
עסט דאס...
    
איך גיב נישט איבער ביזן סוף אלצדינג, וואס ברכה האט דא
ארויסגעזאגט. ווארעם ברכה, אז זי הייבט אן צו ריידן, וועט זי אזוי גיך
נישט אנטשוויגן ווערן. פיניע ווייס עס גלייך מיט מיר. רוקט ער אן
דאס היטל און נעמט דעם וועג. דאס איז די בעסטע עצה. איך טו אויך
אזוי.
  
― ד. ―
    
„קענדי־סיגאר־סטיישאנערי־סטאר מיט פינף רומס. גרויסער בארגיין.
גוטע ביזנעס. בעסטע נאכבארשאפט. אורזאכע סינגעל. שנעל איבערגעבן״. וואס זאגט איר אף דער עברי? איא, ס׳איז בא אייך תרגום־לשון?
מע מוז אייך פארטייטשן איטלעכס ווארט באזונדער. אנישט, וועט איר
נישט פארשטיין.
    
דער פשט איז אזוי: „עס גיט זיך איבער א קלייט, ווו מע פארקויפט קאנפעקטן, סיגארעטן, שרייבגעצייג, גאזעטן און נאך אזעלכע זאכן.
א גרויסע מציאה. מאכט גוטע געשעפטן. די בעסטע שכנים. און מחמת
דער באלעבאס איז נישט קיין באווייבטער, דעריבער גיט ער איבער דאס
געשעפט וואס גיכער״...
    
דאס האבן מיר ארויסגעלייענט פונעם פייפער, און מיר האבן אלע
דערפילט, אז דאס איז פאר אונדז די ריכטיקע ביזנעס. גלייך ווי געמאסטן. און מיר האבן אנגעהויבן גיין אנקוקן די ביזנעס. פריער זיינען
געגאנגען די מאנצבילן. דאס הייסט, מיין ברודער אליהו, אונדזער חבר
פיניע און מיר אינצווייען, דאס הייסט, איך און מיין חבר מענדל, וואס
מע רופט אים שוין מייק. אונדז זיינען די ביזנעס געפעלן. דערנאך זיינען
געגאנגען די ווייבער: די מאמע, מיין שוועגערן ברכה און פיניעס ווייב
טייבל. איז זיי נישט געפעלן. איטלעכע פון זיי האט געפונען אן אנדער
חסרון. מיין מאמע האט געזאגט, אז ס׳איז איר צו ווייט פון דער שול.
דאס הייסט, ס׳איז אף יענער גאס אויך פאראן א שול. איז דאס אבער
א פרעמדע שול. נישט אונדזער כתרילעווקער שול. פרעגט בא איר
אליהו, אויב אין דער שול איז דער אייגענער יידישער גאט, וואס אין
יענער שול? ענטפערט אים די מאמע, אז דער גאט איז דער אייגענער,
נאר די יידן זיינען אנדערע. זי איז צוגעוווינט צו די כתרילעווקער יידן.
מיט כתרילעווקער יידן, זאגט זי, דאוונט זיך גאר אנדערש. זי קאן זיך
נישט פארשטעלן, ווי אזוי וועט זי הערן אן אנדער בעל־תפלה, נישט
אונדזער הערש־בער דעם חזן?
  
― ה. ―
    
דאס איז דער מאמעס טענות. מיין שוועגערן ברכה האט אף די
ביזנעס אן אנדער חסרון: וואס וועלן מיר טאן, זאגט זי, מיט אזויפיל
רומס? צו וואס דארפן מיר פינף רומס? האט אונדז אונדזער שכנה
פעסיע די גראבע געגעבן אן עצה: מיר זאלן די איבעריקע רומם פארדינגען. אפגעבן צו א פאר קווארטיראנטן מיט קעסט. דא ווערט דאס
אנגערופן: „ארייננעמען בארדערס״. א „בארדער״ הייסט א שכן, א
קווארטיראנט. זאגט ברכה: „נאך דאס פעלט אונדז. האבן צו טאן מיט
קעסט־קינדער״. און טייבל זאגט איר נאך איטלעכס ווארט, ווי א פאפוגיי:
„נאך דאס פעלט אונדז. האבן צו טאן מיט קעסט־קינדער״... זאגט
פיניע צו זיין ווייבל: „טאמער וואלסטו אמאל געזאגט דיין אייגן ווארט,
נישט איבערקייען ברכהס ווערטער?״... טרעט ארויס ברכה און קילט
אפ אונדזער פיניען: „איטלעכער איז א מבין אף יענעם, נישט אף
זיך״... און טייבל חזרט איבער: „איטלעכער איז א מבין אף יענעם,
נישט אף זיך״... רופט זיך אן פיניע צו זיין ווייב: „וואס וואלסטו
געטאן, ווען דו זאלסט זיין אליין?״ ענטפערט אים ברכה: „וואלט איך
― זאלט איר, לעקעך ― איז מקח״... און טייבל זאגט איר נאך:
„וואלט איך ― זאלט איך, לעקעך ― איז מקח״... טוט פיניע א שפיי
אויס „טפו!״ ― און גייט אוועק.
  
― ו. ―
    
מיינט איר, אז נאר מיר אליין זיינען געגאנגען אנקוקן די ביזנעס?
עס האבן זיך מטריח געווען אויך אונדזערע מחותנים, אונדזערע פריינט
און באקאנטע. קודם כל איז געגאנגען אונדזער מחותן, יונה דער בעקער.
דערנאך ― זיין ווייב, אונדזער מחותנתטע, ריוועלע די בעקערן. ביידע
מיטאמאל קאנען זיי נישט איבערלאזן די קנישעס אף הפקר. מוזן זיי
אלעמאל גיין איינציקווייז. דערנאך איז געגאנגען משה דער איינבינדער.
און נאך אים ― פעסיע די גראבע... נאר שא! דא מוז איך
מיך אליין אונטערברעכן און זאגן אפן היגן לשון: „עסקיוז מי, איך האב
געמאכט א מיסטייק״. אף אונדזער מענטשלעך לשון וועט דאס הייסן:
„האט קיין פאריבל נישט, איך האב געהאט א טעות״. פריער איז געגאנגען אונדזער שכנה פעסיע די גראבע, דערנאך ערשט איז געגאנגען
איר מאן, משה דער איינבינדער. און נאך זיי זיינען געגאנגען גלאט א
פאר באקאנטע גוטע פריינט, וואס דאווענען מיט אונדז אין איין שול,
דאס הייסט, א פאר כתרילעווקער יידן, וואס פארשטייען אין די ביזנעס.
האט זיי דער ביזנעסמאן נישט שיין אויפגענומען. דאס הייסט, ער האט
זיי פשוט דורכגעטריבן. ער האט זיי געזאגט, אז ער האט זיך קיינמאל
נישט פארגעשטעלט אזא גרויסע משפחה! האט דאס מיין מאמע פארדראסן. איז זי אוועק צו אים מיט מיין שוועגערן ברכה. האט אים ברכה
אפגעשפילט א וויוואט, אז ער וועט זי האבן צו געדענקען! דער סוף
איז געווען, אז דער ביזנעסמאן האט געשווארן בא גאט, אז ער גיט
אויף די ביזנעס נאר צוליב דעם, וואס ער גייט חתונה האבן. איצט האט
ער שוין חרטה. אז א יידענע, זאגט ער, קאן האבן אזא מויל, ווי אונדזער
ברכה, איז נישט כדאי צו חתונה האבן. שוין גלייכער, זאגט ער, בלייבן
ביזן טויט א סינגעלמאן. דאס הייסט, א בחור.
― ז. ―
    
דאס איז אבער נאר געזאגט. דער ביזנעסמאן איז אויסגעגאנגען
פארקויפן די ביזנעס, פונקט אזוי ווי מיר האבן געחלשט נאך די ביזנעס.
ובפרט, אז אונדזער סטענד האבן מיר שוין כמעט פארקויפט. איך זאג
„כמעט״, ווייל דער גרינהארן, וואס איז געגאנגען איבערנעמען אונדזער
סטענד, האט אונדז מיט גוואלד אריינגעשטופט צען טאלער אן אויפגאב.
דא הייסט עס א „דעפאזיט״. מיר האבן שוין חרטה געהאט, וואס מיר
האבן בא אים גענומען דעם דעפאזיט. ווארעם דער גרינהארן איז געהאנגען איבער אונדז דעם גאנצן טאג, ער האט שוין גארנישט געוואלט אפטרעטן פון אונדזער סטענד. א ייד א נודניק, א סך א גרעסערער נודניק
פון מיין ברודער אליהו. מיין ברודער איז גאלד אקעגן אים. ער האט זיך
אזוי איינגעגעסן אין די ביינער, אז מיר האבן אים געווארפן אין פנים
אריין זיין דעפאזיט. האט ער אבער ניט געוואלט אים נעמען צוריק. ער
האט זיך פארליבט אין אונדזער סטענד. ער איז געווען זיכער, אז מיר
ווערן גליקלעך. „א גרינהארן בלייבט א גרינהארן!״... אזוי זאגט אונדזער חבר פיניע.
  
― ח. ―
    
וואס הייסט א „גרינהארן״? ― פרעגט מיך עפעס גרינגערס! מיין
חבר מייק ווייס אויך נישט וואס דאס איז. מיר הערן, אז מע זאגט „גרינהארן״ ― זאגן מיר אויך. איך בין א בעלן געווען אף א טשיקאוועסט
אפמאלן דעם יידן, וואס האט אפגעהאנדלט בא אונדז דעם סטענד, מיט
א ווייס קריידל אף די שטיינער פונעם טראטואר. נאר אפן שטערן האב
איך אים צוגעזעצט א לאנגן הארן מיט גרינע קרייד. האט איר באדארפט
הערן די געלעכטערן, וואס זיינען געווען. אלע האבן דערקענט אונדזער
גרינהארן און אלע האבן געלאכט. א חוץ מיין ברודער אליהו. ער האט
נישט געלאכט. דאס הייסט, שלאגן האט ער מיך נישט געשלאגן. נאר
ער האט מיך געצווונגען, איך זאל מיט א נאסער שמאטע אפווישן דעם
גרינהארן. אנישט, וועלן מיר דארפן צאלן שטראף. פאר יעדע זאך צאלט
מען דא שטראף. פרוווט א שפיי טאן אין סטריט ― וואקסט אויס א
גאראדאוואי (דא הייסט ער „פאליסמאן״). ער נעמט אייך פאר אן אויער
און פירט אייך אפ גלייך אין חד־גדיא אריין (דא הייסט עס „פאליס־סטיישען״). און דארטן שטראפירט מען אייך אפ אין פינף טאלער. זייער
שטרענג אין אמעריקע!
  
― ט. ―
    
קערט איר אוודאי מיינען, אז דא איז אזוי ריין און זויבער, ווי אין
אנטווערפן, און קיינער שפייט נישט אף דער סטריט? האט איר א טעות.
מע שפייט און מע כראקעט אף וואס די וועלט שטייט. אמעריקע ― א
פרייע מדינה. סיידן אפשר אף דער פינפטער עוועניו. און דאס ― נישט
אומעטום, נאר דארט, ווו די מיליאנערן זיצן. מיליאנערן שפייען נישט.
שפייען שפייט נאר דער, וואס ס׳איז אים נישט גוט. און דעם רייכן איז
דאך גוט ― וואס וועט ער שפייען?...
מיר מופן
  
― א. ―
    
אין אמעריקע איז א מנהג ― מע מופט. דאס הייסט, מע פעקלט זיך
פון איין דירה אין דער אנדערער. פון איין ביזנעס אין דער אנדערער.
יעדער איינציקער מוז מופן. מופט ער נישט מיט זיין גוטן ווילן, מאכט
מען אים, ער זאל מופן. דאס הייסט, אז איר צאלט נישט קיין דירה־געלט
(דא הייסט עס „רענט״), גיט מען אן אף אייך און מע ווארפט אייך
ארויס. ווערט דאס אנגערופן, אז מע האט אייך ארויסגעמופט. דעריבער
טארט איר זיך נישט ווונדערן, אז מע טוט אייך א פרעג: „ווען מופט
איר?״ און אז מע פרעגט אייך, מוזט איר ענטפערן. פאר נישט וועלן
ענטפערן האט מיין ברודער אליהו געכאפט א פסק פון אונדזערן א קאס־טאמער, וואס גיט אונדז צו לייזן פאר מעטשעס (שוועבעלעך). דאס הייסט,
ער באקומט פון אונדזער סטענד אלע וואך א באקסל מעטשעס אן געלט.
דא גיט מען שוועבעלעך אומזיסט. מע דארף גארנישט ווארטן, ביז מע
וועט געבן. מע גייט צו און מע נעמט אליין.
  
― ב. ―
    
דער קאסטאמער, וואס איך דערצייל אייך, איז א מאדנער מענטש.
עס איז כדאי, איך זאל אייך אים אפמאלן. ווער ער איז און וואס ער
איז ― ווייסן מיר נישט. ווו ער וווינט און וואס זיינען זיינע ביזנעס ―
ווייסן מיר אויך נישט. קיין רייכער מאן, ווייזט אויס, איז ער נישט.
דאס זעט מען נאך זיין אויסגעריבענעם קאוט, וואס ער בייט אים קיינמאל
ניט איבער, נאך זיין אפגעבארעט קאפעליושל און נאך זיינע געלאטעטע
שיך. דערפאר איז ער אבער זייער אן אקוראטנער מענטש. ער קומט צו
 
 