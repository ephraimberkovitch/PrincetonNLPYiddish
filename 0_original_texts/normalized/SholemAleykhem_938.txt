 
 מעשיות פאר יידישע קינדער: שוין איינמאל א סוכה 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
  
א.
  
פאראן מענטשן, וואס האבן קיין זאך נישט געלערנט און קענען
אלצדינג, אין ערגעץ נישט געוועזן און ווייסן אלצדינג, אף קיין זאך
נישט פארטראכט זיך און פארשטייען אלצדינג.
    
„געבענטשטע הענט״! ― אזוי רופט מען זיי, די דאזיקע גליקלעכע מענטשן, און די וועלט איז זיי מקנא, חידושט זיך און האט אפשיי.
    
אט אזא מענטש איז געווען בא אונדז אין כתרילעווקע, און גערופן
האט מען אים:  ש ו י ן  א יי ן  מ א ל מ ש ה.
    
דערפאר האט מען אים גערופן  ש ו י ן  א יי ן  מ א ל  מ ש ה ,
ווייל אף יעדער זאך, וואס ער האט געזען, געהערט אדער געמאכט, האט
ער ליב געהאט צו זאגן: „ש ו י ן  א יי ן  מ א ל א ז ו י ״.
    
― בא אונדז א חזן אין שול ― שוין איין מאל א חזן!
    
― מע האט געטראגן אן אינדיק אף פסח ― שוין איין מאל אן
אינדיק!
    
― מארגן וועט דאס זיין א פראסט אין דרויסן ― שוין איין מאל
א פראסט!
    
― איז דאס געפלויגן פעטש צו די הקפות ― שוין איין מאל פעטש!
    
― אוי, יידן, בין איך אן ארעמאן ― שוין איין מאל אן ארעמאן!
    
און אזוי אף אלצדינג.
    
און געווען איז משה... איך קאן אייך נישט זאגן וו א ס ער
איז געוועזן. ער איז געווען א ייד; נאר פון וואס ער האט געלעבט
― איז שווער צו וויסן. ער האט געלעבט, ווי עס לעבן א סך טויזנטער,
צענער טויזנטער יידן לעבן אין כתרילעווקע. געדרייט זיך ארום א פריץ,
  
דאס הייסט, נישט ארום פריץ אליין, נאר ארום די פריצים, וואס באם
 פריץ, און נישט ארום די פריצים גופא, נאר ארום די יידן, וואס דרייען
 זיך ארום די פריצים, וואס באם פריץ. און צי האט ער געהאט פרנסה
― דאס איז שוין ווידער א באזונדערע מעשה, ווארעם  ש וי ן  א יי ן
 מ א ל  מ ש ה  איז געווען א מענטש, וואס האט פיינט געהאט זיך בארימען מיט זיין גוטסקייט און באקלאגן זיך אף זיין שלעכטסקייט. תמיד
איז ער געווען פריילעך, תמיד זיינען אים די בעקלעך געווען רויט, איין
וואנצע אביסל לענגער פון דער אנדערער, דאס היטל אף א זייט, און
די אויגן תמיד גוטע, שמייכלענדיקע, שטענדיק קיין צייט נישט געהאט
און אלע מאל, צו יעדער צייט, געווען גרייט פון יענעמס וועגן גיין צען
מייל צו פוס.
    
אט אזא מין פארשוין איז געווען אונדזער „שוין איין מאל משה״.
  
ב.
    
נישט געווען איין זאך אף דער וועלט, וואס „שוין איין מאל משה״
זאל דאס נישט קאנען מאכן: א שטוב איז א שטוב, א זייגער איז א זייגער, א מאשין איז א מאשין, א לעמפל, א דריידל, א קראן, א שפיגל,
אן עמער, א שטייג ― און וואס נישט?
    
אמת, קיינער האט נישט געקענט אנווייזן אף די הייזער מיט די
זייגערס מיט די מאשינעס, וואס זיינען ארויס פון זיינע הענט. נאר
אלע זיינען געווען איבערצייגט, אז משה קאן; אלע האבן געזאגט, אז
ווען ער האט געצייג, קערט ער איבער וועלטן. דער גאנצער אומגליק
איז געווען, וואס ער האט נישט געהאט קיין געצייג. מיין איך פארקערט: דאס איז טאקע געווען דאס גליק, וואס איבער דעם איז די וועלט
נישט איבערגעקערט געווארן, און די וועלט, הייסט דאס, איז געבליבן
א וועלט.
    
אז מע האט משהן נישט צעריסן אף שטיקלעך, איז ער געווען
איינער א גליקלעכער! האט זיך איבערגעדרייט א שלאס ― צו וועמען
איז מען געגאנגען? צו משהן. האט זיך געשטעלט דער זייגער ― צו
משהן. פארשטאפט געווארן דער קראן פונעם סאמאוואר און עס קאן
זיך נישט צאפן ― צו משהן. טאראקאנעס, פרוסאקעס און אנדערע מיאוסקייטן האבן זיך פארפירט אין שטוב ― וועמען פרעגט מען? משהן.
  
א טכויר האט זיך אריינגעכאפט און שטיקט אלע נאכט די עופות ―
מיט וועמען האלט מען זיך אן עצה? מיט משהן. ווידער א מאל „שוין
איין מאל משה״, און טאקע אבער א מאל „שוין איין מאל משה״!
    
אמת, דעם איבערגעדרייטן שלאס האט מען טאקע נאכדעם פארווארפן אן איבערגעדרייטן ערגעץ אף א שאפע, דעם זייגער האט מען
געמוזט אפגעבן צום זייגערמאכער, און דעם סאמאוואר ― צום קעסלער,
די טאראקאנעס מיט די פרוסאקעס מיט די אנדערע מיאוסקייטן האבן
זיך, אפנים, פאר משהן ווינציק־וואס איבערגעשראקן, און דער טכויר
האט זיך געטאן דאס, וואס א טכויר דארף טאן... נאר „שוין איין
מאל משה״ איז געבליבן דער אייגענער „שוין איין מאל משה״, וואס
פריער. פארט „געבענטשטע הענט״! און מסתמא איז דאך אין אים
עפעס געווען אזעלכעס ― א וועלט איז דאך נישט משוגע! א סימן האט
איר: פאר וואס גייט מען נישט צו מיר, אדער צו אייך, מיט קיין איבערגעדרייטע שלעסער, מיט קיין זייגערס, סאמאווארן, טכוירן, טאראקאנעס, פרוסאקעס און אנדערע מיאוסקייטן? נישט אלע מענטשן זיינען
גלייך, און טאלאנטן אף דער וועלט זיינען, אפנים, פאראן געציילטע.
  
ג.
    
מיט דעם דאזיקן „שוין איין מאל משה״ זיינען מיר געווארן גאנץ
נאענטע שכנים אין איין דירה, אונטער איין דאך. איך זאג „געווארן״,
ווייל ביז אהער זיינען מיר געזעסן אין אונדזער אייגענער דירה. נאר
עס האט זיך בא אונדז פלוצים געגעבן א דריי דאס רעדל, די צייט
איז אונדז געווארן שלעכט. קיין „אנזעצערס״ האבן מיר נישט געוואלט
זיין, ― האבן מיר די דירה פארקויפט, ארומגעצאלט זיך מיט די חובות
און אריבערגעצויגן זיך (ערב ראש־השנה איז דאס געווען) צו הערשקע
מאמציס, אין אן אלטער חורבה, אן א גארטן, אן א הויף, אן א גאניק,
אן לייב און אן לעבן.
    
― נו, א „כאטע״! ― זאגט די מאמע כלומרשט מיט א געלעכטער, און איך זע בא איר טרערן אף די אויגן.
    
― זינדיק נישט! ― זאגט צו איר דער טאטע, שווארץ ווי די
ערד. ― דאנקען גאט דערפאר.
    
פאר וואס „דערפאר״ ― ווייס איך נישט. אפשר דערפאר, וואס
מיר זיצן נישט אין דרויסן? איך וואלט ליבערשט געזעסן אין דרויסן,
איידער דא, בא הערשקע מאמציס אין שכנות, מיט פרעמדע יינגלעך און
מיט פרעמדע מיידלעך, וואס איך ווייס זיי נישט און קען זיי נישט, און איך
וויל זיי נישט וויסן און וויל זיי נישט קענען מיט זייערע געלע הערעלעך, מיט
זייערע נאסע נעזעלעך, מיט זייערע דינע פיסעלעך און גראבע בייכעלעך,
וואס אז זיי גייען קאטשען זיי זיך, ווי די קאטשקעלעך, אליין האלטן
זיי אין איין עסן, און אז יענער עסט, קוקן זיי אין מויל אריין... איך
האב דאס געהאלטן פאר א גרויסע עוולה פון גאט, וואס ער האט בא
אונדז צוגענומען די דירה. מיר האט נאך נישט אזוי באנג געטאן די
דירה, ווי די סוכה, וואס מיר האבן דארטן געהאט, א שטענדיקע, פון
יאר צו יאר, מיט א פליגל, וואס הייבט זיך אויף און לאזט זיך אראפ,
און מיט א שיינער געמאלענער סטעליע פון גרינע און געלע שטעקעלעך,
אויסגעלייגט אין קעסטעלעך מיט מגן־דודן. אמת, גוטע פריינט האבן
אונדז אויסגערעדט דאס הארץ, אז מיר וועלן זי נאך אמאל אפקויפן צוריק, אדער גאט וועט העלפן, מיר וועלן אויסבויען אן אנדער דירה,
א סך א בעסערע און א גרעסערע און א שענערע פון יענער דירה...
דאס איז אבער געווען אלץ נישט מער ווי טרייסטווערטער, קאלטע רפואות, פונקט אזעלכע טרייסטווערטער, ווי בשעת איך האב צעבראכן
(אומגערן, געוויינטלעך) דאס בלעכענע זייגערל מיינס אף שטיק־שטיק־לעך, האט מיך די מאמע מכבד געווען מיט פעטש, און דער טאטע האט
מיר אויסגעווישט די אויגן, מיר צוגעזאגט קויפן אן אנדער זייגערל,
א סך א בעסערס און א גרעסערס און א שענערס פון יענעם זייגערל...
וואס מער דער טאטע האט מיר געלויבט דאס נייע זייגערל, וואס מע
וועט מיר אמאל קויפן, אזוי מער האב איך געוויינט נאך יענעם, נאכן
אלטן זייגערל... שטילערהייט, אז דער טאטע זאל נישט זען, האט די
מאמע געוויינט נאך דער דירה. און דער טאטע האט געזיפצט און
געקרעכצט, און א שווארצער וואלקן האט צוגעדעקט זיין פנים, און
ברייטע קנייטשן האבן זיך געלייגט אף זיין גרויסן ווייסן שטערן.
    
איך האב דאס געהאלטן פאר א גרויסער עוולה פונעם רבונו־של־עולם, וואס ער האט צוגענומען בא אונדז אונדזער אייגענע דירה...
  
―――――
    
― איך בעט דיך, זאלסט מיר געזונט זיין, וואס וועלן מיר טאן
מיט א סוכה?
    
אזוי רופט זיך אן די מאמע צום טאטע אין איינעם פון די עשרת־ימי־תשובה.
    
― דו קערסט אוודאי וועלן זאגן: וואס וועלן מיר טאן א ן א
סוכה?
    
אזוי ענטפערט איר דער טאטע, כלומרשט מיט א שפאס, און איך
זע, אז עס קאסט אים געזונט; איך זע, אז ער קערט זיך אפ אף א זייט,
מע זאל נישט זען זיין פנים, וואס איז באדעקט מיט א פינצטערער
שווארצער כמארע, און די מאמע שנייצט די נאז אין פארטעך, שלינגט
די טרערן, און איך ― אף זיי קוקנדיק. פלוצים קערט זיך אויס דער
טאטע מיטן פנים צו אונדז עפעס זייער לעבעדיק.
    
― שא! מיר האבן דאך דא עפעס א שכן משה.
    
― „שוין איין מאל משה״? ― העלפט אים אונטער די מאמע,
און איך ווייס נישט, צי זי לאכט, צי זי מיינט דאס ערנסט? אפנים,
אז ערנסט, ווארעם אין א האלבער שעה ארום דרייען זיך ארום בא דער
שטוב אלע דריי, דאס הייסט: דער טאטע און משה און הערשקע מאמציס, אונדזער בעל־הבית, און מע זוכט אן ארט, ווו צו שטעלן די סוכה.
  
ד.
    
הערשקע מאמציסעס דירה איז אפילו אזוי א גאנץ פיינע דירה,
נאר איין חסרון: זי שטייט אין דרויסן און האט נישט קיין פיצל הויף.
זי זעט־אויס, ווי מע האט זי פארלארן אין מיטן גאס: עמעצער איז
געגאנגען און האט פארלארן א דירה. אן א הויף, אן א הויז, אן א דאך.
די טיר פון יענער זייט געסל, ווי א קאפאטע מיטן סטאן פון פארנט און
מיט די קנעפלעך פון הינטן ― און רעדט מיט הערשקען, וועט ער אייך
פארקלאפן דעם קאפ מיט זיין דירה: ווי אזוי ער האט זיך געלאדן פאר
דער דירה, ווי אזוי ער האט אויסגעלאדן די דירה, ווי אזוי מע האט
געוואלט צונעמען בא אים די דירה, ווי אזוי ער האט זיך געשלאגן פאר
דער דירה, און ווי אזוי די דירה איז געבליבן זיין דירה...
    
― ווו רעכנט איר, רב משה, צו שטעלן די סוכה? ― פרעגט דער
טאטע בא „שוין איין מאל משהן״, און „שוין איין מאל משה״, פארריסן
דאס היטל און פארטראכט, ווי א גרויסער ארכיטעקטאר, וואס באקלערט
זייער א גרויסן פלאן, ווייזט מיט ביידע הענט פון דאנען אהער און פון
  
דארטן אהין, און וויל געבן צו פארשטיין, אז ווען די דירה שטייט נישט
אין דרויסן און האט א הויף, פארשפארט מען דעמאלט צוויי ווענט, און
די סוכה ווערט בא אים פארטיק אין איין טאג ― וואס זאג איך אין
איין טאג? אין איין שעה! נאר אזוי ווי די דירה האט נישט קיין הויף
און מע דארף האבן פיר ווענט, וועט דאס בא אים אביסל געדויערן, נאר
דערפאר וועט דאס זיין א סוכה ― שוין איין מאל א סוכה! דער עיקר,
ס׳זאל נאר זיין מאטריאל.
    
― מאטריאל וועט זיין, האט איר זשע אינסטרומענטן? ― פרעגט
אים הערשקע.
    
― אינסטרומענטן וועלן זיך געפינען, האט איר זשע געהילץ? ―
פרעגט אים משה.
    
― געהילץ איז פאראן, האט איר זשע צוויעכעס? ― פרעגט אים
הערשקע.
    
― צוויעכעס קאן מען קריגן, האט איר זשע סכך? ― פרעגט אים
משה.
    
― עפעס זייט איר מיר היינט צו „דאסיק״! ― מאכט הערשקע.
    
― צו וואסיק? ― פרעגט אים משה און קוקט אים גלייך אין די
אויגן אריין, און ביידע צעלאכן זיי זיך.
  
ה.
    
נאר אז הערשקע מאמציס האט געבראכט צו שלעפן די ערשטע
עטלעכע ברעטלעך מיט די ערשטע פאר קלעצלעך, האט „שוין איין מאל
משה״ געזאגט, אז עס וועט, אם ירצה השם, זיין „שוין איין מאל א סוכה״.
און איך בין געווען זייער נייגעריק צו וויסן, ווי אזוי וועט ער דאס מאכן
פון די דאזיקע עטלעכע ברעטלעך מיט די פאר קלעצלעך א סוכה? איך
האב מיך אויסגעבעטן בא דער מאמע, זי זאל מיך לאזן זיין דערביי
בשעת משה וועט מאכן די סוכה, און בא משהן אליין האב איך דאס
באלד געפועלט; נישט נאר ער האט מיר דערלויבט צו זיין דערביי,
אדרבה ― ער האט מיר געזאגט, איך זאל אים זיין א „פאמעטש״, דאס
הייסט, איך זאל אים העלפן דערלאנגען און צוהאלטן וואס ער וועט מיר
הייסן.
    
סע פארשטייט זיך, אז איך בין פון אזא מעשה געווען אפן זיבעטן
  
הימל. א קלייניקייט ― איך וועל העלפן בויען א סוכה! און געהאלפן
האב איך זייער א סך: געהאלפן מאכן מיט די ליפן, בשעת משה האט
געקלאפט מיטן האמער, געהאלפן גיין אין שטוב אריין גלייך מיט אים
עסן, געהאלפן שרייען אף די איבעריקע קינדער, זיי זאלן אונדז נישט
שטערן די ארבעט, און געהאלפן אונטערטראגן אים אלע מאל דעם
האמער, בשעת ער האט באדארפט דעם זאסטופ, און דערלאנגען אים
די אפצווענגע, בשעת ער האט באדארפט האבן א צוויאק. אן אנדערער
אף זיין ארט וואלט פאר אזא מין „העלפן״ מיט אזא מין „אונטערטראגן״
געווארפן אין קאפ אריין דעם האמער אדער די אפצווענגע; נאר „שוין
איין מאל משה״ איז געווען א מענטש אן א גאל; אים האט נאך קיינער
נישט געהאט די זכיה צו זען, ער זאל זיין אין כעס.
    
― כעס, האט ער געזאגט, איז עבודה־זרה; אזוי ווי די עבודה־זרה העלפט, אזוי העלפט כעס...
    
און מחמת איך בין געווען זייער פארטיפט אין דער ארבעט, האב
איך גארנישט באמערקט, ווי אזוי און פון וואסערע נסים ס׳איז בא
אונדז פארטיק געווארן די סוכה.
    
― קום, וועסטו זען די סוכה, וואס מיר האבן אויסגעבויט! ―
אזוי זאג איך דעם טאטן און שלעפ אים ארויס פאר דער פאלע אין
דרויסן ארויס, און דער טאטע קוועלט־אן פון אונדזער ארבעט, קוקט
אף משהן מיט א שמייכעלע און זאגט צו אים, באווייזנדיק אף מיר:
    
― האט איר כאטש געהאט פון אים, רב משה, א שטיקל „פאמעטש״?
    
― שוין איין מאל א „פאמעטש״! ― זאגט משה און קוקט־ארויף
אפן דאך פון דער סוכה מיט יסורים. ― אונדזער הערשקע זאל שוין
ברענגען צו טראגן דעם סכך, וואלט שוין געווען שוין איין מאל א סוכה!
  
ו.
    
הערשקע מאמציס האט אונדז געפירט מיטן סכך, אפגעלייגט פון
טאג אף טאג, ביז גאט האט געהאלפן דעם טאג פון ערב סוכות, האט
ער געבראכט צו פירן א וואגן מיט דינע, דינע שטעקעלעך, א מין קאמיש, וואס וואקסט בא אונדז אף יענער זייט טייך אין געמייזעכץ, און
מיר האבן זיך גענומען דעקן די סוכה; דאס הייסט, דעקן האט געדעקט
משה אליין, און איך האב געהאלפן צעטרייבן די ציגן, וואס האבן זיך
צוגעכאפט צום דאזיקן סכך, ווי צו עפעס רעכטס. איך ווייס נישט,
וואס פאר א טעם האבן זיי געפונען אין די דאזיקע ביטערע, גרינע
שטעקעלעך.
    
מחמת הערשקע מאמציסעס שטוב שטייט אין דרויסן, דאס הייסט,
אין א רשות־הרבים, איז פון די ציגן געווען נישט אפצוטרייבן זיך. אט
האט איר אוועקגעטריבן איינע, איז געקומען די אנדערע, נאך נישט
אוועקגעטריבן די אנדערע ― אהא, אט איז שוין די ערשטע נאך א מאל
אויסגעוואקסן!
    
איך האב זיי געטריבן מיט שטעקנס:
    
― א קאזא, וואן פון דאנען! ווייטער ביסטו דא, דו נארישע ציג?
א קאזא!
    
דער רוח ווייס זיי, פון וואנען זיינען זיי געוואר געווארן, אז ס׳איז
בא אונדז פאראן גרינער סכך! אפנים, זיי האבן געגעבן צו וויסן איינס
דאס אנדערע ― נישט אנדערש; ווארעם עס האבן זיך צונויפגעקליבן
ארום אונדז אלע ציגן פון דער גאנצער שטאט, און איך, איינער אליין,
האב געמוזט מיט זיי אלע מלחמה האלטן!
    
אז גאט האט געהאלפן, דער גאנצער סכך איז שוין געלעגן אף דער
סוכה, זיינען די ציגן געבליבן שטיין, ווי די נאראנים, געקוקט ארויף
מיט נארישע אויגן און נאריש געמעלה־גרהט. איך האב דערלעבט אן זיי
א נקמה און האב זיך אנגערופן צו זיי:
    
― פאר וואס שלעפט איר איצטער נישט קיין סכך, נארישע ציגן?
    
עס ווייזט אויס, אז זיי האבן מיך פארשטאנען: זיי האבן זיך
איינציקווייז אנגעהויבן צעגיין זוכן זיך אן אנדער עובדא, און מיר האבן
זיך גענומען אויספוצן די סוכה פון אינעווייניק. קודם כל האבן מיר
אויסגעשאטן די ערד מיט געל זאמד; נאכדעם האבן מיר ארומגעהאנגען
די ווענט מיט אלערליי קאלדרעס פון אלע דריי שכנים, און דארט, ווו
עס האט נישט געכאפט קיין קאלדרעס, איז געהאנגען א שאל, און אז
עס האט נישט געכאפט קיין שאלן, איז געהאנגען א טישטעך אדער
א ליילעך; און ערשט נאכדעם האבן מיר ארויסגעטראגן די טישן מיט
די בענקלעך, די לייכטער מיט די בענטשליכט, דאס געפעס מיט די
מעסערס מיט די גאפלען מיט די לעפל, און אלע דריי בעל־הביתטעס
זיינען געגאנגען בענטשן ליכט און מאכן א ברכה „לישב בסוכה״.
  
ז.
    
מיין מאמע, עליה השלום, איז געווען א יידענע, וואס האט ליב
געהאט וויינען. ימים נוראים ― דאס זיינען געווען  א י ר ע  ימים טובים, און פון זינט מיר האבן פארשפילט אונדזער אייגענע דירה, האבן
זיך איר די אויגן נישט אויסגעטריקנט אף קיין מינוט. דער טאטע
וואס איז אליין אויך ארומגעגאנגען אן א קאפ, האט דאס נישט געוואלט
ליידן, איר געזאגט, זי זאל מורא האבן פאר גאט, זי זאל נישט זינדיקן.
ווארעם ס׳איז פאראן נאך ערגערס, דאנקען גאט דערפאר... נאר דא
אין סוכה, בשעת ליכט־בענטשן, האט זי פארשטעלט די אויגן מיט ביידע
הענט און האט געקאנט וויינען און וויינען שטילערהייט, קיינער זאל
נישט וויסן, אז זי וויינט. נאר נישט מיך נארט מען: איך האב גאנץ
גוט געזען, ווי די פלייצעס טרייסלען זיך איר און טרערן רינען דורך
די ווייסע, דינע פינגער, און זיי פאלן אפן ווייסן טישטעך. און איך
ווייס אפילו וו א ס זי וויינט!... איר גליק, וואס דער טאטע גרייט
זיך אין שול אריין, טוט־אן די שבתדיקע, שוין אפילו צעהאקטע, נאר
פארט זיידענע קאפאטע, נעמט זיך ארום מיטן געפלאכטענעם זיידענעם
גארטל, שטעקט־אריין ביידע הענט איז גארטל אריין און מיט א טיפן
יום־טובדיקן זיפץ זאגט ער צו מיר:
    
― קום, לאמיר גיין, שוין צייט גיין אין שול אריין דאוונען.
    
איך נעם די סידורים מיט די מחזורים, און מיר לאזן זיך מיטן
טאטן אין שול אריין, און די מאמע בלייבט דאוונען אין דער היים, און
איך ווייס פריער וואס זי וועט טאן: ז י  וו ע ט  וו יי נ ע ן. זי וועט
זיך קאנען גוט אנוויינען! והראיה, אז מיר זיינען געקומען צוריק און
אריין אין סוכה אריין מיטן שיינעם ברייטן „גוט־יום־טוב״, און דער
טאטע האט זיך געשטעלט מאכן קידוש, דעם שיינעם יום־טובדיקן קידוש
מיטן שיינעם יום־טובדיקן ניגון, האב איך זיך צוגעקוקט צו אירע אויגן
― זיינען זיי געווען רויטלעך און אונטערגעשוואלן די קישעלעך פון
אונטן. אויך די נאז האט שטארק געגלאנצט, געבלישטשעט ― און דאך
האט זי מיר אויסגעוויזן שיין, ווי די מוטער רחל, אדער ווי אביגיל,
אדער ווי די מלכה־שבא, אדער ווי אסתר המלכה. און קוקנדיק אף איר,
דערמאן איך מיך אן אלע אונדזערע שיינע יידישע טעכטער, די יפת־תוארס, וואס איך בין מיט זיי פאר פרי באקאנט געווארן אין חדר. און
קוק איך אף מיין שיינער מאמען מיט איר שיין קלאר־ווייס פנים, וואס
שיינט־ארויס פון דער שיינער זיידענער יום־טובדיקער פאטשיילע, מיט
אירע שיינע גרויסע פארזארגטע אויגן, פארקלעמט מיך באם הארצן,
וואס אזעלכע שיינע אויגן דארפן שטענדיק וויינען, וואס אזעלכע שיינע
ווייסע הענט דארפן נעבעך אליין קאכן און באקן, און עס פארדריסט
מיך אפן רבונו־של־עולם, פאר וואס ער גיט אונדז נישט קיין געלט
א סך, און איך בעט בא גאט, ער זאל מיך באגליקן, איך זאל געפינען
עפעס אן אוצר פון א סך גאלד און דימענטן מיט בריליאנטן, אדער
לאז קומען משיח, וועלן מיר אלע גיין קיין ארץ־ישראל, און דארטן
וועט דאך שוין אונדז אלעמען זיין גוט!...
    
אזוי טראכט איך מיר, און מיינע געדאנקען הייבן מיך אויף און
פארטראגן מיך ווייט־ווייט, אהין, צו מיינע גילדענע חלומות, וואס איך
וועל זיי נישט פארבייטן אף כל הון דעלמא. און דער שיינער יום־טובדיקער ניגון פונעם טאטנס שיינעם יום־טובדיקן קידוש גיסט זיך מיר
אריין אין די אויערן אריין:
    
כי בנו בחרת,
    
ואותנו קדשת
    
מכל העמים!...
  
און איך פארשטיי די טייטש פון די דאזיקע שיינע, גוטע ווערטער:
    
דען אונדז האסטו אויסדערוויילט,
    
און אונדז האסטו אויסגעקליבן
    
פון אלע פעלקער!...
    
א קלייניקייט, א פאלק א מיוחס בא גאט? א פאלק א בן־יחיד?
און עס ווערט מיר גוט אפן הארצן: פ ו נ ע ם  ד א ז י ק ן  ג ל י ק ־
ל ע כ ן  א וי ס ד ע ר וו יי ל ט ן  פ א ל ק! און עס שטעלט זיך
מיר פאר, אז איך בין א פרינץ... יא, א פרינץ. און די סוכה ― דאס
איז א פאלאץ, און דא רוט די שכינה, און דא זיצט מיין מאמע די יפת־תואר, די מלכה־שבא, און דא וועלן מיר מאכן מארגן, אם ירצה השם,
דעם שיינעם „שהחיינו״ איבער דעם שענסטן פון אלע פירות, איבערן
אתרוג ― אך, ווער קאן זיך צו מיר גלייכן? ווער קאן זיך צו מיר
גלייכן?!
  
ח.
    
נאכן טאטן מאכט קידוש „שוין איין מאל משה״ ― נישט דער
קידוש, וואס באם טאטן, אבער גאר לא! און נאך אים ― דער בעל־הבית אליין, הערשקע מאמציס, ― א פראסטער ייד, א פראסטער קידוש,
און מיר גייען זיך וואשן און מאכן המוציא, און אלע דריי בעל־הביתטעס
ברענגען צו טראגן די גוטע, ווארעמע, פרישע, געפעפערטע, מחיה־שמעקעדיקע פיש ― און איטלעכער זיצט זיך מיט זיין געזינדל בא זיין
טיש, א סך קוילעטשן. א סך הענט טונקען־איין ווייכן קוילעטש אין
הייסער פיש־יויך. א סך מיילער עסן. און א ווינטל בלאזט־אריין אין
סוכה דורך די דינע שוואכע ווענטלעך און דורכן שיטערן סכך, און די
ליכטלעך שמעלצן זיך, און אלע עסן, עסן געשמאק די יום־טובדיקע
סעודה ― און עס שטעלט זיך מיר פאר, אז ס׳איז נישט קיין סוכה,
נאר א פאלאץ, א גרויסער, ליכטיקער פאלאץ, און מיר, יידן, מיוחסים,
פרינצן, בני־יחידים, זיצן דא און עסן און טוען זיך אן וווילטאג. „אש־ריכם, ישראל! ווויל איז צו אייך, יידעלעך! ― טראכט איך מיר. ―
קיינעם איז נישט אזוי גוט, ווי אייך! מכות האט נאך עמעצער א זכיה
צו זיצן אין אזא שיינער סוכה, געדעקט מיט גרינעם סכך און אויסגעשאטן מיט געלן זאמד און באהאנגען מיט די שענסטע קאלדרעס פון
דער וועלט, און אפן טיש יום־טובדיקע קוילעטשן מיט אמת גוטע יום־טובדיקע פיש, וואס דאס אליין איז א מאכל־מלכים; היינט ווער שמועסט, אז מע וועט נאך...״ פלוצים ― טררראך! דער גאנצער דאך
מיטן סכך ― אף אונדזערע קעפ; און נאכן דאך― איין וואנט און
די אנדערע וואנט בייגן זיך, פאלן כורעים, און עפעס א ציג פליט
פון אויבן אראפ גלייך אף אונדז, און מיט אמאל ווערט פינצטער־חושך, אלע ליכט אויסגעלאשן, אלע טישן איבערגעקערט, און מיר אלע,
מיט די קוילעטשן, מיטן געפעס, מיט דער ציג, ליגן אין זאמד. און די
לבנה שיינט, און די שטערן קוקן, און די ציג כאפט זיך אויף מיט
שרעק אף די דינע פיסלעך, בלייבט שטיין א וויילע און קוקט זיך ארום
מיט נארישע אויגן, ווי א זינדיקער מענטש, און באלד כאפט זי די
פיס אף די פלייצעס און מארש, ווי אן עזות־פנים, איבער טישן און
איבער בענק און איבער קעפ מיט א געשריי: „מע־ע־ע־ע!״ די ליכט
אלע אויסגעלאשן, דאס געפעס צעבראכן, די קוילעטשן אין זאמד, מיר
  
אלע איבערגעשראקן אף טויט. די ווייבער קוויטשען, די קליינע קינדער וויינען ― א חורבן! אן אמתער חורבן.
  
...
    
― א שיינע סוכה האט איר אנידערגעשטעלט, ― זאגט צו אונדז
נאכדעם דער בעל־הבית, הערשקע מאמציס, מיט אזא טאן, גלייך ווי
מיר וואלטן בא אים גענומען פאר דער סוכה מי יודע וויפל, ― אז איין
ציג האט זי געקאנט אנידערלייגן. א שיינע סוכה!
    
― שוין איין מאל א סוכה! ― זאגט „שוין איין מאל משה״,
שטייט ווי אן אויסגעפאטשטער און באטראכט מיט קאפ, פונוואנען,
אייגנטלעך, האט זיך גענומען דער דאזיקער חורבן. ― שוין איין מאל
א סוכה!
    
― יא שוין איין מאל א סוכה ― קרימט אים איבער דער בעל־הבית מיט סם־המוות, און אלע העלפן אים אונטער אין איין קול:
    
― שוין איין מאל א סוכה!...
    
 געשריבן אין יאר 1903.
    
 די ערשטע קאמונע
    
 א מעשה לכבוד פסח
    
 קאפיטל א.
    
 א מענטש ווערט מיט אלצדינג געוווינט
    
הערט איר? ס׳איז גאר נישטא די צרה אף דער וועלט, וואס א
מענטש זאל מיט איר ניט קאנען געוווינט ווערן. דאכט זיך, וואס קאן
שוין זיין ערגער פון ציינווייטיק? פונדעסטוועגן קאן איך אייך ברענגען א ראיה פון מיין רבין רב מאניש. מיין רבי רב מאניש האט געזאגט, אז
ווען ער זאל חלילה ליידן אף ציינווייטיק, וואלט ער זיך מעשה אנגעטאן. כך הוה. אז ס׳איז געקומען די צייט, וואס ער האט אנגעהויבן
רייסן זיך אף די ציין, האט ער תחילת געשריגן נישט מיט זיין קול, געקראכן אף די גלייכע ווענט, ארומגעטאנצט איבער דער שטוב און צעטריבן דעם גאנצן חדר אהיים. אף מארגן, אז מיר זיינען געקומען אין
חדר אריין, האבן מיר אים געטראפן מיט אן אונטערגעבונדענער באק
און מיט אן אויפגעטראגענער ליפ, און ער האט שוין געקרעכצט שטילערהייט. אף איבערמארגן זיינען שוין געווען בא אים ארומגעלייגט
ביידע באקן מיט קישעלעך, דאס פנים האט געגלאנצט, ווי באשמירט
מיט פוטער, און געזעסן איז ער שטיל, ווי א קעצעלע, ניט ארויסגעלאזט אפילו קיין פיפס.
    
― וואס הערט זיך, רבי, מיט אייער צאן?
    
― וואסער צאן? ― מאכט צו אונדז דער רבי מיט א ביטער
שמייכעלע: ― עס רייסן מיך שוין, ברוך השם, אלע ציין.
    
איך האב דאס אייך געבראכט אהער, בכדי עס זאל אייך קיין
 
 