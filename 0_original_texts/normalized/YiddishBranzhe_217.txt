

פון אונדזער עזבון: יענטע מאש (1922־2013) 



 by באריס סאנדלער 
January 1, 2020January 2, 2020 Filed under:
ליטעראטור
ליטעראטור־עזבון
פערזענלעכקייטן
פראזע 


א געבוירענע אינעם בעסאראבער שטעטל זגוריצע, האט יענטע מאש (פון דער היים רויטמאן) באקומען דארט א יידישע און אלגעמיינע דערציונג. אפגעלעבט א לעבן אינעם געוועזענעם סאוועטן־פארבאנד, געארבעט ווי א בוכהאלטערין, האט זי אנגעהויבן שרייבן פראזע ערשט אין די 1970ער יארן, נאכן עולה זיין קיין ישראל.
ס׳האט גענומען א לאנגע צייט ביז די זכרונות פון איר שטעטל און דער עיקר, די איבערלעבענישן פון איר סיבירער פארשיקונג (1941־1948) האבן זיך ביי איר אויסגעצייטיקט און די שרייבערין איז ארויס מיט לשון. ס׳האט אנגעהויבן שפרודלען פון איר דאס גאנצע חיות פון איר בעסאראבער שבט און ס׳איז געקומען אויף דער שיין איר אויטענטישער שרייבער־טאלאנט. דאס איבערגעלעבטע איז ביי איר ארויסגעקומען ביסלעכווייז. צום ערשט, דאס איבערגעקומענע אין דער טייגע, דאס קאשמארישע, וואס האט אזוי שטארק געדריקט אויף איר געמיט (‟טיף אין דער טייגע‟, 1990, ישראל־בוך). דערנאך דאס וואס זי און אירע לאנדסלייט האבן דורכגעמאכט בעת זיי האבן משנה־מקום געווען מיט זייער עליה קיין ישראל („משנה־מקום‟, 1993, לייוויק־פארלאג).
און דאן קומט דאס דריטע בוך, „בעסאראבער מאטיוון‟, וואס איז פול מיט נאסטאלגישע דערינערונגען פון איר היים. יענטע מאש גיט דא שילדערונגען פון די פערסאנאזשן, פון זייערע טוונגען, פון זייערע גורלות.
לייענט אן אויסצוג פון דער דערציילונג „ידיעס הפרימעריע‟, פונעם בוך „בעסאראבער מאטיוון‟ (פרץ־פארלאג, תל־אביב, 1998)
יענטע מאש
„ידיעס הפרימעריע‟ [1]
קיין היימלאזע, אנהיימיקע אין פולן זינען פון ווארט, פון די וואס וואלגערן זיך אויף די גאסן און טראגן היינט דעם נאמען „האמלעס‟, זיינען ביי אונדז אין שטעטל נישט געווען. זאל זיין א געלעכערטער, א געלאטעטער, פון שטרוי געמישט מיט פאפשוי־שטעקענעס און צוגעפרעסט מיט שטיינער, דער ווינט זאל אים נישט אוועקטראגן, א וועלכער ס׳אי ניט איז, נאר א דאך איבערן קאפ האבן אלע געהאט. קיינער איז ביי אונדז אין דרויסן נישט געשלאפן, סיידן א צעבאלעוועטער, צעפעסטעטער יונג, וועמען ס׳האט געפארעט דער מאמעס פערענע אין די הייסע זומערנעכט, האט ער אויסגעשפרייט א רעדנע אויפן גאניק אדער אויף א סטערטע שטרוי, גענומען זיך דורכשמועסן מיט די שטערן און באשלאסן ביי זיך, אז א נייער בייראן שטייט אויף אויף דער וועלט.
נאר נישט גראד וועגן די פארבלאנדזשעטע נשמות און בעלי־חלומות וויל איך היינט דערציילן. זיי האבן ביי אונדז דערגרייכט די שטערן, ווי די מערהייט אין שטעטל, דורך רויך און פייער. היינט וועל איך דערציילן וועגן צוויי עלנטע נפשות, וואס האבן, קען זיין, ביי זיך אפילו געלעבט אין פריידן און נישט אנגעהויבן פארשטיין אין וואס אייגנטלעך באשטייט זייער אנדערשקייט, זייער ניט־ענלעך זיין צו די איבעריקע.
דאס זיינען געווען „אכטעך‟ מיטן „נעגער‟. אכטעך האט מען אים גערופן, ווייל ער איז נישט בכוח געווען ארויסצוריידן נישט קיין למד און נישט קיין רייש. פון דאנעט איז צו דרינגען, אז זיין אמתער נאמען ביי יידן איז געווען אלטער, אלטערל און צו מאל אפילו אלטערל דער משוגענער. דער „נעגער‟ ווידער, אלטערלס סובלאקאטאר, איז געווען סתם א שווארצער קאטער, וואס האט על פי נס אויסגעמיטן דעם גורל פון אנדערע באשעפענישן פון זיין מין, וואס זענען, צו זייער וויסט מזל, אויף דער וועלט געקומען פארטיק געשטעמפלטע מיטן פסול־פגם־שווארצהויטיקע.
אז ס׳איז באשערט אבער צו לעבן, האט אלטערל אין א פרייטיק־צו־נאכטס, נאך דער פיינער און געשמאקער סעודה וואס סורקע די נגידיתטע האט אים דערלאנגט אין קיך, נישט מחמת חלילה זי האט זיך געמיאוסט אים אריינצולאזן אין גרויסן עסצימער, נאר ווייל אלטערל אליין פלעגט זיך אלע מאל איינעקשנען און בשום אופן נישט וועלן אריבערטרעטן די שוועל פון „זאל‟, ווי ער פלעגט אנרופן דאס צימער. ער האט פיל מער הנאה פון עסן אין קיך, פלעגט ער זאגן, און נישט אין דער חפיצה פונעם גביר און באזונדערס פון זיינע געלערנטע זין, וואס קוקן אויף אים ווי אויף א משונה־ווילדער בריאה און לאזן נישט דורך די געלעגנהייט זיך צו פארוויילן אויף זיין חשבון.
ווי געזאגט, נאך דעם פולן טעלער יויך מיט פארפל, פלייש מיט קארטאפל־קוגל און א פארציע מערן־צימעס ווי זיין קאפ די גרייס, איז אלטערל א זאטער און צופרידענער ארויסגעגאנגען אין הויף און שוין גענומען שטעלן זיינע שווער געווארענע טריט אהיים, צום געלעגער אויפן בוידעמשטיבל פונעם אלטן בית־מדרש, האט ער פלוצעם דערהערט א שוואך מיאוקען ווי פון א נאר־וואס געבוירן קעצעלע. ווי איבערגעזעטיקט און פול מיט נחת־רוח ער איז נישט געווען, האט אים פון דעסטוועגן א צופ געטאן ביי דער נשמה — שבת אויף דער וועלט און גאטס א באשעפעניש גייט אויס פאר הונגער און פון קעלט! ער איז נאכגעגאנגען נאכן קול און נישט אפגעלאזט ביז ער האט טאקע געפונען צווישן דעם הויכן ווילדגראז א קליין שווארץ קעצעלע, וואס האט שוין קיין כוח נישט געהאט צו פישטשען.
אלטערל האט עס אויפגעהויבן, אריינגעלייגט אין דער פאלע פון זיין רעקל, זיך א וויילע געיישובט און צוריק אנגעקלאפט אין טיר פון גבירס שטוב.
— וואס איז געשען, אלטערל? — האט סורקע זיך געווונדערט.
— גיט מיר א ביסל מילך, אויב ס׳איז אייך נישט קיין עבירה.
— אלטערל, דו ביסט חלילה ארויס א הונגעריקער פון מיין שטוב? און ווער עסט עס ביי יידן מילך נאך אזא פעטער יויך מיט פלייש?
— סורקע ס׳איז נישט פאר מיינעטוועגן. כ׳האב דא געפונען א קעצעלע, גייט עס אויס פון הונגער. ס׳א גאטס רחמנות אויף דרינעם.
— מ׳האט שוין, ווייזט אויס, ווידער ארויסגעווארפן די קעצלעך ביי די שכנים. אלע מאל די זעלבע געשיכטע.
— ניין, נאר דאס איינע שווארצע האט זיך דארט געוואלגערט.
— נו, יא, אוודאי. די ווייסע און די שיינע לאזן זיי לעבן און טאמער מאכט זיך א שווארצס, דערטרענקט מען עס אדער מע לאזט עס אויסגיין צווישן די מיסטגראזן.
— אבער וואס איז עס שולדיק? מ׳האט עס דען געפרעגט ווי אזוי עס וויל געבוירן ווערן? מיך האט מען אויך נישט געפרעגט, אנדערש וואלט איך זיך געווען אויסגעקליבן א גביר פאר א טאטן, אייך, סורקע, פאר א מאמע, און א סך, א סך בכידער. עך, ווען איך זאל האבן היינט א בכודער!
סורקע האט א קוק געטאן אים אין די אויגן און אפגעקערעוועט דעם בליק פון אים. זי איז צוגעגאנגען צום מילכיקן שאפקעלע, אנגעגאסן א פלעשעלע מילך און אים דערלאנגט. אלטערל, ווי זיין טבע שטענדיק, האט קיין דאנק נישט געזאגט, גענומען דאס פלעשעלע און זיך געלאזט גיין, האט זי אים אומגעקערט:
— ט׳האסטו א פלאטשיק שעלעכל, ווי אזוי אנדערש וועט עס קענען ביי דיר לעקן די מילך? און נא דיר אויך אן אלט לייבל וועסטו האבן וואס אונטערצושפרייטן, אין די נעכט איז נאך גענוג קאלט… אוי, רבונו־של־עולם, — האט זי א זיפץ געטאן נאכן פארמאכן די טיר. — איך זאל נישט זינדיקן מיט די רייד — איין שלימזל ציט צום צווייטן. און ער ווייסט נישט נעבעך, דער שוואכקעפיקער, אז ער טוט דעם קעצל גאר א קליינע טובה מיטן אפראטעווען אים דאס לעבן.
אלטערל האט איינגעטונקען די בלינדע אייגעלעך אין דעם שעלעכל מילך און זיך נישט בארויקט ביז ער האט נישט דערזען דאס פיצל ראזע צינגעלע טועם זיין פון גאטס גנאד. זיין לעבן האט מיט א מאל באקומען א זינען. ער איז אויסגעוואקסן ביי זיך אין די אויגן. פלוצעם איז ער פאראנטווארטלעך געווארן פאר א לעבעדיק באשעפעניש.
א גאנצן טאג האט אלטערל געארבעט — געטראגן וואסער פון דער קערנעצע, א ליי א פארל וואסער, געפאלגט א גאנג, אנגעהאקט שפענער, געגאנגען צום שוחט מיט אן עוף וכדומה אנדערע נישט איבעריק שווערע ארבעטן, מ׳האט אים שטענדיק געצאלט מזומן, אויף בארג האט ער נישט געוואלט ארבעטן. און ווען מע פלעגט פארפירן מיט אים א שפאס און אים פרעגן צו וואס טויג אים אזוי פיל געלט, ער וועט שוין באלד קענען, ווי חיים סיראטא, אנהייבן לייען געלט אויף פראצענטן, פלעגט ער זיך פארקרימען און ווייזן די געלע שטשערבאטע ציין זיינע:
— ניין, איך וועל קיין מאל נישט זיין ווי חיים „סערעקוץ‟ (א צונאמען אויף רומעניש וואס האט באדייט „נעבעכל‟), איך וועל פראצענטן נישט נעמען. און ווי א ראיה — ווען ס׳האט זיך אים צונויפגענומען א היפשע סומע געלט, האט ער עס אויסגעביטן אויף א הארטן הונדערטער און זיך געעפנט א שפארקאסע טאקע ביי סורקען, וועמען ר׳האט געטרויט מער פון אלעמען אין שטעטל.
— סורקע, איך לייג איין ביי אייך מיין געלט און פאר די פראצענטן וועל איך אייך טראגן וואסער.
זינט א שטיקל צייט האט ער זיך ארומגעדרייט מיטן געדאנק, א טרוים — חתונה האבן. אין זיין שוואכזיניקייט האט ער זיך מיט אלעמען געטיילט, פאר יעדן זיך אויסגערעדט דאס הארץ.
— נו, און א כלה האסטו זיך שוין אויסגעקליבן?
— יא. מיין כלה וועט זיין קכעכוצע.
— ווער? קלערוצע פון יאס? די־א שיינהייט, וואס קומט יעדן זומער אין די פעריען אהער צו אירע פריינד? כא־כא־כא! — האט מען געקייכט פון געלעכטער. — ער איז גארנישט קיין יאלד, ווי איר קוקט אים אן, ער ווייסט וואס גוט איז. נו, און די כלה איז מסכים מיט דיר חתונה האבן?
— יא. זי האט מיר צוגעזאגט. זי האט מיר נאר געהייסן זיך אפטער וואשן, סע זאל זיך פון מיר נישט פילן, העלף איך פרייטיק מענדל בעדער ביים הייצן די באד און ער לאזט מיך דערפאר זיך אפבאדן און וואשן דארט מיין גרעט.
— און וואס זאגן עפעס די מחותנים, די עלטערן אירע? זיי האבן גארנישט קעגן דעם שידוך?
— ווער פרעגט זיי דען? זי איז דער עיקר און זי האט מיר צוגעזאגט חתונה האבן מיט מיר. איך האב איר שוין אפילו צונויפגעשכעלט א לידל: — די זון גייט אויף / די זון גייט אונטעך / איך האב דיך ליב / זומעך און ווינטעך.
חברה פריקאשטשיקעס האלטן זיך ביי די זייטן און פראוואצירן אים איבערחזרן דאס לידל מיט זיין ציטעריק ווייבעריש קולעכל.
— לאזט אים צו רו, — נעמט זיך אן אלע מאל אן אנדערער פון די בעלי־בתים. — הערט אויף חוזק מאכן פון א שווער געטראפענעם, מע דארף האבן א ביסל גאט אין הארצן.
אלטערל האט קיין מאל נישט געליטן פון הונגער. פארקערט. יעדער טיר איז אפן געווען פאר אים. מ׳האט קיין מאל נישט געווארט ער זאל בעטן, אליין האט מען אים דערלאנגט עסן און אים אפילו געבאלעוועט, קען מען זאגן. אבי וואס האט ער נישט געוואלט אפילו פארזוכן. מילכיקס, למשל, האט ער אין מויל נישט גענומען. מ׳האט אים א מאל, אין א שבועות, פארגעלייגט א פריש באטעמט בייגעלע מיט קעז, האט ער עס איינגעבראכן, א קוק געטאן און עס אומגעקערט — מיט קעז עסט ער נישט — און דערנאך אויפגעהויבן א זויערע פאמידאר, וואס האט זיך געוואלגערט אויף דער גאס און זיך געקוויקט מיט איר.
האבן ווייבער טאקע געשטוינט און געווונדערט, ווען אלטערל האט פלוצעם אנגעהויבן בעטן א ביסל מילך אדער א שטיקל קעז. קיינער האט אים אבער נישט געפרעגט: הלמאי והיתכן און ווען איינע האט אים שוין יא געפרעגט, האט ער איר גלייך געענטפערט: — ס׳איז נישט אייער עסק. מ׳האט אים אפגעשוויגן, געוויינטלעך. וואס נאך האט מען געקאנט טאן?

[1] ידיעות פון שטאטראט


Share this:TwitterFacebookPrintLike this:Like Loading...

Related
 


Tagged: jewsliteratureYiddish 
Post navigation


Previous Post
לאפסוס־קאקטוס — 28 

Next Post
הונדערט יאר פון ש. אנ־סקיס ״דיבוק״ 



