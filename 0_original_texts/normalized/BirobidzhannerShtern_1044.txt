
 
 אין הערצליע איז דעם 23טן יולי פארגעקומען די פרעמיערע פון דער רוסיש־שפראכיקער טעאטראליזירטער מוזיקאלער פארשטעלונג ״פארווארלאזטע פון דער יידישער קולטור״. 
 דער אויטאר און דער איניציאטאר פון אט דעם קינסטלערישן פראיעקט, דער באוווסטער ישראלדיקער קאמפאזיטאר אבי בנימין, האט געלייגט אין יסוד פון דער פארשטעלונג זיין מוזיקאלע פארשונג וועגן געניאלע פארפאסער פון סאוועטישע זינגלידער פון דער נאכמלחמהדיקער תקופה. אבי בנימינס פארשונג באווייזט איבערצייגעוודיק, אז די סאמע פאפולערע, סאמע פאטריאטישע, סאמע רוסישע, סאמע סאוועטישע זינגלידער זיינען פארפאסט געווארן דורך קאמפאזיטארן־יידן. 
 עס גייט א רייד ניט בלויז וועגן דער עטנישער אפשטאמונג פון די דאזיקע קאמפאזיטארן. אבי בנימין טענהט, אז דער יידישער פאלקלאר און חזנות האבן דירעקט געווירקט אויף רוסיש־שפראכיקע סאוועטישע זינגלידער. כדי אנשוילעך דעמאנסטרירן אט דעם טעזיס פון זיין מוזיקאלער פארשונג האט ער געבעטן דעם דיכטער וועלוול טשערנין אנשרייבן אויף יידיש א וויגליד אויף דער מעלאדיע פון אמאל פאפולערן סאוועטישן זינגליד ״וויפיעם זא ראדינו, וויפיעם זא סטאלינא״ (״לאמיר מאכן א לחיים פארן היימלאנד, לאמיר מאכן א לחיים פאר סטאלינען״). דאס נייע יידישע זינגליד האט אין דער פארשטעלונג ״פארווארלאזטע פון דער יידישער קולטור״ געזונגען יעלענע יאראלאווע, אן אקטריסע פונעם תל־אביבער טעאטער ״יידישפיל״. 
 יידיש איז אבי בנימינס מאמע־לשון. ער איז געבוירן געווארן אין 9591 אין דער עסטישער שטאט טארטו (אדער ווי עס האבן זי גערופן די ארטיקע יידן – דארפאט), און די געשאפענע אויף יידיש קולטור פארנעמט א באמערקבאר ארט אין זיין שאפונג אין פארלויף פון א סך יארן. ס׳איז כדאי צו דערמאנען, אז צום ערשטן מאל האט אבי בנימינס נאמען זיך באוויזן אין דער צייטונג ״ביראבידזשאנער שטערן״ אינעם סוף 08ער יארן, אין צוזאמענהאנג מיט דער שטעלונג ״מסעות בנימין השלישי לארץ הקודש״ נאך מענדעלעס ״מסעות בנימין־השלישי״, וועלכע איז דאן געגאנגען מיט א גרויסן דערפאלג אויף דער בינע פונעם מאסקווער טעאטער ״ערמיטאזש״. דער יונגער אבי בנימין (דעמאלט האט מען אים גערופן אבי נעדזוועצקי) איז געווען דער אויטאר פון מוזיק און דער מוזיקאלער לייטער פון יענער שטעלונג. 


 
 וו. אראנאוו 
 

 א וויגליד 
 קינדערלעך זיסינקע, קינדערלעך טייערע, 
 ס׳איז שוין געקומען די נאכט. 
 טוען שוין אומעטום לעשן זיך פייערלעך, 
 אייגעלעך גיכער פארמאכט. 
 
 ס׳וועט זיך אייך חלומען א גאלדן וועגעלע 
 מיט א פאר שניי־ווייסע פערד. 
 ס׳קייקלען זיך רעדעלעך איבער א שטעגעלע, 
 טלאיעלעך פויקן אין דר׳ערד. 
 
 און אינעם וועגעלע זיצט א בן־מלכל, 
 זינגט ער א פריילעכע ליד. 
 ס׳קלינגט ווי א גלעקעלע ס׳זיבערנע קעלעכל. 
 פייגעלעך זינגען אים מיט. 
 
 זינגען אויף אונדזער דאך קעצעלעך שווארצינקע. 
 ס׳בילט ביי די שכנים א הונט. 
 שלאפט, מיינע טייערע, שלאפט מיינע הארציקע. 
 זאלט איר זיין שטארק און געזונט. 