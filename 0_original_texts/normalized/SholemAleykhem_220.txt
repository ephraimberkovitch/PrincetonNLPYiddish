 
 אייזנבאן־געשיכטעס: 12: גימנאזיע 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
ג י מ נ א ז י ע
    
ווינטער. אקעגן מיר זיצט א ייד פון מיטעלע יארן, מיט א געל בערדל,
שוין אביסל גרוילעך. א טכוירן טולופל, אביסל אפגעבארעט. מיר האבן
זיך צערעדט. 
    
― דער ערגסטער שונא, הערט איר, ― רופט ער זיך אן צו מיר
— וועט אייך נישט טאן דאס, וואס א מענטש קאן טאן זיך אליין, ובפרט
אז עס מישט זיך אריין א יידענע, א ווייב הייסט עס. אקעגן וואס, מיינט
איר, זאג איך עס? אקעגן מיר אליין טאקע. אט נעמט מיך, למשל, ווי
איר זעט מיך אטא ― דאכט זיך, וואס? א ייד, כלעבן, א מיטלמעסיקער.
אף דער נאז בא מיר שטייט נישט אויפגעשריבן: צי האב איך געלט, צי
האב איך קיין געלט נישט, צי אפשר בין איך גאר דערונטער? עס קאן
זיין, אז אמאל האב איך דווקא יא געהאט געלט, און נישט אזוי געלט
אליין, געלט איז בלאטע ― פרנסה האב איך געהאט, און בכבוד, און
שטיל, נישט געפלויגן, נישט געטראסקעט, ווי אנדערע, וואס האבן ליב
פי־פו־פא. ניין! איך גיי מיט דעם גאנג, אז שטיל און פאמעלעך איז
בעסער. שטיל און פאמעלעך האב איך מיר געהאנדלט, שטיל און פאמעלעך א פאר מאל געשטעלט זיך און פאמעלעך אפגעעקט מיט די סוחרים,
און ווידער גענומען זיך שטיל און פאמעלעך צו דער ארבעט. איז דאך
אבער פאראן א גאט אף דער וועלט, האט ער מיך מזכה געווען מיט מיין
אייגנס א ווייב... זי איז דא נישטא, קאנען מיר ריידן אפענטלעך... א
ווייב, הייסט דאס, ווי אלע ווייבער, דאס הייסט, אזוי אפן קוק איז זי
אפילו דווקא גאר נישקשהדיק. אן „אסאבע״, קיין עין־הרע, צוויי מאל
אזוי די גרויס ווי איך, און נישט קיין מיאוסע, טאקע א יפת־תואר, קאן
מען זאגן, און נישט קיין נארישע, א קלוגע, מע קאן זאגן א גאנץ קלוגע,
א בר־דעת, א גאנצער מאנצביל ― און דאס איז ערשט דער רעכטער
חסרון: אוי, נישט גוט, הערט איר, אז דאס ווייב איז א מאנצביל! טויזנט
מאל קלוג ― אז דער אייבערשטער האט פארט באשאפן פריער אדם הרא־שונען און נאכדעם שוין חוהן. גייט־זשע אבער רעדט מיט איר, זאגט
זי: „וואס דער אייבערשטער האט באשאפן פריער אייך און נאכדעם
אונדז ― דאס איז, זאגט זי, זיין עסק; נאר דאס, זאגט זי, וואס ער האט
מיר, זאגט זי, אריינגעגעבן אין פיאטע מער שכל, ווי דו האסט אין קאפ,
בין איך אין דעם, זאגט זי, כלל נישט שולדיק״. „אקעגן וואס, זאג איך,
איז דאס געקומען צו רייד?״ „אקעגן דעם, זאגט זי, איז דאס געקומען
צו רייד, וואס פאר אלצדינג דארף מיר דארן דער קאפ; אפילו דאס קינד,
זאגט זי, אריינגעבן אין גימנאזיע באדארף אויך אין זינען האבן איך״.
„ווו שטייט דאס, זאג איך, געשריבן „גימנאזיע״? איך קאן נישט באשטיין, זאג איך, אז ער זאל די תורה אויסלערנען אין דער היים?״ „איך
האב דיר שוין טויזנט מאל, זאגט זי, געזאגט, אז דו וועסט בא מיר נישט
פועלן, איך זאל, זאגט זי, גיין קעגן דער וועלט; די וועלט איז זיך, זאגט
זי, נוהג, אז קינדער גייען היינט אין גימנאזיע״. „נאך מיין שכל, זאג
איך, קומט־אויס, אז די וועלט איז משוגע״. „נאר דו איינער, זאגט זי,
ביסט א קלארער! די וועלט, זאגט זי, זאל גיין מיט דיין שכל, וואלט
זי טאקע געהאט א שיין פנים!״ „איטלעכער מענטש, זאג איך, גייט זיך
מיט זיין שכל.״ „מיינע שונאים, זאגט זי, און מיינע פריינטס שונאים מעגן
דאס פארמאגן אין קעשענע, אין קאסטן און אין שאפע, וואס דו פארמאגסט אין קאפ, וואלט שוין דעמאלט געווען אף איין אופן״. „אז אך
און וויי איז, זאג איך, דעם מאנצביל, אז א נקבה דארף אף אים זאגן
מבינות!״... „אז אך און וויי איז, זאגט זי, דער נקבה, וואס האט אזא
מאנצביל, וואס די נקבה זאל דארפן זאגן אף אים מבינות!״... היינט
גייט טענהט זיך אויס מיט א ווייב! אז איר זאגט איר דאס, ענטפערט
זי אייך בוידעם, איר זאגט איר א ווארט, גיט זי אייך אויסגאב צוועלף,
און טאמער שווייגט איר איר אפ, הייבט זי גאר אן צו וויינען, אדער זי
נעמט, איך בעט איבער אייער כבוד, און פאלט חלשות ― זעט איר,
דעמאלט בין איך אייך שוין אוודאי מקנא! בקיצור, אהין־אהער, אויסגעפירט האט זי, נישט איך. ווארעם לאמיר זיך נישט נארן, אז זי וויל,
איז עפעס א תירוץ?...
    
על־כפנים, וואס זאל איך אייך דערציילן? ― גימענאזיע! מע באדארף, הייסט עס, זיך נעמען צוגרייטן אים, ער זאל אריין, ראשית חכמה,
אין „מלאדשי פריגאטאוויטעלנע״. אוודאי איז עס א גרויסע תורה: א
קלייניקייט ― „מלאדשי פריגאטאוויטעלנע״! דאכט מיר, אז בא אונדז
א ליאדע חדר־יינגל, א דרדקי, וועט זיי אלע פארשטעקן אין גארטל. ובפרט
נאך אזעלכער, ווי מיינער, וואס מע זאל אויספארן אן אימפעריע, וועט
איר נישט געפינען דעם צווייטן! איך בין דאך א פאטער, נישט שייך צו
זאגן; נאר יענער האט א קאפ, וואס סע עקט זיך די וועלט! וואס טויג
אייך לאנגע רייד, ער איז אוועקגעגאנגען און האט זיך געשטעלט און
האט געהאלטן און האט... נישט אויסגעהאלטן. וואס איז די מעשה? ער
האט געכאפט א צוויי פאר רעכענען. ער איז, זאגן זיי, שוואכלעך אינעם
חשבונען, אין „חכמת המאטעמאטיקע״ הייסט עס. ווי געפעלט אייך אזא
געשיכטע? יענער האט א קאפ, וואס סע עקט זיך די וועלט, מע זאל
אויספארן אן אימפעריע, דערציילן זיי מיר מעשיות ― מאטעמאטיקע!
בקיצור, ער האט  נ י ש ט  אויסגעהאלטן! האט דאס מיך אוודאי זייער גוט
פארדראסן: ער איז שוין געגאנגען האלטן, נעכייבי וואלט ער אויסגעהאלטן. נאר איך בין דאך א מאנצביל, נישט קיין נקבה, האב איך מיך
מיישב געווען: א שיינע ריינע כפרה, א ייד איז געוווינט געווארן...
גייט־זשע אבער שמועסט מיט איר, אז זי האט זיך אריינגענומען אין
קאפ א משוגעת: איין מאל פאר אלע מאל ― גימענאזיע! טענה איך
מיט איר: „זאג מיר, זאג איך, זאלסט מיר זיין געזונט, צו וואס, זאג איך,
דארפסטו דאס? צו פריזיוו? ― איז ער, ברוך השם, א באווארנטער, זאג
איך, אן איינאונאיינציקער. צו פרנסה? ― באדארף איך עס, זאג איך,
אויך אף כפרות: וואס ארט מיך, זאג איך, אז ער וועט זיין א קרעמער
גלייך מיט מיר, צי אזוי א סוחר, ווי אלע יידן? און טאמער איז אים,
זאג איך, חלילה באשערט צו זיין א נגיד, א באנקיר, בין איך, זאג איך,
אויך נישט בדלות״. אזוי טענה איך מיט איר. הערט עפעס די וואנט?
„גלייכער אזוי, וואס ער איז, זאגט זי, נישט אריין אין מלאדשי פריגא־טאוויטעלנע״. „וואס איז דען?״ „אזוי, זאגט זי: ער וועט שוין, זאגט זי,
בעסער אריין גלייך אין סטארשע פריגאטאוויטעלנע״. מילא, סטארשע
פריגאטאוויטעלנע איז סטארשע פריגאטאוויטעלנע. עס שפילט בא מיר
אוודאי א גרויסע ראלע, אז יענער האט א קאפ, מע זאל אויספארן אן
אימפעריע! וואס לאזט זיך אויס דער סוף? ס׳איז געקומען צו דעם
רעכטן שפיל ― ווידער א צוויי. שוין נישט פאר מאטעמאטיקע; א נייער
אומגליק: דאס אויסלייגעכטס איז בא אים נישט ווי מע באדארף, דאס
הייסט, לייגן לייגט ער אויס גוט, נאר וואס דען? אף איין אות איז ער
אביסל דאסיק: אף דער „בוקווע יאטי״. דאס הייסט, שטעלן שטעלט ער
אים, דעם „יאטי״, פאר וואס זאל ער אים נישט שטעלן? דער חסרון,
זאגן זיי, ער שטעלט אים נישט דארט, ווו מע באדארף. בין איך בדלות!
איך ווייס גאר נישט, הערט איר, ווי אזוי וועל איך קאנען פארן קיין
פאלטאווע און קיין לאדז אפן יריד, אז טאמער וועט ער חלילה נישט
שטעלן דעם „יאטי״ אט דארטן, ווו זיי ווילט זיך! הכלל, אז מע האט
אונדז אנגעזאגט די גוטע בשורה, האט זי דאך מסתמא איינגעלייגט די
וועלט; געפלויגן צום דרעקטאר, געטענהט, אז ער קאן, ער יכולט: א סימן,
זאגט זי, אט לאז מען אים אריינרופן און פארהערן איבעראנייס, נאך
א מאל פונעם אנהייב. האט מען זי דאך געהערט מסתמא ווי דעם פאראיאריקן שניי ― געשטעלט א צוויי, און נאך א מין צוויי, מיט א מינוס
א צוויי, און גיי רוף מיך קנאקניסל! א גוואלד, א געפילדער: סטייטש,
ווידער נישט אויסגעהאלטן! זאג איך צו איר: „נו, אם־כן, זאג איך, וואס
זאל מען טאן? באדארף מען זיך, זאג איך, טאקע נעמען דאס לעבן?!
א ייד, זאג איך, איז געוווינט געווארן״... ווערט זי דאך מסתמא אנגעצונדן און הייבט דאך אן מסתמא צו פייערן, באגראבן און שילטן, ווי
 ז יי קאנען... נאר דאס בין איך אייך מוחל. א רחמנות איז נעבעך געווען
אף א י ם, אפן קליינעם, א צער בעלי־חיים. סטייטש, אזא אומגליק: אלע
וועלן זיך אנטאן אין ווייסע קנעפלעך, און ער נישט!... טענה איך מיט
אים: „שוטה איינער וואס דו ביסט! פרא־אדם! ס׳איז דען א היכי־תמצא,
זאג איך, אז די גאנצע וועלט זאל אריין? נארעלע, עמעצער מוז דאך,
זאג איך, בלייבן אינדערהיים אויך, צי ניין? עלעהיי, זאג איך, צום
פריזיוו״... ווערט זי מלא כעס און פאלט אן אף מיר מיט א גוואלד:
„א שיינער בעל־רחמניק, זאגט זי. ווער בעט דיך, זאגט זי, זאלסט אים
טרייסטן מיט אזעלכע קלוגע דבורים? דו זע בעסער, זאגט זי, מע זאל
פון זיינעטוועגן קריגן עפעס א רעכטן לערער, זאגט זי, א באזונדערן, א
רוסישן, אף גראמאטיקע!״...
    
איר הערט ווערטער? שוין צוויי לערערס זאל איך האלטן; איין
לערער מיט איין מלמד איז קארג! בקיצור, אהין־אהער, אויסגעפירט
מסתמא האט זי, נישט איך. ווארעם אז זי וויל, איז עפעס א תירוץ?...
    
על־כפנים, וואס זאל איך אייך דערציילן? מע האט צוגענומען א
נייעם לערער, א רוסישן שוין, נישט חלילה קיין יידישן, פע!! נאר טאקע
א גוי ממש. ווארעם גראמאטיקע, פארשטייט איר מיך, אין ערשטן קלאס
אריין ― דאס איז דאך הארבער פון כריין. א קלייניקייט ― גראמא־טיקע! „בוקווע יאטי״! מילא, איך זאל אייך דערציילן פונעם לערער,
וואס גאט האט אונדז צוגעשיקט, איז גאר א בזיון אויסצוזאגן. מיר
האבן געהאט פון אים אפגעשניטענע יאר. ער האט אונדז אלעמען געמאכט מיט דער בלאטע גלייך, געלאכט און געשפעט פון אונדז אין די
אויגן. למשל, ער האט, ברענען זאל ער, קיין אנדער זאך אים נישט געקאנט אויסקראצן, בשעת לערנען מיט אים גראמאטיקע, ווי קנאבל:
„טשאסנאק, טשאסנאקא, טשאסנאקו, טשאסנאקאיו״ — דער רוח זאל
אים נעמען! ווען נישט זי, וואלט איך אים אנגענומען פארן גארגל און
וואלט אים ארויסגעווארפן צו אלדי שווארצע יאר מיט זיין שיינער גרא־מאטיקע! בא איר איז אבער אלצדינג געווען כדאי. וואס איז? ער וועט
וויסן, ווו מע דארף שטעלן א „יאטי״ און ווו נישט. מאלט אייך, מע
האט אים דעם ווינטער גענוג אנגעמוטשעט, און ערשט ארום שבועות
האט ער באדארפט גיין צו דער שחיטה. געקומען נאך שבועות, איז ער
געגאנגען און געשטעלט זיך און געבראכט צו טראגן אהיים שוין נישט
קיין צוויי, נאר א פיר מיט א פינף. א שמחה, א גדולה ― מזל־טוב!
מזל־טוב?... שאט, כאפט זיך גאר נישט אזוי מיטן מזל־טוב! מע ווייס
נאך נישט אקוראט, צי ער איז אריין; דאס וועט מען ערשט וויסן ארום
אווגוסט. פאר וואס נישט באלד? גייט פרעגט זיי! נאר וואס זאל מען
טאן? א ייד איז געוווינט געווארן...
    
געקומען אווגוסט, איך טו א קוק ― מיינע רוט נישט; פונעם
דרעקטאר צום ספעקטאר, פונעם ספעקטאר צום דרעקטאר. „וואס לויפסטו
היינט ארום, זאג איך צו איר, ווי א פארסמטע מויז, זאג איך, פון שמונין
צו בונין?״... „וואס הייסט, זאגט זי, וואס איך לויף? ביסט נישט קיין
היגער? דו ווייסט, אפנים, נישט, זאגט זי, וואס עס טוט זיך אפ היינטיקע
יארן, זאגט זי, אין די גימענאזיעס מיט די פריצענטן?״... כך הווה ―
וואס לאזט זיך אויס? ער איז דאך טאקע נישט אריין! פאר וואס, ווילט
איר וויסן? דערפאר, וואס נישט קיין צוויי פינפן. ער זאל געווען, זאגן
זיי, האבן צוויי פינפן, וואלט ער אפשר, זאגן זיי, אריין. איר הערט? ―
אפשר! געפעלט אייך דער „אפשר״? מילא, וואס איך האב געהאט פון
 א י ר — דאס בין איך אייך מוחל. א רחמנות איז נעבעך געווען אף א י ם,
אפן קליינעם; ליגט מיטן פנים אין קישן און הערט נישט אויף צו וויינען.
אזוי לאנג, אזוי ברייט, ביז מע האט אים געמוזט נעמען א נייעם לערער,
טאקע א סטודענט פון דער גימענאזיע, און מע האט אים גענומען צוגרייטן שוין אין דעם צווייטן קלאס אריין, נאר באופן אחר, ווארעם
צווייטע קלאס איז נישט קיין שפילעכל: אהינצוצו דארף מען שוין, א חוץ
מאטעמאטיקע און גראמאטיקע, אויך געאגראפיע, מיט טשיסטאפיסאניע,
מיט איך ווייס אליין נישט וואס! כאטש אז מע וויל צוריק, נאט אייך
דריי גראשן; א שטיקל מהרש״א איז א סך שווערער פון אלע זייערע
לערנעכטסן, און אפשר שכלדיקער אויך. נאר וואס זאל מען טאן? א ייד
איז געוווינט געווארן...
    
בקיצור, עס האט זיך אנגעהויבן א סדרה אוראקן: אויפגעשטאנען
גאנץ פרי ― די אוראקן. אפגעדאוונט און איבערגעביסן ― די אוראקן.
א גאנצן טאג ― אוראקן. ביז שפעט באנאכט הערט מען ווי ער טארא־באנעט: „אימעניטעלנע־דאטעלנע, סלאזשיטעלנע־וויטשיטאטעלנע״ ― עס
גרילצט אזש אין די אויערן! ווער עסן? וואס שלאפן? „גענומען נעבעך
א נפש, זאג איך, און מע מוטשעט אים אומזיסט־אומנישט! ס׳איז זאג
איך, א צער בעלי־חיים, דאס קינד, זאג איך, וועט חלילה
קראנק ווערן!״ „בייס זיך אפ, זאגט זי, די צונג!״ וואס טויג אייך, ער
איז אוועקגעגאנגען ווידער א מאל צו דער שחיטה און ער האט געבראכט
צו טראגן גאלע פינפן! וואס דען? יענער האט א קאפ, מע זאל אויספארן
אן אימפעריע! איז, דאכט זיך, גוט? איא? געקומען צום שפיץ, מע האט
ארויסגעהאנגען אין דער גימענאזיע די נעמען פון אלע צוגענומענע
קינדער אף דער וואנט, מע טוט א קוק ― נישטא מיינער! א גוואלד, א
געשריי: סטייטש, אזא רציחה! גאלע פינפן!!! אט וועט זי גיין, אט וועט
זי לויפן, אט וועט זי זיי אזוי און אזוי!... בקיצור, זי איז געגאנגען און
געלאפן ― אזוי לאנג, ביז מע האט זי געבעטן, זי זאל אויפהערן דולן
א קאפ, דאס הייסט, מע האט זי פשוט, צווישן אונדז ריידנדיק, מחילה,
דורכגעטריבן. און אז מע האט זי דורכגעטריבן, איז זי ערשט דעמאלט
אריינגעפאלן אין שטוב אריין מיט א גוואלד עד לב השמים: „סטייטש,
זאגט זי, וואס פאר א פאטער ביסטו? דו זאלסט זיין, זאגט זי, א געטרייער
פאטער, א ווארעמער, אזוי ווי אנדערע פאטערס, וואלסטו, זאגט זי, אויך
געפונען זכות־אבות, אזוי ווי אנדערע, צום דרעקטאר, פראטעקציעס,
קענטשאפט!״... געפעלט אייך אן איינפאל פון א יידענע? „קארג, אפנים,
וואס איך טראג אפן קאפ די זמנים מיט די ירידים, מיט די קוויטלעך,
מיט די וועקסלען, מיט די פראטעסטן, מיט די איבעריקע צרות? צי דו
ווילסט אפשר, זאג איך, איך זאל זיין אן אנזעצער איבער דיין גימענא־זיע מיט דיינע קלאסן, וואס ליגן מיר שוין, זאג איך, אט אדא?!״...
ווארעם מע איז דאך, ווי זאגט איר, נישט מער ווי א מענטש, און איטלעכער מענטש האט דאך א גאל, שיסט מען אויס... נאר אויסגעפירט
האט מסתמא זי, נישט איך. ווארעם אז זי וויל, איז עפעס א תירוץ?...
    
על־כפנים, וואס זאל איך אייך דערציילן? איך האב גענומען זוכן
זכות־אבות, קענטשאפט; איך האב מיר געשווארצט דאס פנים, געליטן
בזיונות, ווארעם יעדער פרעגט א קשיה, און איז גערעכט. „איר זייט,
קיין עין־הרע, זאגן זיי, רב אהרן, א ייד א בעל־הבית און האט איין
שטיקל בן־יחיד, ― וועלכער גוטער יאר טראגט אייך, איר זאלט זיך
מיט אים שטופן ווו מע דארף נישט?״... נו, גיי דערציילט זיי מעשיות,
אז איך האב מיין אייגנס א ווייב ביז הונדערט און צוואנציק יאר, וואס
האט זיך אריינגענומען א משוגעת אין קאפ אריין: גימענאזיע און גימע־נאזיע און גי־מע־נא־זיע! וואס טויג אייך, איך בין, ווי איר זעט מיך
אטא, אליין אויך נישט פון די גרויסע שלימזלניקעס. איך האב מיר מיט
גאטס הילף אויסגעטראטן א שטיקל וועג, גלייך אהין ווו מע באדארף,
און האב מיך דערשלאגן צום אדון־בפקדך אין קאבינעט אריין, צום
דרעקטאר הייסט עס, און האב מיך אוועקגעזעצט מיט אים איינטענהן,
אזוי און אזוי ― איך קאן, ברוך השם, ריידן מיט א פריץ, אז איך וויל,
די צונג פיקן באדארף מען מיר נישט. „טשטא וואם אוגאדנא?״ ―
פרעגט ער מיך און בעט מיך זיצן. זאג איך אים שטיל אפן אויער:
„גאספאדין דרעקטאר, זאג איך, מי, זאג איך, ליודי נע באגאטיע, נא
או נאס, זאג איך, יעסט, מאלענקע סאסטאיאניע אי אדין כאראשעי זא־מעטשאטעלנע, זאג איך, מאלטשיק, קאטארע, זאג איך, כא־טשעט אוטשיטסא; אי יא, זאג איך, כאטשו; נא מאיא זשענא, זאג איך,
 א ט ש ע ן  כאטשעט;״... מאכט ער צו מיר נאכאמאל: „טשטא וואם או־גאדנא?״ זאג איך צו אים נאכאמאל און רוק מיך צו צו אים נאך
נענטער: „פריצוניו, זאג איך, מי, זאג איך, ליודי נע באגאטיע, נא או
נאס, זאג איך, יעסט, זאג איך, מאלענקע סאסטאיאניע אי
אדין כאראשעי, זאמעטשאטעלנע מאלטשיק, קאטארע, זאג איך, כאטשעט
אוטשיטסא; אי יא, זאג איך, כאטשו; נא מאיא זשענא, זאג איך, א ט ש ע ן 
כאטשעט!״... און קוועטש אים דעם „אטשען״, ער זאל מיך פארשטיין...
איז דאך עס אבער א גויישער קאפ, שטויסט ער זיך נישט וואס איך מיין,
און מאכט צו מיר שוין מיט כעס: „טאק טשטא־זשע וואם אוגאדנא?!״ 
גיי איך און לייג אריין די האנט אין קעשענע פאוואלינקע און נעם־ארויס
פאוואלינקע און מאך צו אים פאוואלינקע: „איזוויניטיע, גאספאדין
דרעקטאר, מי, זאג איך, ליודי נע באגאטיע, נא או נאס, זאג איך, יעסט
מאלענקע, זאג איך, סאסטאיאניע אי אדין כאראשעי, זאמעטשאטעלנע
מאלטשיק, קאטארע, זאג איך, כאטשעט אוטשיטסא; אי יא, זאג איך,
כאטשו; נא מאיא זשענא, זאג איך, א ט ש ע ן  כאטשעט!״ און קוועטש
דעם „אטשען״ נאך שטארקער, און נעם און רוק אים אריין... בקיצור
― יא! ער האט פארשטאנען וואס איך מיין, און גייט און נעמט־ארויס
א ביכעלע און פרעגט מיך אויס, ווי אזוי איך הייס, און ווי אזוי הייסט
דער זון מיינער, און אין וואסער קלאס וויל איך, ער זאל אריין?... קלער
איך מיר: „אט אזוי־זשע רייד!״ און איך מאך אים קלאר, אז הייסן
הייס איך כץ, אהרן כץ, און מיינער הייסט משה, מאשקע הייסט עס, און
אריין, וויל איך, זאל ער אין דריטן קלאס. רופט ער זיך אן צו מיר:
וויבאלד אז איך הייס כץ און מיין זון הייסט משה, מאשקע הייסט עס,
און וויל אריין אין דריטן קלאס, זאל איך אים ברענגען, זאגט ער, צו
פירן אין יאנואר, וועט ער דעמאלט געוויס אריין. איר פארשטייט? שוין
גאר אנדערע דבורים! אפנים, אז מע שמירט, פארט מען?... דער חסרון
איז נאר, וואס נישט באלד. נאר וואס זאל מען טאן? מע הייסט ווארטן,
דארף מען ווארטן. א ייד איז געוווינט געווארן...
    
געקומען יאנואר ― ווידער אמאל א טארעראם, א לויפעניש אהין,
אהער, היינט־מארגן דארף זיין אן אסיפה, א סאוועט הייסט דאס. עס
וועלן זיך צונויפקלייבן דארטן דער דרעקטאר מיטן ספעקטאר מיט אלע
לערערס פון דער גימענאזיע, און ערשט נאך דער אסיפה, נאכן סאוועט
הייסט דאס, וועט מען וויסן, צי ער איז אריין, צי ניין. געקומען צו דער
רעכטער ארבעט ― מיינע איז נישטא אינדערהיים; נישטא קיין ווארעמעס, נישטא קיין סאמאוואר. נישטא גארנישט. ווו איז זי ערגעץ? זי
איז אין גימענאזיע איז זי. דאס הייסט, נישט  א י ן  גימענאזיע, נאר בא דער
גימענאזיע; דרייט זיך ארום אין דרויסן אפן פראסט פון גאנץ
פרי אן און ווארט, ביז מע וועט זיך צעגיין פון דער אסיפה, פונעם
סאוועט הייסט דאס... דער פראסט ברענט, א זאווערוכע, ס׳קערט די
וועלט ― און זי דרייט זיך ארום אין דרויסן בא דער גימענאזיע און
ווארט. א שיינע מעשה! דאכט מיר, דו ווייסט גאנץ גוט, אז וויבאלד
מע זאגט־צו, איז מסתמא הייליק, ובפרט... איר פארשטייט? נאר גייט
רעדט מיט א יידענע! בקיצור, זי ווארט א שעה, זי ווארט צוויי, זי ווארט
דריי, זי ווארט פיר; אלע קינדער זיינען זיך שוין לאנג צעגאנגען אהיים
פון דער גימענאזיע, און זי ווארט נאך. וואס טויג אייך, זי האט אבער
אזוי לאנג געווארט, ביז זי האט זיך פארט דערווארט: עס עפנט זיך די
טיר און עס גייט־ארויס פון דארטן איינער פון די לערערס. שפרינגט זי
צו צום לערער און טוט אים א כאפ, צי ווייסט ער נישט, מיט וואס האט
זיך אויסגעלאזט די אסיפה, דער סאוועט הייסט דאס? זאגט ער: פאר
וואס זאל ער נישט וויסן? מע האט, זאג ער, צוגענומען ארום פינף־און־אכציק קינדער, דריי־און־אכציק קריסטלעכע און צוויי יידישע. פרעגט
זי: וועמען? זאגט ער: איינעם א שעפסלזאן און איינעם כץ. דערהערט
דעם נאמען כץ, מיינע ― פייל אויסן בויגן, פאלט־אריין אין שטוב אריין
מיט א גדולה: „מזל־טוב! איך דאנק דיר, רבונו של עולם! איך דאנק
דיר! צוגענומען! צוגענומען!״... און בשעת מעשה שטייען איר טרערן
אין די אויגן. מיר, פארשטייט זיך, טוט אוודאי אויך הנאה די מעשה,
נאר גיין טאנצן בין איך נישט מחויב; דערויף בין איך דאך עפעס א
מאנצביל, נישט קיין נקבה... „איך זע־ארויס, מאכט זי צו מיר, אז בא
דיר איז דאס ווינציק וואס אנגעלייגט?״ „פון וואנען, זאג איך, לערנסטו
דיר אזוי דעם פשט?״ „אזוי, זאגט זי, ווארעם דו ביסט א קאלטער מלאך.
דו זאלסט, זאגט זי, וויסן, ווי אזוי דאס קינד נעבעך צאפלט, וואלסטו
אזוי נישט געזעסן. דו וואלסט שוין לאנג, זאגט זי, געלאפן אים באשטעלן א מונדירל, זאגט זי, און א היטעלע און א רענצעלע, זאגט זי,
און מאכן, זאגט זי, א סעודה פאר גוטע פריינט״. „וואס עפעס פלוצעם
א סעודה אין מיטן דרינען, זאג איך, ס׳איז א בר־מצווה? צי א קנס־מאל?״ אזוי מאך איך צו איר גאנץ רויק, ווארעם איך בין דאך עפעס א
מאנצביל, נישט קיין נקבה... ווערט זי ברוגז און הערט גאר אויף צו
ריידן! און א ווייב אז זי הערט אויף צו ריידן, איז דאך טויזנט מאל
ערגער ווי געשאלטן, ווארעם אז זי שילט, הערט מען כאטש א קול פון
א מענטשן, און אזוי ― גיי רייד צו דער וואנט!... בקיצור, וואס זאלט
איר דא קלערן? מסתמא האט זי אויסגעפירט, נישט איך. ווארעם אז זי
וויל, איז עפעס א תירוץ?...
    
על־כפנים, מע האט געמאכט א סעודה, מע האט צונויפגערופן פריינט
און גוטע פריינט, און מיינעם האט מען אנגעטאן פון קאפ ביז די פיס,
א מונדיר זייער א שיינעם מיט ווייסע קנעפלעך, א היטעלע און פון
פארנט א צאצקע ― א גובערנאטאר!... אן אים, אנעם קליינעם הייסט
עס, האט מען באמת געהאט א מצווה נעבעך, באמת אריינגעזעצט א
נייע נשמה, ממש מחיה געווען. ער האט געשיינט, זאג איך אייך, ווי די
זון אום תמוז! דער עולם האט געטרונקען לחיים, געווינטשעוועט: „ער
זאל לערנען געזונטערהייט און ענדיקן געזונטערהייט די גימענאזיע, און
זאל גיין און גיין״... „עט, זאג איך, דאס איז דווקא נישט אזוי נייטיק;
מע וועט זיך באגיין, זאג איך, אן דעם אויך. לאז ער מיר נאר דורכגיין
די ערשטע עטלעכע קלאסן גימנאזיע, זאג איך, מאך איך אים חתונה,
אם ירצה השם, מיט גאטס הילף״... רופט זיך אן מיינע מיט א שמייכעלע
און קוקט בשעת מעשה אף מיר מיט אויגן: „זאגט אים, אז ער האט,
זאגט זי, מחילה, א גרויסן טעות: ער גייט נאך, זאגט זי, מיטן אלטן
שניט״... „זאגט איר, אז איך זאל, זאג איך, האבן די ברכות, וואס דער
אלטער שניט איז, זאג איך, געווען בעסער פונעם נייעם שניט״... זאגט
זי: „זאגט אים, אז ער איז, לאז ער מיר מוחל זיין...״ ווערט צווישן עולם
א געלעכטער: „אוי, זאגן זיי, רב אהרן, האט איר א ווייב, קיין עין־הרע!
א קאזאק, נישט קיין ווייב!״... בתוך כך האט דער עולם גענומען צו
גלעזלעך וויין, גוט א לעק געטאן, איז מען געווארן, ווי זאגט ער, לעבעדיק, און מע האט געכאפט א רקודל גאר אף אן אנדער אופן; מע האט
אונדז גענומען ביידן אין קאן אריין, און דעם קליינעם אויך אין מיטן,
און מע האט געהעפעט גאר קיין מעשה נישט, טאקע ביזן ווייסן טאג
אריין. אינדערפרי זיינען מיר אוועק מיט אים אהינצוצו. געקומען אהינצוצו, איז נאך מסתמא פרי, צוגעשלאסן טיר און טויער, נישטא, ווי
זאגט ער, קיין משוגענער הונט אין דער ווייבערשער שול. אנגעשטאנען
זיך אין דרויסן און גוט אנגעפרוירן זיך אפן פראסט, האבן מיר זיך פשוט
מחיה געווען, אז מע האט אונדז געעפנט די טיר און מע האט אונדז,
ברוך השם, אריינגעלאזט אינעווייניק. גיך האבן אנגעהויבן צונויפקומען
זיך די חברה קליינווארג מיט די רענצלעך אף די פלייצעס. ס׳איז געווארן א ליארעם, א טומל, א גערעדעריי, מיט א לאכעריי, מיט א הו־הא
― א יריד! בתוך כך קומט־צו צו אונדז עפעס איינער מיט גאלדענע
קנעפ, א לערער פון דער גימענאזיע ווייזט אויס, און מיט א בויגן פאפיר
אין די הענט, און טוט מיך א פרעג: וואס דארף איך? ווייז איך אים אף
מיינעם, אז דאס האב איך אים געבראכט צו פירן אין חדר, אין גימע־נאזיע הייסט דאס. פרעגט ער מיך: אין וועלכן קלאס? זאג איך: אין
דריטן; ערשט נישט לאנג, זאג איך, צוגענומען. פרעגט ער מיך: ווי אזוי
איז דער נאמען זיינער? זאג איך: קאץ, משה קאץ, דאס הייסט ― מאשקע
קאץ. זאגט ער: מאשקע קאץ? מאשקע קאץ איז בא אים ניטא אין דריטן
קלאס; פאראן, זאגט ער, בא אים א קאץ, אבער ניט קיין מאשקע, נאר
מארדוך קאץ... זאג איך: „קאקאי מארדוך? מאשקע, א ניע מארדוך!״
מאכט ער צו מיר: „מארדוך״, און טיטשעט מיר דאס פאפיר אין פנים
אריין. איך אים: מאשקע! און ער מיר: מארדוך! בקיצור, מאשקע־מאר־דוך, מארדוך־מאשקע, מיר האבן זיך אזוי לאנג געמאשקעט און געמאר־דוכט, ביז מיר זיינען געוואר געווארן א שיינע מעשה: וואס סע האט געזאלט זיין מיינעם, איז געווען יענעם. איר פארשטייט א חתונה? טעות גוי
מותר... מע האט טאקע צוגענומען איינעם א קאץ ― יא! ― נאר על־פי
טעות, אן אנדערן, נישט אונדזערן. פאראן, פארשטייט איר מיך, צוויי
קעץ בא אונדז אין שטאט!...
    
וואס זאל איך אייך זאגן? איר האט באדארפט זען דאס צער בעלי־חיים פון מיינעם, בשעת מע האט אים געהייסן, מחילה, אראפנעמען די
צאצקע פונעם היטעלע! א כלה צום באדעקנס באדארף געוויס אזוי פיל
טרערן נישט פארגיסן, וויפל מיינער האט יענעם טאג אויסגעגאסן! וואס
איך האב אים נישט געבעטן ― נישט מיט גוטן, נישט מיט בייזן!
„זעסטו, זאג איך צו איר, וואס דו האסט אנגעארבעט פאר א חתונה?
האב איך דיר, זאג איך, נישט געזאגט, אז דיין גימענאזיע איז פאר אים
א שחיטה? גאט זאל העלפן, זאג איך, עס זאל אונדז כאטש, זאג איך,
אפלויפן גלאט, ער זאל דאס חלילה, זאג איך, נישט אויסקרענקען״...
לאזן מיינע שונאים, זאגט זי, קרענקען, אז זיי ווילן. מיין קינד, זאגט
זי,  מ ו ז  אריין אין גימענאזיע! איז ער נישט אריין, זאגט זי,  א י צ ט ע ר,
וועט ער אריין אם ירצה שם,  א י ב ע ר א י א ר; איז ער נישט אריין, זאגט
זי, ד א, וועט ער אריין אין אן אנדער שטאט ― אריין  מ ו ז  ער, סיידן,
זאגט זי, איך וועל חלילה צומאכן אן אויג און די ערד וועט מיך צודעקן!״ ― איר הארכט דבורים? און ווער, מיינט איר, האט אויסגעפירט ― איך, צי זי? לאמיר זיך נישט נארן ― אז זי וויל, איז עפעס
א תירוץ?...
    
על־כפנים, איך וועל אייך שוין קיין סך נישט מאריך זיין. איך האב
מיך דאס אביסל אנגעהעצקעט מיט אים, אויסגעווען מיט אים ווו די
וועלט האט אן עק, ווו ערגעץ א שטאט, ווו ערגעץ א גימענאזיע ― דארט
זיינען מיר געווען, זיך געשטעלט, געהאלטן, און דווקא אויסגעהאלטן,
און דווקא גוט אויסגעהאלטן, און דווקא  נ י ש ט  אריין. פאר וואס? אלץ
איבער די פריצענטן! איר מעגט מיר גלייבן, איך האב מיך דעמאלט
אליין אנגעקוקט, ווי א משוגענעם: „שוטה! וואס? וואס איז דאס פליען,
וואס דו פליסט ארום פון איין שטאט אין דער אנדערער? צו וועלכע
גוטע יאר באדארפסטו דאס האבן? נו, און אז ער וועט שוין אריין, וואס
וועט דעמאלט זיין?״ ניין, זאגט אייך וואס איר ווילט ― נצחון איז
א גרויסע זאך! ס׳איז שוין בא מיר אליין אריין אין א מין עקשנות,
פארשטייט איר מיך, און דער אייבערשטער האט רחמנות געהאט און
האט מיר צוגעשיקט אין פוילן א גימענאזיע אזעלכע א „קאמערטשעס־קע״, וואס אהינצוצו נעמט, מען צו אף איטלעכן קריסט, להבדיל, איינעם
א יידן, סע מאכט אויס אזוי גרויס ווי פופציק פריצענט הייסט עס. נאר
וואס דען? יעדער ייד, וואס וויל, אז זיין קינד זאל אריין, מוז ער קומען
צו גיין מיט זיין קריסט, איז אויב ער האלט אויס, דער קריסט הייסט
דאס, און מע טראגט־אריין פאר אים די קלינגערס, פראוואאוטשעניע
הייסט דאס, איז דעמאלט פאראן א שטיקל האפענונג... אנשטאט איין
פעקל האט מען דעמאלט אף זיך, הייסט דאס, צוויי. איר פארשטייט?
גענוג סע טריקנט מיר דער מח אף מיינעם, באדארף מיר נאך דארן דער
קאפ אף יענעמס, ווארעם טאמער האלט נישט אויס חלילה עשו, איז
דעמאלט יעקב אין דער ערד... כך הווה. איידער איך האב געקריגן דעם
קריסט, איינעם א שוסטער, כאליאווא הייסט ער, איז מיר אנגעקומען
מיט גרינע ווערעם. צום סוף, ס׳איז געקומען צו דעם רעכטן שפיל, מיינט
איר, אז מיין שוסטער איז נישט אריין אין דער אדמה, אזוי ווי קורח?
און דווקא אף „זאקאן באזשע״! וואס טויג אייך, מיינער האט זיך געמוזט בכבודו ובעצמו אוועקזעצן מיט אים חזרן „זאקאן באזשע״... אי,
די קשיא: ווי קומט מיינער צו „זאקאן באזשע״? דאס זאלט איר נישט
פרעגן, ווארעם אז יענער האט א קאפ, מע זאל אויספארן אן אימפעריע,
איז דאך נישט שייך!... בקיצור, גאט האט געהאלפן די גוטע שעה, די
גליקלעכע ― זיי זיינען ביידע אריין. זייט איר שוין פארטיק? געקומען
צום אריינשרייבן אין די ביכער אריין, ארויסנעמען א קוויטאנציע ―
מיין גוי איז נישטא! וואס איז די מעשה? ער וויל נישט, דער ערל, אז
זיין זון זאל זיך געפינען צווישן אזוי פיל יהודים, כאטש נעם גיב אים
א קרענק! ער זאגט: צו וואס נוצט עס אים, אז אלע טירן זיינען פאר
אים סיי־ווי־סיי אפן און ער קאן אריין וווהין ער וויל? און גייט זאגט
אים אפשר, אז ער איז אומגערעכט! „וואס־זשע, זאג איך, ווילסטו, פאני
כאליאווא?״ זאגט ער: „גארנישט״. בקיצור, אהין־אהער, מענטשן, גוטע
ברידער ― מע איז אוועק מיט אים אין א טראקטיר, געמאכט א כוסה,
איינע און צוויי און דריי ― איידער כ׳האב דערלעבט זען דאס גוטע
קוויטל, אז ער איז אריין, זיינען מיר די אויגן ארויסגעקראכן, און דאנקען
השם יתברך, כ׳האב געמאכט א ברכה „ברוך שפטרני״.
    
געקומען אהיים ― א נייע צרה! וואס איז שוין ווייטער? מיינע
האט זיך איבערגעלייגט און באטראכט: סטייטש, אן איינאונאיינציקער,
איין אויג אין קאפ, וועט ער זיין דארטן, און מיר ― דא? וויבאלד אזוי,
צו וואס טויג איר, זאגט זי, איר וועלט? „וואס־זשע, זאג איך, ווילסטו,
למשל?״ זאגט זי צו מיר: „וואס זאל איך וועלן? דו ווייסט נישט, וואס
  
איך וויל? איך וויל, זאגט זי, זיין מיט אים״. „נו? און די שטוב?״ ―
זאג איך. „די שטוב, זאגט זי, איז א שטוב״... האט איר עפעס צו איר?
וואס טויג אייך, זי האט זיך אויפגעזעצט און איז אוועקגעפארן מיט
אים אהינצוצו, און איך בין געבליבן איינער אליין איבער דער גאנצער
שטוב. מאלט אייך א שטוב ― אזא יאר אף מיינע שונאים! דאס לעבן
איז געווארן אויס לעבן, דאס געשעפט איז געווארן אויס געשעפט. אלצדינג איז געגאנגען ארצה, און מיר האבן געהאלטן אין איין שרייבן
בריוולעך; איך שרייב צו איר, זי שרייבט מיר אפ; בריוולעך אהין,
בריוולעך אהער: „שלום לזוגתי היקרה״... „שלום לבעלי היקר״... „אין
גאטעס ווילן, שרייב איך איר, וואס וועט זיין דער תכלית? מע איז דאך
נישט מער ווי א מענטש! אן א בעל־הביתטע, משטיינס געזאגט״... בקיצור, עס האט מיר געהאלפן, ווי דער פאראיאריקער שניי. אויסגעפירט
מסתמא האט זי, נישט איך. ווארעם אז זי וויל, איז עפעס א תירוץ?...
    
על־כפנים, איך ענדיק אייך שוין די מעשה. איך האב מיך צעבראכן,
צעלאמט, געמאכט א תל פונעם געשעפט, אויסגעפארקויפט, בדיל־הדל
געווארן, און האב מיך אריבערגעפעקלט, מחילה, אהין, צו זיי. געקומען
אהין, צו זיי, אנגעהויבן ארומקוקן זיך, ווו בין איך אין דער וועלט,
שמעקן, אויסשמעקן, קוים מיט צרות איך האב מיך ארויפגעשלאגן אף
א שטיקל דרך, געמאכט א שטיקל שותפות מיט איינעם א סוחר, אפילו
אזוי א גאנץ לייטישער מענטש, א פיינער בעל־הבית, א ווארשעווער פון
די נאלעווקיס, און א שטיקל גבאי אין שול; נאר אין תוך אריין א דרייער,
א שווינדלער, א קעשענע־גנב ― מיך שיער אומגליקלעך געמאכט! פארשטייט איר שוין מסתמא, ווי דער קאפ איז מיר דעמאלט געווען אין
דער ערד? דערווייל, איך קום צו גיין איינמאל אהיים, מיינער גייט מיר
אקעגן עפעס מאדנע, רויטלעך אפן פנים און אן א צאצקע אפן היטל.
מאך איך צו אים: „הער נאר, משהל, ווו איז ערגעץ די צאצקע דיינע?״
מאכט ער צו מיר: „וואסער צאצקע?״... זאג איך: „דאס קנעפל״. זאגט
ער: „וואסער קנעפל?״... זאג איך: „דאס קנעפל, וואס אפן היטל; ערשט
אף יום־טוב געקויפט א ניי היטל מיט א נייער צאצקע! ״... ווערט ער
נאך רויטער ווי פריער און מאכט צו מיר: „אראפגענומען״... זאג איך:
,,וואס הייסט אראפגענומען?״ זאגט ער: „איך בין פריי״... זאג איך:
„וואס הייסט דו ביסט פריי״... זאגט ער: „מיר זיינען א ל ע פריי״... זאג
איך: „וואס הייסט איר זייט א ל ע פריי?״ זאגט ער: „מיר גייען שוין
נישט״... זאג איך: „וואס הייסט איר גייט שוין נישט?״ זאגט ער: „מיר
האבן געמאכט יד־אחת, מיר זאלן נישט גיין״... זאג איך: „וואס הייסט
 א י ר  האט געמאכט יד־אחת? וואס פאר מאכערס? וואס פאר יד־אחתני־קעס? ― זאג איך, ― דערויף האב איך מיך טאקע אויסגעבראכט, מפקיר
געווען פון דיינעטוועגן, דו זאלסט נאכדעם קאנען מאכן יד־אחת?! אז
אך און וויי, זאג איך, צו דיר און צו מיר און צו אונדז אלעמען! גאט
זאל געבן, זאג איך, עס זאל זיך כאטש נישט אויסלאזן צו יידישע קעפ,
ווארעם אומעטום, זאג איך, איז דאך דער ייד דאס כפרה־הינדל!״...
אזוי מאך איך צו אים און הייב אן פייערן, זאגן מוסר, ווי געוויינטלעך
א פאטער רעדט מיט א קינד. איז דאך אבער פאראן א ווייב, זאל מאריך
ימים ונשים זיין, קומט זי צו לויפן און לייגט מיר אוועק א מענה־לשון,
אזוי און אזוי, אז איך בין שוין גאר אויסגעוועבט געווארן, אז איך הייב
נישט אן צו וויסן, זאגט זי, וואס אף דער וועלט טוט זיך, אז עס איז
היינט געווארן, זאגט זי, אן אנדער וועלט גאר, א קלוגע וועלט, אן אפענע
וועלט, א פרייע וועלט, א וועלט, זאגט זי, פון אלע גלייך, אויס ארעם,
אויס רייך, אויס הארעלע־קנעכטעלע, אויס שעפעלע־שערעלע, אויס הינטעלע־האווקעלע, אויס קעצעלע־דראפעלע, אויס מייזעלע־בייסעלע... „טע־טע־טע, זאג איך, פון וואנען האט זיך גענומען צו דיר, מיין ווייב, אזא
מאדנע שפראך? עפעס א ניי לשון, זאג איך, נייע ווערטער! אפשר וואלסטו
שוין, זאג איך, אין איינוועגס ארויסגעלאזט די הינער, זאג איך, פון דער
 שטייג, קיש־קיש, קורע נא סוואבאדע?״... ווערט זי אנגעצונדן, גלייך ווי
 איך וואלט אף איר אויסגעגאסן צען עמער זודיק וואסער ― און נננו!
― ווי ז יי קאנען... מילא, מוז מען שוין אויסהערן די דרשה ביזן סוף.
 איז אבער דער חסרון, וואס ס׳איז אן א סוף. „ווייסטו וואס, זאג איך,
 שא, זאג איך, אבער לאז זיין גענוג, זאג איך, און שלאג מיך אין הארצן:
 חטאתי, זאג איך, עויתי ופשעתי, זאג איך, און אן עק, זאג איך. אבי
 לאז זיין שטיל!״ וויל זי נישט הערן, נישט זען. „ניין, זאגט זי, זי וויל
 וויסן, למאי, און סטייטש, און גוואלד, און בפירוש, און אדרבה, און וואס
 הייסט עס, און ווי געשיקט זיך עס, און נאכאמאל, און טאקע נאכאמאל
 דאס אייגענע!״...
. . . . . . . . . . . . . . . . . . . .  
. . . . . . . . . . . . . . . . . . . .  
. . . . . . . . . . . . . . . . . . . .  
    
איך בעט אייך ― ווער האט דאס אויסגעטראכט א... ווייב?
  
ענדע געשיכטע נומער צוועלף.
    
 געשריבן אין יאר 1902 
פ ו נ ע ם  פ ר י ז י וו
    
— פון וואנען איך פאר? ― רופט זיך אן צו מיר א ייד א הויכער,
א דארער, א בארדיקער, מיט א פלוסן היטל; ער האט נאר־וואס אפגעדאוונט און לייגט־צונויף דעם טלית און תפילין.— פון וואנען איך
פאר? אז אך און וויי איז מיר, איך פאר פונעם פריזיוו פאר איך. דאס
איז מיינער טאקע א זון, אט דער יונגערמאן, וואס ליגט אט דא אויסגעצויגן אף דער באנק. דאס פאר איך מיט אים פון יעהופעץ פאר איך.
געווען בא אדוואקאטן זיך אן עצה האלטן, און אין איינוועגס בא פראפעסארן הארכן, וואס וועלן ז יי זאגן וואס? א פריזיוו האט מיר גאט צוגעשיקט. פיר מאל געשטאנען, און נאך נישט פארטיק. און דווקא א
בן־יחיד, איינאונאיינציקער הייסט דאס, א ריינער, אן אמתער, א כשרער
פערוויזראדניק... וואס קוקט איר מיך אן וואס? ס׳איז אייך פריקרע?
איר מעגט דאס הארכן מעגט איר עס.
    
די היסטאריע פון דער געשיכטע איז אזא מעשה: אליין בין איך
א מעזערעטשער פון מעזערעטש; א נולד בין איך, דאס הייסט א געבארענער, ווי מע זאגט, א מאזעפעווקער; א נכתב, א צוגעשריבענער הייסט
דאס, א וואראטיליווקער; דאס הייסט, אמאל בין איך, נישט היינט געדאכט, געזעסן אין וואראטיליווקע בין איך, נאר היינט זיץ איך אין
מעזערעטש. ווער איך בין און ווי אזוי איך הייס ― איז אייך קיין גרויסע
 
 