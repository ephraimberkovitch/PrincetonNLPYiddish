
 אין ביראבידזשאן גרייט מען צום דרוק א ניי קינדערביכל אויף יידיש און רוסיש 
 
 דער נאמען פונעם יידישן שרייבער באריס סאנלער איז שוין גוט באקאנט די ביראבידזשאנצעס. זיינע ווערק פובליקירן מיר אין דער צייטונג ״ביראבידזשאנער שטערן״ סיי אויף יידיש, סיי אין אונדזערע איבערצעזונגען אויף רוסיש. אינעם לעצטן נומער פונעם ליטעראריש־פובליציסטישן אלמאנאך ״ביראבידזשאן״ האט מען פארעפנטלעכט זיין דערציילונג ״אונטער די קלאנגען פון דזשעז״ – אויף יידיש און אין רוסישער איבערזעצונג פון יעלענא סאראשעווסקאיא. 
 אינעם פארגאנגענעם יאר, טאקע יוני חודש, איז ביי אונדז ארויס פון דרוק סאנדלערס קינדערביכל – א&nbsp; זאמלונג מעשהלעך וועגן העלפאנל עלי, וואס לערנט זיך יידיש, און וועגן קייגומי קלעפטשיק־בעבטשיק – א פרייער פויגל, וועלכער האט ליב וואנדערן. דאס איז א צוויישפראכיק ביכל און זייער א שיינע אויסגאבע, איליוסטריט דורך די ביראבידזשאנער קינדער, דערצויגלינגען פון דער מאלעריי־סטודיע אויפן נאמען פון דמיטרי אלעקסייצעוו. 
 
 אן ארטיקל וועגן א־דעם פראיעקט האט פובליקירט דער זשורנאל ״אויפן שוועל״ (ניו־ניארק). ס׳איז אנגענעם, אז אויף דער הילע פונעם זשורנאל האט מען געשטעלט די איליוסטראציע פונעם ביכל ״העלפאנד עלי און קלעפטשיק־בעבטשיק״. דאס איז א צייכענונג פון סאניע פיליפקינא – זי איז אן אוראייניקל פון דער באוווסטער ביראבידזשאנער זשורנאליסטקע נינא פיליפקינא, וועלכע האט א סך יארן געארבעט אין ״ביראבידזשאנער שטערן״. סאניע איז אלט פופצן יאר, זי איז א טאלאנטפול מיידל, א יונגע קינסטלערין מיט אן אייגנארטיקן קוק אויף דער ארומיקער וועלט. 
 איצט ארבעטן מיר איבער דעם צווייטן פראיעקט מיט באריס סאנלערן – דאס מאל וועט דאס זיין א ביכל לידער, אויכעט פאר קינדער. פון יידיש אויף רוסיש האט די לידער איבערגעזעצט די ביראבידזשאנער פאעטעסע אלא אקימענקא.&nbsp; און מיט א בקשה אנצומאלן די איליוסטראציעס צו די לידער האט מען זיך געווענדט שוין נאר צו סאניע פיליפקינא. און זי, מיט דער הילף פון איר פעדאגאג אלעקסאנדרא דערעוונינא, האט אנגעמאלט מער ווי צוואנציק&nbsp; ווונדערשיינע צייכענונגען . 
 אלץ איז שוין גרייט צו דער ארבעט פון א דיזיינער, און אוין אין גיכן וועלן די ביראבידזשאנער קינדער זיך באקענען מיט פערסאנאזשן פון א ניי יידיש־רוסיש ביכל. 
 
 באריס סאנלער 
 דעם דעמבס חלום 
 לאפט דער דעמב און זעט א חלום, 
 אז די פיש אויף צווייגן זיצן 
 און זיי שווייגן, ווי נאר קענען, 
 לאזן נישט ארויס קיין פיפס. 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; 
 כאפט דער דעמב זיך אויף פון שוידער, 
 הערט: קוקאווקע ציילט זיך אירס, 
 פיקט זיין שרויט דער שיינער פיקהאלץ, 
 און דער ווינט די קרוינען קעמט… 
 דאנקען גאט, אזא מין שטילקייט 
 איז צום הארץ דעם אלטן דעמב. 
 
 
 
 העליקאפטער און אלי קאפטער 
 הענגט אין לופטן העליקאפטער, 
 ווי צום הימל צוגעשמידט. 
 פאכעט מיט די פליגלען, זשומעט, 
 ווערט די שטאט פון אים אזש מיד. 
 אלי קאפטער, הייסט מיין חבר, 
 שפיל איך זיך מיט אים אין הויף. 
 שווער איז מיר נאך אים זיך יאגן, 
 פייל־אויס־בויגן, ווען ער לויפט. 
 פלוצעם בלייבט ער שטיין אנטוישטער, 
 פרעג איך אים: ״געשען וואס איז?״ – 
 הייבט דעם קאפ ער אויף און זאגט מיר: 
 ״ער האט פליגלען, איך – בלויז פיס!״ 
 
 
 
 &nbsp; 
 &nbsp; 
 מיין משפחה 
 וואס משפחה מיינט? – כ׳וועל זאגן: 
 טאטע, מאמע, שוועסטער אסתר, 
 הינטל, איך און נאך דערצו – 
 שפילעכלעך א פולער וואגן. 
 מיינט דאס אלץ – משפחה האבן! 
 
 
 בילדער : סאניע פיליפקינא 
 