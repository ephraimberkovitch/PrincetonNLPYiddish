

אין דער צייט פון קאראנא־ווירוס (טאגבוך, 4) 



 by באריס סאנדלער 
December 1, 2020December 1, 2020 Filed under:
מוזיק
עסייען 


יעווגעני קיסין   
29 מערץ
דער קלויסטער הייליקע לודמילא געפינט זיך ניט ווייט פון מיין הויז
ניין, צום גליק, ניטא קיין סיבה זיך צו באאומרויקן: היינט האב איך כמעט ניט געהוסט, און בעתן שווייגן — לחלוטין ניט.
מ׳האט איבערגעפירט דעם זייגער אויף איין שעה פארויס. פענדערעצקע [1] איז געשטארבן… קיין גרויסער פארערער פון זיין מוזיק בין איך, דעם אמת געזאגט, קיין מאל ניט געווען (כ׳פלעג תמיד אפגעבן די בכורה ליוטאסלאווסקין [2]) — און דאך איז ער, פענדערעצקי, געווען א באדייטנדיקע פיגור אין דער היינטיקער מוזיק. א ליכטיקן אים אנדענק.
געשטארבן איז אויך דער שרייבער באנדארעוו [3], להבדיל. ער האט ביי מיר קיין שום ליכטיקן אנדענק ניט איבערגעלאזט. האלט איך אין איין פרעגן זיך אליין: צי דארף מען טאקע ממש זיין א מנווול, כדי צו האבן אזעלכע אנשויונגען, ווי באנדארעוו און זיינע אידעען–חברים? אין די מיאוסע איבערצייגונגען זיינע איז ער דאך שטענדיק געווען פרינציפיעל, אפילו ווען עס איז אים געווען אומגינסטיק. לעת־עתה האב איך ניט אויף דעם קיין ענטפער… 
געשפאנט כמעט 15 קילאמעטער אין לעטנא. וועדליק דער געזונט–אפליקאציע אויף מיין אייפאן, האב איך אט די וואך געשפאנט דורכשניטלעך 14\. 9 קילאמעטער א טאג און אין דער פאריקער וואך — 11\. 3, אט דעם חודש האב איך געשפאנט דורכשניטלעך 11\. 8 קילאמעטער א טאג, און אין פעברואר — 4\. 7, היייאר — 6\. 9 קילאמעטער א טאג, און פאראיארן — 2\. 8.
צוגעגעבן עטלעכע טאקטן אין מיין נייעם ליד.
אין איטאליע גייט די מכת–מדינה אן ווייטער, הונדערטער מענטשן שטארבן יעדן טאג…
היינט איז שימאנאווסקיס [4] יארצייט. דער לעצטער ראמאנטיקער… אפשר, דער איינציקער אמתער ראמאנטיקער אין דער מוזיק פונעם 20סטן יארהונדערט… זיין מוזיק דארף מען שפילן (און אויסזינגען) א סך מער, כ׳וועל עס דווקא טאן. די פרעלודיעס אפוס 1, די 3טע סאנאטע, „מעטאפעס‟, „מאסקעס‟, די וואריאציעס אפוס 3, מאזורקעס… „מיטאסן‟, „לידער פון דער מעשה–פרינצעסין‟, „לידער פון דעם צעדולטן מועדזין‟… די סימפאניע–קאנצערטאנטע… אין 2037 וועט ווערן 100 יאר נאך זיין טויט. כ׳וועל פרווון דערלעבן ביז יענער צייט און דעמאלט שפילן אט די אלע ווערק.
אן אנדער בולטער ביישפיל פון דעם, וואס אמתע קונסט איז אין תוך, בטבע, סיי נאציאנאל און סיי אינטערנאציאנאל: שימאנאווסקי איז געווען א פוילישער נאציאנאלער קאמפאזיטאר ביזן מארכביין — און אין דער זעלבער צייט פלעגט ער אין זיין שאפערישן התלהבות זיך ווענדן אי צום אוראלטן גריכנלאנד („מעטאפעס‟, „מיטאסן‟), אי צו דער אוראלטער יהודה („חגית‟), אי צו דער אלטער איטאליע („קיניג ראגער‟), אי צום אלטן ענגלאנד („דער לץ טאנטריס‟), אי צו שפאניע („דאן זשואנס סערענאדע‟), אי צום מיזרח („האפיזעס ליבע–לידער‟, „לידער פון דעם צעדולטן מועדזין‟, „שעכערעזאדע‟)! און אין אלע זיינע ווערק פילט זיך תמיד זיין אייגנארטיקער נוסח און גייסט.
כ׳געדענק, ווי סוף 1985, נאכן לעצטן קאנצערט פונעם פעסטיוואל „דעצעמבער־אוונטן‟ אין מאסקווע, אויף וועלכן איך האב געהאט געשפילט א סאלא–קאנצערט מיט עטלעכע טעג פריער, האט מען מיר געזאגט, אז סוויאטאסלאוו ריכטער (ער האט געשפילט אין יענעם קאנצערט) וויל מיך זען, און מע האט מיך אפגעפירט צו אים אין זיין ארטיסטן–צימער. ער האט מיר דעמאלט געגעבן פאר א מתנה א סך נאטן: טאנעיעווס, שימאנאווסקיס, בארטאקס, הינדעמיטס ווערק („און הינדעמיטן קענט איר? און בארטאקן שפילט איר? מע דארף ניט שפילן נאר שאפענען, מ׳דארף שפילן אויך היינטיקע מוזיק!‟ — האט סוויאטאסלאוו טעאפילאוויטש דערביי געזאגט), א פאקסימילע–אויסגאבע פון שומאנס „אלבאם פאר דער יוגנט‟ („דאס וועט איר שפילן, ווען איר׳ט זיין אלט דרייסיק יאר.‟)…
דווקא פון יענער זאמלונג שימאנאווסקיס אויסגעוויילטע פיאנע–ווערק, ארויסגעגעבן אין פוילן, האב איך זיך צום ערשטן מאל באקענט מיט זיין מוזיק. יא, ס׳איז באמת, אזוי ווי זשאבאטינסקי האט אנגעשריבן (וועגן עפעס אנדערס), „אן אטמאספער, אנגעזעטיקטע מיט פוילנס טראגיזם און ראמאנטיק‟.
שימאנאווסקיס עטיוד אין סי–בעמאל–מינאר איז געווען די ערשטע פיעסע, וואס איך האב דעמאלט, נאך א דערוואקסלינג, אויסגעלערנט זעלבשטענדיק, געשפילט אים אויף א פאררעכענונג און דערנאך — אויף „ביס‟ נאך פארשיידענע קאנצערטן.
יע. קיסין מיט דזשודי דראקער
 מערץ 30 איינגעשלאפן שפעט, נאך 2 א זייגער…
היינט איז ניפטר געווארן דזשודי דראקער. זי איז געווען אן אויסגעצייכנטער מענטש און אימפרעסאריא: אזא הארציקע, אזא פרייגעביקע, אזא גאסטפריינדלעכע — אן אמתע יידישע נשמה! אלע האבן זי ליב געהאט — און זי האט עס כשר פארדינט! דווקא צוליב איר האב איך געשפילט עטלעכע מאל אין פלארידע; מיר איז דארטן, דעם אמת געזאגט, לחלוטין ניט געפעלן, נאר אזא מכניס–אורח, ווי דזשודי, איז ממש אוממעגלעך געווען אפצוזאגן. א ליכטיקן גן־עדן זאל זי האבן…
היינט איז רמב״מס געבוירן־טאג. ער איז, אוודאי, געווען א בולטער ביישפיל פון דעם, ווי אלץ אין דער וועלט איז רעלאטיוו און סתירהדיק, אפילו אויב א סך ווענדט זיך פון דער צייט, אין וועלכער מע לעבט. פון איין זייט, איז רמב״ם געווען אן אמתער גאון און א פארגעשריטענער דענקער פאר זיין צייט. ניט אומזיסט האבן אנדערע רבנים דרייסיק יאר נאך זיין פטירה פארברענט זיינע ספרים און אים אריינגעלייגט אין חרם. נאר א טראכט צו טאן: זיבן יארהונדערטער פאר דעם, ווען עס איז וויסנשאפטלעך באשטעטיקט געווארן, האט ער דער ערשטער פארשטאנען, אז די אזוי גערופענע גייסטיקע קראנקהייטן זיינען אויף אן אמתן קראנקהייטן פון דעם מארך און די מארך–הייטלעך! פון דער אנדערער זייט, האט ער געמיינט, אז אפיקורסים דארף מען הרגענען; אז יעזוסן האט מען געקרייציקט ריכטיק. אגב, בשעתן געריכט איבער ראבינס מערדער יגאל עמיר האט יענער, פארענטפערנדיק זיין רציחה, זיך פאררופן דווקא אויף רמב״ם, לויט וועמען דער, וואס גיט אפ יידיש לאנד, פארדינט טויטשטראף… נאך טויזנט יאר פאר רמב״ם זיינען רב עקיבה און אנדערע רבנים געקומען צום אויספיר, אז טויטשטראף איז בכלל ניט דערלאזלעך. זיי האבן בכיוון געשאפן אזעלכע תקנות אין יהודה, אז ס׳איז געווארן אוממעגלעך זי אנצוווענדן. יא, דער מענטשהייטס דרך צו אויפקלערקייט און הומאניזם איז, צום באדויערן, זייער א לאנגער, זייער א קאמפליצירטער און גאר ניט קיין גלאטער: ס׳איז גוט באוווסט, וואס פאר א רעגרעס איז פארגעקומען, למשל, אין דייטשלאנד נאך 1933 און אין איראן נאך 1979…
געשפאנט 15 קילאמעטער אין לעטנא. היינט איז געווען קאלט, כאטש זייער זוניק: די זון האט געשיינט אויף בלעטער, אויף דעכער, אויפן טייך.
אנגעשריבן נאך עטלעכע טאקטן פון מיין נייעם ליד.   מערץ 31
יע. קיסין מיטן פיאניסט מנחם פרעסלער
געשלאפן גוט.
היינט איז באכס און היידנס געבוירן־טאג. יא, באכן האט נאך קיינער ניט איבערגעשטיגן — און, א פנים, וועט מען אים קיין מאל ניט איבערשטייגן. רודאלף בארשיי [5] האט מיר דערציילט, אז שאסטאקאוויטש פלעגט זאגן: „מע דארף שרייבן מוזיק אזוי, ווי באך: אין וועלכן שליסל און אויף וועלכן אינסטרומענט מע זאל אים ניט שפילן — קלינגט עס ווונדערלעך!‟. דווקא אזוי. און קיינעם מער (בתוכם שאסטאקאוויטש) האט עס זיך ניט איינגעגעבן עד־היום. וואס שייך היידן, געהערט ער ניט צו מיינע סאמע–סאמע באליבטע קאמפאזיטארן, און דאך ווילט זיך מיר פון מאל צו מאל זיך אריינטאן אין דער אייגנארטיקער אטמאספער פון זיין מוזיק, און איך שפיל זי מיט גרויס הנאה. ס׳איז דא נאך א צענדליק סאנאטעס זיינע, וואס איך האב זיי ניט געשפילט און וואלט געוואלט שפילן, ווי אויך די אריע מיט וואריאציעס אין פא–מינאר. ס׳וועט בפירוש זיין גוט זיך אומקערן צו זיין קאנצערט אין רע–מאזשאר: איך האב אים דאך קיין מאל ניט געשפילט אין קאנצערטן, בלויז רעקארדירט (הגם די רעקארדירונג האט זיך באקומען גאר א נישקשהדיקע). נו, און, אוודאי, פארשיידענע טריאס זיינע, בתוכם יענע אין ליא–מאזשאר מיט איר מחיהדיקן (יא, דווקא אט דאס ווארט וויל איך דא באניצן!) פינאל… כ׳וועל קיין מאל ניט פארגעסן, ווי עס האט זי געשפילט Beaux Arts Trio אויף די „דעצעמבער־אוונטן‟ אין 1988: ס׳איז געווען אן אמתע מחיה! באזונדערס ווונדערלעך האט געשפילט מנחם פרעסלער [6]. כ׳האב זיך מיט אים באקענט און פארחברט מיט א סך יאר שפעטער.
כ׳האף זייער, אז ביי אונדז מיט דזשאשואן [7] און סטיווענען [8] וועט זיך אויספורעמען א כסדרדיקע טריא, אויף לאנגע יארן (הגם סטיווען איז, צום באדויערן, שוין ניט אזוי יונג), און אז מיר וועלן איבערשפילן א סך ווערק צוזאמען. מיר דוכט זיך, אז מיר זיינען קינסטלעריש נאענט איינער צום אנדערן, און דעריבער מוז זיך ביי אונדז באקומען א גוטער אנסאמבל. הלוואי! בפרט וויל איך שפילן שובערטס 2טע טריא…
שפאצירט אין לעטנא 2 שעה, געשפאנט 9 קילאמעטער. אין אנהייב איז געווען כמארנע און צום סוף איז געווארן זוניק. ווייניקער מענטשן, ווי נעכטן.
אויף דער קירך פון דער הייליקער לודמילא, וואס געפינט זיך ניט ווייט פון אונדזער הויז און ווו האשעק איז פארהייראט געווארן מיט זיין ערשטער פרוי, הענגען אויף ביידע זייטן פונעם אריינגאנג טשעכישע פאנען: ס׳איז דער 100–יאריקער יוביליי פון דער טשעכישער פאן.
אינעם ניו–יארקער צענטראלן פארק שטעלט מען אויף א פעלד–שפיטאל. טראמפ האט געמאלדן, אז אויב עס וועלן שטארבן 100000 מענטשן, וועט עס זיין ״a good job״. ווי ס׳האט געזאגט א רוסישער פאעט מיט בערך הונדערט יאר צוריק, „מ׳זאל מאכן טשוועקעס פון אט די מענטשן: קיין הארטערע טשוועקעס וואלטן אין דער וועלט ניט געווען‟. און וואס שייך זיינע פילצאליקע אנהענגערס, בתוכם אונדזערע רוסיש–יידישע עמיגראנטן פונעם עלטערן דור?
אנגעשריבן נאך עטלעכע טאקטן פונעם ליד.
  ערשטער אפריל
געשלאפן שלעכט: לאנג ניט געקאנט איינשלאפן, אויפגעכאפט זיך פרי און ווידער לאנג ניט געקאנט איינשלאפן. ניט אויסגעשלאפן זיך.
שפאצירט אין לעטנא, געשפאנט העכער 15 קילאמעטער. היינט איז ווידער געווען זוניק.
רענע [9] האט געמאכט איין פראקטישע באמערקונג וועגן מיין „טאנאטאפסיס‟: די איבעררייסן אין דער זינגערינס פארטיע זיינען צו קורץ. איך האב איבערגעמאכט א פאר ערטער.
כמעט 3 שעה געשלאגן זיך מיט שאפענס עטיוד. אזא ווערק דארף מען, א פנים, אויסלערנען אין יונגע יארן. איך מוז אים „דערשלאגן‟! אויב ניט איצט, וועל איך עס שוין קיין מאל ניט זיין מסוגל צו טאן.
טראמפ האט דערקלערט, אז די קומענדיקע וואכן וועלן זיין זייער שווערע…
היינט איז גאגאלס, ראכמאנינאווס, ליפאטיס [10] און אברהם רייזענס געבוירן־טאג, און נעכטן איז געווען רייזענס יארצייט. יא, יעדערער האט זיין גורל אויף דער ערד: עמעצן איז באשערט צו פארבלייבן אין דער געשיכטע ווי א גאון, וואס האט אריינגעטראגן עפעס נייס און וויכטיקס אין קונסט, און עמעצן — פשוט ווי א גוטער, פראגרעסיווער פאעט. נו, אויף אן אמתן דארפן מענטשן סיי דאס, סיי יענץ: ווי איך ווייס עס פון זיך, ווילט זיך דאך א מאל לייענען, הערן אדער זען עפעס ניט געניאלס, נאר פשוט גוטס.
היינט איז אויך דער געבוירן־טאג פון יעלענע סאמוילאוונע עפרוסי, א פיאנע–לערערין אין אונדזער שול און אנע פאוולאוונעס נאענטסטע חברטע. זיי האבן געלעבט צוזאמען במשך פון 30 יאר, ביז דער פטירה פון עפרוסי. אזא גוטהארציקע, נאבעלע פרוי איז זי געווען! באמת א ריינע נשמה!
איר ברודער באריס, א גרויסער געלערנטער, האט עמיגרירט קיין פראנקרייך אין די 1920ער יארן, און אין די 1960ער האט ער באזוכט מאסקווע און דערציילט זיין שוועסטער וועגן דעם, ווי ער האט א מאל געהאט באגעגנט איינעם אן ארבעטלאזן, וואס האט געהאט אן אייגענעם אויטא. באריס סאמוילאוויטש האט אים געפרעגט: „סטייטש, איר זייט אן ארבעטלאזער און האט אן אויטא?‟, — און יענער האט געענטפערט: „איך דארף דאך פארן זוכן ארבעט!‟. אזוי פלעגן אייניקע סאוועטישע מענטשן לערנען כאטש א ביסעלע וועגן דעם, ווי מע לעבט אין דער אמתן אויפן מערב, ביים „פארשאלטענעם קאפיטאליזם‟…
יע. קיסין בשעתן לייענען א זאמלבוך פון אנדריי סאכאראווס ארטיקלען
יעלענע סאמוילאוונע איז געווען זייער א צוגעלאזטער מענטש, זי פלעגט גרינג געפינען א געמיינזאמע שפראך מיט כל–המינים מענטשן, אפילו מיט יענע, וואס זיינען געווען פון א פיל נידעריקן ניווא ווי זי, — און אלע האבן זי ליב געהאט. א מאל האט איינע א פראסטע רוסישע פרוי זי געפרעגט: „הער, פראסיע: ווער האט עס אויסגעטראכט מוזיק?‟ (אזוי האט זיך טראנספארמירט אין דער פרויס באוווסטזיין יעלענע סאמוילאוונעס פאמיליע: עפרוסי — פראסיע). פון דעסטוועגן, וועל איך קיין מאל ניט פארגעסן, ווי זי, אן עלטערער מענטש מיט א גרויסער לעבנס־דערפארונג אינעם סאוועטן–פארבאנד, האט מיר, א דערוואקסלינג, געזאגט: „קיין מאל האב ניט חתונה מיט א רוסיש מיידל, מחמת א רוסישער מענטש, ווי פריינדלעך ער זאל זיך צו דיר ניט באציען, איז אין תוך אן אנטיסעמיט,‟ — און האט דערציילט וועגן איינער א יידישקע, וואס האט חתונה געהאט מיט א רוסישן יאט. ס׳איז צווישן זיי געווען א גרויסע ליבע, נאר איין מאל, ווען זיי האבן זיך צעקריגט, האט ער זי אנגערופן זשידאווקע. אוודאי, צושרייבן א וואסערע–ניט–איז אייגנשאפט א גאנצן פאלק אויפן סמך פון א פאל, איז ניט ריכטיק; אזא רוס, למשל, ווי אנדריי סאכאראוו, איז דאך געווען איינער פון די בעסטע מענטשן אויף דער וועלט. איך האב אים תמיד געהאלטן צווישן איינעם פון מיינע סאמע גרעסטע העלדן. און דאך ווייסן מיר אלע זייער גוט, ווי פארשפרייט און שטארק זיינען שאוויניזם בכלל און שינאת–ישראל בפרט אין רוסלאנד. דעריבער, ווען די רוסן הייבן איצט אן באשולדיקן די אוקראינער און פאליאקן אין אנטיסעמיטיזם אדער דערקלערן, אז א דאנק דעם רוסישן פאלק, האט מען ניט דערהרגעט אלע יידן בשעת דער צווייטער וועלט–מלחמה, וויל זיך מיר זיי גוט דערלאנגען פאר אזא חוצפה 
יא, אין פוילן איז דער אנטיסעמיטיזם אויך זייער שטארק, נאר מע דארף ניט פארגעסן די אביעקטיווע סיבה פון דעם: במשך פון יארהונדערטער פלעגן דארט די יידן געניסן פון אומגעהערטע פריווילעגיעס, דעריבער איז עס לחלוטין קיין חידוש ניט, אז ס׳איז אויפגעקומען א שינאה צו זיי, בפרט ביי פראסטע מענטשן. אוודאי, זיינען אין דעם ניט די יידן שולדיק, נאר, צום באדויערן, איז דער פועל–יוצא דערפון געווען אן אומפארמיידלעכער. ווי נאר רוסלאנד האט פארכאפט מיזרח–פוילן, זיינען די דארטיקע יידן תיכף געווארן רעכטלאזע און שוין אזוי געבליבן די גאנצע צייט, כל־זמן דארטן האבן אנגעפירט קייסארים. אזוי אז אין רוסלאנד, כדי צו האבן פיינט די יידן, האט מען געדארפט זיין ממש כלבים–שבכלבים.
יא, א מאל איז באמת געווען א סך שינאת–ישראל אין אוקראינע. נאר איצט איז דער פרעזידענט פון אוקראינע זעלענסקי א ייד, און געשטימט האבן פאר אים העכער 70% וויילערס. זיין קעגנער אויף די וואלן איז געווען א האלבער ייד פאראשענקא, ער איז געווען דער פרעזידענט פאר זעלענסקין, און זיין פרעמיער–מיניסטער איז געווען דער ייד גרויסמאן. נו, ווו נאך אויף דער וועלט איז אזוינס מעגלעך (א חוץ ישראל, אוודאי)?! און איצט לאמיר פרווון זיך פארשטעלן אזוינס אין רוסלאנד… אויף רוסיש זאגט מען „דריי כא–כא‟. איך וואלט דא געזאגט ניט „דריי‟, נאר „דריי טויזנט דריי כא–כא‟!
א שאד, וואס איך האב ניט קיין קאנטאקטן אין אוקראינע און מע לאדט מיך ניט איין אהין (א חוץ, אויפן פעסטיוואל־2021 אין אדעס): כ׳וואלט זייער געוואלט שפילן דארטן, אונטערהאלטן די אוקראינער. איך בין בלויז איין מאל אין לעבן געווען אין קיעוו, ווען איך בין געווען אלט צען מיט א האלבן יאר (דאס איז געווען א שול–רייזע), איין מאל אין לוואוו מיט ניין חדשים שפעטער (אויך א שול–רייזע) און איין מאל אין אדעס, ווען כ׳בין געווען אלט זעכצן יאר. אוודאי, זיינען די דערינערונגען מיינע פון יענע רייזעס גאר נעפלדיקע, נאר לוואוו האט זיך מיר פארגעדענקט ווי זייער א שיינע אלטע שטאט. דארטן האבן מיר פארבראכט, מסתמא, ביי א וואך (ס׳איז געווען סוף מערץ, בעת די פרילינג–קאניקולן) און געגעבן דריי קאנצערטן. הגם זייער א סך יאר זיינען פארביי, זיינען אייניקע פרטים אויף תמיד פארבליבן אין מיין זכרון: די סטאטוע פון דיאנע אויף א פלאץ, אן אלטע אפטייק, א קאטוילישער קלויסטער (דארטן זיינען געווען א סך מענטשן, אונדז האט עס געחידושט: ס׳איז דאך געווען אינעם סאוועטן־פארבאנד!), א צווינטער מיט שיינע מצבות אויף א בערגעלע, א קאפע, ווו מיר האבן געגעסן זשעלעען פון פארשיידענע קאלירן… אין איינעם א טאג האט מען אונדז געפירט מיט אן אויטאבוס אויסער דער שטאט, אין די קארפאטן־בערג, און אויפן וועג האבן מיר אין עפעס א גארקיך געגעסן בלוט–ווורשט. אינעם טאג פון אונדזער אנקומען האבן אונדזערע באלעבאטים געזאגט: „לוואוו איז אוודאי ניט מאסקווע, נאר פון מאסקווע קומט מען צו פארן זיך אפרוען דווקא קיין לוואוו!‟. איך האב דארטן אנגעשריבן אן אויפזאץ וועגן דער נסיעה און מיינע איינדרוקן (וועדליק איך געדענק, לויט אנע פאוולאוונעס פארשלאג) און פארענדיקט אזוי: „יא, לוואוו איז ניט מאסקווע, לוואוו איז אין פיל הינזיכטן בעסער פון מאסקווע.‟ (דערויף האט אנע פאוולאוונע געזאגט, אז ס׳איז שוין צו פיל).
כ׳געדענק, אז, לעבנדיק אינעם שאוויניסטישן רוסלאנד, האב איך, א ייד, לאנג ניט פארשטאנען, אז „כאכאל‟ איז א באליידיקונג–ווארט פאר די אוקראינער. פון דעסטוועגן, זינט איך בין געווען א דערוואקסלינג, איז פאר מיר תמיד געווען אן אקסיאם, אז מיר יידן מוזן זיין אליירטע פון אוקראינער, ליטווינער, לעטן, עסטן, גרוזינער, פאליאקן און אנדערע קרבנות פונעם רוסישן שאוויניזם, מחמת מיר זיינען די סאמע גרעסטע קרבנות. די גזלנים פון מאסקווער קרעמל פארשטייען עס זייער גוט, דעריבער טאקע האבן זיי זיך אלע מאל געסטארעט אונדז מיט די פעלקער צעקריגן: סיי ווען אין אנהייב 1980ער יארן האבן זיי צוגעשיקט די אמעריקאנער א פאלשן דאקומענט, לויט וועלכן איוואן דעמיאניוק איז כלומרשט געווען „איוואן דער גרויזאמער‟ אין טרעבלינקע; סיי איצט, ווען פוטין האט אויסגעגראבן עפעס גאר אן אומבאקאנטן פוילישן אמבאסאדאר פון די 1930ער, כדי אנצורופן אים עפנטלעך „פאסקודניאק און אנטיסעמיטישער דבר–אחר‟. אבי נאר די יידן זאלן אויף קיין רגע ניט פארגעסן, ווי די „מומע רייזל‟ [11] האט זיך תמיד באנומען מיט אונדזער פאלק!
במשך פון א סך יארן, האב איך ניט ליב געהאט ריידן עפנטלעך וועגן מיין יידישן ייחוס, ווייל איך האב געפילט, אז פאר מיר איז עס זייער א פערזענלעכע זאך. פון דעסטוועגן, איז שפעטער געקומען דער מאמענט, ווען איך האב פארשטאנען, אז איך בין מחויב צו ריידן וועגן דעם און וואס מער עפנטלעך, מחמת מע דארף שטיצן מדינת–ישראל. 
היות איך האב קיין מאל ניט געוואלט אויסזען ווי א קרבן, וואס וויל, מ׳זאל אויף אים האבן רחמנות, האב איך עד־היום ניט דערציילט עפנטלעך, ווי מיר איז פון קינדהייט אן א סך מאל אויסגעקומען אנטרעפן אויפן רוסישן אנטיסעמיטיזם (בלויז איין מאל האב איך גאנץ קורץ דערמאנט וועגן דעם אין מיין בוך זכרונות). איצט אבער, ווען די קרעמליער מנווולים און זייערע משרתים פרווון צעבייטן די יידישע קארט אין זייער אנטי־אוקראינישער און אנטיפוילישער פראפאגאנדע, קום איך צום אויספיר, אז איך מוז דערציילן ביז גאר פרטימדיק וועגן דעם אלעם, כדי מע זאל וויסן, וואס פאר א יידנפרעסעריש לאנד איז רוסלאנד און וואס פאר אן עזות–שבעזות איז עס, ווען די רוסן האבן די העזה באשולדיקן אין שינאת–ישראל וואסערע–ניט–איז אנדערע פעלקער. און זאלן די ממזרוקעס אויך וויסן, אז מיר האבן זייער א גוטן זכרון און פארגעסן גארנישט ניט!                            אפריל 2
געשלאפן גוט. געשפאנט 15 קילאמעטער אין לעטנא. הגם כ׳האב זיך אויסגעשלאפן, האב איך זיך היינט איבער עפעס א סיבה געפילט מיד.
אמעריקע האט איינגעקויפט מאסקעס ביי רוסלאנד. דערלעבט…
כ׳האב געמאכט נאך עטלעכע ענדערונגען אינעם „טאנאטאפסיס‟ לויט רענעס באמערקונג און אפגעשיקט דעם נייעם וואריאנט אינעם פארלאג „הענלע‟.
היינט איז עמיל זאלאס געבוירן־טאג. ס׳ארא ריז איז ער געווען! ער האט באשריבן אין צוואנציק בענדער א פרטימדיקע געשיכטע פון איין משפחה, באלזאק — די גאנצע געזעלשאפט, אין וועלכער ער האט געלעבט… אפשר וועט א מאל קומען אזא גאון אין דער יידישער ליטעראטור, וואס וועט קאנען באשרייבן די גאנצע געשיכטע פון דער מענטשהייט דורך דער געשיכטע פון איין שטאם, אנהייבנדיק פון אוראלטע צייטן דורך אברהם אבינו ביז היינטיקע טעג, אויסניצנדיק דערביי פארשיידענע סטילן (רעאליזם, ראמאנטיזם, סימבאליזם, היסטארישן ראמאן, מעשה און אזוי ווייטער), פארשיידענע זשאנערס און דעם גאנצן וואקאבולאר פון דער יידישער שפראך? אט דאס וואלט געווען אן אויפטו!
[1] פענדערעצקי, קשישטאף (1933־2020) — פוילישער קאמפאזיטאר, דיריגענט, פעדאגאג[2] ליוטאסלאווסקי, וויטאלד (1913־1994) — פוילישער קאמפאזיטאר, דיריגענט[3] באנדארעוו, יורי (1924־2020) — רוסיש־סאוועטישער שרייבער. זיך אויסגעטיילט מיט זיינע אנטיסעמיטישע אויפטריטן און טועכצן[4] שימאנאווסקיס, קאראל (1882־1937) — פוילישער קאמפאזיטאר, פיאניסט, פעדאגאג, מוזיק־קריטיקער[5] בארשיי, רודאלף (1924־2010) — סאוועטישער, ישראלדיקער, ענגלישער און שווייצארישער וויאלאניסט און דיריגענט[6] פרעסלער, מנחם (1923) — ישראל־אמעריקאנער פיאניסט[7] בעל, דזשאשוא (1967) — אמעריקאנער פידלער און דיריגענט[8] איסערליס, סטיווען (1958) — ענגלישער טשעליסט[9] פלעמינג, רענע (1959) — אמעריקאנער זינגערין[10] ליפאטי, דינו (1917־1950) — רומענישער פיאניטס[11] „מומע רייזל‟ (איראניש) — אזוי רופט רוסלאנד שלום־עליכמס א פערסאנאזש

Share this:TwitterFacebookPrintLike this:Like Loading...

Related
 


Tagged: Evgeny KissinfasadYiddish 
Post navigation


Previous Post
א דאקטאראט וועגן שוכבענדלעך 

Next Post
ניטא קיין אומעט אין הארצן 



