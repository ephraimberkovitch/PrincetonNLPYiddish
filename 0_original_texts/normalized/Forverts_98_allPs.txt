 ס׳רוב אשכנזישע יידן האבן מסתמא קיין מאל נישט געהערט פונעם חשובן לאדינא־פאעט און איבערזעצער, משה העליון. אין רירנדיקע פערזן האט ער דערציילט דעם טראגישן גורל פון דער יידישער קהילה פון זיין היימשטאט — טעסאלאניקי, גריכנלאנד, ווען זי איז אריינגעפאלן אין די הענט פון די דייטשן בעת דער צווייטער וועלט־מלחמה. 
 זיין ליטערארישע שאפונג איז שוין איבערגעזעצט געווארן אויף עטלעכע לשונות און מיר האלטן, אז עס איז די העכסטע צייט, אים פארצושטעלן דעם יידיש־רעדנדיקן עולם. אויף וויפל מיר ווייסן, איז די דאזיקע איבערזעצונג פון „לה ג׳וב׳יניקה אל לאגיר‟ 一 דאס מיידל אין לאגער 一 די ערשטע איבערזעצונג פון א ווערק פון דער לאדינא־ליטעראטור אויף יידיש. 
 משה העליון איז געבוירן געווארן אין טעסאלאניקי אין 1925, ביי א לאדינא־רעדנדיקער משפחה. דער זיידע איז געווען א רב, דער טאטע — א בוכהאלטער און די מאמע — א בעלי־הביתטע. אין אפריל 1941, פינף טעג נאך דער דייטשער אינוואזיע, איז זיין פאטער, וואס איז שוין געווען א קראנקער, ניפטר געווארן. צוויי יארן שפעטער איז משה, צוזאמען מיט זיין מוטער און שוועסטער, דעפארטירט געווארן קיין אוישוויץ. גלייך נאך דער ערשטער סעלעקציע, האט מען משהן געשיקט אויף צוואנגארבעט און זיינע קרובים זיינען פארגאזט געווארן. 
 נאך דער צווייטער וועלט־מלחמה, האט ער עולה געווען און געקעמפט אין אומאפהענגיקייט־קריג. ער האט געמאכט א קאריערע אין צה״ל און אין 1992, זייענדיק א פענסיאנער, האט ער ארויסגעגעבן זיינע זכרונות. דארטן דערציילט ער וועגן זיינע איבערלעבונגען אין אוישוויץ, מאוטהאוזן, מעלק און עבענזע, ווו ער איז געווען אינטערנירט. 
 שפעטער האט ער אנגעהויבן שרייבן פאעזיע און האט איבערגעזעצט האמערס „די איליאדע‟ און „די אדיסייע‟ אויף לאדינא. זיין פאעמע, „דאס מיידל אין לאגער‟ , האט ער געווידמעט דעם ליכטיקן אנדענק פון זיין יינגערער שוועסטער, אסתר־נינא, וואס איז אומגעקומען אין חורבן, צוזאמען מיט דער גאנצער משפחה. 
 משה העליונס שוועסטער, אסתר־נינא, מיטן טאטן, אליהו העליון עטלעכע יאר פאר זייער דעפארטאציע קיין אוישוויץ 
 לויט אונדזער חשבון איז „דאס מיידל אין לאגער‟ דאס ערשטע פון דריי לידער פון בוך „אין די טויט־לאגערן‟ (2000), ארויסגעגעבן און איבערגעזעצט אויף העברעיש פונעם לאדיניסט אבנר פרצן ביים אינסטיטוטא מעלה אדומים. דער יידישער קהילה־כאר פון טעסאלאניקי האט אפילו אויפגעפירט א מוזיקאלישן נוסח פון דער פאעמע, מיט דער מעלאדיע געשריבן פון משה העליון אליין. 
 פון משה העליון* 
 דאס שיינע יונגע מיידל, געליבט אזוי ווי ס׳לעבן, 
 וואס טאטע־מאמע האבן איר אל דאס גוטס געגעבן: 
 מיט זיידענע מלבושים און צירונג פלעג זי גיין, 
 זיי האבן זי באשירעמט פון צרות און געוויין. 
 געלייגט אויף אירע פלייצעס א בלאנדער גאלדענער צאפ, 
 געבאדן זיך אין פארפומען פון אויבן ביז אראפ. 
 פון מי און ארבעט האט זי נאך קיינמאל נישט געטראכט, 
 מיט שטיקעריי און ביכער, אזוי דעם טאג פארבראכט. 
 און אויך מיט פריינדינס אירע פלעג זי אמאל שפאצירן, 
 אין גערטנער און אויף פעלדער מיט בלומען זיך באצירן. 
 געווען איז ווען די דייטשן אין לאנד זענען געקומען, 
 און האבן מיט די עלטערן אין לאגער זי גענומען. 
 א גאנצע זעקס מעת־לעתן מ׳האט זיי געהאט פארמאכט 
 אין פינצטערע וואגאנען, ווו טאג איז גלייך ווי נאכט. 
 מיט מער ווי אכציק פרויען, זין, טעכטערלעך און זכרים 
 צונויפגעקוועטשט ווי כלבים, אלץ ווייטער זיך צעפארן. 
 און ווען צום סוף ביים לאגער די באן איז אנגעקומען, 
 ווען צו דער מיידל־גרופע מען האט זי מיטגענומען, 
 איז זי אוועק פון עלטערן, אן זיך געזעגענען: 
 זי האט געוווסט אז מ׳עט זיך שוין באלד באגעגענען. 
 נאר ווען אין בירקענאו זי׳ט געזען דעם טויטן־פעלד 
 האט מיטאמאל איר גורל קאפויער זיך געשטעלט. 
 זי הייבט נישט אן פארשטיין וואס האט מיט איר פאסירט, 
 מ׳האט אלץ איר אויסגעטאן און זי אזש דיסאינפיצירט. 
 זי האט שוין קיינע האר נישט, פארשווונדן איר פארמעג, 
 נאר שיך און פאסנקליידער פאר ווינטערס קאלטע טעג. 
 פארשאלטן און צעממיתט פון רוצחישע אכזרים, 
 זי קריגט א נייעם נאמען: דעם נומער אויף איר ארעם. 
 צי איז דאס אלץ א חלום? צי איז זי טאקע וואך? 
 א שרעק נעמט זי ארומעט, עס פעלט איר שוין די שפראך: 
 באנעמענדיק דעם לאגער, דאס שטעכדראט און די פלייטן, 
 סאלדאטן מיט נאגאנעס און הינט אויף לאנגע קייטן, 
 פארשטייט זי אז פארוויסט איז דאס לעבן פון אמאל: 
 א תפיסהניצע לעבט זי פארשפארט אין טויטנטאל. 
 ביינאכט איז זי געלעגן אין בעט מיט מיידלעך צוויי. 
 זי שעמט זיך. ווען די מאמע וואלט נאר געווען דערביי! 
 ערשט שפעטער וועט זי וויסן וואס זי׳ט נאך נישט פארשטאנען, 
 אז שוין ביים אנקום האט זי פארלוירן טאטע־מאמען. 
 שוין באלד האט זי באנומען וואס ס׳טוט זיך אין די שאטנס: 
 באטאג, באנאכט דערקענט זי דעם ריח פון געבראטנס, 
 און יעדן טאג אן אויפהער, אין מידברשן פייסאזש, 
 פארווייען זיך פון די קוימענס פיר וואלקן־זיילן מיט אש. 
 ס׳פארגייט א וואך. מען צווינגט זי צו ארבעט אין קאמאנדע, 
 געהייסן אין א נייעם בלאק זיך אזש אריבערוואנדערן. 
 אפעל! קוים שיינט דער טאג. מ׳באפעלט זיי תיכף ׳אופשטיין׳: 
 מיט זעצן און בולאוועס - וואס שנעלער זאלן זיי גיין - 
 פארטרייבט מען זיי פון שלאפבעט. נאר טיי, און שוין גאלאפ: 
 א מיאוסער סוף פאר איר, וואס קומט שפעט, וואס פאלט אראפ. 
 מען פירט זיי צו דער ארבעט. נישט רירנדיק קיין ארעם 
 זיי מוזן שפאנען ווייטער, אין ריטעם פון כלזמרים. 
 זי ארבעט מיטן שופל, מיט סאפע גראבט זי אויס, 
 זי נייגט זיך איין, און שטייט אויף, דער טאג גייט איר נישט אויס. 
 און אויב וואלט זיך איר רוקן צוליב דער מי געבראכן, 
 ווערט זי מיט קלעפ געצווונגען די לונג ארויסצופאכען. 
 מחוץ א שיסל זופעכץ, א קליינטשיק רעפטל ברויט, 
 אין מויל זי נעמט נישט גארנישט, אזוי ביז אוונטרויט. 
 אלץ מער פארמאגערט האט זי די ארבעטס־טעג פארברענגט, 
 א מוסולמענערין שוין, און פארט זיך אנגעשטרענגט. 
 איר גוף, וואס האט זיך פריער נאך בייגעוודיק באוועגט, 
 קוקט איצט אויס ווי א טויטער. ווער ווייסט וויפל זי וועגט! 
 אלץ שווערער ווערט דאס לעבן בשעת ס׳פארגייט די צייט, 
 פול ווייטיק איז דאס הארץ אירס און מלא ביטערקייט. 
 אפילו נישט קיין רגע פארגעסט זי אן די פלאמען 
 וואס האבן נאך דעם אנקום פארניכטעט טאטע־מאמען. 
 כמעט איעדן אוונט באוויינט זי זיי אין בעט, 
 און מיט באדעקטן קאפ טוט צום הימל א געבעט: 
 איך בעט דיך, אין גן־עדן, זיי זאלן געפינען רו.״ 
 און ווען זי ליגט אין שלאף־בעט, פארזונקען אין הירהורים, 
 שטעלט זי זיך פאר איר צוקונפט, פארמישפט אויף יסורים. 
 קען זיין אז גאר בקרוב אזא וועט זיין די נויט, 
 אז ס׳וועט איר גארנישט בלייבן ווי זוכן נאר דעם טויט? 
 זי׳ט בלייבן אין איר שלאף־בעט. ראנירן זיך אליין. 
 פארשעלטן א סאלדאטקע. אנטלויפן פון דער ריי. 
 אזוי וועט אן א ספק באלד קומען דער מאמענט, 
 ווען אין רציחה־אויוונס אויך זי וועט ווערן פארברענט. 
 צי אפשר וועט די האפענונג, אז קומען זאל די שעה 
 ווען אלץ וועט זיין פאריבער, זי׳ט מער נישט בלייבן דא, 
 זי קענען מאכן שטארקער, זיך נישט אונטערצוגעבן, 
 צו קעמפן אט דעם קאמף, און דעם קריג איבערצולעבן? 
 באפרייונג פון גיהנום, וואס בעסערס איז פאראנען? 
 נאר זאל זי קומען שנעלער, און זאל זי נישט פארזאמען! 
 זי האט טיף אין געדאנקען, אין חלום זיך פארבארגן. 
 זי שלאפט, פארמאכט די אויגן. וואס וועט נאך קומען מארגן? 
 אפעל! קוים שיינט דער טאג. מ׳באפעלט זיי תיכף ׳אאופשטיין׳: 
 מיט זעצן און בולאוועס - וואס שנעלער זאלן זיי גיין - 
 פארטרייבט מען זיי פון שלאף־בעט. נאר טיי, און שוין גאלאפ: 
 א מיאוסער סוף פאר איר, וואס קומט שפעט, וואס פאלט אראפ. 
