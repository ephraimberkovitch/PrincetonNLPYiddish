 
 מאטל פייסי דעם חזנס: 2\. 5: מיט ביידע פיס אויף דער ערד 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
מיט ביידע פיס אף דער ערד
  
― א. ―
    
אויב איר זייט קיינמאל נישט געפארן אפן ים, אויב איר זייט
קיינמאל נישט געווען צען טעג מיט צען נעכט אפן וואסער, אויב איר
זייט קיינמאל נישט געווען געפאנגען אף „עליס איילאנד״ און האט נישט
אנגעזען זיך און נישט אנגעהערט זיך מיט צרות, יסורים און פיין, און
נישט געבאדן זיך אינעם ים פון טרערן און נישט ארויסגעקוקט, מע זאל
אייך קומען אויסלייזן, ― אויב איר האט דאס אלצדינג אליין נישט
פארזוכט אף אייערע אייגענע פלייצעס, וועט איר נישט פילן דעם טעם,
וואס הייסט שטיין מיט ביידע פיס אף דער ערד. ווען איך זאל נישט
מורא האבן פאר מיין ברודער אליהו און נישט שעמען זיך פאר לייטן,
וואלט איך אנידערגעפאלן אף דער ערד און וואלט זיך איבערגעקוליעט
דריי מאל מיטן קאפ אראפ און מיט די פיס ארויף. אזוי גוט און ליכטיק
און פריילעך אפן הארצן איז מיר געווארן, אז איך האב דערפילט, אז
איך שטיי מיט ביידע פיס אף דער טריקעניש. איר קאנט פארשטיין, אז
אפילו אזא מרה־שחורהניק, ווי מיין ברודער אליהו, האט שוין אויך
באקומען אן אנדער פנים. ער האט געריבן א האנט אן א האנט און א
זאג געגעבן צו אונדז אלעמען: „זיינען מיר, הייסט עס, אין אמעריקע?״
― „מיטן אייבערשטנס הילף, געלויבט זאל זיין דער נאמען זיינער!״ ―
זאגט דערויף די מאמע און טוט א קוק ארויף אפן הימל. דערנאך לייגט
זי צו מיט א טיפן זיפץ: „ווער עס לעבט, דער קומט. קומען קומט נישט
נאר דער, וואס ליגט אין דער ערד״...
    
דאס מיינט זי שוין דעם טאטן. קיינמאל און ערגעץ נישט פארגעסט
זי נישט דעם טאטן, איר זאלט זאגן ― אף א מינוט.
― ב. ―
    
 נאר מער פון אלץ און שטארקער פון אלע באווייזט ארויס זיין
 פרייד אונדזער חבר פיניע. דער איז ― איך האב מורא צו זאגן ― גאר
 משוגע געווארן, פשוט אראפ פון זינען. ער האט זיך אוועקגעשטעלט מיטן
 פנים צום ים און, אויפגעהויבן די רעכטע האנט אין א קולאק, האט ער
 אוועקגעלייגט א גאנצן מענה־לשון:
    
― הערט צו, איר חמורים, רשעים, שכורים, כוליגאנעס, פאגראמשטשיקעס! דאס האבן מיר אייך צו פארדאנקען, וואס מיר געפינען זיך
אצינד אין אזא פרייער, גליקלעכער מדינה! ווען נישט איר מיט אייערע
גזירות, רדיפות און פאגראמען, וואלטן מיר נישט געוווסט פון קאלומבוסן און קאלומבוס וואלט נישט געוווסט פון אונדז! איר וועט דארטן
לאנג ווארטן, ביז מיר וועלן קומען צו אייך צוריק! אזוי ווי איר זעט
נישט אייערע אויערן, אזוי וועט איר שוין נישט זען אונדז, ווייל איר וועט
לעבן! איר וועט זיך אמאל ארומקוקן, אז איר האט געהאט א פאלק
ישראל און נישט געוווסט, ווי צו שאנעווען דאס דאזיקע פאלק! איר
וועט האבן א וויסטן סוף, אזוי ווי שפאניען האט געהאט. איר וועט
וויינען, ווי די קלויסטער־הינט. איר וועט זיך אמאל פארבענקען נאך
אונדז! עס וועט זיין בא אייך א רענדל א ייד. איר וועט אונדז רופן
צוריק. נאר א מכה וועלן מיר צו אייך פארן!...
    
ווער ווייס, ביז ווי לאנג נאך אונדזער פיניע וואלט זיך אזוי געקילט
דאס הארץ, ווען יונה דער בעקער זאל נישט ארויפלייגן די האנט אף
זיינע פלייצעס און א זאג געבן צו אים:
    
― פיניע! גאט איז מיט דיר! צו וועמען רעדסטו? צו די שטיינער? קום! מיר וועלן פארשפעטיקן די פעררי! צי דו ווילסט דא
בלייבן נעכטיקן אף עליס איילאנד?
    
מיר נעמען זיך צו די פעקלעך און לאזן זיך גיין צו דער פעררי.
  
― ג. ―
    
עס רעדט זיך אבער נאר אזוי. נישט אזוי גיך זעצן מיר זיך פארן.
איר האט פארגעסן, אז מיר האבן אף זיך א פעקל ― מיין חבר מענדל.
מע לאזט דאך אים נישט ארויס. און אן אים קאנען מיר זיך נישט רירן.
די מאמע זאגט, אז זי וועט נישט קאנען רויק זיין אין אמעריקע, אויב
חלילה מע שיקט דעם יתום אפ צוריק, גאט ווייס וווהין. א גליק, וואס
מיר האבן זיך אף עליס איילאנד דערשלאגן צו אזא חברה, וואס הייסט
„הכנסת אורחים״. די חברה האט אף עליס איילאנד אירן א מענטשן.
זייער א גוטער מענטש און א צוגעלאזטער. צו דעם דאזיקן מענטשן
האט מען אונדז אנגעוויזן. פאר אים האבן מיר דערציילט דעם גאנצן
אמת, וואס מיט דעם בחור איז געשען. פארשטייט זיך, אז גערעדט האבן
אלע איניינעם. האט אונדז דער מענטש אפגעהאקט אין מיטן און פארגעלייגט, אז מיר זאלן צווישן זיך אויסקלויבן איינעם א רעדנער. נאך
א היבש שטיקל צייט אין שפארעניש איז געבליבן, אז ריידן זאל דווקא
ברכה, מיין ברודער אליהוס ווייב. פאר וואס עפעס ברכה? ווייל די
מאנצבילן, אליהו און פיניע, קאנען נישט זען איינער דעם אנדערן ריידן
און נישט אריינפארן אים אין מיטן. און די מאמע רעדט דווקא גוט, נאר
אביסל צופיל. דאס הייסט, אז זי הייבט אן צו ריידן, מוז זי אנהייבן פון
מה־טובו: ווי אזוי מיר האבן געהאט א טאטן, האט ער געהייסן פייסי.
און אז ער איז געווען א חזן. דערנאך, ווי אזוי ער איז, נישט דא געדאכט,
קראנק געווארן. און אזוי ווייטער און ווייטער. וויל יענער נישט אויסהערן ביזן סוף. און מיין שוועגערן ברכה מאכט דאס בקיצור. א ווארט און
צוויי און א מאריטש, ווי משה דער איינבינדער זאגט.
    
ערשט דעמאלט, אז ברכה האט אין קורצע ווערטער איבערגעגעבן
מענדלס געשיכטע, האט דער מענטש פון דער חברה „הכנסת־אורחים״ זיך
א נעם געגעבן צו דער ארבעט. ער איז ערגעץ אוועקגעלאפן, געקומען
צוריק און ווידער אוועקגעלאפן. קוים מיט צרות, מיט לייד ― מע האט
געבראכט דעם בחור.
  
― ד. ―
    
און אז מע האט געבראכט דעם בחור, מענדלען הייסט עס, האט
דער מענטש פון דער חברה „הכנסת־אורחים״ אים אנגענומען פאר אן
אויער און האט אים אריינגעזאגט א גאנצע דרשה: „געדענק, בחורל,
אז מיר זיינען ערב פאר דיר, אז דו וועסט זיך גוט אויפפירן. צוויי יאר
דורכאנאנד ביסטו אין אונדזער רשות... מירן אף דיר אכטונג געבן.
טאמער פירסטו זיך נישט אויף, ווי עס געהער צו זיין, שיקט מען דיך
ארויס צוריק פון וואנען דו ביסט געקומען!״... דערנאך האט דער
מענטש פארשריבן זיין נאמען און אונדזערע אלעמענס נעמען און די
נעמען פון אונדזערע פריינט און באקאנטע און זייערע אדרייסים. און
מיר זיינען פריי. מיר קאנען גיין, וווהין מיר ווילן און טאן וואס מיר
ווילן.
    
מיינט איר אפשר, אז מענדלען האט דאס גערירט? עס הייבט זיך
גאר נישט אן. מיין חבר מענדל איז אזא נפש, וואס ווערט נישט נתפעל
פון קיין זאך. און דערפאר האב איך אים ליב. דערמאן איך מיך אן מיין
חבר מענדל, וואס ער איז געווען און וואס עס איז פון אים געווארן
שפעטער, העט־העט, אין א צייט ארום ― איז טאקע גאטס נסים. נאר
אזא לאנד, ווי אמעריקע, קאן מאכן פון קליין גרויס, פון נידעריק הויך,
כמעט פון טויט לעבעדיק... נאר מיר האלטן נאך דערווייל פון פארנט,
בא דער פעררי.
  
― ח. ―
    
די פעררי ― דאס איז אזא מין שיף, אדער א פאראם אזעלכער,
וואס מע קאן אריבערפארן אף אים מיט פערד און וואגן און מיט האק
און פאק. די פעררי איז גענוג ברייט און לאנג, אז איך און מיין חבר
מענדל זאלן קאנען זיך נעמען פאר די הענט און שפאצירן אין דער לענג
און אין דער ברייט. די ערשטע מינוט איז די מאמע געווען פארטראגן
מיט אונדזערע מחותנים און מיט אונדזערע באקאנטע. אלע האבן גערעדט, זיך אויסגעפרעגט איינס בא דאס אנדערע וואס סע הערט זיך.
שפעטער אביסל האט זי זיך געכאפט, אז מיר זיינען נישטא ― נישט
איך, נישט מיין חבר מענדל. אוודאי האט זי געמאכט א גוואלד. זי האט
אנדערש נישט גערעכנט, נאר אז מיר זיינען אריינגעפאלן אין וואסער
אריין און דערטרונקען געווארן. צום סוף לאזט זיך אויס, אז מיר האבן
דערזען טרעפ, זיינען מיר ארויף אפן צווייטן שטאק פון דער פעררי, און
פון דארט האבן מיר דערזען א מוראדיק הויכע גרויסע אייזערנע פיגור
פון עפעס א נקבה, וואס זעט אויס ווי אן אם... מיר האבן קיין צייט
נישט געהאט אפילו רעכט צו באקוקן די דאזיקע פיגור, האבן מיר דערהערט דער מאמעס קולות און דערזען פאר זיך אליהון. ער איז געווען
אף אונדז מלא גזלן פארן דערשרעק, וואס מיר האבן אנגעווארפן אף זיי
אלעמען מיט אונדזער פארפאלן ווערן. מיר וואלטן זיך נישט גענארט
פון אים. מיין ברודער אליהו וואלט אונדז פאר אזא זאך רעכט באצאלט,
האט זיך געטראפן א גליק ― מיין שוועגערן ברכה האט זיך דערפילט
נישט גוט און האט ארויסגעלאזט א קוויטש נישט מיט איר קול: „אוי,
שוויגער, ס׳איז מיר שלעכט!״... און זי וויל שוין אנהייבן אירע
שטיק, אזוי ווי אפן ים. לאנג לעבן זאל דער הייסינער שניידער (ער וויל
גאר פון אונדז נישט אפשטיין אף א וויילע!). ער פאלט אן אף ברכהן
און זאגט איר מוסר: „אזא אסאבע, ווי איר, קיין עין־הרע, זאל נישט
וויסן דעם חילוק פון א ים ביז א קליין טייכל ― פע, שעמען מעגט איר
זיך!״...
    
פארענטפערט זיך ברכה. זי האט נישט געוווסט, אז ס׳איז א טייך.
זי האט געמיינט, אז מיר זיינען שוין ווידער אפן ים. וואס קומט איר
דערפאר?... זאגט פיניע, אז אים דאכט זיך, אז נאכן ריח אליין קאן
מען דערקענען, וועלכעס איז ים און וועלכעס איז א טייך. א ים, זאגט
ער, שמעקט מיט פיש, און אין א טייך זיינען קיין פיש נישטא. פרעגט
אים דער הייסינער שניידער: פון וואנען איז געדרונגען? ענטפערט
אים פיניע, אז ער רעדט גארנישט צו אים, און אז ער האט בכלל פיינט
אריינלאזן זיך אין וכוחים מיט א שניידער. מישט זיך שוין אריין משה
דער איינבינדער, פעסיעס מאן. ער מאכט פיניען אן אויסרייד, אז ער איז
איצט אין אמעריקע, נישט אין „ריסענלאנד״. אמעריקע, זאגט ער, איז
א לאנד פון שניידערס. דא אין אמעריקע, זאגט ער, איז א שניידער אזא
מיוחס, ווי בא אונדז דער שענסטער בעל־הבית, און אפשר נאך מער.
אין אמעריקע, זאגט ער, האבן שניידערס א „יוניע״. א „יוניע״ איז כמעט
דאס, וואס בא אונדז א „צעך״. נאר די היגע „יוניע״, זאגט ער, איז
גארנישט דאס, וואס אונדזער צעך...
    
― און מיר, בעקערס, האבן זיך אונדזער „יוניע״, ― לייגט צו יונה
דער בעקער. ― אונדזער בעקער־יוניע איז אפשר אזוי גרויס, ווי די
שניידער־יוניע.
    
― זאגט כאטש להבדיל! ― שלאגט אים איבער משה דער איינבינדער. און עס גייט אוועק א חתונה, וועלכע „יוניע״ איז גרעסער.
    
― נאך עטלעכע מינוט, און מיר זיינען אין „נעוועיארק״. ― זאגט
פיניע צו אליהון, בכדי איבערצורייסן דעם שמועס פון די „יוניעס״, וואס
האט זיך אונדז אלעמען שוין צוגעגעסן... מיר קוקן זיך איין אין דער
שטאט, וואס וואקסט פאר אונדזערע אויגן און באווייזט זיך אלע וויילע
נענטער. אך! וואס פאר א שטאט! אך! וואסערע הויכע הייזער!
קלויסטערס, נישט קיין הייזער! און פענצטער! טויזנט פענצטער!...
ווען איך האב בא זיך איצט א בליישטיפט מיט א בויגן פאפיר!
  
― ו.―
    
טררראך־טארררערעראך ― טאך־טאך־טאך! טאך! דזין־דזין־הזין־גלין־גלאן! הוחא! הו־הא! הוי־הא! דו־דו־דו־דו־דו! פי־יו! איי־איי־איי־איי־איי־איי! און ווידעראמאל ― טראך־טארררעראך־טאך־טאך־טאך! און אינמיטן הערט זיך א הייזעריקער קוויטש פון א פארטשעפעטן חזיר: כרו! כרו! כרו!... ― אט דאס זיינען געווען די קולות
מיט די גוואלדן, וואס מיר האבן דערהערט אין דער ערשטער מינוט, אז
מיר זיינען אנגעקומען קיין ניו־יארק. ביז אהער, כל זמן מיר זיינען געווען
אפן וואסער, זיינען מיר געווען רויק. נאר דא, ווי באלד מיר האבן דערפילט, אז מיר שטייען טאקע מיט ביידע פיס אף דער ערד, אין דעם רעכטן
אמעריקע, אזוי איז אף אונדז אנגעפאלן א שרעק, א טומל מיט א בהלה...
    
די ערשטע האט זיך פארלוירן די מאמע. ווי א ספאלאשעטע הון
א קוואטשקע, וואס ציטערט איבער אירע הינדעלעך, צעשפרייט זי די
פליגל, פיקט און קוואקעט און הייבט אויף א געפילדער, פונקט אזוי
האט אויסגעזען די מאמע מיינע. זי האט צענומען ביידע הענט און געמאכט א גוואלד: „מאטל! מענדל! אליהו! ברכה! פיניע! טייבל! ווו
זייט איר? אהער גייט!״...
    
― גאט איז מיט אייך, שוויגער! וואס שרייט איר? ― זאגט צו
איר ברכה, און מיין ברודער אליהו לייגט צו: „דער סוף וועט זיין, אז
איבער דיין געשריי מיט דיין געפילדער וועט מען אונדז ארויסשיקן
צוריק פון אמעריקע!״...
    
― פורים נאכן קאלטן קוגל! ― כאפט אים אונטער אונדזער חבר
פיניע און לייגט אריין ביידע הענט אין די קעשענעס, און דאס קאפעליושל
ארויפגערוקט ארויף. ― אזוי לאנג קרענקט פאני־גנב, ווי לאנג מע וועט
אונדז שוין פון דאנען פטור ווערן! דו האסט פארגעסן, אז אמעריקע איז
באשאפן געווארן פון גאט אף שוץ און באהעלטעניש פאר די אלע,
וואס ווערן געיאגט און געפלאגט, געשטויסן און געטריבן פון אלע עקן
פון דער וועלט?
    
דער געדראנג פון מענטשן איז געווען זייער גרויס. אונדזער חבר
פיניע האט שיער ניט געכאפט דעם זעלבן פסק, וואס אנומלטן אין לאנדאן, בא אונדזער אריינפארן אין יענער שטאט אריין. דאס הייסט, נאך
א מינוט און ער וואלט געלעגן א צעקנייטשטער, א צעטראטענער אף
דער גאס. איצטיקס מאל איז ער אפגעקומען נאר מיט א סטוסאק אין
זייט אריין. נאר אזוי שטארק איז געווען דער קלאפ, אז דאס קאפעליושל
האט זיך אראפגעגליטשט בא אים פון קאפ און, אונטערגעכאפט פונעם
ווינט, איז דאס אוועקגעפלויגן א ביסעלע אן א זייט. דאס האט צוגענומען בא אונדז אומזיסט עטלעכע מינוט איבעריקע צייט. מיר האבן דעריבער פארשפעטיקט די קאר. דאס הייסט, דעם טראמוויי. בא אונדז
הייסט דאס טראמוויי, בא זיי ― קאר. פיניען איז דאס ווארט „קאר״ בעסער געפעלן, ווי טראמוויי. ווארעם ס׳איז קירצער. מיר האבן אבער לאנג
ניט באדארפט ווארטן. עס איז באלד אנגעקומען נאך א קאר, און מיר
אלע האבן זיך ארויפגעקאראצקעט מיט די פעקלעך אף דער קאר, פארכאפט אלע ליידיקע ערטער. און מיר פארן אין שטאט אריין.
    
― דאנקען השם יתברך ― פטור געווארן פון א פריטשעפע, פון
דעם הייסינער שניידער! ― פרייט זיך אונדזער חבר פיניע, און מיין
ברודער אליהו זאגט צו אים: „ווארט אויס, פריי זיך נאך ניט! אז מיר
וועלן ווערט זיין בא גאט, וועלן מיר זיך מיט אים נאך באגעגענען ניט
איין מאל אין ניו־יארק״...
אין ניו־יארק אף דער סטריט
  
― א. ―
    
דער אריינפאר אין שטאט ניו־יארק איז שרעקלעך. דאס פארן אליין
איז נאך ניט אזוי געוואלדיק, ווי דאס איבערזעצן זיך פון איין וואגאן
אינעם אנדערן. איר האט זיך נאר וואס אריינגעזעצט ― אהא! איר
פליט שוין, ווי די אדלערס, אין דער הייך, איבער א לאנגער שמאלער
בריק אף צו דערהרגעט ווערן. ווערט דאס אנגערופן בא זיי „עליווייטער״.
מיינט איר, אז איר זייט שוין פארטיק? האט צייט אביסל. איר קריכט
ארויסעט פונעם „עליווייטער״ און איר זעצט זיך איבער אין אן אנדער
וואגאן און איר לאזט זיך אראפ דורך טרעפ, ווי אין א קעלער אריין,
און איר לויפט אונטער דער ערד מיט אזא אימפעט, אז עס שווינדלט
אייך אין די אויגן. דאס ווערט שוין אנגערופן בא זיי „צאבהיי״. פארוואס
הייסט דאס „עליווייטער״ און דאס „צאבהיי״? ― זאגט מיין ברודער
אליהו, אז „עליווייטער״ נעמט זיך פונעם ווארט „לייטער״. און „צאב־היי״ זאגט מען בא אונדז אויך, אז מע טרייבט אן א פאר אקסן. לאכט
פון אים אונדזער חבר פיניע מיט סכנות. ער זאגט: „ס׳א משל אקעגן
א טארבע פלעקער! אקסן, זאגט ער, קוים וואס זיי קריכן, און דאס
פליט!״ ענטפערט אים דערויף אליהו: „דערויף איז דאס אמעריקע,
ס׳זאל פליען״... מישט זיך אריין מיין שוועגערן ברכה און זאגט, אז
דאס אייגענע אמעריקע וואלט געווען א סך בעסער, ווען מע זאל דא
ניט אזוי פליען, ווי מע פליט. זי שווערט זיך, אז מער פארט זי שוין
ניט, אן עק! ניט מיטן „עליווייטער״ און ניט מיטן „צאבהיי״ ― זי זאל
וויסן גליקלעך ווערן. זי וועט שוין, זאגט זי, בעסער גיין צופוס, איידער
אזוי משוגענערווייז פליען הענדום־פענדום איבער דער כמארע, אדער
 
 