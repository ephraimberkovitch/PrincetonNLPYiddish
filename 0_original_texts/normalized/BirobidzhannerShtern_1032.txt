
 
 

 
 ניט לאנג צוריק האבן זיך פארענדיקט די היייאריקע ווידעא־לימודים פארן לייענען יידישע כתב־ידן, דורכגעפירט פונעם מאסקווער ״יידישן מוזיי און צענטער פון טאלעראנץ״. די לימודים האבן געפירט דער מחבר פון די שורות בשותפות מיט דער לינגוויסטקע, לערערקע און&nbsp; ביבליאטעקארין ליובאוו לאווראווא, וועלכע האט מאדערירט די דיסקוסיעס. 
 מיט א יאר צוריק האט ״ביראבידזשאנער שטערן״ שוין דערציילט וועגן די גרויסע יידישע אוצרות, וואס געפינען זיך אינעם דאזיקן מאסקווער מוזיי. באזונדערס וויכטיק איז די פערזענלעכע ביבליאטעק פון אהרן ווערגעליסן. אינעם מוזיי־ארכיוו געפינען זיך אויך, למשל, בריוו פון אזעלכע גרויסע יידישע פאעטן, ווי אהרן קושניראוו און איציק פעפער. ביידע האבן געוווינט אין ביראבידזשאן און געשריבן לידער וועגן דער יידישער אויטאנאמער געגנט. בעת די לימודים, האבן מיר געלייענט זייער קארעספאנדענץ. איך האב אויך פארגעלייענט מיינע רוסישע איבערזעצונגען פון זייער דיכטונג. 
 איין לימוד איז דורכגעפירט געווארן אויף ענגליש און האט צוגעצויגן אנטיילנעמער פון די פאראייניקטע שטאטן און אנדערע לענדער. בעת דעם לעצטן לימוד, וואס איז געווען אינגאנצן אויף יידיש, האבן מיר דערציילט וועגן א פריער אומבאקאנטן פאעט. א דאנק ליובאוו לאווראווא און יעלענא סאראשעווסקאיא, די הויפט־רעדאקטארין פון ״ביראבידזשאנער שטערן״, האט זיך אונדז איינגעגעבן צו באשטעטיקן דעם נאמען פונעם מחבר. 
 די מעשה איז געווען ממש א דעטעקטיווע. ווען מיר האבן פארגעלייענט צום ערשטן מאל די צוויי לידער פונעם מיסטעריעזן דיכטער, האבן מיר באמערקט, אז זיי זענען ניט קיין מוסטערן פון אבי געשריבענער גראפאמאניע, ווי עס טרעפט זיך אפט מיט צופעליקע געגראמטע שורות. לויט אלע סימנים, איז דער מחבר געווען אן אינטעליגענטער ליטעראט, גוט באקאנט מיט דער רוסישער און יידישער פאעזיע, ווי אויך מיטן סאוועטישן נוסח פונעם ליטערארישן יידיש. אין דער זעלבער צייט, האט ער געשריבן לויטן פארצייטישן ״סטאלינישן״ אויסלייג אן קיין סוף־אותיות, הגם מיר האבן געוווסט, אז זיינע ווערק שטאמען פון די 0991 ער יארן. 
 איין ליד הייבט זיך אן מיט אן עפיגראף — א פסוק פון ירמיהו הנביא, איבערגעזעצט אויף יידיש. א קליינע פארשונג האט געוויזן, אז די איבערזעצונג שטימט בשום־אופן ניט מיטן אלטמאדישן עברי־טייטש, אבער קלינגט גאנץ ענלעך צו יהואשס יידישן תנ״ך. דאס איז אן אינטערעסאנטער פרט, ווייל אינעם סאוועטן־פארבאנד וואלט געווען א סך גרינגער צו טרעפן אלטע ספרים מיט עברי־טייטש, איידער אן אמעריקאנער אויסגאבע פון יהואשן. ווי באלד די איבערזעצונג שיידט זיך א ביסל אונטער, איז אויך מעגלעך, אז דער מחבר האט זי אליין געמאכט אויפן סמך פון דער רוסישער ביבל; ער האט אבער ריכטיק אנגעצייכנט דעם קאפיטל כ״ב מיט די יידישע אותיות — א זעלטענע קענטעניש פאר א וועלטלעכן סאוועטישן ייד. דער תוכן פונעם ליד ווייזט קלאר, אז דער דיכטער איז ניט געווען א פרומער מענטש. 
 איז ווער זשע דער מחבר? ווערגעליסן האבן מיר גלייך אפגעווארפן, ווייל זיין האנטשריפט איז אינגאנצן אנדערש. פלוצעם האב איך זיך געכאפט: אפשר, בוזי מילער? יענער האט אויך פארנאכליעסיקט די סוף־אותיות און גענוג אפט אפגעווייכט אויף פארשיידענע אופנים פונעם סטאנדארטן אויסלייג. אויך, א פאר ווערטער אין די אנטדעקטע לידער זענען בולטע סימנים פונעם צענטראלן צי דרומדיקן אוקראינישן דיאלעקט, און מילער איז דאך געווען פון קאפיי, לעבן וויניצע. 
 סאראשעווקאיא האט מיר בנעימות צוגעשיקט א מוסטער פון בוזי מילערס האנטשריפט. הורא, שטימט! — האב איך צוערשט געטראכט. ממש די זעלביקע אותיות, דער זעלביקער אויסלייג…&nbsp; די רעדאקטארין פון אונדזער צייטונג האט אבער אויסגעדריקט א ספק: זייענדיק א גוטע קענערין פון מילערס ווערק, האט זי באמערקט, אז דער סטיל פון די לידער איז ניט זיינער. שפעטער האט סאראשעווקאיא קלאר אנגעוויזן אויף אן אנדער סתירה: מילער פלעגט גאנץ אנדערש שרייבן דעם אלף. 
 לאווראווא האט אויסגעפרעגט די ארכיוויסטן און אויסגעפונען, אז די בלעטלעך מיט די לידער האט איבערגעגעבן יעקב מירליס, צוזאמען מיט די זכרונות פון זיין פעטער, אברהם מירליס. דער מנדב האט איבערגעגעבן, אז זיין פעטער איז געווען אן אינטעליגענט, א סך געלייענט און גוט געקענט יידיש. האבן מיר זיך גוט אריינגעקוקט און פארגליכן די כתב־ידן: דער מחבר פון די לידער איז זיכער אברהם מירליס! אויפן ערשטן בליק, קאן זיך שאפן אן איינדרוק, אז דער דיכטער איז געווען אן אנדער מענטש, ווייל די פאעטישע שורות זענען אנגעשריבן גיכער, מיט גרעסערע אותיות, אבער אזוי שרייבט מען דאך אימפראוויזירטע לידער, להיפוך צום פעדאנטישן סטיל פון זכרונות. עס באקומט זיך, אז א דאנק אונדזערע לימודים און דער יידישיסטישער חברשאפט האבן מיר אנטדעקט א נייע פיגור אין דער יידישער ליטעראטור! 
 אברהם מירליס איז געבוירן געווארן אינעם בארימטן שטעטעלע מעזשבוזש, פארבונדן מיטן נאמען פונעם בעל־שם־טוב, אין 1291. ווי א קינד, האט ער זיך געלערנט אין א דארפישער יידישער שקאלע, דערנאך – אין מאסקווע, אויך אויף יידיש. אין 8391 איז ער געגאנגען זיך לערנען אינעם מאסקווער אינסטרומענטאלן אינסטיטוט (״סטאנקין״). בעת דער מלחמה איז דער אינסטיטוט עוואקוירט געווארן קיין טאמסק, ווו מירליס איז געבליבן ביז 8491. זינט דעמאלט ביז זיין טויט אין 2002 האט ער געוווינט אין מאסקווע; באערדיקט אין מאלאכאווקע – א מאסקווער ראיאן, ווו עס האבן געוווינט א סך יידן. 
 איין ליד האט מירליס אנגעשריבן לכבוד זיין אייגענעם 57 ־יאריקן געבוירן־טאג, דעריבער קענען מיר גענוי דאטירן זיינע ווערק: 6991. די צווייטע ליד, ווייזט אויס, איז אדרעסירט עמעצן, וואס האט עמיגרירט פון רוסלאנד — ווייזט אויס, קיין ארץ־ישראל, ווייל דער דיכטער באטאנט, אז דארטן איז ניט אזוי ווי די היימישע רוסישע ערד, ״וואס אייביק גרינט״. מירליס באציט זיך צו יענעמס עמיגראציע זייער נעגאטיוו. 
 דאס לייגט זיך אויפן שכל, ווייל אין די ״ווילדע״ 0991 ער יארן איז רוסלאנד געווען אויף הפקר און א סך מענטשן זענען זיך צעלאפן איבער דער גארער וועלט. מסתמא, האט דער מחבר זיך געפילט פארביטערט, אז אין זיין לאנד טוט זיך גיי ווייס וואס, און זיינע אלטע חברים פארן אוועק. ס׳איז אויך מעגלעך, אז דאס ליד האט ניט קיין קאנקרעטע קאנאטאציעס און איז פשוט געווידמעט דער קלאסישער יידישער טעמע פון נע־ונד און גלות — אבער דווקא מיט א רוסישן טעם. 
 אין ביידע לידער ווענדט זיך מירליס צו דער טעמע פון ביימער און וועלדער. מיר דאכט זיך, אז דאס איז ניט צופעליק. זייענדיק א טעכניקער, האט ער זיך ספעציאליזירט אין האלץ־באארבעטונג. אין 9791, צוזאמען מיט אלא אנדרעיעווא און אנאטאלי דונדוקאוו, האט ער באקומען א פאטענט פארן דערפינדן א חידושדיקן מכשיר צו עגבערן טיפע לעכער אין האלץ. פאר א מענטש מיט אזא פראפעסיע, וועלכער האט פארבראכט 7 יאר אין סיביר, האבן ביימער און וועלדער, מסתמא, געשפילט א באזונדערס וויכטיקע סימבאלישע ראלע. 
 איך באדאנק ליובאוו לאווראווא און יעלענא סאראשעווסקאיא פארן העלפן צו לייזן דעם סוד פון די פאעטישע בלעטלעך און לייג פאר די לייענער פון ״ביראבידזשאנער שטערן״ מיינע רוסישע איבערזעצונגען פון אברהם מירליסן. 
 *** 
 ביים פינף־און־זיבעציקסטן שטאפל 
 

 ביסט מער ניטא 
 
 דיין לעבן האט געענדיקט זיך אין דער מינוט, 
 ווען דו׳סט געזאגט: 
 גענוג געיאגט, 
 נישטא מער וואס צו איילן! 
 און ס׳האט דער אומרו אויפגעהערט צו כוואליען, 
 דיין קיל געווארן הארץ, 
 דיין מוח און דיין בלוט – 
 דיין לעבן ענדיקט זיך אין דער מינוט, 
 ווען דו גייסט פרייוויליק ארויס פון קאן, 
 און זאגסט: 
 – כ׳האב מיינס שוין אפגעטאן. 
 *** 
 דיין לעבן ענדיקט זיך אין דער פאטאלער שעה, 
 ווען דו האסט כלומרשט אלע דיינע פלענער 
 שוין אויסגעפילט – 
 און דו ביסט מער נישטא 
 ביים מאכן אונדזער ערד כאטש אויף איין טראפן שענער. 
 און שטייט דער טויט שוין פעסט 
 ביי דיר צוקאפנס, 
 און קענסט און וועסט 
 נאך לעבן כלומרשט לאנג, און גארניט אלט… 
 ס׳שטייט אויך א טויטער בוים 
 אמאל נאך לאנג אין וואלד. 
 *** 

 די, וואס גייען אוועק 
 
 וויינט ניט אויפן טויטן… וויינט אויף דעם, 
 וואס גייט און וועט מער ניט זען זיין היימלאנד. 
 (ירמיהו, כ״ב) 
 
 ניט וויינט אויף דעם, וואס איז אוועק, 
 דעם טויטן ניט באדויערט: 
 ניטא אויף יענעם הוילן ברעג 
 קיין וויי, קיין פרייד, קיין טרויער. 
 מע דארף ניט מער קיין היים, קיין רו, 
 ווו אומרו קיינמאל לויערט, 
 און ערד ווערט אלץ, וואס ערד דעקט צו – 
 דעם טויטן נישט באדויערט. 
 *** 
 נאר וויי איז דעם, וועם ס׳פירט זיין וועג 
 צום גרויען, גלייכגילטיקן ברעג, 
 צו פרעמדלאנדס שטומע שוועלן: 
 ער וועט ביז סוף פון זיינע טעג 
 די טריט ניט זיכער שטעלן, 
 און אפטמאל דוכטן וועט זיך אים 
 אין רויש פון פרעמדע שטראמען: 
 ער הערט דער מאמעס שטילע שטים, 
 זי רופט מיט וויי זיין נאמען… 
 *** 
 און ס׳גלעט די באקן יענער ווינט, 
 וואס רוישט אין יענע ביימער, 
 אויף יענער ערד, וואס אייביק גרינט, 
 איר צארטער נאמען: היים־ערד! 
 אז וויי צו אים: ס׳איז אים באשערט 
 דער ערגסטער גורל אויף דער ערד – 
 ער וועט אים גיך דערפילן, 
 דעם אומגליק, וואס מיט אים געשען: 
 ער וועט זיין היימלאנד מער ניט זען, 
 און וועט זיין פיין ניט שטילן. 
 
 *** 
 יואל מאטוועיעוו איז א יידישער זשורנאליסט, שרייבער, פאעט און איבערזעצער. געבוירן געווארן אין 6791 און אויפגעוואקסן אין לענינגראד. נאך אין זיין יוגנט האט ער אויסגעלערנט די יידישע שפראך און אנגעהויבן שרייבן לידער אויף יידיש, געפירט יידיש־לימודים אין דער שטאט. אנהייבנדיק פון 7991 געוווינט אין יידיש־רעדנדיקע ראיאנען פון לאנדאן און ניו־יארק, זינט 2002 געארבעט אין דער בארימטער ניו־יארקער יידישער צייטונג ״פארווערטס״ ווי איינער פון אירע רעדאקטארן, א זשורנאליסט און קאמפיוטער־מומחה, זייענדיק לויט דער טעכנישער בילדונג א פראגראמיסט. וווינענדיק אין די פאראייניקטע שטאטן, האט ער מיטרעדאגירט דעם פעטערבורגער יידישן זשורנאל ״דער נייער פריינד״. אין 7102 האט דער שרייבער זיך אומגעקערט צוריק אין זיין היימשטאט און וווינט היינט אין סאנקט־פעטערבורג. 
 מאטוועיעווס לידער און פאעטישע איבערזעצונגען אויף יידיש זענען דערשינען אין א ריי אויסגאבעס, פאעטישע אנטאלאגיעס און ראדיא־פראגראמען ארום דער וועלט. אין זיינע ארטיקלען שטעלט ער כּסדר דעם טראפ אויף פאפולער־וויסנשאפטלעכע טעמעס, קולטורעלע און גייסטיקע פארבינדונגען און ענלעכקייטן צווישן יידישקייט און אנדערע וועלט־רעליגיעס, געשיכטע און פאלקלאר. זיינע פארשונגען פון קבלה אין שייכות מיט דער מאדערנער מאטעמאטיק און קאמפיוטעריי זענען פארעפנטלעכט געווארן אין אקאדעמישע פארש־זשורנאלן. 
&nbsp;

 
 יואל מאטוועיעוו 
&nbsp; 