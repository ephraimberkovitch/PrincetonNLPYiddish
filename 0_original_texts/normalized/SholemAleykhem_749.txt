 
 פונעם יאריד: פארוואס עפעס „פונעם יאריד״? 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
צו וואס ראמאנען,
    
ווען דאס לעבן אליין איז א ראמאן?
  
1
  
פארוואס עפעס „פונעם יאריד״?
  
א מין הקדמה. ― פארוואס דער מחבר האט זיך גענומען שרייבן זיין אויטאביאגראפיע. ― שלום־עליכם דער ש ר יי ב ע ר  דערציילט די געשיכטע
פון שלום־עליכם דעם מענטשן.
    
„פונעם יאריד״ קאן הייסן פונעם לעבן, וואס איז געגליכן צו א יאריד.
יעדער איז א בעלן דעם מענטשנס לעבן צו פארגלייכן, נאך זיין השגה נאך,
צו עפעס א זאך. למשל, איינער א סטאליער האט אמאל געזאגט: „דער
מענטש איז געגליכן צו א סטאליער; א סטאליער לעבט און לעבט, דערנאך
שטארבט ער ― אזוי איז א מענטש אויך״... פון א שוסטער האב איך
אליין געהערט א מיינונג, אז דעם מענטשנס לעבן איז געגליכן צו א פאר
שטיוול: כל זמן די פאדעשוועס טראגן זיך, זיינען די שטיוול ― שטיוול,
און אז די פאדעשוועס טראגן זיך אפ, איז ― מיטן קאפ אין דער ערד.
ס׳איז גאנץ נאטירלעך, אז א בעל־עגלה זאל פארגלייכן דעם מענטשן צו,
להבדיל, א פערד. דעריבער וואלט גאר קיין חידוש נישט געווען, ווען אזא
מענטש, ווי איך, וואס האט אפגעטארעראמט א האלבע מאה יארן און גייט
באשרייבן די געשיכטע פון זיין לעבן, ― זאל אים איינפאלן צו פארגלייכן
זיין פארגאנגענהייט צו א יאריד.
    
דער אמת אבער איז ניט אזוי. פ ו נ ע ם  י א ר י ד ― מיינט מען
דא דעם  צ ו ר י ק וו ע ג ס , אדער דעם סך־הכל, דעם רעזולטאט פונעם
גרויסן יאריד. א מענטש, אז ער פארט א פ ן י א ר י ד , איז ער פול
מיט האפענונגען, ווייס נאך אליין נישט, וואס פאר א מציאות ער וועט
דארט איינהאנדלען און וואס ער וועט דארט מתקן זיין... פליט ער דעריבער
פייל אויסן בויגן, הענדום־פענדום ― טשעפעט אים ניט, ער האט קיין צייט
ניט! פארט ער אבער צוריק, פ ו נ ע ם  י א ר י ד , ווייס ער שוין
וו א ס ער האט דארטן געהאנדלט און וו א ס ער האט דארט מתקן געווען, און פליט שוין ניט אזוי געשמיידיק, „ער האט צייט״. ער קאן זיך שוין
אפגעבן דין־וחשבון און האט שוין ביד צו וויסן דעם רעזולטאט פונעם יאריד, און ער האט שוין די מעגלעכקייט אויך די וועלט באקאנט צו מאכן
מיט די דאזיקע רעזולטאטן, דערציילן פאוואלינקע, נישט געכאפט, אלצדינג,
מיט וועמען ער האט זיך געטראפן אפן יאריד און וואס ער האט געזען און
וואס ער האט געהערט.
    
א סך מאל האבן מיך מיינע גוטע פריינט אויפגעפאדערט, פאר וואס
זאל איך מיר ניט נעמען די מי צו באקענען דעם עולם מיט דער געשיכטע
פון מיין לעבן? ס׳איז שוין צייט, זאגן זיי, און עס וואלט אפשר געווען
אינטערעסאנט אויך. האב איך געפאלגט מיינע גוטע פריינט און האב מיך
עטלעכע מאל גענומען צו דער ארבעט, און אלע מאל אוועקגעלייגט די פען,
ביז... ביז ס׳איז געקומען די צייט, איך האב זוכה געווען נאך פאר פופציק
יאר באגעגענען זיך פנים אל פנים מיט זיין מאיעסטעט, מיטן מלאך־המוות,
גארנישט אף קאטאוועס ― איך האב מיך שיער־שיער ניט איבערגעפעקלט
אהין, פון וואנען מען קאן קיין בריוול ניט שרייבן, קיין זאך ניט אריבערשיקן
און אפילו קיין גרוס ניט איבערגעבן. קורץ, איך האב געהאלטן בא אפזאגן
די עטלעכע גילדן, ― האב איך צו מיר אזוי געזאגט: „אצינד איז די רעכטע
צייט. כאפ אריין און שרייב, ווארעם קיינער ווייס ניט, וועמענס מארגן עס
איז. דו וועסט מאכן א שטארב, וועלן קומען מענטשן, וואס מיינען, אז זיי
קענען דיך און ווייסן דיך, און וועלן אויסטראכטן זאכן, וואס נישט געשטויגן, ניט געפלויגן. צו וואס טויג עס דיר? אמער נעם שוין בעסער אליין,
דו ק ע נ ס ט  ז י ך  ב ע ס ע ר  פ ו ן א ל ע מ ע ן ,  און דערצייל,
ווער דו ביסט, שרייב דיין אויטאביאגראפיע!...
    
עס איז אבער גרינג אויסצוריידן ― „שרייבן אן אויטאביאגראפיע״,
אן אמתע לעבנס־געשיכטע, נישט קיין אויסגעטראכטע! דאס הייסט אזוי
גוט, ווי אפגעבן דין־וחשבון פון מיין גאנצן לעבן פאר מיין לעזער, זאגן
וידוי פאר דער גאנצער וועלט. איר ווייסט? שרייבן אן אויטאביאגראפיע און
מאכן א צוואה איז כמעט אלץ איינס... איז איין מאל אוועק. און נאך א
זאך: עס איז שווערלעך פאר א מענטשן, וואס רעדט פון זיך אליין, ער
זאל זיך קאנען אויפהייבן צו אזא מדרגה, אז ער זאל ביישטיין קעגן דעם
נסיון, ניט וועלן אויספיינען זיך פארן פובליקום, באווייזן זיך פאר א וווילן
בחור, וואס סע קומט אים א קניפ אין בעקל. איך האב צוליב דעם אויסגעקליבן א באזונדערע פארעם אויטאביאגראפיע: די פארעם פון א ראמאן,
פון א ביאגראפישן ראמאן. עס וועט אויסקומען, אז איך וועל ריידן פון
זיך זעלבסט, ווי פון א דריטער פערזאן. דאס הייסט: איך, ש ל ו ם ־ ע ל י כ ם
ד ע ר ש ר יי ב ע ר ,  וועל אייך דערציילן די ריכטיקע ביאגראפיע פון
ש ל ו ם ־ ע ל י כ ם  ד ע ם  מ ע נ ט ש ן ,  אן צערעמאניעס, אן
באפוצונגען און צאצקערייען, ווי עס וואלט אייך דערציילט, למשל, א
זייטיקער פארשוין, א ווילד־פרעמדער, נאר אזעלכער, וואס איז געווען מיט
אים אומעטום, אזעלכער, וואס איז דורכגעגאנגען מיט אים אלע שבעה
מדורי גיהנום. און דערציילן וועל איך עס אייך ביסלעכווייז, שטיקלעכווייז,
איינגעטיילט אין באזונדערע מעשיות, אדער עפיזאדן, איין עפיזאד נאך דעם
אנדערן. און דער וואס גיט כח דעם מענטשן, ער זאל געדענקען אלצדינג,
וואס מיט אים האט פאסירט אין זיין לעבן, זאל מיר ביישטיין, אז איך
זאל נישט דורכלאזן חלילה קיין זאך, וואס מיר האט געטראפן און וואס קאן
האבן אן אינטערעס, און קיין פארשוין, וואס איך האב ווען באגעגנט אף
דעם גרויסן יאריד, וואס איך האב דורכגעמאכט אין די פופציק יאר פון
מיין לעבן.
  
2
  
ד י ש ט א ט
  
דאס קליינע שטעטעלע וואראנקא ― א מין כתרילעווקע. ― א לעגענדע פון
מאזעפעס צייטן. ― אן אלטע קלויז, אן אלטער בית־עולם, צוויי יארידים.
    
אויפגעצויגן געווארן און געוואקסן איז דער העלד פון דעם דאזיקן
ביאגראפישן ראמאן אין סאמע  כ ת ר י ל ע וו ק ע ,  וואס איז שוין
א ביסל באקאנט אף דער וועלט. געפינען געפינט זיך עס, אויב איר זייט
נייגעריק צו וויסן, אין מאלאראסיע, אין פאלטאווער גובערניע, ניט ווייט
פון דער אלטער היסטארישער שטאט פערעיאסלאוו, און הייסן הייסט עס
ניט כתרילעווקע, נאר וו א ר א נ ק א. פארשרייבט דאס אייך.
    
אייגנטלעך, וואלט איך באדארפט אנרופן דעם נאמען פון דער שטאט,
ווו ער איז געבוירן, און דעם דאטום, ווי עס פירן זיך אלע ביאגראפישע
שרייבער. בין איך מיך אבער מודה, אז דאס אינטערעסירט מיך ניט. מיך
אינטערעסירט דווקא אט דאס קליינע כתרילעווקע, אדער וואראנקא, ווייל
קיין אנדער שטאט אף דער וועלט האט זיך אים אזוי ניט איינגעגעסן אין
זכרון, ווי אט דאס געבענטשטע כתרילעווקע־וואראנקא, און קיין אנדער
שטאט אף דער וועלט האט נישט געהאט אזוי פיל חן אין זיינע אויגן,
אזוי אז ער קאן עס נישט פארגעסן און וועט עס נישט פארגעסן אייביק און
אייביק.
    
און באמת גערעדט, וועלכע שטאט אף דער גרויסער וועלט, עס מעג
זיין אדעס, אדער פאריז, אדער לאנדאן, אדער אפילו ניו־יארק, קאן זיך בארימען מיט אזא גרויסן ברייטן מארק און מיט אזוי פיל יידישע קלייטן
און קלייטלעך, טישן, טישלעך און שטעלכלעך, מיט גאנצע בערג פרישע
 
 