

פון אונדזער עזבון: יוסף בורג (1912־2009) 



 by באריס סאנדלער 
July 30, 2018July 29, 2018 Filed under:
ליטעראטור־עזבון
פראזע 


פראזאיקער. געבוירן געווארן אינעם בוקאווינער שטעטל וויזשניץ, אוקראינע. אין די 1930ער יארן האט ער זיך געלערנט אינעם ווינער אוניווערסיטעט אויפן פאקולטעט פון גערמאניסטיק. מיט דער דערציילונג „אויפן ספלאוו‟ האט בורג אין יאר 1934 דעביוטירט אין דער יידישער ליטעראטור. געארבעט ווי א לערער אין טשערנאוויץ און פובליקירט זיינע יידישע דערציילונגען אין פארשיידענע רומענישע אויסגאבעס. די לירישע פראזע פונעם שרייבער איז באהויכט מיט ראמאנטיק, אריגינעל לויט דער שפראך און סטיל, ברענגט ארויס געשטאלטן, וואס פארגעדענקען זיך.
בעת דער צווייטער וועלט־מלחמה האט בורג זיך עוואקוירט אין טיף רוסלאנד. דערנאך זיך אומגעקערט קיין טשערנאוויץ, ווידער געארבעט ווי א לערער און געדרוקט דערציילונגען און עסייען אינעם זשורנאל „סאוועטיש היימלאנד‟ און אין די אויסלענדישע זשורנאלן. זיינע ווערק זיינען איבערגעזעצט אויף דייטש, אוקראיניש, ענגליש, אונגעריש, איטאליעניש און אנדערע שפראכן. אין זיין געבוירן־שטעטל וויזשניץ טראגט א גאס זיין נאמען.
מיר לייגן פאר אונדזערע לייענער די דערציילונג „אויפן ספלאוו‟, וואס איז אריין אין יוסף בורגס בוך „דאס לעבן גייט ווייטער‟ (פארלאג „סאוועטסקי פיסאטעל‟, מאסקווע, 1980)
אויפן ספלאוו
אן אפגעשוואכטע, האט די זון זיך אנגעהויבן זעצן. דער טשערמוש האט אנגעהויבן בייטן דעם קאליר, ווערן טונקל־בלוי, און דער הייסער זומער־טאג, וואס האט זיך געשלעפט פון גאנץ קאיאר, איז דערגאנגען אין א שטילן פארנאכט.
דער טאטע האט אויפגעהויבן זיינע ברייטע, פארמאזאליעטע הענט, זיי מיט שווערקייט א ווארף געטאן אויף דער קערמע און, אויסדרייענדיק דעם קאפ אויף צוריק, מיט א לויטער קול געפרעגט:
— מיכיילע, ביסט פארטיק?
— דא! — האט פונעם אנדערן עק ספלאוו געענטפערט א יונגע, קלינגעוודיקע שטים.
בשעתן ספלאוו אויפן טייך טשערמוש
און די קערמע האט שווער אנגעהויבן שניידן דאס וואסער. דער ספלאוו האט מיט א זידעריי זיך אנגעהויבן צו דערווייטערן פונעם ברעג. ביי יעדן קער האט דעם טאטנס פעסטער גוף זיך געווארפן, און זיין אפגעברענט פנים, פון וועלכן ס׳האבן אראפגעקוקט א פאר גרויע פארקיסנעטע אויגן, האט האסטיק זיך באוועגט.
— גענוג! — האט ער אויסגערופן, אוועקנעמענדיק די האנט פון דער קערמע, און מיט דער צווייטער געוויזן מיכיילען, ער זאל זיך אפשטעלן.
מיכיילע, א יונגער, ברייט־ביינערדיקער ספלאווניק, איז געשטאנען א בארוועסער, די ווייסע לייוונטענע הויזן פארקאטשעט ביז די קני, אויף די פיס האבן זיך געצויגן בלויע אדערן, זיי האבן זיך אנגעשטרענגט ביי יעדער שווערער באוועגונג. זיינע לאנגע בלאנד־צעשויבערטע האר האבן אראפגעהאנגען פון אונטער זיין גרינעם קאפעליוש און זיך געוויגט, ווי אויסגעטריקנטע פאוויסמע [1] ביי צייטיקע קוקורוזע־שטאנגען.
ער האט אפגעלאזט די קערמע, ארונטערגעלייגט די נאקעטע פיס אונטער זיך און געשווינד זיך אוועקגעזעצט. מיט זיינע קליינע אייגעלעך האט ער געקוקט אויפן טאטן, וואס איז ארומגעגאנגען איבערן ספלאוו און באטראכט דאס געהילץ. אונטער זיינע שפאן האבן געסקריפעט די קלעצער, ווי בעטנדיק מע זאל זיי ניט דערטרינקען. דער טאטע האט געפרוווט, צי די קלעצער זיינע גוט צוגעבונדן, דערנאך אויסגעדרייט דעם קאפ צו דער זון און אויסגערופן:
— מיכיילע, היי!
מיכיילע האט פארשטאנען, אז ס׳איז צייט זיך אפלאזן. א פארסאפעטע איז געקומען צו לויפן די מאמע, צוהאלטנדיק דאס קלייד מיט דער רעכטער האנט און נערוועז ארויפציענדיק מיט דער לינקער דאס שאלעכל, וואס איז אלע מאל אראפגעפאלן אויף די אקסלען.
— כ׳האב געמיינט, דו האסט זיך שוין אפגעלאזט! — האט זי קוים כאפנדיק דעם אטעם ארויסגערעדט, געשווינד זיך אפגעווישט מיטן שאלעכל דאס מויל און צוגעגאנגען נענטער צום ברעג.
דער טייך האט זיך געשלענגלט פאר אירע פיס, זיך אלע מאל א גאס געטאן, ווי וועלנדיק זי ארומנעמען, און ניט קענענדיק דערגרייכן צו די שפיצן פון אירע שיך, זיך צוריק אראפגעלאזט אויף זיין ארט.
די מאמע איז געשטאנען מיט פארלייגטע הענט און באטראכט דעם טאטן, וועלכער האט אפגעהאקט א סוק און דערביי שווער געאטעמט. נאכן פארענדיקן די ארבעט האט ער אפגעווישט מיטן ארבל דעם שטערן, וואס איז געווען באדעקט מיט שווייס. ער איז נענטער צוגעגאנגען צו דער קערמע, זי אנגענומען מיט ביידע הענט און געגעבן א צייכן מיכיילען:
— לאז נאך די שווארע! — און אויסדרייענדיק דעם קאפ צום ברעג, האט ער אריבערגעשריגן צו דער מאמען, וואס איז געשטאנען א פארטראכטע און ניט אראפגעלאזט קיין אויג פון זיין רודעווען מיט דער קערמע: — זיי געזונט!
— פאר געזונטערהייט! — האט זי מיט א פארטרערטער שטים נאכגערופן, און שאקלענדיק מיטן קאפ, שטיל צוגעגעבן: — אזא שווערע פרנסה אויף די עלטערע יארן!
דער טאטע האט געשניטן מיט דער קערמע די כוואליעס. דער ספלאוו האט פויל געשלעפט זיך צווישן ביידע ברעגעס, וועלכע זיינען געלעגן שטומע און אים באגלייט אין ווייטן וועג.
די זון האט געווארפן אירע לעצטע שטראלן און זיך באהאלטן אונטערן בארג. געל זיינען געווען די שפיצן פון די סאסנע־ביימער, וואס האבן דעם טאטן נאכגעקוקט גאר ווייט.
— מיכיילע! — האט דער טאטע געזאגט, — זעץ זיך, מע דארף ניט קערמעווען, ס׳גייט אליין.
ער האט זיך צוגעזעצט לעבן מיכיילען. א וויילע אים באטראכט און מיט א שמייכל אויף די ליפן געפרעגט:
— זאל איך דיר עפעס דערציילן?
— דערציילט!
— ווען איך בין געווען אזוי יונג, ווי דו, — הייבט אן דער טאטע, — פלעג איך ניט איין מאל אין מיטן נאכט אראפגיין צום טייך. אין איינער אזא נאכט בין איך אראפגעקומען צום טשערמוש, געכאפט א קוק אויף די ספלאוועס, אכטוג געגעבן, צי אלץ איז גוט צוגעבונדן, און דערנאך, ווי א פארשיכורטער פון דער שטילקייט און רו, זיך אוועקגעשלעפט אין דער קאליבע [2]. אן אויסגעשטערנטע נאכט געווען, א לבנהדיקע, מע האט געקאנט פערל קלייבן. ארום און ארום איז געווען אזא שטילקייט, אז, דאכט זיך, די ווערבעס אפילו האבן זיך ניט גערירט און ביים הארצן האט עפעס גענאגט.
דעם טאטנס פנים פארקרימט זיך א וויילע. ער כאפט איבער דעם אטעם, גיט א פעסטן צי די ליולקע און דורכן געדיכטן וואלקן רויך, וואס ער הייבט אן ארויסלאזן, הערן זיך זיינע רייד שטילער.
— פלוצעם, דאס פייער האט זיך נארוואס צעברענט, איך טו א קוק: א זקן איז אויסגעוואקסן לעבן מיר, ווי ארויסגעשפרונגען פונעם וואסער. אן אלטיטשקער מיט א לאנגער ווייסער בארד, אין א לאנגער שווארצער קאפאטע און מיט א ברייטן גארטל אזש ביז דער ברוסט.
מיכיילע קוקט אויפן טאטן, פארלירט ניט קיין איין ווארט, און מיט זיינע האלב־פארמאכטע אייגעלעך, זוכט ער צווישן די נידעריקע ווערבעס, גלייך ווי אט־אט, און דער זקן וועט זיך נאך א מאל באווייזן.
— א לאנגע צייט איז ער אזוי געשטאנען מיט אויסגעפילעוועטע אויגן, אין וועלכע ס׳האט זיך געשפיגלט דער טייך און די לבנה, געהאלטן אין איין קוקן אויף מיר און געשוויגן. א שוידער האט מיך ארומגענומען. איך האב דערפילט, ווי מיין קערפער איז געווארן שווער ווי בליי. דערטרונקענע, וואס בלאנדזען ארום אין לבנה־נעכט און זוכן א תיקון פאר זייערע פארווארפענע נשמות, זיינען אויפגעקומען אין מיין זכרון. שדים, האט זיך מיר אויסגעוויזן, טאנצן ארום דער קאליבע. דער בית־עולם האט זיך אויסגעשפרייט פאר מיין בליק און סע האט זיך מיר געדאכט, אז דער זקן שפאנט ארום צווישן די קברים, זיין לאנגע קאפאטע פארטשעפעט זיך אין א מצבה, און עס טוען א בלישטשע זיינע ווייסע זאקן. איך האב גענומען די האק, נאר געפילט, אז די האנט פאלגט מיך ניט. וויפל בין איך אזוי געזעסן, געדענק איך ניט. נאר ווען איך האב זיך אויפגעכאפט, האט א גרויער פרימארגן געהאט פארשלונגען די נאכט. די זון האט געשיינט און געווארעמט…
דער טאטע ווערט אנשוויגן, כאפט א קוק אויף מיכיילען, וועלכער צעעפנט זיין מויל און לאזט ארויס א לאנגן, אויסגעצויגענעם גענעץ.
— סטראשנא, סטראשנא! [3]
ער קערט איבער זיינע אייגעלעך צום הימל און צלמט זיך דריי מאל איבער.
אוונט. פויל האט זיך געשלעפט דער ספלאוו. טערפקע ריחות האבן זיך געצויגן פון די דרעמלענדיקע ברעגעס. מיכיילען האט זיך געדאכט, ווי איבער די כוואליעס שפאנט א זקן אין א לאנגער שווארצער קאפאטע, און דעם טאטן האט נאכגעקלונגען אין די אויערן דער מאמעס: „פאר געזונטערהייט!..‟

[1] פאוויסמע — א מין בעזעמל, וואס קרוינט די קוקורוזע־שטאנגע
[2] קאליבע — וואלדשטיבל
[3] סטראשנא (רוס.) — שרעקלעך


Share this:TwitterFacebookPrintLike this:Like Loading...

Related
 


Tagged: jewsliteraturestoryYiddish 
Post navigation


Previous Post
לאפסוס־קאקטוס — 11 

Next Post
אונטער די קלאנגען פון דזשעז 



