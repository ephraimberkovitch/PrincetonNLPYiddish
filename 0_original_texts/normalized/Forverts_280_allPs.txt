 ס׳רוב צוקוקער פון דער קאך־פראגראם „עסט געזונטערהייט״, אנגעפירט פון שרה־רחל שעכטער און איוו יאכנאוויץ, ווייסן אפשר נישט אז זיי גרייטן געוויינטלעך צו די מאכלים אין שרה־רחלס קיך. 
 פון צייט צו צייט פראדוצירט דער פארווערטס קאפיטלען אויף אנדערע ערטער. אין 2012 האט מען אים אבער פילמירט אין דער רחבותדיקער כשרער קיך פונעם „פערלסטאון אפרו־צענטער״ לעבן באלטימאר, מערילאנד, בעת דער „יידיש־וואך״ — צום ערשטן מאל פאר א לעבעדיקן עולם. 
 אויף יענער קאכסעסיע האט מען צוגעגרייט צוויי מאכלים: א קארטאפל־קוגל און א פאטלעזשאן־סאלאט. דא וועט איר זען דעם ערשטן טייל, וועגן דעם קוגל. ווי איר וועט זען האבן עטלעכע באטייליקטע אפילו צוגעהאלפן ביים צוגרייטן דאס עסן. 
 א ספעציעלער מאמענט אין דעם עפיזאד איז ווען דער משגיח ביים פערלסטאון־צענטער, הרב מאיר קורצפעלד, דערקלערט אויף יידיש איין טייל פון זיין ארבעט: ווי צו קאנטראלירן די אייער. 
