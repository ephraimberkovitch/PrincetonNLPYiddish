 דאס העברעישע ליד „בשנה הבאה‟ („אינעם קומענדיקן יאר‟ אויף העברעיש) איז שוין יארן לאנג באקאנט יידן איבער דער גארער וועלט. 
 דאס ליד, אויף דער מוזיק פון נורית הירש און די ווערטער פון אהוד מנור, האט זיך באוויזן אינעם יאר 1970. צום ערשטן מאל האט עס געזונגען דער דועט „אילן און אילנית‟ פון שלמה צח און חנה דרעזנער־צח – א ישראלדיק פארפאלק, גוט באקאנט צווישן די 1960ער און 1980ער יארן. 
 ווי א קינד אינעם סאוועטן־פארבאנד, האב איך געהאט א טאשמע, ווו מע האט געזונגען, צווישן אנדערע רעקארדירונגען, „בשנה הבאה‟ פון „אילן און אילנית‟ און עטלעכע לידער אויף יידיש. אין די שפעטערדיקע יארן פונעם סאוועטן־פארבאנד האט מען איבערגעגעבן קאפיעס פון יענער טאשמע פון האנט צו האנט. איך האב אבער באטראכט דאס ליד ווי א ספעציפיש העברעישע שאפונג, וואס האט צו יידיש נישט קיין שייכות. פארט, ווייזט דער דאזיקער ביישפיל, ווי פאפולער דאס ליד איז געווען. 
 דער נאמען פונעם ליד איז, אוודאי, א וואריאציע פון דער ברכה „לשנה הבאה בירושלים‟, וואס מע ווינטשט אלעמען יום־כיפור נאך נעילה, ווי אויך פסח נאכן סדר. אינעם טראדיציאנעלן זין האט די דאזיקע ווינטשעוואניע, אוודאי, ווייניק צו טאן מיט דער גשמיותדיקער געאגראפיע; מע ווינטשט יענעם צו דערלעבן ביז משיחס צייטן, ווען אין דער גאנצער וועלט וועט הערשן שלום און גליק; ס׳איז א ברכה פונעם תיקון־עולם. 
 עס זענען אויך פאראן צוויי יידישע איבערזעצונגען דערפון: איין וואריאנט איז אן אפטימיסטיש לינק־געשטימט שלום־ליד, זייער פאסיק פאר דער ראש־השנהדיקער טעמע פונעם תיקון־עולם, און דער צווייטער – נישט אזוי פאליטיש, אבער אויך שלום־געשטימט און אפשר נאך מער אפטימיסטיש. 
 מע קאן זאגן, אז דער ערשטער יידישער וואריאנט, געזונגען פונעם באקאנטן פויליש־געבוירענעם ישראלדיקן זינגער יעקב שאפירא, שטעלט מיט זיך פאר אן אקטועלע לינק־געשטימטע אינטערפרעטאציע פון יענער משיחישער ברכה, קעגן ראסיזם, קעגן קאנפליקטן צווישן פעלקער: „איר וועט זען, איר וועט זען, וואס א מאל וועט געשען, ווען דער שלום וועט זײַן אויף דער וועלט.‟ דאס אריגינעלע העברעישע ליד האט שוין אן ענלעכן טעם, נאר אין שאפיראס יידישער ווערסיע ווערט ער נאך בולטער. 
 די צווייטע ווערסיע זינגען מרים קרעסין און סימאר רעכטצייט. ביידע זענען געווען פויליש־געבוירענע אקטיארן, וואס האבן געשפילט אינעם אמעריקאנער יידישן טעאטער. זייער ווערסיע האט אויך צו טאן מיטן סאציאלן יושר. צי די צוויי ווערסיעס זענען פארבונדן איינע מיט דער צווייטער, איז א גוטע קשיא, וואס וואלט געווען כדאי דורכצופארשן. 
 וואס שייך דעם אריגינעלן העברעישן ליד, האט מנור (וויינער) עס אנגעשריבן לזכרון זיין יינגערן ברודער, יהודה וויינער, וועלכער איז אומגעקומען אין 1968 בעת אן אויסבראך פון דער מלחמה צווישן מדינת־ישראל און עגיפטן. סיי אינעם אריגינאל, סיי אין די איבערזעצונגען שפילט א שליסל־ראלע דער אימאזש פון פרייע פייגל – באקאנטע יידישע סימבאלן פון פרידן און פרייהייט. 
