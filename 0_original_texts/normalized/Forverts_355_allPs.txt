 דעם 30סטן מיי ווערט 120 יאר זינט דער גרויסער פאעט איציק מאנגער איז געבוירן געווארן אין טשערנאוויץ. כאטש ס׳רוב פון זיינע טעקסטן וואס זענען פארוואנדלט געווארן אין זינגלידער זענען פריילעכע (ווי, למשל, די „מגילה־לידער״) אדער נאסטאלגישע („אויפן וועג שטייט א בוים״), האט ער אויך אנגעשריבן א צאל טרויעריקע לידער. אפשר דאס שענסטע פון זיי איז „אונטער די חורבות פון פוילן‟, וואס דער קאמפאזיטאר שאול בערעזאווסקי האט געשאפן מוזיק דערצו. 
 לעצטנס האט דער יידישער פילהארמאנישער כאר ארויסגעלאזט א ווידעא, אין וועלכן ער זינגט דאס ליד אויף א קאנצערט אין 2015. די כאר־אראנזשירונג האט געשאפן מארק צוקערמאן. בנימין שעכטער דיריגירט דעם כאר. מע קען זען דעם ווידעא אדער מיט יידישע אונטערקעפלעך, אדער מיט ענגלישע, צוזאמען מיט די יידישע ווערטער אויף טראנסליטעראציע. 
 ס׳איז אויך כדאי צו הערן ווי דניאל קאהן און ניני דזשייקאבס זינגען דאס ליד. זייער נוסח איז ארויס אויף קאהנס אלבאם, „דאס צעבראכענע לשון״, אין 2006. 
