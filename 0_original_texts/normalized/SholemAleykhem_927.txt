 
 מעשיות פאר יידישע קינדער: ראבטשיק  
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 ראבטשיק
    
 (א יידישער הונט)
  
א.
    
ראבטשיק איז געווען א הונט א ווייסער מיט פלעקן, נישט קיין
גרויסער, א מיטלמעסיקער, א שטילער, נישט קיין אנכאפער. ער האט
פיינט געהאט, ווי אנדערע, אנפאלן אף יענעם פון הינטן, אפרייסן א
פאלע אדער א ביס טאן אין דער ליטקע. ער איז געווען צופרידן אבי
יענער זאל אים ניט טשעפען. אדרבה, אים האט דאקוטשעט יעדער,
ווער עס האט געהאט גאט אין הארצן. געבן ראבטשיקן א זעץ מיט א
שטעקן פון הינטן, אדער דערלאנגען אים מיטן אפצאס אין זייט אריין.
אדער ווארפן אים א שטיינדל אין קאפ אריין, אדער אויסגיסן אף אים
א פאמעניצע ― דאס איז געווען בא יעדן א שפילכל כמעט א מצווה.
    
און ראבטשיק, אז ער האט באקומען א קלאפ, האט ער זיך ניט
אנידערגעשטעלט, ווי אנדערע הינט, אויסטענהן זיך, אויסהאווקען זיך,
באווייזן די ציין; ניין, ראבטשיק פלעגט זיך בא איטלעכן קלאפ איינבייגן כמעט ביז דער ערד מיט א קוויטש: אי ― אי! און אנטלויפן מיט
אן אראפגעלאזטן וויידל, זיך באהאלטן אין א ווינקעלע, פארטיפן זיך
אין געדאנקען און כאפן פליגן.
  
ב.
    
ווער איז געווען ראבטשיק? פונוואנען האט ער זיך גענומען? דאס
איז שווער צו וויסן. עס קאן זיין, אז ער איז פארבליבן אין הויף נאך
פונעם אלטן פריץ. מעגלעך, אז ער איז פארבלאנדזשעט געווארן, פאר־
  
לארן זיין בעל־הבית און צוגעשטאנען צום נייעם בעל־הבית און פארבליבן אף תמיד.
    
עס מאכט זיך אמאל. איר שפאצירט אף דער גאס, לויפט אייך
נאך א פריבלודנע הינטל פיס־טריט. „וואס איז דאס פאר א פריטשעפע?״ ― טראכט איר זיך און הייבט אויף די האנט אפן הינטל: „פשאל
וואן!״ דאס הינטל בלייבט שטיין, בייגט זיך אויס, ווי א מענטש, בשעת
מע וויל אים געבן א פאטש און לויפט אייך נאך ווייטער. איר בייגט זיך אן
צו דער ערד, איר טוט א מאך מיט דער האנט, כלומרשט ווארפט איר
דעם א שטיינדל. עס העלפט נישט. איר בלייבט שטיין און קוקט אפן
הינטל; דאס הינטל בלייבט שטיין און קוקט אף אייך; איר קוקט זיך
איינס דאס אנדערע אין די אויגן אריין אן ווערטער. איר טוט א שפיי
און לאזט זיך גיין ― דאס הינטל לויפט אייך נאך, איר גייט ארויס
פון די כלים, איר כאפט א שטעקל און צעלאזט זיך אף דעם מיט כעס.
פאלט דאס הינטל אף אן עצה: ציט זיך אויס אף דער ערד מיט די
פיסלעך ארויף, ציטערט און קוקט אייך גלייך אין די אויגן אריין, ווי
איינער רעדט: „נא! ווילסט מיך שלאגן? ― שלאג!״...
    
אט פון דעם מין הינט איז געווען אונדזער ראבטשיק.
  
ג.
    
ראבטשיק איז געווען א הונט ניט קיין נאשער. אין שטוב האט
געמעגט ליגן גאלד, האט ער זיך ניט צוגערירט. ראבטשיק האט געוווסט, אז דאס וואס אונטערן טיש געהער צו אים, און ווייטער איז ניט
זיין עסק.
    
אין דער יוגנט, זאגט מען, איז ער אפילו יא געווען א שטיקל
חברה־מאן. ער האט איינמאל געפרוווט אומגערן, אפנים, אוועקשלעפן
פונעם זאלץ־ברעטל א פיסל פון א גאנדז. האט דערזען בריינע די קעכן,
א יידענע מיט שווארצע וואנצעס, און האט געמאכט א געשריי: אייזיק! אייזיק! איז געקומען צו לויפן אייזיק, סאמע אין דער מינוט, וואס
ראבטשיק האט געוואלט דורכלויפן מיטן גענדזענעם פיסל; האט אים
אייזיק צוגעקוועטשט מיט דער טיר אזוי, אז האלב ראבטשיק איז געבליבן פון איין זייט טיר, און די אנדערע האלב פון יענער זייט, און מע
האט זיך מיט אים גוט אפגערעכנט: פון איין זייט האט אים געשלאגן
אייזיק איבערן קאפ מיט א שטעקן, און פון דער אנדערער זייט ―
בריינע מיט א שייט האלץ און האט ניט אויפגעהערט צו שרייען בשעת
מעשה: „אייזיק! אייזיק!״
    
פון דעמאלט אן איז אים פארבליבן א זכר: אז מען איז צוגעגאנגען צו אים און א זאג געטאן גלייך אין פנים אריין „אייזיק!״ פלעגט
ער אנטלויפן ווו דער שווארצער פעפער וואקסט.
    
 ד.
    
מער פון אלע איז אים דערגאנגען די יארן פאראסקע; די פאראס־קע, וואס האט אונדז געוואשן גרעט, געשמירט די שטוב און געמאלקן
די בהמה.
    
וואס האט זי געהאט צו ראבטשיקן ― איז שווער צו פארשטיין;
ער פלעגט איר תמיד זיין גרויס אין די אויגן, און ווען זי פלעגט אים
דערזען, פלעגט זי ווערן אנגעצונדן: „שאב טובי כוואראבא סאבאקא
נעווירנא!״... און ווי אף־צו־להכעיס, פלעגט ראבטשיק ליב האבן דווקא
פלאנטען זיך איר פאר די פיס.
    
בא דער ארבעט פלעגט זיך פאראסקע אין אים נוקם זיין, ווי מיר
אין המנען: האט זי געוואשן גרעט, פלעגט זי אים אפגיסן מיט א
קאלט שעפל וואסער; ראבטשיק האט פיינט געהאט אזא באד, פלעגט
ער זיך נאכדעם דארפן לאנג אפטרייסלען. האט זי געשמירט די שטוב,
פלעגט זי אים פארפליאסקען דאס פנים מיט ווייסן ליים, ער זאל זיך
נאכדעם באלעקן א שעה כסדר. האט זי געמאלקן די בהמה, פלעגט זי
אים מכבד זיין מיט א שייט־האלץ איבער די פיס. ראבטשיק האט זיך
אויסגעלערנט שפרינגען; אז ס׳איז געפלויגן א שייט האלץ, פלעגט ער
קונציק איבערשפרינגען איבער דעם, ווי א מזיק.
    
איינמאל האט ער פון אזא כיבוד געכאפט א מיאוסן פסק; פא־ראסקע האט אים געווארפן א שייט האלץ און געטראפן אין דעם פעדערשטן פוס, האט ראבטשיק זיך צעשריגן ניט מיט זיין קול, נאר
מיט א מאדנעם קוויטש: אי־אי־אי־אי־אי־אי! מען איז זיך צענויפגע־לאפן פונעם גאנצן הויף. ראבטשיק האט דערזען מענטשן, האט ער זיך
אנגעהויבן פעסטען, באוויזן איטלעכן דאס איבערגעבראכענע פיסל. ווי
איינער רעדט: „נאט, זעט, וואס זי האט מיר געטאן, פאראסקע!״...
  
ראבטשיק האט געמיינט, אז מע וועט זיך מסתמא אננעמען זיין קריוודע,
און פאראסקען וועט מען געוויס קעפן פאר אזא מעשה.
    
צום סוף איז גאר צווישן עולם געווארן א געלעכטער; בריינע מיט
די וואנצעס איז ארויסגעפלויגן פון קיך מיט א פאלאניק און האט זיך
א שמיר געטאן איבער דער נאז פון אונטן ארויף מיטן נאקעטן עלנבויגן: „איבערגעבראכן דעם שלים־מזל א פוס? זייער רעכט!״... אויך
די קונדסים, די ווייסע־חברהניקעס, זיינען זיך צונויפגעלאפן און האבן
גענומען שרייען אף ראבטשיקן און פייפן. איז אנגעקומען פאראסקע און
האט אים צורעכט געמאכט דאס מזל: זי האט אים אפגעגאסן מיט א
קריגל זודיק וואסער. האט ראבטשיק אויפגעהויבן א גוואלד מיט א
קוויטשעריי: אי־אי־אי! אי־אי־אי!... בשעת מעשה געשפרונגען און
געדרייט זיך, געביסן זיך אליין דעם וויידל און ניט אויפגעהערט צו
גוואלדעווען מיט אזעלכע קולות, אז צווישן די ווייסע־חברהניקעס איז
דאס געלעכטער געווארן נאך גרעסער. מע האט דערזען ראבטשיקן
טאנצן אף דריי פיס, האט מען אויסגעבטלט אלע בייזע חלומות אף
זיין קאפ און געשענקט אים א פאר גוטע שטעקנס. ראבטשיק האט זיך
געלאזט לויפן מיט א קוויטש, געקוליעט זיך און געקאטשעט איבער דער
ערד, און ווייסע־חברהניקעס זיינען אים נאכגעלאפן מיט שטעקלעך און
מיט שטיינדלעך. געהוקעט, געפייפט און געטיוקעט און פארטיוקעט
אים ווייט־ווייט פון דער שטאט ארויס, אזש אף יענער זייט מילן.
  
ה.
    
ראבטשיק איז געלאפן מיט דער דעה, אז צוריק אין שטאט אריין
זאל ער שוין נישט קומען קיינמאל, ווייל ער וועט לעבן! און געלאפן איז
ער אין דער וועלט אריין, ווו די אויגן וועלן אים טראגן. געלאפן ― געלאפן און געקומען צו לויפן אינעם ערשטן דארף אריין, האט ער זיך
באגעגנט מיט די דארפישע הינט. די דארפישע הינט האבן אים ארומגעשמעקט פון אלע זייטן.
    
― ברוך הבא, א הונט! פונוואנען קומט מען און וואס איז דאס
בא דיר א צאצקע אפן רוקן? עפעס ווי אויסגעסמאלעט א שטיק פעל
סאמע אינמיטן?
    
― עך! פרעגט שוין נישט! ― מאכט צו זיי ראבטשיק מיט א
  
טרויעריקער מינע, ― א סך צו דערציילן, נישטא וואס צו הערן. איז
ניט מעגלעך בא אייך איבערצונעכטיקן א נאכט?
    
― אך, מיטן גרעסטן כבוד! ― זאגן די דארפישע הינט. ― דער
„אינדרויסן״ איז גענוג גרויס און דער „אונטערן־הימל״ איז נאך גרעסער.
    
― וויאזוי איז דא בא אייך מיט דער אכילה? ― פרעגט ראב־טשיק. ― מיט וואס שטילט איר דעם הונגער, אז דער מאגן מאנט
מזונות?
    
― עט! נישט צו פארזינדיקן! ― מאכן די דארפישע הינט. ― פאמעניצעס איז פאראן אומעטום, און צום פלייש האט גאט באשאפן ביינער; א דאגה, לאזן זיי עסן פלייש, די בעלי־בתים, וועלן מיר האבן
ביינער. אבי, ווי זאגט איר, פארשטופן די קישקע.
    
― נו, און די בעלי־בתים וויאזוי זיינען עפעס בא אייך? ―
פרעגט ווייטער ראבטשיק און טוט א דריי מיטן וויידל, ווי איינער,
וואס וויל אויספרעגן, אויספארשן.
    
― די בעלי־בתים זיינען בעלי־בתים, ― מאכן די דארפישע הינט
און פארשלאגן די רייד.
    
― נו, און פאראסקע? ― מאכט ראבטשיק.
    
― וואסער פאראסקע? ― פרעגן די דארפישע הינט.
    
― אט די פאראסקע, ― זאגט ראבטשיק ― וואס וואשט גרעט,
שמירט די שטוב און מעלקט די בהמה, איר קענט ניט פאראסקען?
    
די דארפישע הינט שטייען, קוקן־אן ראבטשיקן ווי א חסר־דעהניק:
„וואס פאראסקעט ער אונדז?״ זיי שמעקן אים נאכאמאל ארום פון
אלע זייטן און צעגייען זיך איינציקווייז, איטלעכער אף זיין מיסט.
  
ו.
    
„אט גליקלעכע הינט!״ ― טראכט זיך ראבטשיק און ציט זיך
אויס אף גאטס ערד, אונטער גאטס הימל, און וויל כאפן א דרעמל; נאר
עס שלאפט זיך ניט. ערשטנס, די אפגעבריטע פעל; עס שמארצט אים
און עס בייסט אים סכנות־נפשות! און די פליגן דאקוטשען אים זייער
שטארק. ס׳איז פון זיי נישט אפצוטרייבן זיך! צווייטנס, בורטשעט אים
אין בויך; ער וואלט א בעלן געווען עפעס קייען, איז נישטא וואס; מע
מוז צוווארטן ביז אינדערפרי. און דריטנס, לאזן אים ניט שלאפן די
מחשבות פון דעם, וואס ער האט זיך אנגעהערט צווישן די דארפישע
הינט; נישטא בא זיי קיין אייזיקס, וואס קוועטשן־צו מיט א טיר און
שלאגן נאכדעם מיט א שייט־האלץ; ניטא בא זיי קיין פאראסקעס, וואס
גיסן־אפ מיט זודיק וואסער; ניטא בא זיי קיין ווייסע־חברהניקעס, וואס
ווארפן שטעקנס, פייפן און טיוקען און פארטיוקען. „גליקלעכע הינט
אף דער וועלט! און איך האב געמיינט, אז נאר דארט איז א וועלט. א
ווארעם ליגט אין כריין און מיינט ― ס׳איז קיין זיסערס נישטא״...
    
ראבטשיק ווערט אנטשלאפן, און עס חלומט זיך אים א פאמעניצע,
א גרויסע, א פולע מיט שטיקלעך ברויט, קישקעלעך. אדערן פון פלייש,
רעטשענע קאשע, אויסגעמישט מיט הירזש און מיט פאסאלעס, און ביינער, ביינער ― א גאנצער אוצר! ביינער פון קנעכלען, ביינער פון ריפ,
ביינער מיט מארך, און ביינדלעך פון פיש, און קעפלעך פון הערינג
גאנצע, נאך ניט קיין אויסגעסמאצקעטע, ראבטשיק ווייסט ניט פון וואס
זאל ער אנהייבן פריער.
    
― ברוכים היושבים! ― מאכן צו אים די דארפישע הינט און
קוקן פונדערווייטן, ווי ער גרייט זיך צו דער סעודה.
    
― קומט עסן! ― זאגט ראבטשיק גלאט אזוי פון יוצא וועגן.
    
― עס געזונט! ― זאגן די דארפישע הינט גאנץ פריינטלעך.
    
פלוצים דערהערט ער א קול גלייך אין אויער אריין: „אייזיק!״
    
ראבטשיק כאפט זיך אויף ― ס׳איז גאר א חלום!...
    
אינדערפרי האט זיך ראבטשיק געלאזט איבער די הויפן, געזוכט
א פאמעניצע, א שטיקל סעכער, א ביינדל, נאר ווו ער קומט ― זיינען
פארנומען אלע ערטער.
    
― קאן מען בא אייך נישט איבערבייסן? ― פרעגט ראבטשיק.
    
― דא? ניין! אפשר אינעם אנדערן הויף...
    
ראבטשיק לויפט פון איין הויף אינעם אנדערן. אומעטום דאס
אייגענע לידל. איז ער זיך מישב: וואס וועט ער ווארטן אף דרך־ארץ?
אמער, וועט ער צוגיין און וועט א כאפ טאן וואס עס וועט זיך לאזן.
נאר באם ערשטן „כאפ״ האט ער געכאפט פון די דארפישע הינט א
מיאוסן פסק: פריער האט מען אף אים אנגעהויבן קוקן בייז, הורטשען
און באווייזן די ציין, און נאכדעם זיינען עטלעכע מיטאמאל אנגעפאלן אף אים, געריסן און געביסן, אים געמאכט א תל פונעם וויידל,
ארויסגעמשלחט מיט כבוד ביז אף יענער זייט ראגאטקע.
  
ו.
    
אראפגעלאזט דעם וויידל, האט זיך ראבטשיק אוועקגעלאזט אינעם אנדערן דארף. געקומען צו לויפן אינעם אנדערן דארף ― ווידער
די אייגענע מעשה: תחילת גוטע רייד, א שיינער גאסט, מהיכא־תיתי.
און נאכדעם, אז עס קומט צו דער פאמעניצע, הייבט מען אן אף אים
קוקן בייז, הורטשען, באווייזן ציין, רייסן און בייסן ― און וואן אף
אלע פיר זייטן!
    
ראבטשיקן איז נמאס געווארן דאס נע־ונד זיין, דאס ארומוואנדערן פון איין ארט אינעם אנדערן, און ער האט זיך מיישב געווען אזוי:
מענטשן זיינען שלעכט; הינט זיינען אויך ניט בעסער; ער וועט זיך
בעסער אוועקלאזן אין וואלד אריין צווישן חיות.
    
און ראבטשיק האט זיך אוועקגעלאזט אין וואלד אריין.
    
ארומגעדרייט זיך, איין הונט אליין אין וואלד, א טאג און צוויי
און דריי, האט ער אנגעהויבן פילן, אז דער בויך ווערט אים וואס ווייטער אלץ מער צונויפגעצויגן און די קישקעס איינגעשרומפן, ממש עס
גייט אים אויס דאס חיות פון הונגער און פון דארשט, כאטש נעם אין
צי זיך אויס אינמיטן וואלד און פגר אוועק! און, ווי אף־צו־להכעיס,
גלוסט זיך אים נאך לעבן און לעבן.
    
און ראבטשיק נעמט דעם וויידל אונטער זיך. ציט אויס די פעדערשטע לאפעס, שטעלט ארויס די צונג און לייגט זיך אוועק אונטער א
בוים און קלערט א הינטישע מחשבה: „ווו נעמט מען א שטיקל ברויט?
ווו קריגט מען א פיצל פלייש? א ביינדל כאטש? וואסער א קאפ?״ און
פון גרויסע צרות ווערט ער א חקרן, א פילאזאף. ער הייבט אן חקירהן:
„פארוואס איז ער, הונט, מער געשטראפט פון אלע חיות ועופות און
פון אלע באשעפענישן אף דער וועלט? למאי אט פליט א פייגעלע גלייך
אין נעסט אריין... אט לויפט א יאשטשערקע אהיים אין איר נארע
אריין... אט פויזשעט א ווערעמל. א זשוקל, א מערעשקע ― אלע
האבן זיך זייער היים, אלע געפינען זיך זייער באדערפעניש; נאר איך,
הונט. האוו־האוו־האוו!״....
    
― ווער האווקעט דאס דא אין וואלד? ― רופט זיך אן א וואלף,
לויפנדיק פארביי, ארויסגעשטעלט די צונג פאר הונגער.
    
ראבטשיק האט קיינמאל ניט געזען קיין וואלף. ער מיינט, אז
דאס איז א הונט, שטייט ער אויף פאוואליע, נישט געכאפט, ציט זיך
אויס. גייט־צו צום וואלף.
    
― ווער ביסטו? ― מאכט צו אים דער וואלף מיט גדלות. ―
וויאזוי רופט מען דיך? פונוואנען קומסטו אן? און וואס טוסטו דא?
    
ראבטשיק איז זיך ממש מחיה, וואס ער האט דערטאפט א גוטן
ברודער; כאטש פאראן פאר וועמען די צרות אויסצוגיסן. און ער דערציילט אים אויס זיין גאנץ ביטער הארץ.
    
― איך וועל דיר זאגן דעם אמת, לאזט אויס ראבטשיק דאס טרויעריקע צעטל זיינס ― איך וואלט זיך מחיה געווען, ווען איר באגעגן
מיך מיט א לייב, מיט א בער אדער כאטש מיט א וואלף.
    
― וואס־זשע וואלט געווען? ― מאכט דער וואלף מיט א פאסקודנע שמייכל.
    
― גארניט, ― זאגט ראבטשיק ― ממה־נפשך, איז מיר באשערט
דער טויט, לאם מיך בעסער פארצוקט ווערן פון א וואלף, איידער
פגרן פון הונגער צווישן אייגענע, צווישן הינט...
    
― נו! ― מאכט צו אים דער וואלף, בלאזט זיך אן און טוט א
קנאק מיט די ציין. ― זאלסטו וויסן, אז איך בין וואלף! און איך האב
חשק דיך צערייסן אף עטלעכע שטיקלעך און מאכן פון דיר אן אנבייסן,
מחמת איך בין זייער הונגעריק. איך האב שוין אכט טאג אין מיין מויל
ניט געהאט!
    
דערהערט אזעלכע דבורים, האט זיך אונדזער ראבטשיק אזוי דערשראקן, אז עס האט אף אים אנגעהויבן ציטערן די אפגעקאכטע פעל.
    
― אדוני קעניג! טייערער רב וועלוול! ― מאכט צו אים ראב־טשיק מיט א רחמנות־פנים און מיט א וויינענדיק קול. לאז דיר גאט
צושיקן בעסערע אנבייסנס. וואס וועסטו פון מיר האבן, משטיינס געזאגט? פעל און ביינער? פאלג מיך, לאז מיך אפ, האב רחמנות אף מיין
הינטיש לעבן!...
    
און דערביי האט ראבטשיק אראפגעלאזט דעם וויידל, אויסגעבויגן
דעם רוקן, געפויזעט אפן בויך און געמאכט אזעלכע מיאוסע תנועות, אז
דעם וואלף איז ניט גוט געווארן אף צו חלשן.
    
― נעם צונויף דעם פאסקודנעם וויידל דיינעם ― רופט זיך אן
  
צו אים דער וואלף ― און אנטלויף צו אלדי שווארצע יאר, דו כלב
שבכלבים, איך זאל דיין טרפהנעם פרצוף ניט אנקוקן!...
    
נישט טויט נישט לעבעדיק האט זיך ראבטשיק געלאזט לויפן,
ניט געפילט די ערד אונטער זיך, מורא געהאט זיך ארומקוקן אפילו. ער
האט געמאכט פיס, אוועק־אוועק פון וואלד, צוריק ― אין שטאט אריין!
  
ח.
    
געקומען צוריק אין שטאט אריין, האט ראבטשיק אויסגעפעלט
דעם הויף. ווו ער איז אויסגעוואקסן, כאטש דאס הארץ האט אים געצויגן דווקא אהין, אין יענעם הויף, ווו מע האט אים געהרגעט־געשלאגן,
אין יענעם הויף, ווו מע האט אים איבערגעבראכן א פוס און אפגעבריט
דעם רוקן... האט ער זיך געלאזט לויפן אין מארק אריין, אהין צו די
יאטקעס, צווישן די קצבישע הינט, צווישן  א יי ג ע נ ע  הייסט דאס.
    
― סקאצל קומט! פון וואנען איז א הונט? ― מאכן צו אים די
קצבישע הינט מיט א גענעץ און גרייטן זיך שוין אף נאכטלעגער.
    
― טאקע א היגער. ― מאכט ראבטשיק. ― איר האט מיך ניט
דערקענט? איך בין דאך ראבטשיק!
    
― ראבטשיק? ראבטשיק?... א קענטלעכער נאמען! ― מאכן
די קצבישע הינט און קאנען זיך כלומרשט נישט דערמאנען ווער דאס איז.
    
― וואס איז דאס בא דיר פאר א צייכן אפן רוקן? ― פרעגט אים
צאוציק, א קליין הינטל, און שפרינגט אים גלייך אין פנים אריין מיט
גרויס עזות.
    
― מסתמא א סימן, מע זאל אים נישט פארבייטן, אדער אזוי פון
שיינקייט וועגן, וואס פארשטייט איר נישט? ― רופט זיך אן מיט
א ליצנות ראודעק, א רויטער הונט מיט א מאכנאטער פעל.
    
― ס׳א משל! ― ענטפערט אים סירקא, א גרויער הונט, אן אלטער
בחור מיט איין אייגל און מיט אן אפגעשניטענעם אויער. ― אף צייכנס
פרעגט מ י ך;  א י ך  וועל אייך זאגן. וואס דאס איז. דאס איז א צייכן
פון מלחמות מיט אנדערע הינט, מיט גאנצע טיטשקעס...
    
― אלע ריידן! ― רופט זיך אן זשוק, א שווארצער הונט אן א
וויידל. ― אמער, לאזט ראבטשיקן ריידן, וועט ער אליין דערציילן.
    
און ראבטשיק ציט זיך אויס אף דער ערד און הייבט אן צו דער־
  
ציילן די גאנצע געשיכטע זיינע, לאזט נישט דורך קיין ברעקל. אלע
ליגן און הערן זיך צו, נאר ראודעק, דער רויטער, וואס האט ליב ליצנות,
שלאגט אים איבער אלע מינוט מיט א ווערטל.
    
― ראודעק, דו וועסט נישט אנטשטומט ווערן? ― מאכט זשוק
דער שווארצער. וואס אן דעם וויידל, און ציט אויס א לאנגן גענעץ. ―
דערצייל, דערצייל, ראבטשיק! מיר האבן ליב, אז מע דערציילט אונדז
מעשיות נאכן עסן...
    
און ראבטשיק הערט נישט אויף צו דערציילן זיין טרויעריקע געשיכטע מיט אן אומעטיקער שטימע, נאר קיינער הערט אים נישט. צאוציק
רעדט שטילערהייט מיט סירקאן. ראודעק זאגט ווערטלעך, און זשוק כראפעט, ווי צען סאלדאטן, כאפט זיך אויף אלע מאל און גענעצט און זאגט:
    
― דערצייל, דערצייל, ראבטשיק! מיר האבן ליב, אז מע דערציילט אונדז מעשיות נאכן עסן...
  
ט.
    
גאנץ פרי איז שוין ראבטשיק געווען אף די פיס. ער איז געשטאנען פונדערווייטן, באטראכט די קצבים מיט די העקערס, ווי זיי האקן
פלייש. אט הענגט א גאנצער פריידיק (פאדער־חלק) מיטן האלדז אראפ
און דאס בלוט רינט... דארט ליגט א זאדעק (הינטער־חלק), א מנה
יפה, פעט, מיט שמאלץ באוואקסן... ראבטשיק קוקט און שלינגט די
שליים. די העקערס האקן דאס פלייש אף שטיקלעך, טוען א ווארף אלע
מאל א שטיקל הויט, א שטיקל חלק, אדער א ביינדל פאר די הינט. און
די הינט שפרינגען צו און כאפן אונטער. ראבטשיק באטראכט, ווי
די הינט קליגן זיך, שפרינגען אונטער אקוראט דארט ווו מע באדארף,
לאזן נישט דורך קיין ביינדל. און איטלעכער הונט, בשעת ער באקומט
זיין חלק, טרעט ער אפ אף א זייט, צעלייגט זיך מיט גרויסקייט און
פראוועט די סעודה, קוקט זיך ארום אלע וויילע אף די איבעריקע הינט,
ווי איינער רעדט:
    
― איר זעט א ביין? דאס איז מיינער א ביין, און איך עס אים...
    
די איבעריקע הינט מאכן זיך ווי זיי זעען נישט, און אינווייניק בא
זיך טראכטן זיי זיך:
    
― ווערגן זאלסטו זיך! אויסקרענקען זאלסטו דאס! א גאנצן
פרימארגן פרעסט ער און פרעסט, און מיר באדארפן קוקן ווי ער עסט,
עסן זאלן אים ווערעם!...
    
און נאך איין הונט טראגט א שטיק פעל און זוכט אן ארט אף צו
איבערבייסן, אז קיינער זאל אים נישט זען: ער האט מורא פאר א
גוט אויג...
    
און נאך א הונט שטייט אקעגן א בייזן קצב, וואס שמיצט זיך און
שרייט און שילט זיך מיט די איבעריקע קצבים. דער הונט דרייט מיטן
וויידל און רופט זיך אן צו די איבעריקע הינט מיט א חניפהלע:
    
― איר זעט אט דעם קצב? איא, זיי ווייזן אויס, דאכט זיך, גאר
א בייזער? לאם איך האבן אזא יאר, וואס פאר א טייערער מענטש זיי
זיינען! איין דימענט אין דער וועלט! א גילדענער כאראקטער! זיי
האבן באמת רחמנות אף א הונט; זיי זיינען א „הינטן־פריינט״... אט
באלד וועט איר זען, ווי עס פליט א ביין מיט א שטיק פלייש ― האפ!
    
און ער טוט א שפרונג אין דער לופטן און א קלאפ מיט די ציין.
כדי יענע זאלן מיינען, אז ער האט דא געכאפט א גראבס...
    
― ביידע זאכן ― רופט זיך אן א הונט מן־הצד ― אי א חנופהניק
א שקרן, אי א בארימער, דער רוח זאל אים נעמען!...
    
און נאך א הונט שטייט באם קלעצל, וואס מע האקט דערויף פלייש,
און בשעת דער העקער קערט זיך אפ אף א וויילע, שפרינגט דער הונט
ארויף אפן קלעצל און לעקט מיט דער צונג. ווערט א האווקעריי צווישן
עטלעכע הינט: זיי מסרן אים פארן העקער און כאפן די ערד, אז דער
הונט דער גנב האט גענאשט א שטיק פלייש, אזא שטיק גאלד זאלן זיי
האבן! זיי זאלן אזוי זען פאר זיך אלדאס גוטס, ווי זיי האבן אליין
געזען מיט זייערע אויגן! אויב נישט, זאלן זיי אייננעמען א מיתה משונה
אפן ארט, זיי זאלן זיך דערווערגן מיטן ערשטן ביינדל, זיי זאלן נישט
פארמאגן די הערנער מיט די קאפיטעס פון די געקוילעטע שאף!...
    
― פע, חלשות! סע שלאגט צו דער גאל! ― רופט זיך אן אן
אלטער הונט פון דער זייט, וואס וואלט אליין א בעלן געווען עפעס א
לעק טאן. און ראבטשיק באטראכט זיך: וואס וועט זיין דער תכלית,
וואס ער וועט דא שטיין און קוקן? אלע הינט שפרינגען און כאפן. וועט
ער אויך טאן דאס, וואס אלע הינט טוען... און איידער ער קוקט זיך
ארום, האלט מען אים שוין באם גארגל און מע רייסט אים, עטלעכע הינט
מיטאמאל, און מע בייסט אים סאמע אין יענעם ארט, ווו עס טוט וויי...
    
ראבטשיק לאזט אראפ דעם וויידל, פארקלייבט זיך אין א ווינקל,
ציט אויס די מארדע און הייבט אן וואיען.
    
― וואס וויינסטו? ― מאכט צו אים זשוק און באלעקט זיך נאכן
אנבייסן.
    
― וויאזוי זאל איך ניט וויינען? ― זאגט ראבטשיק. ― איך בין
דער אומגליקלעכסטער פון אלע הינט אף דער וועלט! איך האב געמיינט אז דא, צווישן אייגענע, וועל איך כאטש עפעס כאפן. גלייב
מיר, איך וואלט נישט געקראכן; נאר איך בין טויט־הונגעריק, עס
גייט אויס דאס חיות!
    
― איך גלייב דיר. ― מאכט צו אים זשוק מיט א זיפץ. ― איך
פארשטיי וואס הייסט הונגער. ― איך גיי אריין אין דיין טרויעריקער
לאגע. נאר איך קאן דיר גאר נישט העלפן. דא איז שוין אזוי איינגעפירט. אז  י ע ד ע ר  ק צ ב ה א ט  ז י ך  ז יי ן  ה ו נ ט, א ו ן
י ע ד ע ר  ה ו נ ט  ה א ט  ז י ך  ז יי ן ק צ ב ...
    
― איז טאקע רעכט אזוי? ― זאגט ראבטשיק. ― ווו איז יושר?
ווו איז הינטלעכקייט? סטייטש, א הונט זאל צווישן הינט פארפאלן
ווערן?! א הונגעריקער צווישן זאטע זאל אויסגיין פון הונגער?!
    
― איך קאן דיר העלפן נאר מיט א זיפץ. ― זאגט זשוק, גענעצט
גאנץ געשמאק און כאפט א דרעמל נאכן אנבייסן.
    
― אז ס׳איז יא אזוי, ― מאכט ראבטשיק און נעמט זיך אן מיט
הארץ ― וועל איך גיין גלייך צו די קצבים; אפשר וועל איך מיר
אויסהאווקען א קצב...
    
― געזונטערהייט! ― זאגט זשוק. ― אבי דו זאלסט ניט גיין
צו מיין קצב, ווארעם אז דו וועסט גיין צו מיין קצב, וועל איך דיר
מאכן אן א וויידל, אזוי ווי איך, דו זעסט, צי ניין?
  
י.
    
און ראבטשיק איז אוועק גלייך צו די קצבים, דורכגעלאזט, אויסגעפעלט אלע הינט און האט זיך אנגעהויבן צושמייכלען צו די העקערס, שפרינגען אין פנים אריין און דרייען מיטן וויידל. נאר צום
שלים־מזל שלעפט זיך. איינער א העקער, א געזונטער יונג מיט ברייטע פלייצעס, האט אף קאטאוועס, אפנים אים א ווארף געטאן א האק
― א גליק, וואס ראבטשיק קאן שפרינגען, אניט, וואלט ער צעהאקט
געווארן אף צווייען.
    
― דו טאנצסט דאך גאר נישקשהדיק! ― מאכט צו אים ראודעק
מיט א ליצנות. ― א סך שענער פון אונדזער צאוציקן. צאוציק! קום
אהער, וועסטו זען, ווי מע טאנצט!...
    
צאוציק קומט צו לויפן און שפרינגט ראבטשיק גלייך אין פנים
אריין. ראבטשיק קאן דאס שוין מער ניט איבערטראגן. ער כאפט אן
צאוציקן מיט די ציין, לייגט אים אנידער, בייסט אים אין בייכל אריין.
ער לאזט אויס צו אים זיין גאנץ ביטער הארץ, און כאפט די פיס אף די
פלייצעס און מאכט א ויברח. ער פארקלייבט זיך איינער אליין אין פעלד,
ציט זיך אויס אין מיטן טראקט, באהאלט פאר דאסאדע און פאר בזיון
די מארדע צווישן די לאפעס און וויל נישט אנקוקן די ליכטיקע שיין.
עס ארט אים אפילו ניט, וואס די פליגן האבן אים באפאלן און בייסן
אים; לאזן זיי בייסן, לאזן זיי רייסן. סיי־ווי־סיי אין דער ערד מיטן
קאפ!...
    
― עק וועלט! ― טראכט זיך ראבטשיק. ― א הונט זאל נישט
קאנען צווישן הינט, צווישן  א יי ג ע נ ע ,  איבערלעבן א טאג אפילו,
― מעג זיך שוין איבערקערן די גאנצע וועלט!...
    
געשריבן אין יאר 1901
    
 מתושלח
(א יידיש פערדל).
  
א.
    
מ ת ו ש ל ח ― אזוי האט מען אים א נאמען געגעבן אין כתרילעווקע דערפאר, וואס ער איז געווען אנגעשטאפט מיט יארן, נישט
געהאט שוין קיין איין צאן אין מויל, א חוץ צוויי־דריי פענקעס, וואס
מיט זיי פלעגט ער קוים מיט צרות קייען ― אבי ס׳איז נאר געווען
וואס. א הויכער, א מאגערער, מיט אן אפגעבארעטער פעל, מיט א צעהרגעטן רוקן, קאליע אויגן, אף איינעם א בעלמע, דאס אנדערע רויטלעך.
אויסגעקנעכלטע פיס, שפיציקע קליבעס, איינגעפאלענע זייטן, די אונטערשטע ליפ אביסל אראפגעלאזט, ווי פארוויינט, דער וויידל אן
אויסגעפליקטער ― אט האט איר זיין פארטרעט. און געדינט האט ער
אף די עלטערע יארן אין כתרילעווקע בא כתריאל דעם וואסער־פירער
באם פעסל פאר א פערדל.
    
בטבע איז מתושלח געווען א רויקער, א הארעפאשנער, נאר אן
אויסגעהארעוועטער נעבעך. אנגעטיאפקעט זיך דעם גאנצן טאג אין דער
כתרילעווקער ליימיקער בלאטע און פארזארגט די שטאט אף א גאנץ
מעת־לעת מיט וואסער, איז ער געווען צופרידן, אז מע האט אים אויסגעשפאנט פונעם פעסל, אונטערגעווארפן אביסל שטרוי און פארביסן
מיט א פאמעניצע, וואס כתרילעכע האט אים אונטערגעטראגן מיט אזא
פנים, ווי מע טראגט אשטייגער אונטער זייער אן אנגעלייגטן גאסט א
פאלומעסיק מיט פיש, אדער א שיסל מיט ווארעניקעס. אף דער דאזיקער פאמעניצע פלעגט מתושלח ארויסקוקן ווי אף עפעס רעכטס, מחמת
 
 