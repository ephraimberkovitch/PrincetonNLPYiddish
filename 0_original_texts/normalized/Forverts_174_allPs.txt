 מיט א יאר צוריק, האב איך געשריבן אן ארטיקל וועגן „פעלדמעסטן‟ - א מיזרח־אייראפעישן מינהג אין וועלכן פרויען האבן געמאסטן דעם בית־עולם אדער א ספעציפישן קבר מיט פאדעם וואס זיי האבן שפעטער גענוצט אויף קנייטלעך כדי צו שאפן ספעציעלע ליכטלעך, געוויינטלעך אויף יום־כיפור. במשך פון דעם זומער, האב איך געלערנט יידיש אויף דער יידיש־זומער־וויימאר פראגראם. פאר איינער פון אונדזערע אקטיוויטעטן, זענען מיר געגאנגען אויפן יידישן בית־עולם און אים געמאסטן. דאס איז מסתמא צום ערשטן מאל וואס מע האט דאס געטאן אויף א יידיש־זומער־פראגראם. 
 מיר האבן געמאסטן דעם בית־עולם לויט א באשרייבונג פונעם יידישן עטנאגראף, ס. ווייסנבערג, וואס האט געשריבן וועגן דעם אין 1906. איר קענט לייענען אן ענגלישע איבערזעצונג פון זיין ארבעט דא. ווי איר זעט אינעם ווידעא, זענען מיר ארומגעגאנגען זאלבע צווייט אדער זאלבע דריט ארום דער קרייזליניע פונעם בית־עולם אין א מין הקפה. חיים שויס, אין זיין בוך וועגן יידישע יום־טובים, רעכנט אריין פעלדמעסטן מיט אנדערע „הקפות‟ – אום שמחת־תורה און הושענא־רבה, אדער ווען די כלה גייט ארום דעם חתן אונטער דער חופה. שויס טענהט אז, ניט קוקנדיק אויף די באטייטן וואס מען האט זיי שפעטער געגעבן, זענען די אלע הקפות אנטוויקלט געווארן פון „פרימיטיווע מנהגים‟ פון באשיצונג. פעלדמעסטן, וואס מע האט געטאן אדער אלול־צייט, פאר די ימים־נוראים, אדער אין אנדערע צייטן ווען מע האט באזונדערש מורא געהאט פארן שטארבן – למשל, ווען עמעצער איז געווען געפערלעך קראנק, אדער בשעת א מגפה – איז טאקע געווען אן אופן אפצוהיטן די לעבעדיקע פונעם טויט. 
 אין די תחינות וואס מע פלעגט זאגן בשעתן פעלד־ און קבר־מעסטן האט מען גערעדט ניט צו גאט אליין, נאר צו די טויטע, בעטנדיק אז זיי זאלן זיך מיען פאר די לעבעדיקע, כדי זיי זאלן ווייטער לעבן און – אלול־צייט – געדאכט ווערן צום גוטן אין דעם קומענדיקן יאר. מען האט געגלויבט אז דורכן אויפרופן די פארבינדונג מיט די שוין געשטארבענע, וואס זיצן שוין אין גן־עדן און זינדיקן ניט מער, קענען די לעבעדיקע זיך ראטעווען. 
 קנייטלעך לייגן ־ דעם ריטואל פון מאכן ליכטלעך, פלעגט א גרופע פרויען טאן אין די טעג צווישן ראש־השנה און יום־כיפור. א מאל, האט מען געדונגען א פראפעסיאנעלע „קנייטלעך לייגערין׳ ־ ווי אויך א „פעלדמעסטערין‟, אבער ביי א סך זכרונות און מעשיות, שטייט אז פרויען האבן געמאכט די ליכטלעך אין דער היים, מיט דער בעל־הביתטע אדער א געלערנטער, געניטער פרוי פון דער קהילה וואס איז געזעסן אויבן אן און אנגעפירט מיטן זאגן די תחינות. מע האט געמאכט צוויי גרויסע ליכטלעך - איינס פאר די לעבעדיקע, און איינס — דאס נשמה־ליכט — פאר די טויטע. ביים מאכן דאס ליכטל פאר די לעבעדיקע, האט מען דערמאנט אויף א קול אלע לעבעדיקע קרובים און אנדערע נאענטע מיט ספעציפישע ברכות, אנזאגנדיק דאס וואס מע פארלאנגט פאר זיי אינעם קומענדיקן יאר. ביים שאפן דאס נשמה־ליכטל, האט מען געזאגט א ספעציעלע תחינה וואס רופט אויף די אבות און אמהות, בעטנדיק ביי גאט אז ער זאל רחמנות האבן אויף די לעבעדיקע אין דעם זכות פון זייערע אור־עלטערן. ביידע ליכט פלעגט מען אנצינדן ערב יום־כיפור – דאס לעבעדיקע־ליכט אין דער היים, און דאס נשמה־ליכט אין שול. 
 די תחינה אויף יום־כיפור ליכט מאכן געפינט זיך אין שרה־בת־טובימס באקאנטער זאמלונג „שלושה שערים‟ ־ א באווייז פון ווי אנגענומען די א מינהגים זענען א מאל געווען. זיי האבן א לאנגע געשיכטע — מע געפינט די ערשטע רמזים אויף זיי אין יידישע מקורים פון דעם מיטל־עלטער. כאטש זיי זענען אין די מאדערנע צייטן צו־ביסלעךפארשווונדן געווארן טרעפט מען די מינהגים רעלאטיוו אפט אין זכרונות, ליטעראטור און פארשארבעטן פון 19טן און אפילו דעם 20סטן יארהונדערט. 
 בשעת ווייסנבערג באשרייבט פרטימדיק די מנהגים פונעם ערב־יום־כיפורדיקן ליכט מאכן, זעט מען ביי אן אנדער שטודיע –„גלויבונגען און מינהגים אין פארבינדונג מיט טויט‟ (ארויסגעגעבן אין 1925 אין ייוואס „פילאלאגישע שריפטן‟), עטלעכע ביישפילן פון פעלדמעסטן ווי אן אופן אפצוראטעווען א קראנקן – עפעס וואס מע טרעפט אויך אין דער יידישער ליטעראטור; למשל, אין מענדעלעס „די קליאטשע‟, אין וועלכער די זאגערקע, בריינדל, גייט אויפן בית־עולם צו וויינען און אים צו מעסטן כדי צו פרווון אפראטעווען דעם קראנקן העלד. 
 ווי אין די אלול־תחינות פון פעלד־ און קבר־מעסטן, איז מען פארן מעסטן געגאנגען צו די קברים פון דעם קראנקנס פארשטארבענע קבורים, בעטנדיק „זיי זאלן זיך מיען פאר גאט, דער קראנקער זאל געזונט ווערן‟. פון דעם פאדעם האט מען געמאכט א גרויס ליכטל, וואס מע האט געשענקט דעם בית־מדרש, כדי צו באלייכטן דאס ארט ווו מע לערנט תורה. אין עטלעכע ערטער, פלעגט מען מעסטן ניט דעם בית־עולם אדער קברים, נאר דעם קראנקן גופא, כדי צו שאפן א ליכט די גרייס פון זיין גוף. אין אנדערע שטעטלעך, האט מען געמאסטן דעם בית־עולם מיט שטאף, אנטשאט פאדעם, וואס מען האט שפעטער צעטיילט צווישן די אערמע־לייט. אין דעם שטעטל בילסק, האט מען דעם קראנקן צו קאפנס געלייגט בונטלעך גראז פונעם בית־עולם. לויט ווייסנבערג, איז עס אויך געווען וויכטיק ביים פעלדמעסטן אז דער פאדעם זאל קומען אין קאנטאקט מיטן גראז אדער נאך עפעס פונעם בית־עולמס באדן, אנווייזנדיק אז די ערד אין וועלכער די געשטארבענע זענען באגראבן געווארן האט געהאט א געוויסן כישוף. 
 ביים אנהייב פון ש. אנ־סקיס נישט־דערענדיקטער פיעסע „טאג און נאכט‟, רעדן צוויי פרויען וועגן דער מגפה פון וועלכער „קינדער שטארבן ווי פליגן‟. איינער פרעגט דער אנדערער וואס מען זאל טאן, ענטפערט זי: „געטאן שוין אלץ וואס נאר געקענט צו טאן. געמאסטן פעלד, מיט שיר המעלות׳ן, מיט תהילים, און ארום שטאדט געמאכט א גדר…‟ מענדעלעס „איבער א שטאט אין מיזרח‟ באשרייבט נאך א מגפה פון וועלכער „מענטשן זענען געפאלן ווי פליגן‟, און צווישן די ריי זאכן וואס די יידן האבן געטאן זיך צו ראטעווען דערפון שטייט געשריבן „ווייבער מעסטן פעלד.‟ 
 אין די היינטיקע צייטן, ווען מיר לעבן נאך אלץ דורך די קאוויד־מגפה, האלט איך אז די א מינהגים קענען נאך האבן א באטייט, ניט נאר ווייל מיר דארפן א שטיקל באשיץ־כישוף. אין סטוטשקאווס „אוצר פון דער יידישער שפראך‟ געפינט מען פעלדמעסטן סיי אונטער „כישוף טאן‟, סיי אין א רשימה ווערטער וואס האבן צו טאן מיט „באשלאסנקייט און עקשנות‟. „די פרויען וואס האבן געמאסטן פעלדער און קברים האבן ניט אנגענומען זייער גורל און זייער הילפלאזיקייט קעגן דער מאכט פון נאטור, און אפילו אויב היינצוטאג ווענדן מיר זיך צו דער וויסנשאפט אנטשטאט כישוף, דארפן מיר נאך אלץ אזא באשלאסנקייט ווייטער צו לעבן, אפצוהיטן סיי זיך, סיי די אנדערע ארום אונדז. 
