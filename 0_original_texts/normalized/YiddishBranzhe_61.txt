

פון כארקאוו ביז חיפה איז פאלג מיך א גאנג 



 by באריס סאנדלער 
February 28, 2021March 1, 2021 Filed under:
ליטעראטור
פראזע 


מרדכי יושקאווסקי
די דאזיקע געשעעניש איז פארגעקומען אין חיפה. ווי באוווסט, פירן היינט־צו-טאג ס׳רוב מוזייען אין דער וועלט אויך א פארצווייגטע אקאדעמיש־אויפקלערערישע טעטיקייט, האב איך און מיט א יאר צען צוריק דערהאלטן אן איינלאדונג צו עפענען א קורס פון יידישער ליטעראטור אינעם חיפהער מוזיי פון יאפאנישער קונסט, וואס איז מער באקאנט אונטערן נאמען טיקאטין־מוזיי. נאך דעם, ווי דער קורס איז אנגעגאנגען צוויי יאר, איז זיין פאפולערקייט געוואקסן אזוי ווייט, אז די פירערשאט האט באשלאסן אריבערצופירן דעם קורס אינעם חיפהער שטאט־אוידיטאריום, ווייל דארטן איז דער זאל דריי מאל גרעסער, איידער אינעם מוזיי. אין משך פון יארן בין איך צוגעוווינט געווארן דערצו, אז נאך יעדער לעקציע גייען צו צו מיר די צוהערער, דערציילן עפעס פון זייער לעבן אדער טיילן זיך מיט דערמאנונגען, וואס די לעקציע האט ארויפגעבראכט אין זייער זכרון. פון די דאזיקע נאך־לעקציע-שמועסן געניס איך ביז גאר, ווייל מע קאן דארטן צווישן אנדערס דערהערן און לערנען א סך אינטערעסאנטע זאכן.
יענץ מאל האב איך געגעבן א לעקציע וועגן דעם לעבן און שאפן פון דוד בערגעלסאן. דערביי האב איך געוויזן עטלעכע זעלטענע ביכער, און צווישן זיי אויך א ביכל מיט בערגעלסאנס דערציילונג „בירעבידזשאנער‟, ארויסגעגעבן פון מאסקווער פארלאג „דער עמעס‟ אין 1934.
נאך דער לעקציע איז צו מיר צוגעגאנגען א שטאלטנער הויכער מאנצביל מיט א קאפ גרויע קוטשעראווע האר און גלאנצנדיקע אויגן. ער האט געבעטן כ׳זאל אים געבן א קוק טאן דאס בוך „בירעבידזשאנער‟, דערביי האב איך באמערקט אויף זיין פנים, אז ער איז אויפגערודערט און אומרויק. בלעטערנדיק די פארגעלטע זייטלעך מיט א מין רירנדיקער פארזיכטיקייט, האט ער געזאגט אויף העברעיש מיט א שווערן רוסישן אקצענט: „יא… איך געדענק עס זיכער. איך האב געהאט דאס דאזיקע בוך. גענוי… איך האב עס געהאט‟.
א פארווונדערטער האב איך איבערגעפרעגט: „פארוואס געהאט? וווהין איז עס אהינגעקומען?‟
דער גרוי־קוטשעראווער מאנצביל האט זיך א ביסל צעמישט און געענטפערט מיט א געפיל פון פארלוירנקייט: „עס איז א לאנגע געשיכטע… זאגט מיר, קאן איך אייך איינלאדן ביי א געלעגנהייט אויף א גלאז קאווע צו מיר אהיים? איך בעט אייך, קומט אריין. איך זאג אייך צו, אז קיין חרטה וועט איר ניט האבן‟. ער האט ארויסגענומען פון זיין טייסטער א וויזיט־קארטל, דערלאנגט עס מיר און צוגעגעבן מיט א האפנדיקן שמייכל: „איך בעט אייך, טעלעפאנירט מיר פאר אייער נעקסטן קומען קיין חיפה, וועלן מיר באשטימען א באגעגעניש‟.
שוין פארנדיק צוריק אהיים אין טאקסי, האב איך איבערגעלייענט דאס וויזיט־קארטל: „ד״ר אריה זלדין, רופא כירורג‟ (דאקטער־כירורג) — און פארצייכנט אינעם נאטיץ־ביכעלע צו טעלעפאנירן אים א טאג פאר דער קומעדיקער לעקציע אין חיפהער אוידיטאריום. אומגעפער אין א חודש ארום האט מיך הער זעלדין אפגעווארט נאך דער לעקציע און מיטן אויטא געבראכט אין זיין הויז, וואס האט זיך געפונען אין דער פרעסטיזשפולער חיפהער געגנט „דניה‟ אויפן שפיץ פונעם כרמל־בארג. אויפן וועג, וואס האט געדויערט א מינוט צען, איז ער אריבערגעגאנגען צו רעדן אויף רוסיש. אנקומענדיק, האט ער מיך אריינגעפירט אינעם געראמען סאלאן פון זיין הויז. דורך א גרויסער פארגלאזטער וואנט פונעם סאלאן האט זיך געעפנט א זעלטענע פאנאראם אויף חיפה. אויף דער שטאט איז ממש אראפגעשווומען פונעם כרמל־בארג צום ים דער בלויער הימל און האט געשפילט מיט א גאנצער גאמע קאלירן — ווייסע הייזער, רויטע דעכער, געדיכטע גרינווארג פונעם כרמל־וואלד, — און דאס אלץ איז באגאסן געווארן מיט די זאפטיק־גאלדענע זון־שטראלן… איך בין אזוי דערשטוינט געווארן פון אט דעם בילד, אז איך האב קוים ארויסגעשטאמלט: „פאר דעם אליין האט זיך געלוינט קומען צו אייך‟.
דאקטער זעלדין האט מיר דערציילט, אז ער לעבט אליין, ווייל זיין פרוי איז געשטארבן מיט צוויי יאר צוריק, און ביידע טעכטער האבן זייערע משפחות. איינע וווינט אין תל־אביב, און די אנדערע אין אשדוד. זיי רופן אים אריבערצופארן נעענטער צו זיי, אבער ער איז פארליבט אין דער דאזיקער שטאט, ווו ער לעבט שוין עטלעכע און פערציק יאר, זינט ער איז עולה געווען אינעם יאר 1974.
דערזעענדיק, אז איך בין ניט מסוגל זיך אפצורייסן פון דער פאנאראם, וואס עפנט זיך פון זיין הויז, האט ער באמערקט: „יא, איך פארשטיי אייך זייער גוט. אלע, וואס קומען אריין צו מיר אין הויז דאס ערשטע מאל, ווערן געפלעפט פונעם דאזיקן בילד. פאר מיר פערזענלעך אויפצושטיין יעדן אינדערפרי, צוגיין צו דעם פענצטער און ווארפן א בליק אויף דער שטאט איז די בעסטע רפואה. עס גיט מיר צו א שטיק געזונט, דעריבער קאן איך אפילו ניט טראכטן וועגן דעם, איך זאל אריבערפארן ערגעץ־ווו פון דאנען‟.
דאקטער זעלדין האט פאר מיר שטאלצירט, אז ער קען עטלעכע סודות פון צוגרייטן באמת א גוטע קאווע. ער איז ארויסגעגאנגען אין קיך, און אין עטלעכע מינוט ארום איז ער צוריקגעקומען פון דארט, טראגנדיק א טאץ מיט צוויי טעפעלעך קאווע און א טעלערל מיט קיכלעך. ער האט זיך אוועקגעזעצט אין א ברייטן, מאסיוון פאטעל, און איך בין געזעסן אנטקעגן אים אויף א ברוינער לעדערנער סאפע. ער האט א זופ געטאן פונעם טעפעלע קאווע און, שמייכלענדיק געזאגט: „איר פארשטייט מסתמא, אז דא, אין ישראל, בין איך געווארן אריה. די עלטערן האבן מיך גערופן ליאווע, אין דער קינדהייט — ליאווושקא. איך בין געבוירן געווארן אין כארקאוו א פאר יאר נאך דער מלחמה, אין 1947‟.
אויף דעם האב איך געענטפערט: „זיכער פארשטיי איך עס. ישראל האט געשטויסן א סך פון אונדז בייטן די נעמען. א גליק, אז מע פאדערט ניט איצט פארהעברעישן די פאמיליע־נעמען, אזוי ווי עס איז געווען דא אנגענומען אין די פופציקער און זעכציקער יארן‟.
אריה זעלדינס פנים איז מיט א מאל געווארן ערנסטער, אויף א וויילע האט זיך מיר אפילו אויסגעדאכט, אז זיין בליק איז א ביסל פארנעפלט געווארן, ווי ער וואלט זיך געעצהט וועגן עפעס־וואס מיט זיך אליין.
„איך האף, אז כ׳וועל אייך ניט לאנגווייליקן, אבער עס האט זיך מיר פארגלוסט אייך צו דערציילן מיין געשיכטע, — האט ער געזאגט איינדייטיק און אנטשלאסן, — אז איר וועט הערן, וועט איר אלץ פארשטיין אליין. איך האב אייך שוין געזאגט, אז כ׳בין געבוירן געווארן אין כארקאוו. ניט סתם געבוירן אין כארקאוו… פון טאטנס צד בין איך דער דריטער דור אין כארקאוו. איר ווייסט דאך, אז כארקאוו איז געווען מחוץ דעם תחום־המושב. מיין זיידע האט געשטאמט פון ווייסרוסלאנד. נאך א קינד האט מען אים צוגענומען צו דינען ווי א ניקאלאיעווסקער סאלדאט, געווען א קאנטאניסט. איר האט דאך דערציילט וועגן דעם אויף איינער פון אייערע לעקציעס, ווי מע פלעג צונעמען ממש קינדער אין דער ארמיי, און די משפחות זיינען נאך זיי שבעה געזעסן. נאכן אפדינען א סך יאר האט ער געקראגן א דערלויבעניש צו וווינען מחוץ דעם תחום. איז ער געקומען קיין כארקאוו, א סך געארבעט, אפגעשפארט א סומע געלט און האט געעפנט אן אייגענע ברויעריי. ער איז אפילו נתעשר געווארן, געווען איינער פון די בויערס פון דער קאנטאניסטישער שיל. דער בנין פון דער שיל עקזיסטירט, דאכט זיך, ביז היינט. שפעטער האט ער חתונה געהאט מיט א שטאטיש מיידל, געהאט מיט איר, מיט מיין באבען, הייסט עס, דריי קינדער — צוויי טעכטער און א זון. מיין טאטע איז געווען דער מיזיניק. פון דער גאנצער גרויסער משפחה איז ער געבליבן לעבן און זיין עלטערע פלימעניצע. ער האט געדינט אין דער רויטער ארמיי און געדארפט סוף זומער 1941 דעמאביליזירט ווערן, און זיין פלימעניצע, האט שטודירט מוזיק אין דער גנעסין־קאנסערוואטאריע אין מאסקווע. ביז היינט פארשטיי איך ניט, פארוואס די גאנצע משפחה האט זיך ניט עוואקוירט. אלע זיינען אומגעקומען אין דראביצקי יאר. געווען א גאנצער שבט און כמעט קיין זכר איז פון אים ניט פארבליבן.
„מיין פאטער איז אדורך די גאנצע מלחמה — פונעם ערשטן טאג ביזן לעצטן, עטלעכע מאל געווען פארווונדעט. נאך דער מלחמה האט ער זיך אומגעקערט קיין כארקאוו און פארווירקלעכט זיין טרוים. ער איז אנגענומען געווארן אינעם מעדיצינישן אינסטיטוט. דארט האט ער זיך באקענט מיט מיין מאמען. אין א יאר נאך זייער חתונה בין איך געבוירן געווארן. אין די נעכט האט דער טאטע געארבעט ווי א סאניטאר אין דער גיכער הילף, ביי טאג זיך געלערנט. מיינע ביידע עלטערן זיינען געווארן גוטע דאקטוירים, געהאט א נאמען אין שטאט, דער טאטע איז געווען א כירורג, די מאמע — א קינדער־דאקטערין. פאר מיר איז בכלל קיין פראגע ניט געשטאנען, וואס וועט זיין מיין פראפעסיאנעלע צוקונפט. פון קינדווייז אן האב איך געוווסט, אז איך וועל גיין אין די פוסטריט פון די עלטערן און ווערן א דאקטער, בפרט נאך, אז איך האב געענדיקט די מיטלשול מיט א גאלדענעם מעדאל.
„איך דארף אייך ניט דערציילן, אז אויף יעדן שריט און טריט האט געוועלטיקט א שרעקלעכער אנטיסעמיטיזם. דעם טאטן האט מען געמוזט נאמינירן אין זיין קליניק אויפן אמט פונעם פארוואלטער ביים כירורגיע־אפטייל. קיינער פון זיינע קאלעגן האט ניט געהאט קיין ספק, אז ער איז בפירוש דער פאסיקסטער מענטש פאר דער דאזיקער שטעלע. זיין נאמען איז געווען באקאנט ווייט אויסער כארקאוו. עס פלעגן זיך קאנסולטירן מיט אים דאקטוירים פון מאסקווע, קיעוו און אנדערע שטעט. ער האט פובליקירט ארטיקלען אין פראפעסיאנעלע מעדיצינישע זשורנאלן. פלוצעם איינעם א טאג האט אים ארויסגערופן זיינער א חבר, דער הויפט פונעם „גארזדראוו‟ (שטאטישע געזונטהייטס־אינסטאנץ) און מיט אראפגעלאזטע אויגן אים געזאגט: „זיי מיר מוחל, איך האב גארנישט ניט געקאנט טאן, עס איז געווען א טעלעפאן־קלונג פון אויבן מיט א באפעל, אז קיין שום זעלדין זאל ניט אנפירן מיטן אפטייל. עס איז שוין געחתמעט געווארן די פארארדענונג צו נאמינירן די דאקטערין סאלאוויאווא ווי א פארוואלטערין פון דער כירורגיע‟. דער טאטע האט עס אויפגענומען זייער שווער, ממש דעמאראליזירט געווארן, אריין אין א דעפרעסיע, דערנאך אין א צושטאנד פון א מין קרענקלעכער גלייכגילטיקייט. עס האט גענומען א גוט שטיק צייט, איידער ער איז געקומען צו זיך…
„אינטערעסאנט איז אבער, אז וואס גרעסער עס איז געווען די דערנידערונג און דיסקרימינירונג, אלץ מער האט זיך אונדזער משפחה דערנענטערט צו יידישקייט. דער טאטע האט פאר דער מלחמה געלערנט אין א זיבן־יעריקער יידישער אנפאנג־שול, האט ער מיך אויסגעלערנט לייענען און שרייבן אויף יידיש. צווישן זיך האבן די עלטערן ניט זעלטן גערעדט אויך אויף יידיש. אונדזער משפחה איז ניט געווען רעליגיעז, נאר מיר האבן אנגעהויבן אפהיטן שבת און יידישע ימים־טובים. פון מיין פריער קינדהייט אן האט מען פאר מיר ניט באהאלטן קיין סימן פון יידישקייט. איך האב גוט געוווסט, ווער איך בין און פון וואנען איך שטאם.
„איך האב זיך געלערנט אין דער שול אויף אויסגעצייכנט, אבער אויף יעדן דריטן ווארט האט מען מיך געשיקט קיין ישראל, באליידיקט, באעוולט אן א פארוואס… מסתמא האט איר דאס אויך איבערגעלעבט, ווען די עלטערן פלעגן אריינקלאפן אינעם קאפ פון א יידיש קינד: דו מוזסט זיך לערנען בעסער פון אנדערע, זיין תמיד אויף דער הייך, ווייל כדי דערגיין צו עפעס, וועט עס דיר אנקומען א סך שווערער. דו מוזסט באווייזן, אז ניט געקוקט אויף זייער שינאה און קינאה צו אונדז, וועסטו דערגרייכן דאס, וואס ס׳קומט דיר. איך ווייס ניט, וויאזוי איז ביי אנדערע, אבער ביי אונדז, רוסישע יידן, איז עס, דאכט זיך, אין בלוט איינגעווארצלט. איך האב זיך פלייסיק געלערנט, מער פון אלץ ליב געהאט כעמיע און ביאלאגיע, אויך שטודירט אין דער מוזיק־שול; אבער דערביי האט זיך אין מיר אלץ מער געוועקט דאס נאציאנאלע געפיל. ווי מיין טאטע פלעג זאגן: אפילו אויב עמעצער וויל מיט אלע כוחות פארגעסן, אז ער איז א ייד, וועלן די אנטיסעמיטן עס אים ניט פארגינען, ניט לאזן עס צו טאן. איך האב א סך געלייענט, ניט פארגעסן צו לייענען אויך אויף יידיש. דאנקען גאט, אז די וויכטיקסטע זאך, וואס מיינע עלטערן האבן צונויפגעקליבן אין זייער לעבן, איז געווען א ריזן־ביבליאטעק. אונדזער דירה איז געווען פול מיט ביכער. דער טאטע האט געבויט פאליצעס פונעם דיל ביז דער סטעליע. אויף ביכער פלעגט מען קיינמאל ניט זשאלעווען קיין געלט. דער בעסטער פארברענג סיי פארן טאטן, סיי פאר דער מאמען איז געווען זיך ארומדרייען אויף דער ׳קניזשנאיא באראכאלקא׳ (א מארק פון געניצטע ביכער). ווען זיי פלעגן ערגעץ פארן אין אן אנדער שטאט, האט מען צוריק געפירט, דער עיקר, ביכער. טאקע צוליב דער דאזיקער ביבליאטעק איז געשען מיין גרויסע דראמע…‟
פלוצעם האט דאקטער זעלדין איבערגעריסן זיין דערציילונג, א קוק געטאן אויף מיר מיט א פארשערישן בליק און א פרעג געטאן אין איין אטעם:
„ס׳איז אייך אינטערעסאנט? איך נודיע אייך ניט צו פיל? אפשר נאך א טעפעלע קאווע?„ניין, א דאנק, עס איז זייער אינטערעסאנט, איך אידענטיפיציר זיך זייער מיט אייער געשיכטע. מיר קומען דאך פון די זעלבע מקומות, פארשטיי איך זייער נאענט וועגן וואס איר רעדט, — האב איך געענטפערט, ווארטנדיק מיט אומגעדולד אויפן המשך.
דערביי האב איך געכאפט ווידער א בליק אויף דער פאנאראם, וואס האט זיך געעפנט דורך דער פארגלאזטער וואנט און ממש פיזיש דערפילט א שטארקן דיסאנאנס צווישן דעם דאזיקן פאסטאראלן בילד פונעם כרמל־בארג מיט דער באזוניקטער פרעכטיקער שטאט, וואס שטראמט אראפ צו דער פאנטאסטישער בלויקייט פונעם ים, און דער געשיכטע, וואס איך הער דא אצינד. איך האב דערשפירט בוכשטעבלעך א מין צעשפאלטקייט. די אויגן האבן געזען איין ווירקלעכקייט — א ליכטיקע, א קלארע, און די געדאנקען האבן זיך אריבערגעטראגן אין אן אנדערער — א ווייטער, גרויער, דראענדיקער רעאלקייט, מיט א ביטערלעכן ביי־טעם…
דאקטער זעלדין האט איבערגעריסן מיינע מחשבות און ממשיך געווען:
„איך האב נאך יונגערהייט פארשטאנען, אז מיר האבן א צוקונפט און א קיום נאר אין דער יידישער מדינה, און איך האב געזוכט יעדן פרט, יעדעס פינטעלע אינפארמאציע וועגן ישראל. איך האב געוווסט, אז אלץ מוז זיין בשתיקה, קיינער זאל גארנישט חושד זיין. כארקאוו איז א גרויסע שטאט, און עס האבן דארט געלעבט א סך יידן, אבער דארט האב איך ניט געהאט קיין יידישע סביבה. עס איז געווען אנדערש, איידער אין די קליינע שטעטלעך, ווו יידן האבן געלעבט מער־ווייניקער קאנצענטרירט, אפילו אין די נאך־מלחמה-יארן. אין די גרויסע שטעט איז מען געווען מער צעזייט און צעשפרייט, דעריבער איז געווען כמעט אוממעגלעך אנצוהאלטן א יידישע סביבה. איך האב געהאט ווייניק יידישע חברים. די, וואס האבן זיך געלערנט מיט מיר אין דער שול, האבן מורא געהאט זיך אפן חברן מיט אנדערע יידן, מע זאל זיי ניט חושד זיין, אז זיי האבן געשאפן א ׳זשידאווסקיע קאמפאניע׳. עס האט זיך שוין אזוי באקומען, אז מיין בעסטער חבר אין די העכערע קלאסן איז געווען אן אוקראינישער בחור טימאפיי סושיצקי. ער האט געשטאמט פון א פשוטער ארבעטער־משפחה. דער טאטע זיינער איז געווען א שאפער, פלעגט ער אפט מאל קומען אהיים שיכור. די מאמע האט געארבעט אין א פאבריק, און דאס יינגל פלעגט זיך ארומדרייען אין די גאסן. איך ווייס אפילו ניט פארוואס, אבער דער דאזיקער טימקא, ווי אלע האבן אים גערופן, האט זיך געקלעפט צו מיר. כמעט יעדן נאכמיטאג איז ער געקומען צו מיר אהיים, איך זאל אים ארויסהעלפן מיט דער היים־ארבעט. איך פלעג אים אונטערשטופן צו לייענען ביכער, וואס איך האב שוין אליין געהאט איבערגעלייענט. מיר פלעגן גיין אין קינא, שפאצירן אין איינעם, זיך אריינכאפן אויפן טאנץ־פלאץ צו טאנצן מיט מיידלעך. ווען מיר האבן זיך געלערנט אינעם לעצטן קלאס, האבן מיר זיך צערעדט, וואס ווער וועט טאן נאך דער שול. איך האב אים געזאגט, אז איך גרייט זיך אריינצוטרעטן אינעם מעדיצינישן אינסטיטוט און וויל ווערן א דאקטער, ווי מיינע עלטערן. האט ער מיר געענטפערט: ׳ווייסטו וואס? איך וועל פרווון אויך גיין אין מעדיצינישן. איך וויל זיין דארט, ווו דו וועסט זיין׳. איך האב אים געווארנט, אז דער קאנקורס איז דארט זייער א גרויסער, און דער זשורנאל איז ביי אים פול מיט „דרייען‟. צום סוף האב איך אים צוגעזאגט, אז אין משך פונעם יאר וועל איך מיט אים זיצן און אים ארויסהעלפן מיט פיזיק, כעמיע און ביאלאגיע. אזוי איז טאקע געווען. מיר האבן שטודירט כמעט יעדן טאג ביז שפעט, איך האב אים באמת געוואלט ארויסציען אויף עפעס א לייטישן ניווא און העלפן, ער זאל אויך אריין אינעם מעדיצינישן אינסטיטוט מיט מיר אין איינעם. ביי אים איז עס געגאנגען שווערלעך, אבער ער האט זיך שטארק באמיט.
און אט איז געקומען דער טאג פונעם ערשטן עקזאמען. עס איז געווען כעמיע. וויבאלד איך האב געהאט א גאלדענעם מעדאל, האב איך באקומען דאס רעכט אנגענומען צו ווערן אינעם אינסטיטוט בלויז מיט איין עקזאמען אנשטאט די געוויינטלעכע פיר, אבער מיטן תנאי, אז איך וועל ביי אט דעם ערשטן עקזאמען קריגן א ׳פינף׳, אויסגעצייכנט! איז געקומען דער טאג. איך בין געווען אינגאנצן רויק, ווייל כעמיע האב איך געקענט אזוי, ווי מע קנאקט ניסעלעך…‟
דאקטער זעלדין איז אויף א וויילע אנטשוויגן געווארן. אויף זיינע ליפן איז געלעגן א מין האלבער שמייכל, וואס האט געקאנט פארטייטשט ווערן, אז באלד וועט ער זאגן אזוינס, וואס וועט מיך ממש דערשיטערן. אט דער האלבער שמייכל האט נאך מער אנגעשפיצט מיין אויפמערק, מיר גורם געווען צו דערפילן א שפאנונג אינעם גאנצן קערפער. אויף א רגע האב איך באמערקט, אז איך לעב מיט דער דאזיקער געשיכטע, אז איך פיל זיך ניט מער ווי א זייטיקער צוהערער, און אומדערווארט פאר זיך אליין האב איך אויסגעשאסן: מיר דאכט זיך, אז איך בין זיך משער, וואס ס׳איז געשען ווייטער‟…
סוף קומט

Share this:TwitterFacebookPrintLike this:Like Loading...

Related
 


Tagged: fasadliteraturestoryYiddish 
Post navigation


Previous Post
דער פערציקסטער געבוירן־טאג 

Next Post
עס וויל זיך לעבן 



