

לאפסוס־קאקטוס — 35 



 by באריס סאנדלער 
August 1, 2020July 31, 2020 Filed under:
שפראך 

אין מיין לאנג־יאריקער רעדאקטארישער ארבעט קומט מיר כסדר אויס זיך צו פארהאלטן אויף א ווארט, א זאץ, א פראזע, — חלילה, נישט צוליב צענזור, וואס אין די צייטן פון מיין אריינגיין אינעם היכל פון דער סאוועטישער יידישער ליטעראטור, איז עס געווען שיער נישט די הויפט־אויפגאבע פונעם רעדאקטאר — נישט דערלאזן א קראמאלע אינעם טעקסט!
יענע צייטן זיינען, דאנקען גאט, געבליבן אין מיין נעכטן. די היינטיקע ארבעט פון א רעדאקטאר מיינט, קודם־כל, נישט „פארבעסערן‟ דעם שרייבער, נאר אויסרייניקן זיין טעקסט פון די „זאמדעלעך‟, וואס ער האט זיי נישט באמערקט. זיי זיינען געבליבן אויף די ציין און סקריפען. עס קאן זיין א קלייניקייט — איין ווארט, ווי למשל, אין אזא זאץ:
ס׳איז טשיקאווע צו שטעלן די פראגע, ווי אזוי האבן די פוילישע יידישע צייטונגען אנגעצייכנט זייער לעצטן תישעה־באב?
דאס ווארט „אנצייכענען‟ טראגט דא אין זיך מער פון „מאלן‟ איידער פון „דעפינירן‟. דער מחבר האט בפירוש געמיינט מער פון „דעפינירן‟. ס׳איז גענוג צו בייטן דעם פרעפיקס פון „אנ‟ אויף „בא‟, עס זאל גלייך ווערן פינקטלעכער און דייטלעך דער גאנצער זאץ:
ס׳איז טשיקאווע צו שטעלן די פראגע, ווי אזוי האבן די פוילישע יידישע צייטונגען באצייכנט זייער לעצטן תישעה־באב?
אן אנדער זאץ:
ווי אזוי האבן יידן באגריפן דעם חורבן פארן חורבן — בלייבט א קשיא.
דער מחבר האט טאקע געמיינט, „באגרייפן‟ דעם חורבן, אבער אין תוך פון אט דעם זאץ, וואלט פארט פינקטלעכער געווען זיך באנוצן מיטן ווארט „באנעמען‟, וואס איז מער ארומנעמיק:
ווי אזוי האבן יידן באנומען דעם חורבן פארן חורבן — בלייבט א קשיא.
„באגרייפן‟ און „באנעמען‟ — זיינען סינאנימען, אבער אינעם זאץ האט יעדער ווארט זיין אייגענעם „גלאנץ‟.
צוויי אנדערע סינאנימען — „חילוק‟ און „אונטערשייד‟. ביידע ווערטער מיינען ממש דאס זעלבע: ווי אזוי איז עס אנדערש? „חילוק‟ — איז א לשון־קודש־שטאמיק ווארט און „אונטערשייד‟ — קומט ארויס פונעם דייטשישן ווארט „Unterschied‟.
אויב ס׳איז אייך ווייניק די צוויי סינאנימען, קאן איך צוגעבן נאך א דריטן — „נפקא־מינה‟. די פראגע אבער בלייבט: ווען זשע שטעלט מען אין זאץ אריין „חילוק‟ און ווען — „אונטערשייד‟?
עס ווענדט זיך פונעם זאץ און פון דעם, וואס מע וויל אינעם זאץ באטאנען. אט איז דער זאץ:
דאס בין איך געווען, דער שטן, ניט גאט, און עס איז געווען אויף דיין אחריות צו פארשטיין דעם חילוק/אונטערשייד.
ביידע ווערטער זיינען דא צום ארט און גיבן איבער דעם פולן זינען פון זאץ. פון דעסטוועגן, ווערט עס געזאגט פונעם שטן, א מיפאלאגישע געשטאלט, דערצו נוצט ער פריער דאס העברעיש־שטאמיק ווארט „אחריות‟. דעריבער, מיין איך, אז ס׳איז מער פאסיק צו פארענדיקן די פראזע מיטן ווארט „חילוק‟. ס׳איז סטיליסטיש אויסגעהאלטן און סע מאכט די איראניע נאך בולטער.
אן אנדער פראגע מכוח די סינאנימען — „עק‟ און „וויידל‟, אין זינען פון ענדגליד. בכלל דארף מען מיט ביידע ווערטער זיין פארזיכטיק, ווייל אין פארשיידענע טיילן פון דער יידיש־שפראכיקער מאפע, האט מען אין די ווערטער אריינגעלייגט אן אייגענעם טייטש. אין נחום סטוטשקאווס „אוצר‟ געפינט זיך דאס ווארט „וויידל‟ צווישן די ווערטער פון געשלעכטטייל. אין בעסאראביע, למשל, איז געווען פונקט פארקערט: דווקא דאס ווארט „עק‟ פלעגט מען באנוצן ווי א געשלעכטטייל. מעגלעך, כדי אין גאנצן אויסצומיידן מיספארשטענדענישן מיט ביידע ווערטער, איז מער פארשפרייט געווארן דאס רומעניש־אפשטאמיק ווארט „קאדע‟.
אזוי אז א הונט און א קאץ האבן געהאט א קאדע. זיי האבן מיט זייער קאדע געקאנט דרייען, ווי א מענטש מיט זיין נאז, אבער קיין מאל נישט „דריידלען‟!
בלי־ספק, אז יעדער אנגעשריבענער טעקסט, איידער ער ווערט פובליקירט, נייטיקט זיך אין נאך א פאר אויגן, ווי מע זאגט אין יידיש. צום גרויסן באדויערן, בשעתן לייענען אייניקע יידישע ארטיקלען, אפגעדרוקט היינט אין געוויסע יידישע פובליקאציעס, קריכן די אויגן ארויס פונעם קאפ און מיינע ציין ווערן פארשטאפט מיט זאמד, אז עס לויפט אזש דורך א גרויל איבערן לייב.
אייער לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: linguisticresearchYiddish 
Post navigation


Previous Post
נאטיצן פונעם רעדאקטאר — 34 

Next Post
פון אונדזער עזבון: עלי שעכטמאן (1908־1996) 



