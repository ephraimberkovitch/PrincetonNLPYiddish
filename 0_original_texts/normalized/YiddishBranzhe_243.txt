

דער טראנזיסטאר 



 by באריס סאנדלער 
October 2, 2019October 6, 2019 Filed under:
ליטעראטור
פראזע 

עמיל קאלין
פאר דער טיר, וואס איבער איר הענגט, קוים מיט צרות, דער גרויסער שילד „י. פורמאן שטוב־זאכן, גאלאנטעריע, ראדיא‟, איז געשטאנען דער אייגנטימער — א ייד פון פלייש און ביין. ער האט זיך אומגעדולדיק געפארעט מיטן שליסל אינעם שלאס־לעכל.
דאס שליסל־נעזעלע, אן אויסגעקרימטס אין פארלויף פון יארן, האט זיך בלינדערהייט נאך א מאל און ווידער א מאל פארטשעפעט אין דעם פארזשאווערטן שלאס־לעכל, אבער דער שלאס האט זיך איינגעשפארט און נאך אלץ נישט געאיילט זיך עפענען.
א זאפטיקער ניבול־פה איז שוין גרייט געווען זיך אראפרייסן פון ישראל פורמאנס שפיץ־צונג, אבער פונקט דעמאלט האט זיך דער שלאס אונטערגעגעבן און די טיר האט זיך געעפנט מיט א סקריפעניש.
צומאל האט זיך געטראפן, אז א פארבייגייער זאל ווארפן א ווארט לגבי דעם, אז ס׳איז שוין כדאי א טראכט טאן וועגן אנשמירן די זאוויסיעס. ס׳איז געווען גענוג, אז ישראל פורמאן זאל אים שענקען אן אייזקאלטן בליק, דער פארבייגייער זאל אננעמען א פול מויל וואסער און גיין זיך זיין וועג.
אזוי ווי יענעם אינדערפרי האט אים קיינער נישט פארהאלטן מיט נארישע עצות, איז ישראל גלייך צוגעגאנגען צו דער קאסע איבערציילן דאס געלט, געווויר ווערן טאמער דאס שווארצע יאר האט, חלילה, נישט גענישטערט דארט ביי נאכט. די קאסע איז קיינמאל נישט „אויסגעלאפן‟, ווי די מילך ביי זיין פלוניתטע.
די וואס האבן פאקטיש דערהאלטן דאס געשעפט, זענען געווען זיינע געציילטע בני־עיר אדער גלאט לאנדסלייט, וואס פלעגן אריינקומען שוין גיכער זיך אויסטוישן מיט א ווארט אויפן היימישן יידיש, איידער עפעס צו קויפן. גאר זעלטן האט אריינגעוואנדערט א צופעליקער קונה. דעמאלט האט ישראל געמוזט צוקומען צו זיין פארזשאווערטן לשון־קודש, וואס ער האט געדענקט נאך פון די חדר־יארן. אז קיין לשון האט אים נישט געסטייעט, האבן דאס ווארט גענומען זיינע הענט.
נאכן איבערציילן דאס געלט האט ישראל אפגעווישט דעם פארשוויצטן שטערן און איז אראפגעגאנגען מיט די שמאלע טרעפ אין זיין „אטעליע‟. דער „אטעליע‟ איז געווען א נישט גרויסער אונטערערדישער צימער, באשלאגן מיט פייכטקייט און זיילן שטויב. דארטן האבן זיך געוואלגערט זיינע „פאציענטן‟ — ראדיא־אפאראטן און טראנזיסטארן, וואס האבן געליטן פון אלערליי פארשלעפטע חלאתן.
ישראל פורמאן האט זיך אוועקגעזעצט אויף א טאבורעטל, אוועקגעלייגט אויף א טישל זיין היטל, די קליינע יארמלקע און אויסגעטאן דאס העמד. ער איז געבליבן זיצן אנגעטאן בלויז אין א לייבל, וואס האט אויפגעדעקט א האריקע פלייצע.
א ביליק געמעל פון א צדיק, אן איין־און-איינציקע דערמאנונג פון דער וועלט „למעלה‟, איז געהאנגען אויף דער וואנט אנטקעגן. דעם צדיקס אויגן, ברייט צעעפנטע, פול מיט חידוש, האבן בלית־ברירה באגלייט די נערוועזע באוועגונגען פון דעם ייד, וואס זיצט מיט א הוילן קאפ און שלאגט כסדר די אומשולדיקע טראנזיסטארן.

דעם טאג האט ישראל געקעמפט מיט א טראנזיסטאר, א גרויסער להכעיסניק, וואס האט נישט געוואלט ארויסלאזן קיין פיפס, כאטש גיי זיך הענגען. ער האט דערלאנגט דעם מכשיר צוויי קלעפ אויף דער לינקער זייט, געשאלטן אין טאטנס־טאטן אריין און געשפיגן. פלוצעם האט דער ממזר באקומען א לשון; דער טראנזיסטאר האט אנגעהויבן צו זשומען און כארכלען. דאס כארכלעניש זיינס איז גאר נישט געווען קיין פשוטס.
ישראל פורמאנס אנגעשפיצטע אויערן האבן אויפגעכאפט רייד — אין אנהייב בלויז שטיקער ווערטער, דערנאך גאנצע ווערטער און לסוף פארהאקטע זאצן. ער האט באנומען בחוש, אז דאס רעדט צו אים דער צדיק אליין: „סרול, וואס שלאגסטו מיך? האב רחמנות!‟ — האט דער צדיק זיך געבעטן. יא, די ווערטער הערן זיך טאקע נישט גאנץ קלאר, אבער דאס איז דאך די בעסטע ראיה, אז דער וואס עס רעדט צו אים איז טאקע דער צדיק.
די, וואס האבן געהאט די זכיה צו קענען דעם צדיק פערזענלעך, קענען עדות זאגן, אז זיין רעדן איז תמיד געווען א שטאמלדיקס, א הייזעריקס. נאר זיין הויזגעזינד, זיין גבאי, די סאמע נאענטע זענען געווען ביכולת צו פארשטיין באשיימפערלעך וואס ער זאגט. דער צדיק איז געווען א פארהוילענער, א צוריקגעצויגענער, וואס האט גארנישט געוווסט פון הלכות־מלכות. ער איז, ווייזט אויס, מגולגל געווארן אין א טראנזיסטאר — אזוי האט מען גוזר געווען אויבן, אין די הויכע הימלען.
צוריקגערעדט, שטעקט דאך דערינען א שטיקל מעלה. א טראנזיסטאר האט נישט קיין בינה און דעה, קען ער נישט זינדיקן. דער צדיק וועט זיך דאס מאל שטעלן פאר פמליא־של־מעלה א ריינער, א ציכטיקער, אן זינד.
ישראל פורמאן איז אין איין אטעם געלאפן ארויף, אנצוזאגן זיין פלוניתטע, וואס איז שוין געהאט געקומען אין קלייט און האט פארנומען דאס ארט ביי דער קאסע, די בשורה־טובה, אז דער צדיק לעבט. ער איז נאר מגולגל געווארן אין א טראנזיסטאר.
זיין אשת־חיל האט פארלייגט די הענט אויפן בוזעם, אים אנגעקוקט קרומלעך, מיט חשד, ווי ער זאל, חלילה, פון זינען אראפ.
זי האט דערמאנט דעם מאן אירן, אז אין דעם טאג ווען די דייטשישע זעלנער האבן אריינמארשירט אין שטעטל, האבן זיי די ערשטע זאך — דערשאסן דעם צדיק, צוזאמען מיט זיין גאנצן הויזגעזינד. איז ווי קומט עס אויפן שכל, אז דער צדיק זאל זיך פלוצעם אויספיקן דא און היינט אן א וואס און אן א פארוואס?
ישראל האט איר געגעבן צו פארשטיין, וואס איז דאס אזוינס א גילגול; פארוואס ווערט מען מגולגל און אזוי ווייטער. איינזעענדיק, אז בלויז ווערטער רירן זי נישט פון ארט, האט ער א קוועטש געטאן דאס קנעפל אויפן טראנזיסטאר און עס איז טאקע ארויסגעקומען א זשום. זי האט זיך פארזיכטיק צוגעהערט, אבער עס איז נישט ארויסגעקומען קיין שום פארשטענדלעך ווארט פונעם כארכלענדיקן אפאראט.
כאטש זיין אישה האט ווייטער געקוקט אויף ישראלן מיט אומצוטרוי, האט די געשיכטע וועגן דעם גרויסן נס מיטן טראנזיסטאר באקומען פליגלען און זיך צעפלויגן איבער דער גאנצער שטאט. עס איז נישט געווען קיין איין שיל, ווו מע זאל נישט געווען רעדן מיט א נצחון־שמייכל און גלאנצנדיקע אויגן וועגן „דעם נס מיטן טראנזיסטאר‟. דאכט זיך, אז אלע שמועסן דעמאלט האבן זיך געשלאסן מיט דעם פריילעכן זאג: „זעסט? נא דיר א הסתר־פנים!‟
די מתפללים אין דער שיל, ווו ישראל האט געדאוונט, האבן אנגעהויבן אכטונג געבן אויף אים. מע האט אים איצט גערופן ר׳ ישראל. מע איז צוגעגאנגען צו אים אפצוגעבן א שלום־עליכם, געפרעגט, וואס זאגט ער גוטס, ווי עס גייט אים מיטן געשעפט; נאר אז ס׳האט זיך געוואלט זיך דערקוויקן מיטן צדיקס מים־חיים, זיך דערוויסן וואס אייגנטלעך הערט ער, אז ער שטעלט דאס אויער צו צום טראנזיסטאר; צי בלייבט מען פונקט אזוי קלוג ווי פריער…
ישראל פלעג זיך גלעטן די נאקעטע גאמבע, צוזשמורען איין אויג און ענטפערן, אז די זאך איז נישט אזוי פשוט, די רייד זענען רזין־דרזין, טיפסטע סודות, א פשוטער בשר־ודם איז בכלל נישט בכוח צו באגרייפן די אמתע כוונה פונעם צדיק זי״ע.
„כאטש איין ווארט, איין זאץ!‟ — האט מען זיך כמעט געבעטן ביי אים, אבער ער האט געהאלטן ביי זיינעם — ניין און ניין.
אין דער היים האט מען זיך באצויגן צום נס עטוואס קעלטער. די אישה האט, בלית־ברירה, שלום געמאכט מיטן דערקוטשענדיקן זשום, וואס האט אנגעפילט די גאנצן קיך גלייך נאך דער וועטשערע. נייערט, אז דער „אומזיניקער זשום‟, ווי זי פלעג אנרופן דעם צדיקס טראנזיסטאר־רייד, איז שוין געקראכן אויף אירע נערוון. דעמאלט האט זי געווארפן מיט נישט ווייניק כעס אין דער לופטן די אנגעלאדענע פראגע — „וואס הערסטו דארט?‟
פלעג ישראל, ווי אין א פיעסע, וואס ווערט געשפילט שוין ווער ווייסט צום וויפלסטן מאל, אויסדרייען צו איר דעם קאפ — זיין שפיזיקער בליק, געצילט אויפן ווייבס ברייטן רוקן, — און לאזן די ווערטער ארויסשפרינגען פון זיין מויל ברוגז, אומגעדולדיק: „א דבר־תורה, דערהויבענע זאכן!‟.
אזוי פלעג ער תמיד ענטפערן און ווידער צושטעלן דאס אויער צום טראנזיסטאר. דאס ווייב האט ווייטער געטאן אירס, נישט ארויסווייזנדיק דעם מינדסטן סימן, אז איר מאנס אנגעבלאזענע רייד זענען דערגאנגען צו איר. וואס זי האט געטראכט צו זיך, דאס קען מען נישט וויסן, ווייל זי האט נישט געפונען פאר נייטיק ארויסברענגען אירע מחשבות אויף א קול.
מיט דער טאכטער איז שוין געווען אן אנדער מעשה; עס איז איר געווען שווער אנצונעמען דעם פאקט, אז עס זענען דא זאכן, וואס דער שכל־הישר טויג נישט פאר זיי. מע קען זיי זען און הערן נאר בחוש. אפט האט זי זיך אנגענומען פאר דער שווייגנדיקער מאמען. גערעדט האט זי אזוינע דיבורים, וואס די האר האבן זיך געשטעלט קאפויער. זי האט געשריגן, אז די גאנצן מעשה מיטן טראנזיסטאר און דעם עובר־בטל, וואס שטאמלט דערפון ארויס, איז א הויל משוגעת, א נישט געשטויגן נישט געפלויגן, און יעדער איינער, וואס גלייבט אין דעם, איז א כשרע בהמה.
ישראלס שווערע דלאניע האט א קלאפ געטאן אין טיש. ער האט אנגעהויבן שרייען. שפליטערס שפייעכץ זענען געפלויגן אין אלע זייטן. „נאר רשעים רופן דעם צדיק אן עובר־בטל, — האט ער געשריגן, — עס טוט וויי דאס הארץ, וואס איך כאווע אויף א משומדטע, א חצופה, וואס גיט נישט אפ כבוד ווי געהעריק יענע, וואס נאר א דאנק זיי, בלייבט די וועלט נאך א וועלט!‟
דער טאכטערס לייכטזיניקע רייד האבן נישט אפגעשוואכט ישראלס אמונה — פארקערט, זיין יארמלקע האט געביטן איר פארב אויף שווארץ און א זילבערנער פאדעם האט זיך אנגעצייכנט אויף איר רונדיקן ראנד. זיינע שטעכיקע האר אויף די באקן און אויפן קין האבן זיך צעוואקסן אין א צעשויבערטער בארד. די אויגן, פון וועלכע עס האט א מאל געבליצט און געדונערט, האבן איצט געשמייכלט מיט א רויקייט, וואס מע זעט נאר אין די אויגן פון א זקן־מופלג, וואס האט שוין אלץ געזען און געהערט און ס׳איז נישטא קיין זאך, וואס קען אים ווארפן פון די פיס.
אין זיין שיל און דערנאך אויך אין אנדערע שילן האט מען גענומען זיך שושקען: עס איז גאנץ מעגלעך, אז ר׳ ישראל אליין איז א פארהוילענער צדיק. עס האבן זיך פון ערגעץ געיאוועט מעשיות וועגן מופתים, וואס ער האט לכאורה געמאכט. אזוי צי אנדערש, האט ר׳ ישראל אין א קורצער צייט אנגעזאמלט א זאק מיט זכותים, ווייל ער איז נישט געבליבן לאנג אויף אונדזער עולם־השקר.
געשען איז דאס אויף שחרית אין א פראסטן מיטוואך. בשעת מ׳איז געשטאנען שמונה־עשרה, האט זיך דערהערט א הילכיקער קלאפ, ווי עמעצער זאל ווארפן א שווערן זאק פון עזרת־נשים. די פארשלאפענע מתפללים האבן זיך פארחידושט אומגעקוקט און באמערקט, אז איינער פעלט צום מנין. דער איינער איז געווען ר׳ ישראל. ווען מ׳איז צו אים צוגעגאנגען, איז שוין געווען נאך אלעמען — ער איז געווען קאלט. דאס איינציקע וואס מע האט געקענט טאן, איז צו זאגן: ברוך דיין האמת.
דעם זעלבן טאג איז מען געווויר געווארן, אז אויך דער טראנזיסטאר האט אויפגעהערט צו ארבעטן. וויפל מע זאל נישט געווען קוועטשן אויפן קנעפל, איז קיין פיפס נישט ארויס. מע האט געפרוווט דעם טראנזיסטאר פארריכטן, נאר עס האט גארנישט געהאלפן — דער צדיק איז פארשטומט געווארן.
וואס ס׳איז געשען מיט די צוויי נשמות ווייטער, צי האבן זיי זיך דערשלאגן צו די הויכע היכלות אדער ווייטער מגולגל געווארן? וועגן דעם וועט מען זיך מעגלעך דערוויסן ערשט נאך הונדערט און צוואנציק יאר.

Share this:TwitterFacebookPrintLike this:Like Loading...

Related
 


Tagged: fasadjewsliteraturestoryYiddish 
Post navigation


Previous Post
זון־אויפגאנגען, שטערן, די געליבטע 

Next Post
אויך אין חשכות פארגייט נישט די לבנה 



