<body dir=״rtl״ style=׳font־family:״Times New Roman״,Ariel,FreeSerif;׳>
<h1>לכבוד יום־טוב: אז גאט וויל שיסט א בעזעם</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
א טראגעדיע כשר לפסח. דעקאדענטיש־סימבאליסטיש געשריבן
</p><p></p><p>
ד י פ א ר ש ו י נ ע ן:
</p><p>
מצות קאכלעפל.
</p><p></p><p>
ארבע כוסות. דייזשע בארשט.
</p><p></p><p>
פסחיקע שמאלץ. בעזעם.
</p><p></p><p>
אייער. קאץ.
</p><p></p><p>
ריבאייזן. בעל־הבית.
</p><p></p><p>
 בעל־הביתטע.
</p><p></p><p>
א ר ט ― אין שפיזארניע. אין דער פסחיקער שאפע.
</p><p></p><p>
 צייט ― ערב פסח.
</p><p></p><p>
א יי ע ר: (צו די מצות) זייט זשע מוחל. ווען האבן מיר פסח?
</p><p></p><p>
מ צ ו ת: (צו די אייער) וואס איז דען?
</p><p></p><p>
א יי ע ר: גארנישט, גלאט אזוי. עס איז אונדז נמאס געווארן צו
ליגן אט דא, אין דער שפיזארניע. מיר וואלטן שוין גערן דערלעבן פסח.
</p><p></p><p>
מ צ ו ת: ציקאווע ביצים! מיר ליגן דא פון נאך פורים אן.
ש מ א ל ץ: פון נאך פורים? א טייערע מציאה! איך שטיי נאך
 פון פאר חנוכה.
</p><p></p><p>
ב א ר ש ט: און מיך האט מען דא אוועקגעשטעלט באלד נאך
 סוכות. ס׳איז מיר שוין אזוי אומעטיק, אז איך האב, דאכט מיר, געכאפט
 א שימל.
</p><p></p><p>
כ ו ס ו ת: למאי אט שטייען מיר דא פון פאראיארן?
</p><p></p><p>
ק א כ ל ע פ ל: היינט וואס זאל איך שוין זאגן? איך בין עלטער
פון אייך אלעמען. איך בין דא א קאכלעפל פון זינט דער בעל־הבית מיט
דער בעל־הביתטע האבן חתונה געהאט.
</p><p></p><p>
ר י ב א יי ז ן: אבער טאקע נישט מער ווי א „קאכלעפל״...
</p><p></p><p>
ק א כ ל ע פ ל: (בייז) הער נאר, דו בלעכענע כלי, וואס ביסטו
דא פאר א מאכער?
</p><p></p><p>
ר י ב א יי ז ן: מער מאכער פון דיר. ווען נישט איך, ווו וואלט
מען נעמען מרור צום סדר?
</p><p></p><p>
ב ע ז ע ם: (ציט־אויס א געלעכטער פון ווינקעלע) כי־כי־כי!
</p><p></p><p>
כ ו ס ו ת: (איינס צו דאס אנדערע) ווער כיכיקעט דאס?
</p><p></p><p>
מ צ ו ת: (צו די כוסות) ס׳איז דער בעזעם. דאכט זיך, אזא בעזעם
וואלט געמעגט האבן דרך־ארץ כאטש פאר אונדז, מצות?
</p><p></p><p>
א יי ע ר: וואס עפעס פאר אייך? און ווו זיינען מיר?
</p><p></p><p>
מ צ ו ת: (מיט גדלות) וואס איז מיט אייך דער ייחוס? מע עסט
אייך דען נישט א גאנץ יאר?
</p><p></p><p>
א יי ע ר: פרעגט זשע אבער די בעלי־בתים, וואס פאר א טעם
האבן מצות אן אייער?
</p><p></p><p>
ש מ א ל ץ: און וואס איז מצות מיט אייער אן שמאלץ?
</p><p></p><p>
ב א ר ש ט: מאלט אייך, אז איך בין א ביסל נייטיקער פון אייך
אלעמען. אייך, אייער און שמאלץ, באנוצט מען נאר פון יוצא וועגן, און
אן מיר קאן מען פסח זיך ניט באגיין. פרעגט אף א ציקאוועסט די מצות,
וואס פאר א טעם האבן זיי, אז מע בראקט זיי אין בארשט אריין.
</p><p></p><p>
מ צ ו ת: וואס אמת איז אמת. מיר וואלטן אבער וועלן וויסן, וואס
פאר א טעם וואלט געהאט א פסח־בארשט אן אונדז, אנגעבראקטע מצה?
א יי ע ר: אדער ווען מע זאל דעם בארשט נישט פארווייסן מיט
אן איי?
</p><p></p><p>
ש מ א ל ץ: און מע זאל נישט אריינטאן קיין לעפל שמאלץ?
</p><p></p><p>
ק א כ ל ע פ ל: און מיך האט איר פארגעסן?
</p><p></p><p>
ר י ב א יי ז ן: קאכלעפל איז אומעטום א קאכלעפל!...
</p><p></p><p>
ק א כ ל ע פ ל: (אין כעס) בלעכענער שלים־מזל! וועסט נישט
אנשטומט ווערן?
</p><p></p><p>
ב ע ז ע ם: (לאכט פון ווינקעלע ארויס) כי־כי־כי!...
</p><p></p><p>
כ ו ס ו ת: ווידער כיכיקעט ער, דער בעזעם?
</p><p></p><p>
מ צ ו ת: א אידיאט!
</p><p></p><p>
א יי ע ר: ניט אזא אידיאט, ווי אן עזות־פנים!...
</p><p></p><p>
ש מ א ל ץ: אף וואס דארף מען, אשטייגער, א בעזעם אף פסח?
</p><p></p><p>
ב א ר ש ט: אף סים סאט כפרות!
</p><p></p><p>
ר י ב א יי ז ן: פארנעמט אומזיסט אן ארט אין שאפע.
</p><p></p><p>
ק א כ ל ע פ ל: טאמער איז דא קארג ענג... מע ווערט דערשטיקט
אט דא בא זיי אין שפיזארניע... איך וועל פרווון עפענען די טיר... (עפנט
א האלב טירל).
</p><p></p><p>
ש מ א ל ץ: (צום קאכלעפל) וואס טוט איר? איר ווילט, ס׳זאל
אריין די קאץ? זי וועט חלילה מאכן פון אונדז אלעמען א תל!
</p><p></p><p>
מ צ ו ת: מיר האבן קיין מורא נישט פאר קיין קאץ.
</p><p></p><p>
א יי ע ר: מיר אויך נישט.
</p><p></p><p>
כ ו ס ו ת: מיר אוודאי נישט...
</p><p></p><p>
ר י ב א יי ז ן: און איך אוודאי און אוודאי נישט!
</p><p></p><p>
ק א כ ל ע פ ל: איך הער זי, ווי די קאץ!...
</p><p></p><p>
ב א ר ש ט: אפילו איך הער זי אויך אין טראק. אט איז זי, די
מחותנתטע! (עס קומט אריין די קאץ, קוקט זיך ארום און מרוקעט).
</p><p></p><p>
ק א ץ: מורררר...
</p><p></p><p>
מ צ ו ת: ברוך הבא, א גאסט!
</p><p></p><p>
כ ו ס ו ת: סקאצל קומט.
</p><p></p><p>
א יי ע ר: מע זאל דערמאנען משיחן.
</p><p></p><p>
ר י ב א יי ז ן :  זעט נאר, זי גייט אין זאקן!...
ק א כ ל ע פ ל: דאס האט איר די בעל־הביתטע אנגעטאן זאקן,
זי זאל חלילה נישט חמצדיק מאכן דאס זאלץ־ברעטל.
</p><p></p><p>
ב א ר ש ט: בעסער געווען פארשליסן די קאץ אין א באזונדער
חדר, איידער אנטאן איר זאקן אף די פיס. א נארישע בעל־הביתטע בא
אונדז!...
</p><p></p><p>
מ צ ו ת: זעט נאר, ווי זי שמעקט מיט דער נאז, די גנבטע!...
</p><p></p><p>
כ ו ס ו ת: אינטערעסאנט צו זען, וווהין וועט זי גיין פריער.
</p><p></p><p>
א יי ע ר: נישט קיין נארישע קאץ, כלעבן. זי קריכט גלייך צו
דער שמאלץ, ווי מיר זיינען ביצים אף דער וועלט! אבער גלייך צו דער
שמאלץ!
</p><p></p><p>
ר י ב א יי ז ן: זעט נאר, זי לעקט שוין! זי פרעסט, די זולל־וסובאניצע!
</p><p></p><p>
ק א כ ל ע פ ל: א חידוש, וואס די שמאלץ לאזט זיך אזוי אומפאר־ 	
שעמט באהאנדלען...
</p><p></p><p>
ב א ר ש ט: וואס זאל זי נעבעך טאן? שולדיק איז די בעל־הביתטע. זי האט געזאלט פארשליסן די שאפע פון יענער זייט. נישט אומזיסט
זאגט די וועלט א ווערטל: אז די בעל־הביתטע איז א שלים־מזלניצע, איז
די קאץ א נאשערן.
</p><p></p><p>
ב ע ז ע ם: (שיסט־אויס א געלעכטער). כא־כא־כא! (פארן געלעכטער שרעקט זיך די קאץ איבער, טוט א שפרונג, קערט־איבער דעם טאפ
מיט שמאלץ, וועלכער פארטשעפעט די אייער, די כוסות מיט די מצות, און
צוזאמען מיט זיי פאלט־אום די גאנצע שאפע, און עס ווערט אף דער ערד
א מישמאש פון פסחיקן בארשט, מיט פארנעצטער מצה, מיט צעשלאגענע
אייער, מיט צעבראכענע כוסות, מיט שמאלץ, מיט א ריבאייזן און א קאכלעפל אויך בתוכם. געבליבן איז בא דער זייט נאר דער בעזעם. ― דער
קלאפ פון דער שאפע לאזט זיך הערן אין שטוב. עס קומען צו לויפן, ניט
טויט, ניט לעבעדיק, די בעל־הביתטע מיטן בעל־הבית).
</p><p></p><p>
ב ע ל ־ ה ב י ת: וואס איז דא געשען? (בלייבט שטיין, ווי א
געליימטער).
</p><p></p><p>
ב ע ל־ה ב י ת ט ע: (ברעכט די הענט). א דונער האט מיך דערשלאגן! דער גאנצער פסח אין חרוב געווארן! (וויינט דער בעל־הבית
זיפצט. אין דרויסן פייפט דער ווינט. דורכן פענצטער גנבעט זיך אריין
א טויטער שטראל פון דער קאלטער לבנה, אין ווינקעלע זיצט די קאץ
און באלעקט זיך. די שטימונג איז א העכסט־דעקאדענטישע).
</p><p></p><p>
ב ע ל־ה ב י ת: (מיט אן אונטערערדישער שטים, ווי פון קבר)
וואס טוט מען?
</p><p></p><p>
ב ע ל־ה ב י ת ט ע: (ווישט־אויס די אויגן) קודם דארף מען נעמען
דעם בעזעם און אויפראמען דעם הקדש... (נעמט דעם בעזעם און קערט).
</p><p></p><p>
ב ע ז ע ם: (צום גאנצן ביסל מיסט) נו? היינט זעט איר שוין?
אז גאט וויל, שיסט א בעזעם!...
</p><p></p><p>
פ א ר ה א נ ג.
</p><p></p><p>
געשריבן אין יאר 1908.
I
</p><p></p><p>
א פען פון א שרייבער זאל זיין א פענדזל פון א מאלער, אדער, ווייניקסטנס, אן אפאראט פון א פאטאגראף, וואלט איך דיר, פריינט, געטראגן
א מתנה, א בילד לכבוד שבועות, א זעלטענע גרופע: דריי יונגע, שיינע,
פרעכטיקע קעפלעך פון דריי ארעמע, נאקעטע, בארוועסע יידישע קינדער.
אלע דריי קעפלעך זיינען שווארץ, די הערלעך געקרייזלט, די אויגלעך
גרויסע, גלאנצנדיקע, ברענענדיקע, און גלייך ווי פארווונדערט קוקן זיי
אף אייך און פרעגן בא דער וועלט א קשיא: למאי? איר קוקט אף זיי, ווי
פארזינדיקט, גלייך ווי איר זייט טאקע שולדיק אין דעם, וואס מע האט זיי
באשאפן ― באשאפן נאך דריי איבעריקע נפשות אף דער וועלט!...
</p><p></p><p>
די דריי שיינע קעפלעך ― אבראמטשיק, מאיסייטשיק און דבורהקע
― זיינען צוויי ברידער מיט א קליין שוועסטערל. אבראמטשיק און מאי־סייטשיק ― דאס האט זיי דער פאטער, פייסי דער איינבינדער, אזוי פארצויגן, אפן רוסישן שטייגער. ער זאל זיך נישט שעמען פאר זיין ווייב פעסיע און ער זאל נישט זיין אזא ביטערער ארעמאן, וואלט ער זיך אליין
אויך איבערגעמאכט דעם נאמען פון „פייסי דעם איינבינדער״ אף „פעטיע
פערעפליאטשיק״. נאר אזוי ווי ער האט א ביסל מורא פאר זיין ווייב פעסיע און אזוי ווי ער איז, נישט דא געדאכט, א גרויסער אביון, איז ער
דערווייל פארבליבן באם אלטן נאמען „פייסי דער איינבינדער״, ביז ס׳וועט
קומען אמאל די גוטע צייט, יענע גליקלעכע צייט, ווען עס וועט אלצדינג
ווערן אנדערש, אזוי ווי בעבעל זאגט, און אזוי ווי קארל מארקס זאגט, און
אזוי ווי אלע גוטע קלוגע לייט זאגן ― דעמאלט, א, דעמאלט וועט אלצדינג
</p>
</body>