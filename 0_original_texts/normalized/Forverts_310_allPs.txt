 ניט לאנג צוריק האט עמעצער ביי מיר געבעטן איבערצוזעצן א ריי בריוו, אדרעסירט צו ד״ר איסידאר זינגער (1859־1938), דעם גרינדער און הויפט־רעדאקטאר פון דער צוועלעף־בענדיקער „יידישער ענציקלאפעדיע‟ אויף ענגליש, פארעפנטלעכט אין 1901־1906. 
 איסידאר זינגערס טאטע, יוסף זינגער, שרייבט צו אים מיט יידישע אותיות פאקטיש אויף א דייטשישן דיאלעקט, א ביסל אויסגעמישט מיט לשון־קודש און רעשטלעך פון מערב־יידיש. אין מאראוויע, ווו די משפחה האט געוווינט, האבן ס׳רוב יידן סוף־19טן יארהונדערט שוין לאנג געהאט פארגעסן דאס מאמע־לשון פון זייערע באבע־זיידעס. 
 שפעטער, זוכנדיק אויף דער אינטערנעץ געוויסע פארש־מאטעריאלן, האב איך זיך פלוצעם ווידער אנגעשטויסן אויפן נאמען פון איסידאר זינגער. אין 1901 איז ארויס זיין ענציקלאפדיע־ארטיקל וועגן דער יידישער עפישער פאעזיע, ווו ער טענהט, אז ווי באלד יידן זענען שטרענגע מאנאטעיסטן אן קיין קולט פון העלדן, האט ביי זיי נישט געקאנט אויפקומען קיין עכטער עפאס. וואס שייך די מאדערנע יידישע ווערק מיט אן עפישן טעם, דערמאנט זינגער בלויז עטלעכע משכילישע און וועלטלעכע מחברים. 
 די אלטע „יידישע ענציקלאפעדיע‟ איז היפש פארעלטערט און ליידט פון א סך חסרונות. פון דעסט וועגן, באטראכטן זי נאך א סך מענטשן ווי א פארלאזלעכן מקור. אפילו אין דער לעצטער ווערסיע פון דער היינטיקער Encyclopedia Judaica איז נישטא קיין באזונדערן ארטיקל וועגן דעם יידישן עפאס, הגם באזונדערע ארטיקלען וועגן קאנקרעטע ווערק זענען יא בנימצא – אויב מע ווייסט, וואס און ווו צו זוכן. ווי א רעזולטאט, צירקולירט ביזן היינטיקן טאג דער פאלשער סטערעאטיפ – טיילווייז, אויפן סמך פון זינגערס ארטיקל – אז ביי יידן זענען קיין עפישע פאעמעס נישטא. די פארגאנגענע וואך האב איך זיך נאכאמאל אנגעשטויסן אויפן דאזיקן סטערעאטיפ אין א שמועס מיט איינעם א יידישיסט, וואס האלט שטארק פון דער יידישער ליטערארטור, נאר גלייבט, אז ביזן 18טן יארהונדערט איז יידיש געווען „א מין זשארגאן‟. 
 זינגערן קאן מען מוחל זיין, ווייל אין דער צייט, ווען ער האט רעדאקטירט זיין „יידישע ענציקלאפעדיע‟, זענען אלט־יידישע שטודיעס נאך נישט געווען אנטוויקלט. ער איז געווען גאר א ראדיקאלער ליבעראל, וועלכער האט אליין געליטן פאר זיינע דעות; נאך איז 1897 האט ער געמאלדן, אז יידן זאלן נאכמאכן די קריסטן און אז מיצוות זענען א „שווערע משא‟, וואס ס׳רוב יידן ווילן פון זיך אראפווארפן. צוליב זיינע פרא־פראטעסטאנטישע געדאנקען האט ער זיך צעקריגט מיט א סך קאלעגן; אין 1911 האט דער יידישער ענציקלאפעדיסט סיירוס אדלער איבערגעגעבן, אז „קיינער וויל מער נישט האבן צו טאן מיט זינגערן‟. 
 דאנקען גאט, האבן מיר היינט די פארשונגען פון דזשעראלד פרייקס, עריקא טים, זשאן בוימגארטען און אנדערע, וואס שילדערן די לאנגע יידישע טראדיציע פון עפישער פאעזיע, וואס איז שוין געווען אנטוויקלט אינעם 14טן יארהונדערט. דער פאראדאקס באשטייט אין דעם, וואס זי איז געגאנגען האנט אין האנט מיטן קריסטלעך־קאטוילישן עפאס; להיפוך צו איסידאר זינגערס אסימילאטארישן צוגאנג, איז זי אבער געבליבן אייגנארטיק און זייער יידישלעך. אינעם 16טן־17טן יארהונדערט זענען ביי יידן געווען גאר פאפולער דאס „שמואל־בוך‟ און דאס „מלכים־בוך‟ – אנאנימע פאעטישע איבערדערציילונגען פון תנ״כישע מלכים־מעשיות, אנגעשריבן אינעם סטיל פון דייטשישע ריטערישע ראמאנען. א גאנצע ריי שפעטערדיקע עפישע ווערק פאלגן דעם זעלבן מוסטער. 
 א פראגמענט פונעם „שמואל־בוך‟ 
 פארשיידענע סיפורי־צדיקים אינעם „מעשה־בוך‟ און אנדערע אלט־יידישע ווערק האבן אויך א קלארן עפישן טעם. דער „קולט פון העלדן‟ איז באמת זיכער פארשפרייט ביי יידן, אבער האט גיכער צו טאן מיט מופתים און מסירת־נפש, איידער מיט פיזישע העלדישע טאטן פון א ריטער. ביי א סך פעלקער ארום דער וועלט איז דער גרעסטער עפישער העלד א שאמאן – א בעל־מופת, וועלכער איז צוליב זיין גייסטיקער אנטשלאסנקייט מנצח די בייזע כוחות, היילט אויס א קראנקן, ברענגט א רשע צו תשובה. אדרבה, מע קאן זאגן, אז דער אשכנזיש־יידישער עפאס האט צומאל זייער אן ארכאישן, „שאמאנישן״ טעם. 
 דער ארגומענט, אז א פאלק מיט א שטרענגן מאנאטעיזם קאן נישט האבן קיין עפאס איז זיכער א נארישער. א משל דערפון איז די רייכע איראניש־מוסולמענישע עפישע טראדיציע. 
