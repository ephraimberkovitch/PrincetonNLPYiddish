 ווען די סאוועטישע רעגירונג האט באשלאסן אין 1938 צו פארמאכן די טעגלעכע יידישע צייטונג, „דער עמעס‟, האבן די יידישע שרייבער אין אויסלאנד דאס אויסגעטייטשט ווי א סימן פון דער ירידה פון יידיש אין סאוועטן־פארבאנד. 
 די אפיציעלע סיבה איז געווען די נידעריקע צאל לייענער. איינצייטיק האט מען פארמאכט כמעט אלע יידישע לערן־אנשטאלטן מחוץ דער יידישער אויטאנאמער געגנט אין ביראבידזשאן. און כאטש מען האט ווייטער געדרוקט יידישע ביכער און יידישע טעאטערס האבן ווייטער געשפילט אין מאסקווע, קיעוו, מינסק און א פאר אנדערע שטעט, איז די שטימונג ביי דער סאוועטיש־יידישער אינטעליגענץ געווען א געפאלענע. עס איז געווארן קלאר, אז יידיש האט דא מער ניט קיין צוקונפט. 
 די לאגע האט זיך פלוצעם געביטן אין הארבסט 1939. לויטן סאוועטיש־דייטשישן אפמאך האט דער סאוועטן־פארבאנד אנעקסירט היפשע שטחים פון מזרח־פוילן, און אין 1940 אויך די באלטישע רעפובליקן, ליטע, לעטלאנד און עסטלאנד, ווי אויך די רומענישע פראווינץ, בעסאראביע, און דעם צפונדיקן טייל פון בוקאווינע. אזוי ארום זיינען העכער איין מיליאן יידן געווארן נייע סאוועטישע בירגער. יידיש איז געווארן א וויכטיקע שפראך פאר זייער פאליטישער „דערציונג‟ אינעם קאמוניסטישן גייסט. מיטן אויסבראך פון דער סאוועטיש־דייטשישער מלחמה אין יוני 1941 האט יידיש באקומען א נייע וויכטיקע פונקציע ווי א שפראך פון דער סאוועטישער מלחמה־פראפאגאנדע אין אויסלאנד. די צענטראלע ראלע האט דערביי געשפילט די נייע צייטונג, „אייניקייט‟, דער ארגאן פונעם יידישן אנטי־פאשיסטישן קאמיטעט. 
 שאפן א נייע יידישע צייטונג אין יענע באדינגונגען איז ניט געווען קיין גרינגע זאך. סוף 1941 איז די דייטשישע ארמיי געשטאנען לעבן מאסקווע און די סאוועטישע רעגירונג איז אוועקגעפארן קיין קויבישעוו (היינט סאמארא). דארט האט זיך אויך געפונען דער יידישער אנטי־פאשיסטישער קאמיטעט מיט דער רעדאקציע פון „אייניקייט‟, אבער די איינציקע יידישע דרוקעריי איז געווען אין מאסקווע און לכתחילה האט מען געדארפט איבערשיקן אלע מאטעריאלן פון קויבישעוו קיין מאסקווע. נאך שווערער איז געווען די פראבלעם מיטן געפינען פאסיקע מאטעריאלן. א סך עלטערע יידישע שרייבער זיינען געווען צעזייט און צעשפרייט איבער די ריזיקע שטחים פון רוסלאנד און צענטראל־אזיע און א היפשע צאל יינגערע זיינען געווען אין דער רויטער ארמיי. אין קויבישעוו האבן זיך געפונען דער שעף־רעדאקטאר, שכנא עפשטיין, און דער דיכטער, לייב קוויטקא. צו זיי איז שפעטער צוגעקומען פון טאשקענט דוד בערגעלסאן מיט זיין פרוי. זיי זיינען געווארן דער קערן פון דער רעדאקציע. 
 לכתחילה האט מען באקומען א דערלויבעניש ארויסצוגעבן די צייטונג בלויז דריי מאל א חודש, שפעטער — דריי מאל א וואך. אין דעצעמבער 1942 האט עפשטיין צעשיקט פארבעטונגען צו יידישע ליטעראטן אין אלע עקן פון סאוועטן־פארבאנד אריינצושיקן מאטעריאלן פאר דער צייטונג. דער פארמאט פון א קארעספאנדענץ איז געווען א פשוטער. זי האט געדארפט דערציילן וועגן דער העלדישקייט פון יידישע רויט־ארמייער אדער פארטיזאנער, ווי אויך וועגן דעם בייטראג פון יידן אין דער אינדוסטריע און לאנדווירטשאפט. דער אינהאלט האט געדארפט זיין אין הסכם מיט דער גענעראל־ליניע פון דער סאוועטישער פראפאגאנדע. לכתחילה האט דער חורבן ניט פארנומען קיין סך ארט אין „אייניקייט‟, אבער שפעטער, ווען די רויטע ארמיי האט בהדרגה באפרייט די אקופירטע שטחים און מען האט דערזען דעם ריזיקן פארנעם פון דער טראגעדיע, איז די חורבן־טעמע געווארן בולטער. 
 די ארבעט אין „אייניקייט‟ האט געראטעוועט סאוועטישע יידישע ליטעראטן פון הונגער און נויט. די צייטונג האט זיי געגעבן א האפענונג אויף דער צוקונפט פון יידיש אינעם סאוועטישן לאנד. אין 1943 איז די רעדאקציע אריבער קיין מאסקווע, און ביז 1945 האט די צייטונג שוין געהאט ארום 50 מיטארבעטער און 300 אייגענע קארעספאנדענטן אין פארשיידענע טיילן פון לאנד. נאך דער מלחמה איז די הויפטטעמע געווארן דער בייטראג פון יידן אינעם אויפבוי פון דער סאוועטישער ווירטשאפט, וויסנשאפט און קולטור. עפשטיין האט געפרוווט אויסצופועלן ביי דער סאוועטישער רעגירונג א דערלויבעניש צו דרוקן „אייניקייט‟ טאגטעגלעך, אבער דאס האט זיך אים ניט איינגעגעבן. דער טיראזש פון דער צייטונג איז געווען צען טויזנט קאפיעס, וואס איין טויזנט פון זיי זיינען אוועק אין אויסלאנד. 
 די געאגראפישע פארשפרייטונג פון דער צייטונג האט זיך געביטן מיט דער צייט. אין די ערשטע יארן זיינען די לייענער געווען לרוב אין צענטראל־אזיע, ביראבידזשאן און אין די מיזרחדיקע געביטן פון רוסלאנד. די גרעסטע צאל לייענער האבן זיך געפונען אין דער שטאט טאשקענט, וואס האט דעמאלט געהאט ארום 200,000 יידן, לרוב — פליטים און עוואקוירטע. שפעטער, ווען יידן האבן גענומען זיך אומקערן אין זייערע אלטע היימען אין אוקראינע און ווייסרוסלאנד, איז די צייטונג זיי נאכגעגאנגען. 
 ווי אלע אנדערע פובליקאציעס אין סאוועטן־פארבאנד, איז אויך „אייניקייט‟ דורכגעגאנגען א שטרענגע פאליטישע צענזור. די רעדאקציע האט געדארפט צושטעלן דעם פלאן פון יעדן נומער אויף רוסיש מיט א טאג פריער אין דעם צענטראל־קאמיטעט פון דער קאמוניסטישער פארטיי. יעדע פובליקאציע, וואס האט געהאט צו טאן מיט אויסלאנד, האט געדארפט באקומען א הסכמה פון דער מיניסטעריע פאר אויסלענדישע ענינים. אין מיי 1948, ווען די רעדאקציע האט געוואלט דרוקן פאזיטיווע אפרופן פון סאוועטישע יידן אויף דעם אויפקום פון מדינת־ישראל, האט זי אזא הסכמה ניט באקומען. 
 די סאוועטן האבן פארמאכט „אייניקייט‟ אין איינעם מיטן יידישן אנטי־פאשיסטישן קאמיטעט אין נאוועמבער 1948. דווקא די ארטיקלען וועגן דעם אויפבוי פון דער סאוועטישער ווירטשאפט האבן געדינט ווי א באווייז צו באשולדיקן יידישע ליטעראטן און כלל־טוער אין שפיאנאזש לטובת אמעריקע. די אויספארשער פון דער געהיים־פאליציי האבן דערין געפונען פרטים, וואס האבן כלומרשט אנטפלעקט מלוכישע סודות, ווי די צאל ארבעטער אויף געוויסע פאבריקן, זייער פראדוקטיווקייט, די נעמען פון זייערע פארוואלטער און אזוי ווייטער. און היות ווי די רעדאקציע האט ספעציעל געבעטן ביי די קארעספאנדענטן צו זיין פינקטלעך מיט די פאקטישע פרטים, האט די געהיים־פאליציי אויסגעטייטשט די דאזיקע אינסטרוקציעס ווי א באווייז, אז מען האט פון סאמע אנהייב אן בכיוון באטראכט „אייניקייט‟ ווי א קאנאל פאר שפיאנאזש. עס האט ניט אויסגעמאכט, אז אלע מאטעריאלן זיינען גוטגעהייסן געווארן דורך דער שטרענגער סאוועטישער צענזור. אזוי ארום איז דער דערפאלג פון דער צייטונג געווארן א תירוץ פון איר מפלה. 
