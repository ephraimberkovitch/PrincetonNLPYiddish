 
 קליינע מענטשעלעך מיט קליינע השגות: די יורשים 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
  
א.
    
„די מאירס מיט די שניאורס״... אייגנטלעך, זיינען דאס געווען
נאר  א יי ן  מאיר און נאר  א יי ן  שניאור, און געווען זיינען זיי א
צווילינג, און אזוי שטארק ענלעך איינס מיט דאס אנדערע, אז עס זיינען
געווען צייטן, וואס ס׳איז כמעט אוממעגלעך געווען צו טרעפן, ווער פון
די צוויי איז דא מאיר און ווער איז דא שניאור.
    
קינדווייז, דערציילט מען, האט זיך געטראפן מיט זיי א מעשה, מע
האט זיי שיער נישט פארביטן, און אפשר קאן זיין, אז מע האט זיי טאקע
פארביטן. ומעשה שהיה כך היה.
    
זייער מוטער איז געווען, דארפט איר וויסן, א יידענע א קלייניטשקע,
נעבעך נישט קיין געזונטע, נאר זייער א קינדלדיקע, דאס הייסט, זי האט
אף איר לעבן שטארק געקינדלט; אלע יאר, אלע יאר האט זי געהאט
א קינד. דאס קינד האט אבער נישט מער געמוטשעט זיך ווי א יאר און
איז, נישט פאר אייך געדאכט, אוועקגעקומען. אזוי לאנג, ביז זי האט
אויפגעהערט צו קינדלען און האט געמיינט, ס׳איז אן עק. צום סוף ―
דעם אייבערשטנס נסים! ― האט זי גאט באגליקט, אף דער עלטער שוין,
און דווקא מיט א פארל! איז איר אבער שווער געווען אליין אויסזייגן
ביידע קינדער, האט זי נעבעך געמוזט דינגען א צוזייגערן. א ברירה האט
זי געהאט? א כתרילעווקער ייד, ער מעג זיין ווי ארעם, וועט ער אף
דער גאס קיין קינד נישט ארויסווארפן און אף פרעמדע הענט דאס נישט
אוועקגעבן, סיידן חלילה א יתום...
    
באשטעלט א צוזייגערן, האט די מוטער גענומען זיך מאירן (מאיר
איז געווען עלטער פון שניאורן אף א גוטע האלבע שעה), און שניאורן
האט זי אוועקגעגעבן דער אם. נאר אזוי ווי די אם איז אויך געווען,
נישט פאר אייך געדאכט, א יידענע נישט קיין געזונטע, האבן ביידע,
אי מאיר אי שניאור, געהאט מכות נישט קיין מילך, און זיי זיינען ביידע
נעבעך אויסגעגאנגען פון הונגער, געשריגן גאנצע נעכט, זיך געריסן אף
די גלייכע ווענט.
    
ויהי היום, האט מען גענומען איינמאל די קינדער באדן, געוויינטלעך,
אין איין מולטער. אויסגעטאן זיי די העמדלעך און אריינגעלייגט זיי
ביידן אין הייס וואסער אריין, זיינען ביידע ברעקלעך געווארן רויט און
אנגעבלאזן, ווי פאכירלעך; עס ווייזט אויס, אז זיי האבן פון דעם באד
משונה הנאה געהאט ― א ייד האט ליב א באד... ביידע זייגערנס זיינען
געשטאנען איבער דער מולטער און האבן אונטערגעגאסן אלע מאל פריש
וואסער, און די קינדער האבן אנגעקוואלן, געמאכט מיט די הענטלעך און
מיט די פיסלעך, ווי א זשוקל, האט איר געזען אמאל, אז מע קערט אים
איבער מיטן בייכל ארויף. אפגעבאדן, האט מען דאס פארל ארויסגענומען, איינגעהילט אין א ליילעך (איין ליילעך) און אריינגעלייגט אין
בעט אריין, (אין איין בעט אריין), זיי זאלן זיך אביסל אפטריקענען. און
אז ס׳איז געקומען צום אנטאן זיי צוריק די העמדלעך, האט מען נישט
געקאנט שוין דערקענען, ווער פון די צוויי איז מאיר און ווער איז שניאור?
און ס׳איז אוועק א שפארעניש צווישן דער מאמען און דער זייגערן:
    
― זע נאר, זע, כ׳וואלט געמעגט שווערן, אז דאס איז גאר מאיר
און יענץ איז שניאור!
    
― ווייס איך וואס איר רעדט! דאס איז שניאור און יענץ איז
מאיר! איר זעט דען נישט?
    
― וואס ס׳האט זיך מיר געחלומט יענע נאכט און היינטיקע נאכט
און א גאנץ יאר! ביסט משוגע, צי חסר־דעה?
    
― אך, רבונו־של־עולם! איר זעט נישט נאך די אויגן, אז דאס
איז שניאור און יענץ איר מאיר? זעט נאר צוויי אויגן!
    
― ס׳א גוטער משל! פארשטייט זיך, צוויי אויגן, נישט קיין
דריי.
    
בקיצור, איינע שרייט אף מאירן, אז ס׳איז שניאור, און אף
שניאורן, אז מאיר, און די אנדערע ― אז שניאור איז מאיר און מאיר
איז שניאור. זיינען מאנצבילן געפאלן אף א עצה. פארט מאנצבילן!
    
― ווייסט איר וואס? פרוווט זיי געבן זייגן, וועלן מיר זעען:
דער וואס וועט אננעמען בא דער מוטער, איז א סימן, אז ס׳איז מאיר,
און דער וואס וועט אננעמען בא דער אם, איז א סימן, אז ס׳איז שניאור.
א פראסטער שכל!
    
כך הוה. ביידע ברעקלעך, מע האט זיי נאר צוגעטוליעט צו דער
ברוסט, האבן זיי זיך צוגעכאפט ווי נאך א תענית, געצויגן ווי פיאווקעס,
געסמאקצעט מיט די ליפן, בשעת מעשה געדריגעט מיט די פיסלעך און
אונטערגעווארטשעט, ווי הונגעריקע הינטלעך.
    
― גאטס נסים! זעט, ווי דער אייבערשטער האט באשאפן די
וועלט!
    
אזוי האבן געזאגט די מאנצבילן מיט טרערן אין די אויגן און זיינען
א בעלן געווען אף טשיקאוועס פרווון איבערבייטן די ברוסט, זען וואס דא
וועט זיין? און מע האט די קינדערלעך נעבעך אפגעריסן פון דער ברוסט,
און מע האט זיי איבערגעלייגט: שניאורן אף מאירס ארט און מאירן
אף שניאורס ארט ― וואס, מיינט איר, איז געווען? איר מיינט אוודאי,
אז זיי האבן נישט געזויגן? נאך א מין זייגן!...
    
פון דעמאלט אן האט מען זיך שוין מיאש געווען פון זיי און מע
האט שוין אויפגעהערט צו אונטערשיידן: ווער איז מאיר און ווער איז
שניאור. לאז זיין מאיר־שניאור און שניאור־מאיר. און מע האט זיי א
נאמען געגעבן: „די מאירס מיט די שניאורס״, דאס הייסט, יעדער פון
די צוויי איז געווען פאר זיך א מאיר מיט א שניאור... נישט איין
מאל האט זיך געמאכט, אז מע האט אין חדר אפגעשמיסן מאירן, ווען
מע האט באדארפט שמייסן שניאורן, אדער פארקערט, מע האט אריינגעצימבלט שניאורן, דעמאלט ווען די שמיץ איז געקומען מאירן. און בכדי
עס זאל נישט זיין נאכדעם קיין פארדראס, פלעגט דער רבי פאלן אף
אן עצה (ווו תורה, דארט איז חכמה!):
    
― ווייסט איר וואס, קינדערלעך? לייגט זיך אקארשט אוועק
ביידע, וועט נישט זיין קיין קנאה, מיך געשמיסן, דיך געשמיסן, א שיינע
ריינע כפרה, צווישן דער משפחה וועט עס בלייבן...
    
ערשט העט־שפעטער, נאך דער בר־מצווה, אז די מאירס מיט די
שניאורס האבן זיך אויפגעכאפט אף די פיס, איז מיטאמאל געווארן
צווישן זיי א חילוק, אז מע האט זיי שוין געקאנט דערקענען באנאכט
פאר א מייל. גאטס ווונדער! עס האט זיך אנגעהויבן שיטן בא זיי א
בערדל (זיי האבן, אפנים, ביידע צו־פרי אנגעהויבן רויכערן ציגארן?),
  
און בא מאירן האט זיך באוויזן אף די בעקלעך און אף דער אייבערשטער
ליפ שווארצע הערלעך (אבער שווארץ ווי טינט!), און בא שניאורן ―
רויטע הערלעך (אבער רויטע אזוי ווי פייער!). די דאזיקע בערד זיינען
געוואקסן בא זיי ווי מיט רוחות (זיי האבן, אפנים, ביידע צו שטארק
גערויכערט ציגארן), אזוי, אז צו דער חופה האבן זיי געטראגן צוויי
בערד, וואס זאג איך בערד? ― בעזעמער! איינער א שווארצן בעזעם,
און דער אנדערער א רויטן בעזעם, און אויסגעזען האט עס, ווי עמעצער
האט זיי די בעזעמער אנגעהאנגען.
    
גרויס זיינען די ווערק פון גאט און זיינע ווונדער האבן נישט קיין
ברעג! ווארעם ווער ווייס וואס דא וואלט געקאנט ארויס, ווען, למשל,
נאך דער חתונה פארבייטן זיי זיך חלילה מיט די ווייבער ― מיין איך
פארקערט: די ווייבער פארבייטן זיך מיט די מאנען. איך ווייס נישט,
וויאזוי בא אייך, אין די גרויסע שטעט; בא אונדז אין כתרילעווקע
האט זיך לעת־עתה אזא מעשה נאך נישט געטראפן, מע זאל זיך פארבייטן מיט די יוצרות. ממה נפשך: בין איך דיין ווייב, ביסטו מיין מאן,
און ביסטו מיין מאן, בין איך דיין ווייב; אלא וואס דען? ביסט יענערס
מאן, בין איך יענעמס ווייב , בין איך יענעמס ווייב, ביסטו יענערס מאן.
א קשיא, טאמער איז געמאלט, אז מיין מאן זאל זיך מיישב זיין און
זאגן, אז עס מאכט אים נישט אויס יענעמס ווייב אויך ― וואס הייסט?
נו, און ווו בין איך? איך וועל אים שווייגן??!!
    
הקיצור, נישט דאס איז דער עיקר, וואס איך האב אייך געוואלט
דערציילן. די רעכטע מעשה הייבט זיך ערשט אן.
  
ב.
    
ביז היינט האבן מיר זיך באשעפטיקט נאר מיט די מאירס און
שניאורס, דאס הייסט, מיט מאירן און מיט שניאורן, און אביסל באקענט
זיך מיט זייער מוטער און מיט דער זייגערן. און האבן נישט גערעדט קיין
ווארט נאך פון זייער פאטער. גלייך ווי זיי וואלטן חלילה קיינמאל נישט
געהאט קיין טאטן... לאז גאט היטן! אזא זאך קאן זיך טרעפן נאר
בא זיי, נישט בא אונדז. בא אונדז איז נישטא, ברוך־השם, קיין פינדל־הויז, ווו קינדער זאלן וואקסן אן א טאטע־מאמע; בא אונדז האט זיך
נאך נישט געטראפן, אז א קינד זאל אויפוואקסן און נישט וויסן, ווער
איז זיין ריכטיקער טאטע; און אויב ס׳זאל אמאל דורכגעפאלן בא אונדז
אזא מעשה, האט זיך עס געוויס געטראפן ערגעץ אין אדעס, אין פאריז,
אדער אין ווייטן אמעריקע... פאר כתרילעווקע בין איך אייך ערב, אז
דארט האט זיך אזא מעשה נישט געטראפן קיינמאל, און אויב ס׳האט
זיך געטראפן, האט זיך עס געטראפן ערגעץ ווייס איך מיט וועמען, מיט
א דינסטמיידל, אדער אזוי מיט א יידישער טאכטער נעבעך, וואס איז
פארפירט געווארן דורך א צופאל, געפאלן א קרבן פאר פרעמדע זינד...
    
הקיצור, די מאירס מיט די שניאורס האבן געהאט א טאטן, און נאך
א שיינעם טאטן דערצו, און געהייסן האט ער רב שמשון, א ייד אן
ערלעכער, און געהאט האט דער רב שמשון א בארד, א גרויסע, א רייכע,
א שיינע בארד, א „זקנה״! מע קאן זאגן, אז בא רב שמשונען איז געווען
מער בארד ווי פנים, איבער דער דאזיקער בארד האט מען כמעט נישט
ארויסגעזען דאס פנים, און דערפאר טאקע האט ער אין כתרילעווקע נישט
געהאט קיין אנדער נאמען, ווי רב שמשון בארד.
    
און געווען איז דער רב שמשון בארד... לאמיך אזוי וויסן בייז,
וואס ער איז געווען. ער איז געווען א ייד, וואס האט כל ימיו געמוטשעט
זיך, געפלאגט זיך איבערן שטיקל ברויט, מלחמה געהאלטן מיטן דלות;
א מאל האט ער בייגעקומען דעם דלות, א מאל ― דער דלות אים, ווי
דער שטייגער איז פון די כתרילעווקער יידן, וואס האבן קיין מורא נישט
פארן דלות, שטעלן אים אויס דריי פייגן..
    
און געלעבט האט דער רב שמשון בארד אזוי לאנג, ביז ער איז
געשטארבן. און אז ער איז געשטארבן, האט מען אים באהאלטן מיט
גרויס כבוד, כמעט די גאנצע שטאט איז נאכגעגאנגען נאך דער לוויה.
    
― ווער איז געשטארבן?
    
― רב שמשון.
    
― וואסער רב שמשון?
    
― רב שמשון בארד.
    
― או־ווא! איז שוין, הייסט דאס, רב שמשון בארד אויך אוועקגעקומען? ברוך דיין אמת!
    
אזוי האט מען געשמועסט אין כתרילעווקע און באדויערט נישט אזוי
רב שמשונען אליין, ווי דאס, וואס אין שטאט ווערט ווינציקער אלע מאל
מיט א יידן. משונה־מאדנע ברואים אט די כתרילעווקער יידן: לא־די
זיי זיינען אזעלכע ארעמע לייט, וואס זיינען קיינמאל נישט זאט, וואלטן
זיי נאך א בעלן געווען, אז קיינער זאל בא זיי נישט שטארבן. זייער
איינציקע טרייסט איז, וואס שטארבן שטארבט מען אומעטום, אפילו
אין פאריז, און וואס אויסקויפן זיך פונעם טויט קויפט זיך נישט אויס
קיינער, און אפילו רויטשילד אליין, וואס איז כמעט גרעסער פונעם
מלכות, פונדעסטוועגן, אז עס קומט די צייט פון שטארבן, בעט מען
אים מחילה, ער זאל זיך מטריח זיין אהינצוצו ― און ער מוז גיין!
    
אצינד קערן מיר זיך אום צוריק צו די מאירס מיט די שניאורס.
כל זמן רב שמשון בארד האט געלעבט, זיינען די מאירס מיט די שניאורס
געווען, קאן מען זאגן, נפש אחת, געלעבט איין זעל, איין נשמה. און
אז רב שמשון בארד איז געשטארבן, זיינען זיי געווארן פייער מיט
וואסער, גרייט געווען אלע מינוט ארויפפאלן איינס אף דאס אנדערע און
אויסרייסן זיך די בערד. איר ווילט וויסן, איבער וואס? אדרבה, זאגט
איר, איבער וואס קריגן זיך קינדער נאכן טאטנס טויט? פארשטייט זיך,
איבער ירושה. אמת, רב שמשון האט נישט איבערגעלאזט נאך זיך
קיין פעלדער, קיין וועלדער, נחלאות, הייזער, רענטעס, און מזומן געלט
אוודאי נישט. און קיין צירונג, זילבער און כלי־בית האט ער אויך
נישט איבערגעלאזט פאר די קינדערס וועגן, נישט מחמת שלעכטקייט
אדער קארגשאפט, נאר פשוט, ווייל ער האט נישט געהאט. דאך זאלט
איר נישט מיינען, אז רב שמשון האט חלילה נישט איבערגעלאזט זיינע
קינדער גארנישט. רב שמשון האט איבערגעלאזט נאך זיך א מאיאנטעק,
א מין שוה־כסף, וואס מע קאן צו יעדער צייט מאכן פון דעם געלט, מע
קאן דאס פארזעצן אין משכון פארדינגען אדער פארקויפן. דאס איז
געווען אן אייגענע שטאט אינעם אלטן כתרילעווקער בית־המדרש, אויבן־אן אין מזרח, סאמע די צווייטע שטאט פון רב יוזיפל דעם רב, די
אנדערע, הייסט דאס, פונעם ארון־קודש. אמת, די כתרילעווקער חכמים
זאגן אפילו א גלייכווערטל, אז ס׳איז גלייכער אן אייגן דארף אין דרויסן
איידער אן אייגענע שטאט אין שול; דאס איז אבער נישט מער ווי
א גלייכווערטל, און אז גאט העלפט, מע האט זיך טאקע אן אייגענע
שטאט, און נאך אין מזרח־וואנט דערצו, איז טאקע ניט שלעכט. און
בעסער פון גארנישט איז דאס אוודאי.
    
בקיצור, רב שמשון בארד האט איבערגעלאזט נאך זיך א שטיקל
נחלה, אן אייגענע שטאט אין אלטן כתרילעווקער בית־המדרש. נאר ער
האט פארגעסן איין קלייניקייט ― אנזאגן, וועמען ער לאזט איבער
בירושה די דאזיקע שטאט: מאירן, צי שניאורן?
    
אפנים, רב שמשון, זאל ער מיר מוחל זיין, האט זיך גארנישט
געריכט צו שטארבן? ער האט פארגעסן, אז דער מלאך־המוות שטייט
תמיד הינטער די פלייצעס און היט אונדז די טריט, אניט וואלט ער זיכער
געשריבן א צוואה, אדער אזוי אנגעזאגט פאר עדות, וועמען פון די
צוויי זין לאזט ער איבער זיין מאיאנטעק.
    
וואס זאלט איר קלערן? אוודאי איז דעם ערשטן שבת וואס נאך
שלשים שוין ארויסגעשפרונגען א מחלוקת צווישן די צוויי ברידער.
מאיר, פארשטייט איר מיך, האט געטענהט, אז על־פי דין קומט דעם
טאטנס שטאט  א י ם , ווארעם ער איז דאך דער עלטערער (אף א גוטע
האלבע שעה!). און שניאור האט געטענהט צוויי טענות מיט א מאל:
ערשטנס, ווייס מען ניט, ווער איז פון זיי דער עלטערער, ווארעם וועדליק די מאמע דערציילט, אז מע האט זיי קינדווייז פארביטן, קאן דאך
געמאלט זיין, אז ער, שניאור הייסט דאס, איז מאיר, און מאיר איז
שניאור. והשנית, האט מאיר א שווער א נגיד וואס האט אויך אן אייגענע שטאט אינעם בית־המדרש אין מיזרח־וואנט, און קיין זון האט ער
נישט, וועט דאך די שטאט איבער הונדערט און צוואנציק יאר, אם ירצה
השם, אריבערגיין צו מאירן, וועט אויסקומען, אז מאיר וועט האבן צוויי
שטעט אין מיזרח־וואנט. און שניאור ― אפילו א האלבע נישט! פרעגט
זיך א קשיא: ווו איז יושר? ווו איז מענטשלעכקייט?
    
דערהערט אזא טענה, האט זיך אריינגעמישט מאירס שווער, א ייד
א נגיד, אן אויפגעקומענער, און איז ארויס מיט פייער: „אביסל אן
עזות! איך בין נאך ניט אלט קיין פערציק יאר אפילו און האב נאך,
ערשטנס, בדעה צו לעבן און לעבן, ― צום סוף טיילן זיי זיך מיט מיין
ירושה! והשנית פון וואנען ווייס מען, אז איך וועל שוין קיינמאל נישט
האבן קיין יינגל? אמת, איך וועל טאקע נישט האבן, אבער מיין ווייב
קאן נאך האבן א יינגל, און נישט איין יינגל, נאר עטלעכע יינגלעך!
אביסל אן עזות פון א שייגעץ!״.
    
האבן זיך מענטשן אריינגעלייגט אין א שלום, געוואלט מאכן א
שטיקל פשרה, „יאק נע פסק טא פסאקעץ״, מע זאל אפשאצן די שטאט,
וויפל זי איז ווערט, און איין ברודער דעם אנדערן זאל אויסצאלן, דאכט
זיך, א גלייכע פשרה? איא? איז דער חסרון, וואס ביידע ברידער האבן
נישט געוואלט הערן פון ארויסצאלן. ס׳איז זיי נישט געגאנגען אין
געלט ― געלט איז בלאטע; ס׳איז געגאנגען אינעם עקשנות, אינעם צו־להכעיס: פארוואס זאל א ברודער זיין אזא איינגעשפארטע זאך און
נישט צולאזן דעם צווייטן ברודער? און פארוואס זאלסטו זיצן אפן
טאטנס ארט און איך נישט? עס איז זיי שוין נישט געגאנגען אזוי אין
זיך, ווי אין יענעם, איינער האט נישט פארגונען דעם אנדערן, ווי זאגט
מען דאס: ג ם ל י ג ם  ל ך ― נישט מיר, נישט דיר... און די
מאירס מיט די שניאורס האבן גענומען קריגן זיך און טאן איינער דעם
אנדערן אף צו־להכעיס. א קלייניקייט ― נצחון?
    
דעם ערשטן שבת איז מאיר געקומען אביסל פריער און האט זיך
אוועקגעזעצט אף דעם טאטנס שטאט, און שניאור איז געשטאנען די
גאנצע צייט אף די פיס. דעם צווייטן שבת איז שניאור געקומען פריער
און האט זיך אוועקגעזעצט אף דעם טאטנס ארט, און מאיר איז געשטאנען די גאנצע צייט אף די פיס. דעם דריטן שבת האט זיך מיישב געווען מאיר און האט זיך געפעדערט גאנץ פרי, האט זיך אוועקגעזעצט
אף דער שטאט, איבערגעדעקט זיך מיטן טלית איבערן קאפ ― און טו
מיר עפעס! האט זיך מיישב געווען שניאור דעם פערטן שבת און פעדערט זיך נאך פריער און זעצט זיך אוועק אף דער שטאט און דעקט זיך
איבער מיטן טלית איבערן קאפ ― און רוף מיך קנאקניסל! האט זיך
מיישב געווען מאיר דעם פינפטן שבת און פעדערט זיך נאך פריער...
אזוי לאנג האבן זיך די מאירס מיט די שניאורס געפעדערט, ביז זיי
זיינען איינמאל אין א שיינעם שבת־הגדול געקומען צו גיין ביידע אין
איין צייט, ס׳איז נאך נישט געווען רעכט ליכטיק אין דרויסן, און האבן
זיך אוועקגעשטעלט ביידע בא דער טיר פונעם בית־המדרש (דאס בית־המדרש איז נאך געווען צו), און מע האט זיך גענומען קוקן אן ווערטער.
נאר מלא גזלן איינס אף דאס אנדערע, ווי די הענער, וואס זיינען גרייט
אט־אט אריינשפרינגען איינס דאס אנדערע אין פנים אריין און אויספיקן זיך די אויגן... אזוי, דארפן מיר רעכענען, זיינען אמאל געשטאנען די ערשטע צוויי ברידער, די ערשטע צוויי שונאים אף דער וועלט
קין און הבל, איינע אליין אין פעלד, אונטער גאטס הימל, מלא רציחה,
גרייט צו דורס זיין, אויפפרעסן איינס דאס אנדערע, פארגיסן אומשולדיק בלוט...
  
ג.
    
האבן מיר, הייסט דאס, איבערגעלאזט די מאירס מיט די שניאורס
בא דער שול שבת אין דער פרי שטיין איינס אקעגן דאס אנדערע אנגעדרודלט, ווי הענער, און גרייט אדער אנכאפן זיך בא די בערד, אדער
אריינפארן איינער דעם אנדערן אין די אויגן אריין. מע דארף אבער
נישט פארגעסן, אז די מאירס מיט די שניאורס זיינען געווען טאטנס
קינדער, אנשטענדיקע יונגעלייט, חלילה נישט קיין הפקר־יינגלעך, וואס
זאלן אנפאלן איינס אף דאס אנדערע, אזוי ווי די גויים, להבדיל. זיי
האבן אפגעווארט ביז עס וועט קומען עזריאל דער שמש און וועט אויפעפענען די טיר פונעם בית־המדרש, וועט מען שוין דעמאלט זען, ווער
עס וועט פריער פארכאפן דעם טאטנס שטאט: צי מאיר, צי שניאור?
    
צען יאר האבן זיך געצויגן בא זיי די מינוטן. קוים דערלעבט זען
עזריאלן מיט די שליסל, און אז עזריאל מיט דער קאלטענעוואטער בארד
איז אנגעקומען, האט ער נישט געקאנט צוקומען מיטן שליסל צום
שלאס בשום אופן, ווייל ביידע ברידער האבן זיך צוגעשפארט מיט די
פיס צו דער טיר, איינער מיט דעם רעכטן פוס, דער אנדערער מיט דעם
לינקן פוס, נישט געוואלט אפטרעטן בשום אופן ואופן.
    
― וואס־זשע וועט זיין דערפון? ― האט זיי עזריאל א זאג געטאן און גענומען בשעת מעשה א שמעק טאבאק. ― מילא, אז איר וועט
אזוי שטיין ביידע אנגעשפארט, ווי די צאפעס, וועל איך נישט קאנען
עפענען די טיר, און דאס בית־המדרש וועט שטיין אזוי געשלאסן א
גאנצן טאג. ס׳איז עפעס א תכלית? נו, אדרבה, זאגט שוין איר אליין!
    
עס ווייזט אויס, אז די דאזיקע ווערטער האבן געהאט א ווירקונג,
מחמת די מאירס מיט די שניאורס האבן זיך ביידע געגעבן א רוק צוריק,
איינער רעכטס, דער אנדערער לינקס, געמאכט אן ארט פון עזריאלס
וועגן, ער זאל קאנען צוטרעטן מיטן שליסל צו דער טיר און אויפשליסן
דעם רוקער. און אז דער רוקער האט זיך געגעבן א רוק און די טיר
האט זיך געגעבן אן עפן־אויף, האבן זיך די מאירס מיט די שניאורס געגעבן ביידע א לאז־אריין.
    
― פאוואליע, אט וואלגערט איר אום א יידן! ― האט אויסגעשריגן עזריאל דער שמש, און איידער ער האט געקאנט אויסריידן נאך
איין ווארט, איז ער שוין געלעגן נעבעך א צעטראטענער אונטער זייערע
פיס און געשריגן ניט מיט זיין קול:
    
― פאוואליע, אט צעטרעט איר א יידן, א טאטן פון קינדער!...
    
די מאירס מיט די שניאורס האבן אבער אין זינען געהאט עזריאל
דעם שמש מיט זיינע קינדער אין דער לינקער פאה. זיי איז געלעגן אין
זינען די שטאט, דעם טאטנס שטאט, ― און האבן זיך ביידע געגעבן א
לאז אהין, אויבן־אן, צו מזרח צו, געגעבן א שפרונג־איבער איבער אלע
בענק און שטענדערס, און געקומען צו דער שטאט, האבן זיי זיך ביידע
געגעבן א זעץ־אנידער און א שפאר־איין מיט די פלייצעס אין וואנט
אריין און מיט די פיס אין דער פאדלאגע, און פון גרויס שפארעניש
זיינען זיי ארויף איינס אף דאס אנדערע און אנגענומען זיך בא די בערד
און געפינעט און געקריצט מיט די ציין און געכארכלט:
    
― מכות וועסטו זיצן אף דער שטאט!
    
אין דער דאזיקער צייט האט זיך עזריאל דער שמש דערווייל אויסגעגלייכט די ביינער און צוגעגאנגען צו די מאירס מיט די שניאורס און
דערזען ווי זיי ליגן ביידע און האלטן איינס דאס אנדערע בא די בערד,
האט ער א פרווו געטאן פריער מיט גוטן, אזוי צו זאגן:
    
― אי־פע, שעמען מעגט איר זיך! צוויי ברידער, צוויי לייבלעכע ברידער פון איין טאטע־מאמע, זאלן זיך האלטן בא די בערד!
און נאך אין א מקום קדוש דערצו! אי־פע!...
    
עזריאל דער שמש האט אבער ארויסגעזען אז אין דעם מאמענט
גראדע איז זיין מוסר גאנץ אומזיסט, ארויסגעווארפן אפן ווינט; אדרבה,
ער האט מיט זיינע רייד, קאן מען זאגן, אונטערגעגעבן נאך מער היץ,
און די צוויי ברידער פון איין טאטע־מאמע זיינען אזוי ווייט אריין אין
דער רציחה, אז בא איינעם אין האנט איז געווען א זשמוט מיט שווארצע האר (פון מאירס בארד) און באם צווייטן אין האנט איז געווען א
זשמוט מיט רויטע האר (פון שניאורס בארד), און אויך פלעקן בלויע
האבן זיך באוויזן בא זיי אף די פנימער, און בא איינעם פון זיי האט
זיך געטאן א לאז בלוט פון דער נאז.
    
כל זמן עס האט נאך געהאלטן בא בערד מיט פעטש, קלעפ, בוכענצעס וכדומה אזעלכע מינים זאכן, האט עזריאל דער שמש נאך גע־
  
קאנט ריידן א פאר ווערטער, זאגן אביסל מוסר. דערזען אבער, ווי עס
גיסט זיך שוין בלוט, האט עזריאל מער נישט געקאנט איינשטיין, ווארעם בלוט ― עס מעג זיין אפילו פון א נאז ― איז זייער א מיאוסע זאך,
וואס פאסט פאר גויים, נישט פאר יידן. פע, חולשה־חלשות!... און
עזריאל דער שמש האט נישט לאנג געטראכט, האט זיך געגעבן א לאז־אוועק אין פאליש אריין, געכאפט אן עמער וואסער און געגעבן א גאס־אויס אף ביידע ברידער.
    
קאלט וואסער איז פון תמיד אן, זינט די וועלט שטייט, דאס
בעסטע מיטל אף אויפצומונטערן א מענטשן; א מענטש, ער מעג זיך
זיין אין גרעסטן כעס, אין ערגסטן גרימצארן, אז ער באקומט א קאלטע
באד, אזוי ווערט ער אויפגעפרישט, אפגעקילט און קומט צו זיינע געדאנקען ... פון דעם דאזיקן אומגעריכטן קאלטן באד, וואס עזריאל האט
זיי מכבד געווען, האבן די מאירס מיט די שניאורס ווי אויפגעוואכט פון
שלאף, האבן זיך א קוק געטאן איינס דאס אנדערע אין די אויגן אריין
און האבן זיך פארשעמט, ווי אדם מיט חוהן בשעת זיי האבן פארזוכט
פונעם עץ־הדעת און דערזען, אז זיי זיינען נאקעט... און טאקע דעם
זעלבן שבת־צו־נאכטס זיינען די מאירס מיט די שניאורס געגאנגען מיט
נאך מענטשן צו רב יוזיפל דעם רב, זיך פארלאזן אף מענטשן, וואס
מענטשן וועלן געפינען.
  
ד.
    
דאס כתרילעווקע זאל נישט זיין אזא העק און ס׳זאל נישט ליגן
פארווארפן אזוי ווייט פון דער גרויסער וועלט, און דארטן זאלן, למשל,
דערשיינען גאזעטן, צייטונגען און זשורנאלן, וואלט די וועלט געוויס
געהאט צו טאן מיט רב יוזיפל דעם רב. אלע בלעטער וואלטן געווען פול
מיט אים און מיט זיין חכמה. חכמים, גרויסע געלערנטע, בארימטע לייט
פון דער וועלט וואלטן זיך געלאזט צו אים, זען אים באשיינפערלעך און
הערן פון זיין מויל אלע קלוגע דיבורים. פאטאגראפן און צייכנער וואלטן
אראפגענומען זיין בילד און וואלטן עס פארשפרייט אין אלע עקן פון דער
וועלט. אינטערוויוערס וואלטן אים געדולט דעם קאפ, נישט געלאזט
לעבן. זיי וואלטן וועלן וויסן אלצדינג. וואס בא אים טוט זיך. וואסער
מאכלים ער האט ליב? וויפל שעה אין טאג שלאפט ער? צי גלייבט ער
אין השארת־הנפש? וואס פאר א מיינונג האט ער וועגן רויכערן סיגארעטן, און צי האלט ער פון פארן אף א וועלאסיפעד, וכדומה? נאר אזוי
ווי כתרילעווקע איז א העק און עס ליגט פארווארפן ווייט פון דער
גרויסער וועלט, און דארטן דערשיינען נישט קיין גאזעטן, צייטונגען
און זשורנאלן, האט די וועלט קיין שום ידיעה נישט פון רב יוזיפל דעם
רב. די בלעטער דערמאנען נישט א מאל זיין נאמען. חכמים, גרויסע
געלערנטע און בארימטע לייט פארן נישט צו אים. פאטאגראפן און
צייכנער נעמען נישט אראפ זיין בילד. אינטערוויוערס לאזן אים צורו.
און רב יוזיפל לעבט זיך אפ זיין וועלט שטיל, באשיידן, אן געפילדער,
אן טארעראם, קיינער ווייס נישט פון אים צו זאגן, אויסער די שטאט
כתרילעווקע, וואס באווונדערט אים, האלט פון אים אן עולם ומלואו
און גיט אים אפ פיל־פיל כבוד (קיין געלט איז אין כתרילעווקע נישטא,
אבער כבוד ― וויפל איר ווילט!...). זיי זאגן אף אים, אז ער איז א
נסתר, א פארבארגענער חכם, וואס באווייזט זיך נישט ארויס מיט זיין
חכמה. נאר אז מע קומט צו אים מיט א משפט, זעט מען ערשט דעמאלט
ארויס, ווי עמוק ער איז, ווי טיף, ווי שארף, טאקע נאר חכמת שלמה!
    
אפגעמאכט הבדלה און אפגעזאגט המבדיל, זיינען די מאירס מיט
די שניאורס געקומען צום רב רב יוזיפל אף א דין־תורה און האבן געטראפן דארטן שוין א פולע שטוב מיט מענטשן. די שטאט איז נייגעריק געווען צו הערן, וויאזוי וועט עס דא רב יוזיפל פסקענען? וויאזוי
וועט ער דא איינטיילן איין־און־איינציקע שטאט צווישן צוויי ברידער?
קודם כל האט רב יוזיפל געלאזט די צדדים, זיי זאלן זיך אביסל אויסטענהן. רב יוזיפל גייט מיט דעם גאנג, אז פארן משפט באדארף מען
די צדדים לאזן טענהן, ווארעם נאכן משפט וואס וועט זיי העלפן דאס
טענהן? נאכדעם האט ער געלאזט אויך עזריאל שמש, ער זאל ריידן
וויפל ער וויל. עזריאל איז דאך דא דער רעכטער עדות. און גלאט בעלי־בתים האבן גערעדט, ווער עס האט געהאט גאט אין הארצן ― דער האט
זיך אריינגעמישט מיט א ווארט, און נישט מיט איין ווארט, נאר מיט
א סך ווערטער. רב יוזיפל איז א מענטש, ברוך־השם, וואס לאזט ריידן
אלעמען. איך האב שוין לאנג באמערקט, אז רב יוזיפל איז א שטיקל
פילאזאף: ער גייט מיט דעם גאנג, אז וויפל א מענטש זאל נישט ריידן,
מוז ער אמאל אויפהערן.
    
כך הוה. די גאנצע שטאט האט גערעדט און גערעדט ― און האט
אויפגעהערט צו ריידן. און אז דער עולם האט אויפגעהערט צו ריידן,
האט זיך רב יוזיפל אנגערופן צו די מאירס און די שניאורס לאנגזאם,
שטיל און בנעימות, ווי זיין שטייגער איז, בזה הלשון:
    
― שמעו נא, רבותים, הערט זשע צו, יידן, די מעשה דערפון איז
אזוי. וועדליק איך האב אויסגעהערט דא אייערע ביידנס טענות און
די אלע טענות פון אלע איבעריקע בעלי־בתים, זע איך, אז איר זייט
נעבעך ביידע זייער גערעכט. איר האט נעבעך ביידע געהאט איין טאטן
― און א שיינעם טאטן, לאז ער האבן א ליכטיקן גן־עדן. דער חסרון
איז נאר, וואס ער האט אייך נעבעך ביידן איבערגעלאזט סך־הכל איין
שטאט. אוודאי איז בא אייך ביידן טייער דעם טאטנס שטאט, פארט
אן אייגענע שטאט פון מזרח־וואנט, אינעם אלטן, אלטן כתרילעווקער
בית־המדרש. מיט דער האנט אוועקמאכן קאן מען דאס נישט. נאר וואס
דען? כשם ווי ס׳איז אוממעגלעך, אז איין מענטש זאל קאנען פארנעמען צוויי שטעט, אזוי איז אוממעגלעך, אז צוויי מענטשן זאלן זיך באנוגענען מיט איין שטאט. אדרבה, מיר דאכט זיך, אז ס׳איז א סך לייכטער, אז איין מענטש זאל פארנעמען צוויי שטעט, איידער אף איין
שטאט זאלן זיצן צוויי מענטשן; ווארעם אז איין מענטש זאל, למשל,
האבן צוויי שטעט, זעצט ער זיך אנידער א מאל אף דער שטאט און א
מאל אף יענער, אבער אז צוויי מענטשן זאלן זיך פרווון אין איין צייט
זעצן אף דעם זעלביקן ארט ― קאן דאס נישט זיין. למשל, אט האלט
איך די רעכטע האנט אט־דא אף דעם ספר. לאם איך, אשטייגער, וועלן
אין דער אייגענער צייט האלטן די לינקע האנט אפן זעלביקן ארט, ווו
איך האלט די רעכטע האנט ― קאן איך נישט. פארוואס? ווייל דער
אייבערשטער האט אזוי באשאפן די וועלט, און א מענטשנס פארשטאנד
קאן דאס מיטן שכל נישט משיג זיין. נישט מער, בלייבט דאך איבער
די קשיא: וואס טוט מען נעבעך מיט צוויי ברידער, אז זיי האבן פארט
געהאט נעבעך נאר איין טאטן, וואס האט זיי איבערגעלאזט סך־הכל
איין שטאט? איטלעכן ווילט זיך ― פארט אן אייגענע שטאט אין מזרח־וואנט, אינעם אלטן, אלטן כתרילעווקער בית־המדרש. מיט דער האנט
אוועקמאכן קאן מען דאס נישט! קומט אויס: י ח ל ו ק ו , אז מע זאל זיך
טיילן. וויאזוי זשע טיילט מען א שטאט? א שטאט איז דאך נישט
קיין... קיין... עפל, וואס מע צעשניידט אים אף דער העלפט און מע
זאגט: נא דיר א האלבע שטאט און נא דיר א האלבע שטאט. איז פאראן
אבער אן עצה, אז איר זאלט ביידע זיצן אין מזרח־וואנט א שטאט נעבן
א שטאט. דאס האב איך שוין דערקלערט, ברוך־השם, מיט מיין אייגענעם שכל. דהיינו, וויאזוי? אזוי ווי אייער טאטנס שטאט און מיין
שטאט זיינען צוויי שטעט, א שטאט נעבן א שטאט, זעצט איר זיך,
ברידערלעך, אף די ביידע שטעט, וועט איר זיך זיצן געזונטערהייט
ביידע, א שטאט נעבן א שטאט, און וועט זיך פארשפארן קריגן. אי
וואס? די קשיא: וואס וועל איך טאן אן א שטאט? איז דער תירוץ:
ווו שטייט דאס געשריבן, אז א רב אדער גלאט א ייד מוז דווקא האבן
אן אייגענע שטאט, און דווקא אין מזרח־וואנט, און דווקא אינעם אלטן
בית־המדרש? ווארעם, לאמיר זיך גוט באטראכטן: וואס איז א בית־המדרש? א מקום קדוש. וואס גייען מיר אין בית־המדרש אריין? תפלה
טאן. צו וועמען? צום אייבערשטן, ווו געפינט ער זיך? אומעטום, ס׳איז
מ ל א כ ל ה א ר ץ כ ב ו ד ו ― פול די גאנצע וועלט! ווי באלד
אזוי, היינט וואס איז דא שייך מזרח, צפון, דרום, גאנץ אויבן־אן, אדער
גאר בא דער טיר? אבי א מקום קדוש און אבי געדאוונט! מ ש ל
ל מ ה ה ד ב ר  ד ו מ ה ― צו וואס איז דאס געגליכן? צו א מלך,
וואס זיינע צוויי קנעכט זיינען געקומען צו אים אין פאלאץ אריין בעטן
בא אים א טובה. פלוצעם האבן זיך די קנעכט צעאמפערט צווישן זיך
און זיינען פארן מלך אין די אויגן אריינגעפארן איינער דעם אנדערן אין
די בערד אריין און האבן גאר פארגעסן, צוליב וואס זיי זיינען געקומען
און פאר וועמען זיי שטייען; האט זיי דער מלך מסתמא גוט מכבד געווען און האט באפוילן, מע זאל זיי מחילה ארויספירן: ממה נפשך, איר
ווילט זיך רייסן בא די בערד, גייט אייך געזונטערהייט אין דרויסן ארויס
און רייסט אייך דארטן וויפל אייער הארץ גלוסט! וואס האט איר צו
קריכן צום קייזער אין פאלאץ אריין, אז איר ווייסט ניט, וויאזוי צו
האלטן זיך?... דאס איז דער משל, און דער נמשל זייט איר. גייט
זשע אייך, קינדערלעך, אהיים און לעבט אייך אין פרידן, און לאז אייער
פאטער זיין דארטן א מליץ־יושר פאר אייך און פאר אונדז און פאר
כלל ישראל.
    
אזוי האט געפסקנט רב יוזיפל דעם משפט, און דער עולם איז זיך
צעגאנגען אהיים.
    
אף איבעראכטאג שבת זיינען די מאירס מיט די שניאורס געקומען
אין בית־המדרש און האבן זיך אוועקגעשטעלט דאוונען בא דער טיר.
וויפל מע האט זיי ניט געבעטן, עזריאל דער שמש פון איין זייט און
רב יוזיפל דער רב פון דער אנדערער זייט ― זיי האבן נישט געוואלט
זיך זעצן אין מזרח־זייט בשום אופן ואופן.
    
ווער ס׳איז א בעלן אף אן אייגענער שטאט אין מזרח־וואנט, אינעם אלטן כתרילעווקער בית־המדרש, די אנדערע שטאט פון רב יוזיפל
דעם רב, אין גלייכן געלט, זאל ער זיך ווענדן קיין כתרילעווקע צו רב
שמשונס קינדער, צו מאירן אדער צו שניאורן ― ס׳איז אלץ איינס: מע
וועט זי אייך פארקויפן בזיל הזול, ווארעם קיינער זיצט נישט אף איר,
נישט מאיר און נישט שניאור. עס שטייט א ליידיקע שטאט ― אן
עבירה פאר גאט!
    
געשריבן אין יאר 1902
  
(א פאעמע)
    
א.
  
ווו דער מחבר שמועסט זיך אויס א ביסל מיט זיינע יידן
    
אפנים, אז כתרילעווקע איז שוין אנגעצייכנט געווארן מן השמים,
אז די דארטיקע יידן באדארפן האבן מער צרות פון דער גאנצער וועלט.
ווו ערגעץ א מכה, ווו ערגעץ א שלאק, א פורעניות, אן אומגליק, אן
אנשיקעניש, א בייז באגעגעניש, ― באדארף עס זיי ניט אויספעלן, און
פון איטלעכער זאך באדארפן זיי זיך נעמען צום הארצן מער פון דער
גאנצער וועלט. מילא, פון דרייפוסן, אויב איר געדענקט, איז קיין חידוש
ניט וואס כתרילעווקע האט אזוי געליטן: פארט אן אונדזעריקער, אן אייגענער; אייגנס איז, ווי זאגט איר, ניט קיין פרעמדס. וואס־זשע פאר א
תירוץ וועט איר מיר אויסזוכן אף די בורן, וואס די ענגלענדער האבן
זיי אריינגענומען און געמאכט פון זיי א תל? קארג האט זיך געטאן דעמאלט אין כתרילעווקע? וויי־וויי, קארג איז דעמאלט בלוט פארגאסן
געווארן אינעם אלטן כתרילעווקער בית־המדרש איבער דעם? שאט,
שרעקט זיך ניט, איר מיינט טאקע בלוט ממש? חס וחלילה! די כתרילעווקער זיינען ווייט פון בלוט: א כתרילעווקער, אז ער דערזעט פון דער
ווייטן א שניט פון א פינגער, פאלט ער חלשות. מיינען מיינט מען גאר
עפעס אנדערש; מיינען מיינט מען יסורים, הארצווייטיק, בזיונות. און
איבער וואס, מיינט איר? נאר איבער דעם, וואס מענטשן קאנען זיך
ניט אויסגלייכן מיט די דעות; זאגט דער אזוי, זאגט דער: טאמער
פארקערט? האלט דער מיט די בורן און נעמט זיך אן זייער קריוודע:
 
 