 דער יידישער אנטיפאשיסטישער קאמיטעט איז געשאפן געווארן אין אנהייב 1942 ווי אן אפטייל פונעם סאוועטישן אינפארמאציע־ביורא. סך־הכל זיינען געשאפן געווארן נאך פיר אנטיפאשיסטישע קאמיטעטן דער פרויען־קאמיטעט, דער סלאווישער קאמיטעט, דער יוגנט־קאמיטעט און דער קאמיטעט פון וויסנשאפטלער. זייער אויפגאבע איז געווען צו פארשפרייטן די סאוועטישע מלחמה־פראפאגאנדע סיי אין דער היים, סיי אין אויסלאנד. 
 אנגעפירט מיט דער דאזיקער טעטיקייט האט שלמה לאזאווסקי, דער פארטרעטער פונעם פאלקס־קאמיסאר (מיניסטער) פאר אויסלענדישע ענינים. דער עקזעקוטיוו־סעקרעטאר פונעם יידישן קאמיטעט איז געווען שכנא עפשטיין. ביידע זיינען געווען געטרייע באלשעוויקעס, וואס האבן געפירט קאמוניסטישע ארבעט אין אויסלאנד. עפשטיין האט דורכגעפירט געהיימע שליחותן פאר דער סאוועטישער אויסשפיר־דינסט אין אמעריקע. פארן פארזיצער פונעם יידישן אנטיפאשיסטישן קאמיטעט האט מען באשטימט דעם בארימטן יידישן אקטיאר און רעזשיסאר שלמה מיכאעלס. 
 צווישן די מיטגלידער פונעם יידישן קאמיטעט זיינען געווען באקאנטע סאוועטישע יידן ליטעראטן, אקאדעמיקער, גענעראלן, פארטיי־טוער. ווי עס אנטפלעקן די דאקומענטן וואס האבן זיך אפגעהיט אינעם ארכיוו פונעם יידישן אנטיפאשיסטישן קאמיטעט, האבן זיי געהאט פארשיידענע השגות וועגן דעם קאמיטעטס פונקציע. עפשטיינס אויפגאבע איז געווען אנצושרייבן באריכטן וועגן דעם מצב אויפן פראנט און אינעם לאנד לויט דעם אלגעמיינעם נוסח פון דער סאוועטישער פראפאגאנדע, אבער מיט א ספעציעלן פאקוס אויף יידן, און איבערצושיקן די דאזיקע מאטעריאלן אין פארשיידענע אויסלענדישע יידישע צייטונגען אויף יידיש, ענגליש און שפאניש. 
 די געאגראפיע פון די אדרעסן איז געווען זייער א ברייטע ארץ־ישראל, די פאראייניקטע שטאטן, קאנאדע, ענגלאנד, מעקסיקע, קובא, ארגענטינע, דרום־אפריקע. מען האט געהאפט, איז די לינקע יידישע פרעסע וועט איבערדרוקן די דאזיקע באריכטן און אזוי ארום אויפוועקן סימפאטיעס צום סאוועטן־פארבאנד ביי זייערע לייענער. אבער ניט אלע יידישע צייטונגען האבן דאס געטאן. דער סאמע פארביסענער קעגנער איז טאקע געווען דער פארווערטס, וואס איז געווען געשטימט שטארק אנטיסאוועטיש. 
 לכתחילה האט דער יידישער אנטיפאשיסטישער קאמיטעט געפרוווט ארגאניזירן א קאמפאניע צו שאפן געלט אויף צו קויפן טויזנט טאנקען און 500 מיליטערישע עראפלאנען אין אמעריקע. לויט די אמעריקאנער געזעצן, טאר א געזעלשאפטלעכע ארגאניזאציע אבער ניט קויפן קיין געווער, און מען האט אויסגענוצט דאס געזאמלטע געלט אויף צו קויפן ווארעמע בגדים, מעדיקאמענטן און אנדערע חפצים פאר דער רויטער ארמיי. א גרויסער דערפאלג איז געווען די רייזע פון מיכאעלס און דעם דיכטער, איציק פעפער, איבער אמעריקע, קאנאדע, מעקסיקע און ענגלאנד, ווו זיי האבן אנגעזאמלט מיליאנען דאלארן פארן סאוועטן־פארבאנד. 
 אבער ניט אלע מיטגלידער פונעם קאמיטעט האבן געהאלטן, אז זייער ארבעט דארף זיין געצילט קיין אויסלאנד. די יידישע ליטעראטן, דער דיכטער פרץ מארקיש און דער ליטעראטור־פארשער יצחק נוסינאוו, האבן געטענהט, אז דער קאמיטעט דארף זיך אפגעבן אויך מיט העלפן יידישע פליטים, בפרט די, וואס האבן זיך געפונען אין ביטערער נויט אין דער עוואקואציע אין צענטראל־אזיע. די דאזיקע חילוקי־דעות האט זיך צעפלאקערט בשעת דעם צווייטן פלענום פונעם קאמיטעט אין מאסקווע און פעברואר 1943. 
 מארקיש האט אין זיין רעדע געזאגט: „דער יידישער אנטיפאשיסטישער קאמיטעט דארף אויף ווייטער פארברייטערן די פונקציעס פון זיין ארבעט. ער דארף מיט מער פילבארקייט זיך אינטערעסירן מיט דער לאגע פון די געליטענע יידישע מאסן, מיט די עוואקוירטע. די דאזיקע געליטענע האב איך געזען אין זייער אומגליקלעכער לאגע. ס׳איז, מיין איך, א דירעקטער חוב פונעם קאמיטעט, ער זאל מיטהעלפן איינצוארדענען די דאזיקע מאסן. דער קאמיטעט וואלט געמעגט מאכן די קארטע פון די ערטער, ווו עס איז דא א מעגלעכקייט זיך איינצוארדענען די עוואקוירטע.‟ 
 דוד בערגעלסאן איז געווען מער אפגעהיט איידער מארקיש „איך בין אין א געוויסער מאס מסכים מיטן חבר מארקיש, אז אויפן יידישן אנטיפאשיסטישן קאמיטעט פאלט מער פאראנטווארטלעכקייט, ווי אויף אן אנדער קאמיטעט, אויב מען באטראכט אונדזער ארבעט אין קאנטעקסט פון דער יידישער אייגנארטיקייט און יידישער געשיכטע. אבער דער יידישער אנטיפאשיסטישער קאמיטעט האט דאך זיינע באשטימטע פונקציעס.‟ אזוי ארום, לויט בערגעלסאנס דעה, האט דער קאמיטעט געהאט צוויי פונקציעס א פאליטישע סאוועטישע און א היסטארישע יידישע. 
 די סאוועטישע פירערשאפט האט פון סאמע אנהייב אן באטראכט די טעטיקייט פונעם יידישן אנטיפאשיסטישן קאמיטעט מיט חשד. אין א געהיימען באריכט צו דעם צענטראל־קאמיטעט פון דער קאמוניסטישער פארטיי האט מען באמערקט, אז דער קאמיטעט נעמט זיך פאר אויפגאבעס, וואס ליגן מחוץ זיינע אחריותן. א געניטער פונקציאנער, איז עפשטיין אוודאי געווען באוווסטזיניק וועגן אזא מין פראבלעם. אין זיינע אפיציעלע רעדעס און באריכטן האט ער באטאנט, אז די פונקציע פונעם קאמיטעט איז צו פארשפרייטן די סאוועטישע פראפאגאנדע אין אויסלאנד. אבער די דאקומענטן אנטפלעקן, אז די ממשותדיקע ארבעט פונעם קאמיטעט איז געווען ברייטער. קודם־כל האט מען געפרוווט אויסצופועלן ביי די סאוועטישע מאכט־ארגאנען א ביסל הילף פאר די יידישע ליטעראטן, וואס האבן זיך געפונען אין דער עוואקואציע. מען האט געבעטן זיי צו שיקן געלט, זיי צו געבן ווו צו וווינען, אדער זיי אריבערצופירן פון עפעס א „לאך‟ אין א גרעסערער שטאט. אזוי, למשל, האט די דיכטערין רחל קארן באקומען איין טויזנט רובל פונעם סאוועטישן שרייבער־פאראיין, א היפשע סומע אין יענער צייט. 
 עפשטיין איז געשטארבן אין 1945. נאך זיין טויט, אונטער דער פירערשאפט פון מיכאעלס און פעפער, האט זיך דער יידישער אנטיפאשיסטישער קאמיטעט נאך מער אקטיוו אפגעגעבן מיט יידישע ענינים. דער קאמיטעט האט געהאלפן יידן, וואס האבן זיך אומגעקערט פון דער עוואקואציע, זיך איינצוארדענען אין זייערע אלטע היימען, געשטיצט יידישע קולטורעלע אנשטאלטן, אונטערגעהאלטן קאנטאקטן מיט אויסלענדישע יידישע ארגאניזאציעס און ארויסגעגעבן יידישע ביכער. אין לעצטן סך־הכל האט די דאזיקע פילזייטיקע טעטיקייט גורם געווען די ליקווידאציע פונעם קאמיטעט. סטאלין האט בשום־אופן ניט געוואלט דערלאזן קיין שום יידישע אקטיוויטעט, בפרט אין דער צייט פון דער „קאלטער מלחמה‟. 
