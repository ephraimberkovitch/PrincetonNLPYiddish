 
 דער בלוטיקער שפאס: 41: ווער איז גערעכט? 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס איין און פערציקסטע קאפיטל
    
  וו ע ר  א י ז  ג ע ר ע כ ט ?
    
אריינשלעפן דעם פסח אין שטוב אריין - איז ניט אזא גרינגע
זאך, ווי עס ווייזט זיך אויס אויפן ערשטן קוק. און ווער שמועסט,
אין געמיינעם גראד, ווו ס׳איז ניטא קיין איבעריקע הענט ― קומט
עס אן זייער שווער, טאקע ממש כקריעת־ים־סוף. און דאך קאן זיך
שרה שאפירא בארימען, אז זי איז מיטן פסח פארטיק געווארן
באצייטנס, מע קאן זאגן, נאך גאר פאר פרי. די זון האט נאך
אפילו ניט געקליבן זיך אונטערגיין. א סך בעל־הביתטעס אין איר
גראד, וואס ארבעטן, אזוי ווי זי, אליין, אן דינסטן, האבן
נאך געהאלטן גאר פון פארנט, און ביי איר איז שוין געווען כמעט
אינגאנצן פסחיק, כאטש נעם און זעץ זיך אוועק צום סדר. אלצדינג
איז דא געווען ריין אזוי ווי גאלד. אלעס האט שעמערירט און
געפינקלט און ארויסגעזונגען פון אלע ווינקעלעך. דער טיש איז שוין
געווען איבערגעצויגן מיט א שניי־ווייסן טישטעך. די לייכטער מיט
די בענטשליכט זיינען שוין געווען גרייט. אויך די קערה מיט די
מצות און דער וויין, וואס דוד שאפירא מיטן זון האבן געבראכט
צו טראנען פון קעלער, אנגעטאן אין די גרינע און רויטע קאפסולן,
זענען שוין געשטאנען אויפן טיש. אפילו דער מרור מיטן חרוסת
האבן זיך שוין געלאזט הערן אין נאן אריין מיט זייער שארפן
ריח פון פרישן נאר־וואס אנגעריבענעם כריין.
    
שרה אליין איז געווען נאך האלב יום־טובדיק אנגעטאן,
געשטאנען מיט פארקאטשעטע ארבל אין קיך, פארקלאפט מיט אייער
די צוגעפירטע מצה־מייל, וואס זי האט נאר־וואס געקליבן זיך
אויסגיסן אויף א הייסער מיט שמאלץ אנגעשמירטער סקאווערדע ―
מאכן לאטקעס, די אמתע כשרע פסחיקע לאטקעס, געפרייגלט אויף
פסחיקער גענדזנשמאלץ, „עס מעג זיי עסן דער מלכות״.
    
דוד איז נאר־וואס געקומען פון מרחץ, רויט ווי א צוויק,
שטארק ארומגעשוירן די פאות מיט די וואנצעס און פארבייגייענדיק
פארכאפט דאס בערדל אויך א ביסל (ער איז ניט שולדיק: דאס האט
דער צירולניק אויף זיין אייגענע אחריות אים א ביסל צורעכט
געמאכט, ס׳זאל אויסקומען לייטן־גלייך). איצט איז דוד געווען ביי זיך
אין אלקער, אראפגעווארפן פון זיך די וואכעדיקע קליידער און אריין
אין יום־טוב אריין. אין דער מינוט האט ער געהאלטן ביים
אויבערשטן העמד מיטן נייעם שניפס. און ווייל דוד איז א מענטש, וואס האט
ליב, ווי מיר ווייסן, אלצדינג זאל זיין אפגעטאן אויף דער גיך,
האט דעריבער נישט דאס אויבערשטע שטארק אנגעקראכמאליעטע העמד,
נישט דער נייער שניפס בשום אופן נישט געוואלט זיך אונטערגעבן.
זיי האבן צייט. איז דוד געווען אויף זיי אש־להבה ― ער זאל זיי
קאנען צערייסן!
    
אין צווייטן אלקערל איז געווען בעטי. זי האט זיך געמאכט א
נייע פריזורקע לכבוד יום־טוב. און דאס איז געווען אן עבירה פאר
גאט. נעמען אזעלכע האר, ווי די נאטור האט זי געבענטשט, און
פארבייטן זיי אויף דער שווארציאר ווייסט וועמענס האר ― פע! נאר
וואס וועט איר טאן מיט דער מאדע? ווער וועט זיך עס
איינשטעלן גיין אקעגן שטראם?...
נאר איין סיאמקע איז שוין געווען פארטיק אנגעטאן אין זיין
גאנצער אוניפארם מיט די גלאנצנדיקע זילבערנע קנעפ און אין די
נייע שטיוועלעך, וואס מע האט אים געקויפט אויף פסח און וואס
זענען געווען א רפואה, א באלזאם צו די קלעפ, וואס ער האט היינט
אין דער פרי געכאפט פון זיינע חברים. פילנדיק אויף זיך די דאזיקע
נייע שטיוועלעך, וואס שמעקן נאך מיט שוסטער, און צוהערנדיק
זיך צום ריח־ניחוח פון דער פסחיקער שמאלץ, וואס האט זיך געפרייגלט
ביי דער מאמען אויף דער אנגעגליטער סקאווערדע, און אריינקוקנדיק
אין דער „הגדה של פסח״, וואס ווערט ארויסגענומען ביי זיי פון
צווישן די פארשטויבטע ספרים אלע פסח, ― האט שוין סיאמקע כמעט
גאר פארגעסן, אז מע האט אים ווען ס׳ניט איז אפילו אנגערירט
מיט א פינגער, כאטש אפילו, מע זאל זיך שטארק צוקוקן, וואלט
מען נאך איצט אויך געקאנט זען סימנים, בלוילעכע צייכנס אונטער
די אויגן... נאר אז מע האט אזעלכע שיינע נייע שטיוועלעך, און
עס לאזט זיך הערן א ריח־ניחוח פון די פסחיקע לאטקעס, וואס מע
וועט באלד אויפגעבן, און ביינאכט שטייט פאר א סדר, און די
פיר קשיות קען ער אויסווייניק, און אין קעשענע ליגט אן
אטעסטאציע פון גימנאזיע מיט סאמע פינפן, און פאר די אויגן געפינט
זיך אזא שיינע „הגדה של פסח״, ― איז א חידוש, אז עס האבן זיך
אים פארהיילט אלע ווונדן? מיר דאכט, אז מע זעט פאר זיך
נאר אזא הגדה אליין, איז שוין א כפרה אלעס אויף דער וועלט.
    
די „הגדה של פסח״, וואס סיאמקע האט זיך אין איר אזוי
פארטיפט, איז געווען ניט גלאט אזוי א הגדה פון יענעם מין הגדות,
וואס מע קריגט זיי פאר א דרייער בכל תפוצות ישראל. ניין. דאס
איז געווען אן אלטע הגדה, א ירושה ביי שאפיראן פון די אמתע,
פון די סלאוויטער שאפיראס, מיט אלע ל″ב פירושים און מיט בילדער
און אילוסטראציעס. זי פארדינט דעריבער, מען זאל איר שענקען
א פאר ווערטער, ובפרט אז די דאזיקע הגדה האט זיך דערלעבט
אזא כבוד, אז פאליציע־לייט האבן זיך מיט איר ארומגעטראגן און
עקספערטן האבן זי שטודירט, ווי מיר וועלן דאס גאר אין גיכן
ארויסזען פון די ווייטערע קאפיטלעך פון אונדזער ראמאן.
    
דאס הייסט, אייגנטלעך, איז פון דער הגדה אליין גאר
ניטא וואס צו זאגן, א הגדה ווי אלע הגדות: מיטן „מה
נשתנה״, מיטן „עבדים היינו״, מיטן „לפיכך״ און מיטן „חד
גדיא״. דער עיקר זענען דא נאר די בילדער. אמת, מע קאן ניט
זאגן, אז די בילדער זאלן זיין אי־אי־אי. געארבעט אויף זיי
האבן, א פנים, ניט די ערשטע קינסטלער פון דער וועלט, אזוי אז
פרעה מלך פון מצרים, וואס איז אויסגעמאלט אויפן ערשטן
בלעטל, וואלט גיכער אנגעשטאנען זיין א קצב איידער א קיסר, און משה
רבינו מיטן שטעקן האט אויסגעוויזן ווי אן עכטער פאניע, און
זיין ברודער אהרן הכהן ― ווי א גלח. יוסף הצדיק האט געהאט א
מיידלש פנים, און פוטיפרע האט, פארקערט, געכאפט דעם
אפבליק פון א מאנסביל... דערפאר זענען אבער די עשר מכות געווען
צעמאלט אויפן שענסטן אופן: „דם״ און „צפרדע״ און „כינים״ ―
אלצדינג אזוי נאטירלעך, אזוי ראיעל... אויך די פיר „בנים״ זענען
געווען אויסגעמאלט פיין, און בעסער פון אלע - דער „חכם״. דאס
הייסט, פון זיין פנים איז קיין באזונדערע חכמה נישט געווען
ארויסצוזען, האט זיך אבער דער קינסטלער געקליגט אים אויסצומאלן מיט
א פינגער אויפן שטערן, צו באווייזן, אז ער איז א מענטש א
בעל־מוח. אויך דער „רשע״ האט זיך מיט זיין רישעות ניט ארויסבאוויזן
גארניט. פארקערט, א פנים דווקא א חנעוודיקס, א נעבעכל. א
גליק, וואס אונטן איז געשטאנען מיט גרויסע אותיות: רשע. אניט
וואלט מען זיכער מיינען, אז ער איז ניט קיין רשע, נאר א צדיק...
דער,„תם״, מיטן „שאינו יודע לשאול״ זענען געווען ווי איין מאמע
האט זיי געהאט.. ביידע קורנאסע און ביידע דעם קאפ אויף א זייט
און ביידע צענומען די הענט, גלייך ווי זיי וואלטן זאגן: „וואס
ווייסן מיר? מיר זענען אידיאטן. מיר ווייסן גארניט״...
    
דער גאנצער אנטיק פון די אילוסטראציעס איז געווען די
„עקידה״, דאס הייסט, א בילד, ווי אזוי אברהם אבינו פירט זיין
איין־און־איינציקן זון יצחק צו דער עקידה, כאטש אפילו אין פלוג איז
עס א שטיקל קשיא: ווי קומט אהער, אין פסחיקער הגדה, גאר די
עקידה פלוצעם אין מיטן דערינען? און וואס איז עפעס אויסגעקומען
דעם קינסטלער אויסצומאלן אונדזער ערשטן גוטן פאטריארך עפעס
טאקע נאר ווי א כוליגאן, כאטש אפילו אין שיך און זאקן, מיט א
גרויסן ארבע־כנפות, און פאות לאנגע, וואס גאט ווייסט, אויב מע
האט אזעלכע פאות גאר געטראגן אין אברהם אבינוס צייטן? און
וואס איז אים עפעס אויסגעקומען געבן אברהם אבינון אין האנט
אריין ניט קיין חלף, נאר א קאווקאזער שטעכמעסער, מיט וועלכן
ער איז גרייט דורכצושטעכן דעם אומשולדיקן יצחקס האלדז דורך
און דורך?
    
די אלע קשיות, וואס מיר פרעגן, האבן אבער נישט
אנגעקערט סיאמקען אויף קיין האר. אדרבה, ער האט אנגעקוואלן פון
אלע בילדער, און בעסער פון אלעם איז אים געפעלן דווקא די
„עקידה״ ― און גייט טוט אים עפעס! עס האט זיך אים אויסגעוויזן ―
וואס קען שוין, דאכט זיך, זיין שענער פון דעם? און סיאמקע
דערמאנט זיך, וואס ער האט געלערנט מיטן יידישן רבין אין חומש:
ווי אזוי גאט האט געוואלט אויספרווון אברהמען, האט ער אים
געהייסן ברענגען פאר א קרבן זיין „איין־און־איינציקן בן־יחיד״, און
נאכדעם, ווי אזוי אברהם האט אים גענומען מיטן האלץ און פייער
און מיטן שעכטמעסער, און ווי אזוי יצחק פרעגט זיך נאך ביים
טאטן אויפן שעפעלע, און ווי אזוי דער טאטע בינדט דעם זון,
נעמט דאס מעסער און וויל שוין מאכן כיק, ― קומט צו פליען א
מלאך פון גאט, און סיאמקעס הארץ, וואס האט געקלאפט טיק־טאק,
טיק־טאק, ווי א זייגערל, בארויקט זיך, די טרערן, וואס זענען
דעמאלט אים געשטאנען אין די אויגן, ווערן אין איין כהרף־עין
אויסגעטריקנט, און סיאמקע איז זיך מחיה, וואס גאט האט ניט
דערלאזט אזא זאך...
    
קוקנדיק אויפן דאזיקן בילד, לעבט איבער סיאמקע נאך א מאל
די אייגענע געפילן, וואס דעמאלט: רחמנות אויף יצחקן, די מורא
פאר אברהמען, ער זאל אים חלילה ניט קוילן, און פרייד, וואס
דער מלאך איז געקומען באצייטנס און ניט דערלאזט אזא זאך... און
ער מישט א בלעטל נאך א בלעטל, און ער קוועלט פון דער
אלטער הגדה מיט די שיינע זעלטענע אילוסטראציעס, און ער פילט זיך
יום־טובדיק, ווי אלע האבן זיך דא געפילט, אויסער איין מענטשן
אין דער דאזיקער שטוב, ― דאס איז געווען דער קווארטיראנט
ראבינאוויטש.
    
ראבינאוויטש איז געזעסן ביי זיך אין זיין צימער פון נאכן
חמצדיקן ווארעמעס אן איבער דער ליטעראטור פון עלילת־דם, וואס
דער רב האט אים היינט אין דער פרי אויסגעליען, געלייענט, ווי
אזוי יידן „געברויכן קריסטלעך בלוט אויף פסח אין זייער מצה״;
מיט איינעם ווארט, ראבינאוויטש האט שטודירט „הלכות ריטואל״...
אנגעלייענט זיך ווי א פויק מיט די שיינע בלוטיקע פראצעסן, וואס
זענען פארגעקומען אין גראדנע, אין וועליזש, אין באריסאוו, אין
סאראטאוו און אין אנדערע שטעט, ווו אן אויסגעלאזענע שיקסע
אדער א געשמדטער אונטער־אפיציר זענען געווען די איינציקע
עקספערטן און די איינציקע באגלויבטע עדות־זאגער, ווי אזוי יידן זענען
זיך נוהג מיטן צאפן בלוט פונעם געהרגעטן קריסט ערב־פסח ביי
די מצות באקן, און נאך אזעלכע שיינע מעשיות, ווו איטלעכס
בלעטל און יעדער שורה שרייט : „שקר־וכזב!... שאנטאזש!...
דומהייט... פראוואקאציע!״... ― כאפט ער זיך אויף, גייט זיך דורך א פאר
מאל הין און צוריק איבערן חדר, גלעט זיך די צעפאטלטע האר,
זעצט זיך אוועק צוריק, נעמט ארויס דאס „טאג־ביכל״ און שרייבט
אריין די דאזיקע ווערטער: „ ה יי נ ט י ק ע ר  ט א ג  א י ז  ב יי מ י ר
א וו ע ק ג ע ג א נ ג ן  כ מ ע ט  א י נ ג א נ צ ן  א וי פ ן  ר י ט ו א ל ...
א י ך ה א ב ה יי נ ט ג ע ... און איז אפגעהאקט געווארן סאמע אין
אנהייב ווארט. ווארעם עס האט זיך פלוצעם דערהערט אזא מוראדיקער
קלונג פון אונטן, אז די פען איז ביי אים ארויסגעפאלן פון די
פינגער. דאס איז געווען יענער באקאנטער קלונג, וואס לאזט זיך
 הערן אין דער דאזיקער שטאט, ווי מיי האבן שוין איין מאל
באמערקט, נאר בעת עס ברענט און מע דארף ראטעווען די נפשות,
אדער בעת עס איז אן „אבלאווע״ אויף יידן.
    
דוד שאפירא, וועלכער איז אויף דעם קלונג מער מבין פון
אלעמען, האט גלייך א זאג געגעבן: „פאליציע!״, און האט געכאפט
אויף זיך די קאפאטע און געוואלט לויפן אראפ, האט אים שרה
אפגעהאלטן און, ווי געוויינלעך, געוואלט איבערשפארן:
    
― וואס לויפסטו? נא דיר גאר פאליציע! וואס איז עפעס אין
מיטן דערינען דיר איינגעפאלן „פאליציע? מיר דאכט, אז זינט די
וועלט שטייט, איז א מינהג, אז אן אבלאווע מאכט מען ביינאכט,
גיט בייטאג.
    
― א משל, דעריבער גייען די קאטשקעס בארוועס! פון
וואנען ווייסטו, אזש אן אבלאווע?
    
― וואס דען? גוט־יום־טוב בעטן איז מען צו דיר געקומען
פלוצעם אין מיטן דערינען ערב־פסח פארן סדר?
    
― אן אקציע מיט דער יידענע! אומעטום באדארף זי
ארויסווייזן, אז זי איז א בהמה! האסט דו געהערט א ביסל! אז איך זאג
פאליציע, איז פאליציע!
    
עס ווייזט אויס, אז די, וואס זענען געשטאנען ביי דער טיר,
האבן קיין צייט נישט געהאט צו ווארטן, בין מאן און ווייב וועלן
זיך אמאל אויסטענהן, ווארעם עס האט זיך באלד דערהערט א
צווייטער קלונג נאך א שטארקערער פונעם ערשטן, אזא קלונג, וואס דאכט
זיך אויס, אז ער וועט שוין קיינמאל ניט אויפהערן. און דער בעל־הבית
מיטן קווארטיראנט האבן זיך ביידע, יעדער פון זיין צימער,
געלאזט לויפן אראפ פון די טרעפ, שיער ניט אומגעווארפן איינער
דעם אנדערן; ביידע זענען זיי געלאפן וואס גיכער עפענען די
טיר ― און שטעלט אייך פאר א שיינס! געטראפן האט דאך טאקע
ער, ניט זי! וואס דען? ער איז א נאר א יינגעלע? אז ער זאגט דיר
פאליציע, איז פאליציע...
    
און דוד שאפירא, כאטש ער איז געווען אזוי, אז א שענערן
לייגט מען אין דער ערד אריין, האט נאך פונדעסטוועגן געפונען
אין זיך גענוג כוח א זאג צו געבן מיט א געלעכטער צום ווייב, וואס
איז געבליבן שטיין מיט די האלב־פארטיקע לאטקעס אויף א מינוט
צום חלשן:
    
― נו? ווער איז גערעכט?...
    
 דאס צוויי־און־פערציקסטע קאפיטל
    
 דער ערשטער „אביסק [обыск: דורכזוך]״
    
פון דער גאנצער כאליאסטרע אומגעריכטע געסט, וואס האבן
זיך אריינגעריסן צו די שאפיראס, האט דוד דערקענט מער נישט אז
איינעם; דאס איז געווען זיינער אן אלטער באקאנטער
„אקאלאדאטשניק [קאפיטאן פון פאליציי־דיסטריקט]״, וואס דוד האט אים נישט איין מאל „גענתנט אין יד
אריין״ סיי אונטער א יום־טוב, סיי אין די טעג פון א גאנץ יאר.
נישט נאר א גוטער באקאנטער איז דאס געווען, נאר טאקע, מ׳קען
זאגן, א גוטער פריינד. עס זענען געווען צייטן, וואס דער עסק
איז ביי זיי געגאנגען אויף „דו״, דאס הייסט נישט, חס־ושלום, אז
דוד האט געזאגט דעם „אקאלאדאטשניק״  ד ו , נאר פארקערט, דוד
אים „איר״, און ער דודן „דו״, און דאס אליין איז דאך שוין א
סימן, אז מ׳איז ביים פריץ א שטיקל חשוב... אויסער דעם דאזיקן
„אקאלאדאטשניק״, זענען אלע אנדערע אקאלאדאטשנע נאדזיראטעלעס און
די אלע איבעריקע פארשוינען געווען פאר שאפיראן אינגאנצן פרעמד.
עס האט זיך אים אויסגעוויזן, אז דאס זענען מענטשן, וואס
געהערן זיך מיט פראוואזשיטעלסטווע גאר נישט אן. איינער מיט א
ליסינע און מיט גוטע גרויע אויגן, נישט קיין גרויסע עפאלעטלעך,
זעט אויס עפעס א מין „סודיא [судья: ריכטער]״, אדער א „סודיעבנע סליעדאוואטעל [следователь: דעטעקטיוו]״,
אדער גאר א פרעדסעדאטעל [председатель: פארזיצער] פון „אקרוזשנע סוד [окружной суд: געריכט פון דיסטריקט]״, און נאך איינער א
פיינער יונג מיט שיינע וואנצעס, א אפיציר, און אפשר א
„פאלקאווניק״, נאר, דאכט זיך, אז נישט גלאט א פאלקאווניק, נאר א
זשאנדארמסקי פאלקאווניק...
    
אן אנדערן אויף שאפיראס ארט וואלט אזא זאך אפשר נישט
אנגערירט אין דער לינקער פאה: לאז זיין א פראסטער פאלקאווניק,
 
 