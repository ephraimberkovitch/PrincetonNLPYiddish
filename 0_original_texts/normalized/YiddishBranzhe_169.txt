

כ׳וואלט גערן דעם טאטן געשיקט אן אי־מייל 



 by באריס סאנדלער 
May 1, 2020May 2, 2020 Filed under:
לידער 

באריס קארלאוו
מיין מוזע…
מיין מוזע זאגט: איר זינגט צו פיל פון טויט.
(אזא מין טבע האט זי — מיר כסדר אירצן.)
א סקרוך איבערן לייב און אויף דער הויט —
איך וועגן טויט?! די יארן כ׳טו זיך קירצן.
ניין, ניט פון טויט, מיין ליבע, איז מיין ליד,
נאר גראד פון אלץ וואס צו טאן מיט לעבן.
נאר וואס זשע דען? — צו־מאל דער פערז פארפליט
העט־העט אהין, ווו ס׳ווערט פארשטומט דאס רעדן.
כ׳וואלט גערן וועלן שווייגן וועגן סוף,
נאר דער געזאנג פארגעסט אפט זיינע ברעגן,
דערלאנגנדיק צום בלויזן אדערויף,
כדי אויף ס׳ניי באווונדערן דאס לעבן.
אפריל 2017
מאדנער מערץ
דער מארצאווער שניי זיך ראנגלט אויסצופאלן,
די מארצעווע זון — ברייט צעשפרייט די שטראלן,
דאס מארצאווע ווינטל שטילט זיך איין צוביסלעך,
די מארצאווע וועווערקעס קנאקן זיך די ניסלעך…
און דו שטייסט און גאפסט, שטייסט ביים עק פון ווינטער
פרעגסט: ווו גייט דאס אלץ אזוי פלינק אהינטער?
פרילינג, זומער, הארבסט, אויך די בייזע וויוגעס —
שוין אלץ אראפ פון מארק? — סארא הארבע סוגיא…
דאכט זיך, וואס? — א יאר. דאכט זיך, א שטיק לעבן?
פון מעריב ביז קאיאר דער אין־סוף טוט זיך וועבן.
דער אין־סוף?! טאקע ער?! טא ווער טוט אים פארשטעקן
פון לעבן וואס איז וואר, וואס ענדלעך מוז זיך עקן?
2019/2014
אויסגענעכטיקט
גאנצפרי אין דוש היינט זיך אליין פארווונדערט:
מיט ריינעם שטראם פון זיך אראפגעשווענקט
איי, סארא פרייד אויף ס׳ניי צו זיין דאס יינגל —
שוין גארניט קליין, הגם נאך כלל ניט גרויס!
ווער ווייסט, צי ער וועט נאך, אמאל א זינג טאן,
ווער קאן דאס אלץ דען וויסן פון פארויס?
דערווייל זשע שפרינגט ער, לויפט ער, און עס קלינגען
קול־בענדלעך, וועלכע בייטן באלד זיין קול,
קאן זיין אז ער ׳עט טאקע נאך אויסזינגען
ווי מ׳שווענקט אראפ די יארן פון אמאל.
מערץ 2017
א זעקעלע מעל
כ׳וואלט גערן דעם טאטן געשיקט אן אי־מייל,
צי געדענקסטו נאך, טאטע, דיין זעקעלע מעל?
ענטפער מיר, טאטע, אז דו האסט ניט פארגעסן,
אז די צייט און די ווייט האבן גארניט צעפרעסן
די דערמאנונג ווי פלעגסט מיך יומם־וליל
אויף די פלייצעס טאן טראגן: „א זעקעלע מעל!‟
א וועלט איז פארביי, א מאיאנטיק מיט צייט,
נאר כ׳געדענק אלץ און שפיר ביזן היינטיקן היינט,
נאר גיי עס דערקלער, און גיי עס דערצייל
ווי שטארק ס׳בענקט נאך דיר דיין זעקעלע מעל!
כ׳וואלט גערן דעם טאטן געשיקט אן אי־מייל
מערץ 2018
טאטע מיט די ביינער?..
ס׳האט אמאל אן אלטער פויגל
דיך געלערנט: פלי ניט הויך
ווייל דיין פליען וועט ניט טויגן
ס׳עט זיך אויסלאזן א רויך
און אן אנדערער בעל־כנף
צוגעגעבן: פלי זיך שטיל
בעסער בלייב — מערניט אן עניו
אן א זייט פון פייגל־שפיל
נאר פונדעסטוועגן האט איינער
דיר געזאגט: דו, טו א פלי
ביסט — דער טאטע מיט די ביינער —
ניט אומזיסט וועט זיין דיין מי
ווער זשע איז דאס — יענער איינער
וואס ט׳געראטן דיר אזוי?
ס׳איז — דער טאטע מיט די ביינער
אט דערפאר — דו, אים געטרוי
מערץ 2018
נאר טאמער
מע מוז ניט איבערזעצן ווייטיק
פאר פרייד קיין תרגום איז ניט נייטיק
און אויך געזאנג איבערצושפילן
אין טויטלעך פרעמדן קלאנג פארהילן
איז ניט קיין גרויסער מוז מסתמא
ווען שורשנדיק זיך פלעכטן גראמען
אין טאטע־מאמע עכטן לשון
וואס וויל ניט ווערן אויסגעדראשן
נאר טאמער מאכט זיך איבערפירן
געקלאנג — אין בונטקייט פון קאלירן,
דעם אטעם פון דער היים — אין גלות
און רייכקייטן — אין זיבן פאלעס
איז דאך אוודאי, מהיכא תיתי —
באשיידנקייט מעג ווערן דרייסטער
מערץ 2020
שטילער אומרו
דו שאפסט מיט ווערטער און מיט קלאנגען
א גאנצע וועלט, א גאנצע וועלט
קאן זיין די גרויסע וועלט אינגאנצן
זי גאר פארזאמט, פארמיידט, פארפעלט
נאר מיט דעם כישוף פון באשאפונג
די גרויסע פרייד זיך הייס צעהעלט
ביז ערגעצווו אין ווייטן האפן
דיין ווארט, דערווייטערט, זיך צעקוועלט
עס וועלן דאן די שטערן גאפן
מיט ליכט וואס היינט שוין לאנג זיי פעלט
די שטערן ווייטע, ווי די טראפן
אין שורות דיינע אויסגעשטעלט
פערברואר 2020
מישיגאנער ווינטן
ס׳ווערט
דער ווינטער
הארבער
אין אן ארבאר
ארבאר
מיינט דאך
בוים
לכל־הדעות
עץ־החיים
בארעט זיך
מיט שטארבן
דויערט אויס —
דעם פראסט
דעם ווינט
די שנייען
יאנואר 2020
מיין מאמע
מיין מאמע איז ניט סתם א מאמע,
מיין מאמע איז דער שטאלצער שטאם
פון וועלכן שטאמען אלע מאמעס,
פון וועלכן מיין ליבשאפט שטאמט.
מיין מאמע איז ניט סתם א מאמע,
צו מיר געווענדט, איר שמייכל שטראלט
אריבער טאלן, בערג און ימען —
סיי איבער הייס,
ווי איבער קאלטס…
אזוי־אט שענקט דעם טייך,
וואס מעכטיקט זיך,
זיין קראפט,
זיין רייפקייט
און זיין עכטיקייט
א טיפער און א קלארער קוואל.
אנהייב דערוואכונג, 1993


Share this:TwitterFacebookPrintLike this:Like Loading...

Related
 


Tagged: fasadpoetryYiddish 
Post navigation


Previous Post
שפיאן ליאשקע וואלקאוו (2) 

Next Post
מיין יידישע מאמע 



