
 
 ארל האָפֿשטיין איז געקומען צו פארן אין דער יונגער יידישער אויטאנאמער געגנט אין דער צווייטער העלפט 1930ער יארן. ער האָט דערפאלגרייך פֿארענדיקט דעם ארטיקן פּעדאגאָגישן טעכניקום, וווּ איז שפעטער געווען אן אפֿטער גאסט. ער פלעגט דעקלאמירן פאר די סטודענטן זיינע לידער, אין וועלכע ער האט באזונגען די שיינקייט פֿון אונדזער געגנט, די הארעוואניע פון די ערשטע בויער פון ביראבידזשאן און אוודאי ליבע. 
 ארל האפשטיין איז געווען זייער א פראדוקטיווער דיכטער. ער האָט געשריבן יעדן טאג, איבעראשנדיק אלע מיט זיין ארבעטזאמקייט. ער האט געארבעט אינעם געגנטלעכן ראדיאָ־קאמיטעט, ווו ער האט געפירט די אוידיציעס פאר קינדער. 
 צוזאמען מיט זיינע פֿריינד וואלף שולמאן, הענעך קויפמאן, בוזי אָלעווסקי האט ער אקטיוו אנטיילגענומען אין דער ארטיקער ליטערארישער סטודיע, אנגעפירט מיט דוד בערגעלסאָן. 
 וועגן זייערע טומלדיקע, לוסטיקע, שארפֿזיניקע באגעגענישן פלעגן שפעטער דערמאָנען ליובע וואסערמאן און בוזי מילער. 
 דער באקאנטער שרײַבער דוד בערגעלסאָן האט גערעדט מיט יונגע פּאעטן ווי מיט זיינע גלייכע, און דאָס איז שטענדיק א גוטער סטימול פאר א שעפערישן וווקס. 
 די לידער פֿון ארל האפשטיין האט אפט פובליקירט דער אלמאנאך ״פארפאסט״, וועלכן מע האט פאר דער מלחמה ארויסגעגעבן אין ביראבידזשאן. 
 ארל האפשטיין האָט אריינגעלייגט אין זיינע לידער א שטיקל פון זיין נשמה, דערפאר קלינגען זיינע הארציק־דורכדרינגלעכע שורות אקטועל אין אונדזערע טעג. 
 ווען עס האט זיך אנגעהויבן די מלחמה, איז דער דיכטער אוועק אויפן פראנט. ער איז אומגעקומען אויפן שלאכט־פעלד אין 1941. ער איז געווען בלויז 23 יאָר אלט. קיין בוך האט ער ניט באוויזן ארויסצוגעבן. 
 
 &nbsp; איך זינג, ווי אזוי אין א פרי 
 עס שפילט דער אמור מיט די ברעגן. 
 פרוכטן אין זילבער־געפריר, 
 שוין רייף פון ביינאכטיקן רעגן. 
 
 פון רחבותן בלויע איך זינג, 
 איך זינג פון גאנצפרייקע פארבן. 
 א גוט מארגן דיר, בלימעלע־קינד, 
 א גוט מארגן אייך, ווייצענע גארבן. 
 
 אין פריידן באהאלט זיך מיין הארץ, 
 וואס שפילט אויף די העלע קלאווירן, 
 נו, ווארט־זשע, מיין חברטע, ווארט, 
 פארנאכט מירן גייען שפאצירן. 
 
 וועסט שטיין אויף א שטיקעלע פעלדז, 
 לעם אייביקן יאג פון די שטראמען. 
 דיין בליק טראגט דער שטראם אויף דער וועלט, 
 און זינגט אויס דיין הארציקן נאמען. 
 