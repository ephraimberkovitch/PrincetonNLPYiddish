

לאפסוס־קאקטוס — 5 



 by באריס סאנדלער 
February 5, 2018February 7, 2018 Filed under:
נאטיצן פונעם רעדאקטאר
שפראך 

לאמיר היינט רעדן וועגן ווערטער־שוועסטערקינער, אדער ווי מע זאגט אין אמעריקע, „קוזינען‟. די דאזיקע קרובישע ווערטער קומען טאקע ארויס פון איין משפחה, צו מאל האבן זיי כלומרשט איין באטייט, אבער אין דער אמתן, באנוצט מען זיי אין פארשיידענעם זין.
לעבן (וו.)און וווינען
דער ווערב לעבן ווערט בדרך־כלל גענוצט אין זינען פון עקזיסטירן, זיין.
למשל: כל־זמן מע לעבט, זאל זיין געלעבט (פאלקסליד)
צו לעבן א שיינעם טאג, מיינט נאך נישט, אז מ׳איז גליקלעך (פאלקסווערטל).
זיין גאנץ לעבן האט ער געלעבט אויף יענעמס חשבון.
די יידן פון א גאנץ יאר האבן גוט געוווסט דעם אונטערשייד צווישן „לעבן‟ און „וווינען‟. מ׳האט עס געהערט פון זייערע פראגעס איינער צום אנדערן:
— ווו וווינסטו?
— אין בערדיטשעוו.
— ווי לעבסטו?
— נישט צו פארזינדיקן.
„ווו‟, מיינט אין דעם פאל, אנצורופן דאס וווינארט. מע וואלט געקאנט אויף דער פראגע אויך ענטפערן: „אין א שיין הויז‟. ווי עס זאל נישט זיין, גייט שטענדיק דער ווערב „וווינען‟ (רעזידירן, איינשטיין, אויפהאלטן זיך וכדומה) געפארט מיטן אדווערב „ווו‟.
„ווי‟, מיינט בדרך־כלל, די קוואליטעט פון לעבן, דער אופן פון לעבן — גוט, שלעכט, נארמאל, פאראזיטירנדיק.
אין מיין בעסאראבער יידיש איז קיין אונטערשייד צווישן „ווו‟ און „ווי‟ נישט געווען. מ׳האט אבער קיין מאל נישט געמאכט קיין פלאנטער, ווייל „ווי וווינסטו‟, אט זיכער געמיינט דאס ארט; און „ווי לעבסטו‟ — דעם איכות.
פארזוכן און פרווון
דער פלאנטער קומט אפט פאר צוליב דעם באטייט, וואס איז זייער נאענט צווישן זיך. און אויב „פרווון‟, מיינט, „פראבירן‟, מאכן אן אנשטרענג עפעס צו טאן, דערגרייכן; מיינט „פארזוכן‟, דאס זעלבע וואס „טעסטירן‟, דערפילן דעם טעם. עס קאן געזאגט ווערן וועגן א קאנקרעטער זאך: פארזוכן דעם מאכל, למשל, אדער — אין פיגורעלן זין: פארזוכן דעם טעם פון לעבן.
מע קאן אויך זאגן: איך האב געמאכט א פרווו צו פארזוכן אירע וועגעטארישע מאכלים. מע קאן אבער נישט זאגן: איך האב פארזוכט צו פרווון אירע וועגעטארישע מאכלים.
לעצטנס איז מיר אויסגעקומען צו לייענען אזא זאץ:
ער האט געמאכט א פארזוך צו דערמארדן זיין ווייטן קרוב.
אנשטאט:
ער האט געמאכט א פרווו צו דערמארדן זיין ווייטן קרוב.
דער לאפסוס נעמט זיך דערפון, וואס אין ענגליש קאן דאס ווארט ״טריי״ (try) מיינען סיי „פארזוכן‟, סיי „פרווון‟ און סיי „פראבירן‟.
מע טאר נישט אויטאמאטיש קאלקירן ווערטער פון איין שפראך צו אן אנדערער.
און צום סוף האב איך זיך דערמאנט אינעם בעסאראבער וויץ ארום דעם ווארט „דרייען‟.

צוויי אלטע פריינד האבן זיך געטראפן נאך א לאנגן איבעררייס. פרעגט איינער ביים צווייטן:
— וואס טוט חיים?
— חיים דרייט זיך צוביסלעך.
— און וואס טוט לייזער?
— א, לייזער איז געווארן א גרויסער דרייער. ער דרייט געשעפטן!
— און וואס מאכט שלמה?
— אוי, שלמה האט זיך נעבעך אין גאנצן פארדרייט.

פאלט נישט ביי זיך!
לאפסוס־קאקטוס
 

Share this:TwitterFacebookPrintLike this:Like Loading...

Related
 


Tagged: linguisticresearchYiddish 
Post navigation


Previous Post
Previous Post 

Next Post
פון אונדזער עזבון: טביה גען (1912־2003) 



