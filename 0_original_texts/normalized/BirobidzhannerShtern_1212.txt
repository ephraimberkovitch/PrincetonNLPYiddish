
 משה כאשטשעוואצקי 
 געפאלן אין שלאכט אין אקטאבער 1943 לעבן דארף פופשענע (ווייסרוסלאנד) אין עלטער פון 46 יאר. די ערשטע חדושים פונעם קריג געקעמפט מיטן שונא אין דער אפאלטשעניע. אין 1943 פרייוויליק אוועק אויפן פראנט. איינער פון די אנגעזעענסטע אנהייבער פון דער יידישער פאעזיע אין ראטן־פארבאנד, האט ער ביי זיין לעבן פארעפנטלעכט העכער צוואנציק ביכער – לידער, פאעמעס, פיעסן, איבערזעצונגען. 
 
 האס 
 א, האס דו הייליקער! 
 כ׳בין איבערזאט, 
 פול מיט דיין גיפט, ווי א סאמום מיט היץ. 
 איך וויל היינט זיין א קויל פון א הארמאט, 
 אויף קעפ פון פיינט צו פאלן, ווי א בליץ. 
 
 איך וויל אליין היינט א טארפעדע זיין, 
 וואס טרעפט דעם פיינט און אים צום אפגרונט שיקט. 
 א, מוטער היימלאנד, 
 נעם דאס לעבן מיינס, 
 אויב נאר דו דארפסט עס 
 צוליב רום און גליק. 
 
 
 שלמה לאפאטע 
 
 געפאלן אין שלאכט אין 1943 אין עלטער פון 41 יאר. יונגערהייט בעתן בירגערקריג געדינט אין דער רויטער ארמיי. דער הויפט־מאטיוו פון זיין פאעזיע איז&nbsp; די אנטשטייונג פונעם יידישן פויערטום אין ראטן־פארבאנד. אין באזונדערע אויסגאבעס ארויסגעגעבן צוויי פאעמעס און א לידער־זאמלונג. 
 
 שארפט די שווערדן 
 
 מיינע פריינד, אז איך וועל שטארבן, 
 כ׳בעט ניט שווער פארנעמען, 
 און איך בעט מיך ניט באוויינען – 
 איר וועט מיך פארשעמען. 
 
 וועט מיין מאמע ביטער וויינען, 
 איר איז רעכט געגעבן – 
 ווייל זי האט שוין אזא טבע 
 פון אמאליק לעבן. 
 
 כ׳בעט באהאלטן מיינע ביינער 
 זאלט איר הארץ־פריינד מיינע, 
 לעם א ים, ווו ברעג מיט כוואליעס 
 האלטן אין איין טענהן. 
 
 ווו דער ים איז כוואליע־פיבער 
 הערט ניט אויף זיך קריגן, 
 ווו דער דעמב – דער ביימער־גיבור 
 ווערט גאר ניט אנשוויגן. 
 
 און איך וויל אזא סטיכיי – 
 שטארבנדיק, זי בענטשן, 
 ווי איך האב אויף דר׳ערד באזונגען 
 אונדזער קעמפער – מענטשן. 
 
 שארפט די מוחות! שארפט די שווערדן! 
 שפירט נאך אלע וועגן! 
 אויב דער שונא קומט מיט שפיזן, 
 גייט מיט שפיז אנטקען! 
 
 וועט מיין ליד אייך העלפן זיגן – 
 טראגט זי אין געפעכטן! 
 זאל דער שונא מיך דערמאנען 
 ווי א פיינט צום שלעכטן! 
 
 און דערנאך זאלט איר דאס בעסטע 
 צווישן מיינע לידער 
 איבערמישן, איבערלייענען 
 פאר די זינגער־ברידער. 
 
 
 הענעך שוועדיק 
 
 געפאלן אין שלאכט אויפן בריאנסקער פראנט אין אקטאבער 1942 אין עלטער פון 28 יאר. אנגעהויבן זיך דרוקן אין 1972. אין 1943 דערשיינט זיין ערשטע לידער־זאמלונג. אין א בוך־פארם פארעפנטלעכט א פאעמע און צוויי זאמלונגען ליריק. 
 
 אשר שווארצמאנען 
 
 דא, אויפן פראנט, ווערט נאך נעענטער צום הארצן 
 מיין עלטערער ברודער – אשר שווארצמאן. 
 ווי איך פלעג ער ליגן ביי נאכט אין טראנשיי 
 אין שטעכיקן רעגן, אין ברייקן שניי, 
 מיט הארץ מיט פארטרוימטן גיין, גיין 
 אהין, ווו ס׳איז ריין, ריין. 
 
 צי זיין וועט מיין סוף ווי זיינער, צי ניט, 
 נאר ס׳ווילט זיך מיר פריער דערשרייבן די ליד, 
 די ליד, וואס פון גאנצענעם ליבנדן הארצן, 
 אזא ווי ביי דיר, מיין הארציקער שווארצמאן. 
 
 היינט גיי איך באפרייען דיין אוקראינע 
 דורך בליייקן רעגן פון קוילן, דורך מינעס, 
 דיין אוקראינע, מיין אוקראינע… 
 יאג מיך, מיין ליבשאפט, 
 טראג מיך, מיין שינאה! 
 
 וועלוול רעדקא 
 
 געפאלן אין שלאכט הינטער קאניעוו, טשערקאסער געגנט, אין 1941 אין עלטער פון 23 יאר. געווען א מיטארבעטער אין דער רעדאקציע פון דער קיעווער צייטונג ״דער שטערן״. ניט באוויזן ארויסלאזן דעם ערשטן בוך. 
 
 ס׳וועט זיין אזוי 
 
 מיר וועלן זיך שטעלן אין שטרענגע קאלאנעס, 
 און הילכיק און שארף וועט זיין יעדער קלאנג. 
 א כוואליקע רויטקייט – צעפלאטערטע פאנען – 
 באשיינען וועט אונדזער מעכטיקן&nbsp; גאנג. 
 
 אויף רחבות פון פעלדער וועט זיין אונדזער נאכטלעג, 
 דורך טאלן, דורך בערג גאנצע טעג, גאנצע נעכט, 
 אן עדות פון לעצטע צעשטורעמטע שלאכטן 
 פארבלייבן עס וועט די צעלעכערטע ערד. 
 
 נאר מיר וועלן שפאנען, און אונדז וועט באגלייטן 
 דאס הייליקע פייער, דער אייביקער פלאם, 
 און ברענגען מיר וועלן די גרויסן דערפרייטע 
 דורך שרפות, דורך טויט און ים. 
 
 צעשיינען עס וועט זיך די זון די געגארטע, 
 און אייביק זי וועט אויף דער וועלט זיין צעגליט. 
 דערמאנען עס וועלן אונדז פידלען און הארפעס, 
 פון אונדז וועט מען זינגען די הערלעכסטע ליד. 
 