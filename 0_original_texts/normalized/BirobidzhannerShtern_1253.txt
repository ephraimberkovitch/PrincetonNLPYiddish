
 
 דוב־בער קערלער – א יידישער לינגוויסט, רעדאקטאר און דיכטער – איז געבוירן געווארן אין 1958 אין מאסקווע. ער איז דער זון פונעם באוווסטן יידישן דיכטער יוסף קערלער. אין 1971 איז ער צוזאמען מיט די עלטערן עולה געווען קיין ישראל און האט זיך באזעצט אין ירושלים. נאך דער ארמיי־דינסט אין דער ישראלדיקער ארמיי האט דוב־בער קערלער זיך געלערנט אינעם העברעישן אוניווערסיטעט אין ירושלים און גראדוירט מיט א באקאלאוור דיפלאם אין אלגעמיינער און אינדא־אייראפעישער לינגוויסטיק און אין יידישער ליטעראטור. אין 1984 האט ער אנגעהויבן זיך לערנען אין דאקטאראנטור פונעם אקספארדער אוניווערסיטעט, ווו ער איז געווארן דער ערשטער דאקטאראנט, וואס האט זיך ספעציאליזירט אין יידיש־שטודיעס. זיין דאקטאראט־ארבעט וועגן מקורים פון דער היינטצייטיקער יידישער ליטעראטור־שפראך אין מזרח־אייראפע האט דוב־בער פארטיידיקט אין 1988. 
 אין 1999 איז ארויס זיין מאנאגראפיע,וועלכע ער האט אנגעשריבן אויפן סמך פון דער דאקטאראט־פארשונג – Origins of Modern Literary Yiddish. די מאנאגראפיע איז אין 2004 באלוינט געווארן פון דער מאדערנער שפראך אסאציאציע פון אמעריקע ווי די בעסטע אפגעדרוקטע ענגליש־שפראכיקע פארש־ארבעט איבער יידיש פאר די לעצטע פינף יאר. צווישן די יארן 1989 און 2000 איז דוב־בער קערלער געווען א דאצענט און לעקטאר פון דער יידישער שפראך און ליטעראטור ביים אקספארדער אוניווערסטיעט. 
 אין 2001 איז ער אריבערגעפארן קיין אמעריקע, ווו ער פארנעמט די כהן־קאטעדרע פון יידיש־שטודיעס אין דעם אינידאנע־אוניווערסיטעט, אין בלומינגטאן. 
 דארט לערנט ער אלץ וואס האט צו טאן מיט יידיש – געשיכטע פון דער שפראך, ליטעראטור, מיטן טראפ אויף דער יידישער קולטור און אשכנזישער ציוויליזאציע, ווי אויך די העבעישע שפראך און ליטעראטור, וואס זיינען ענג פארבונדן. ער לערנט אויך די פארשידענע אספעקטן פון רעליגיעזן יידנטום, כדי די סטודענטן זאלן בעסער פארשטיין די אמאליקע יידישקייט. חוץ דעם, לערנט ער אויך א קורס וועגן דער יידישער ליטעראטור אין ענגלישער איבערזעצונג. 
 זינט 2002 שטייט ער בראש פונעם לינגוויסטישן און עטנאגראפישן פראיעקט, וואס אין זיינע ראמען ווערן אויפגענומען אויפן ווידעא אינטערוויוען מיט די עלטערע יידיש־רעדנדיקע אין אוקראינע, מאלדאווע, רומעניע און א ריי אנדערע ערטער אין מזרח־אייראפע. דער אפיציעלער נאמען פון דעם פראיעקט איז אהיים (AHEYM). 
 זינט 1993 רעדאגירט ער דעם ״ירושלימער אלמאנאך״, תחילת צוזאמען מיט זיין פאטער, יוסף קערלער און שפעטער – אליין. 
 דוב־בער קערלער האט א שם ווי א געניטער און פראדוקטיווער יידישער פאעט. ער שרייבט אויך אונטערן ליטערארישן פען־נאמען באריס קארלאוו און האט ארויסגעגעבן די פאלגנדיקע לידער־זאמלונגען: 
 וואו מיט אן אלף, פארלאג «דריי שוועסטער», וויילס, 1996 
 שפיגל־כתב. געציילטע לידער (יוסף קערלער – באריס קארלאוו), ירושלים, 1996 
 עלאברעק. לידער פונעם נייעם יארטויזנט, ירושלים, 2006 
 קאטאוועס אן א זייט: נעכטיקע לידער, 1993 – 2001, ירושלים, 2007 
 מיר איז שטארק נוגע, ירושלים, 2012 
 אנגעצויגענע סטרונע, תל אביב, 2016 
 אין באריס סאנדלערס פילם וועגן יוסף קערלערן פרעגט דער אויטאר דוב־בערן, ווי אזוי האט יוסף קערלער רעאגירט, אויפגענומען דעם דיכטער באריס קארלאוו? דוב־בער ענטפערט, דער טאטע האט געזאגט: ״אוודאי, ער איז א פאעט״. צום סוף פונעם פילם זאגט באריס סאנדלער די שיינע ווערטער: ״אים (יוסף קערלערן) איז לייכט געווען צו זיין אפטימיסטיש, ווייל ער האט געזען אין דיר זיין המשך, ער האט געשריבן אין זיין ליד ״שפיגל כתב״, ווי האט ער געטרוימט צו זען אין זיין זון א המשך פון אים, נישט נאר פיזיש, נאר אויכעט גייסטיק, און ער האט דערלעבט צו דעם. איך מיין אז דאס איז א גרויסער זכות פון א מענטש און פון א פאעט צו זען, אז די, וואס גייען נאך דיר, אדער אז צווישן די, וואס זיינען ממשיך דיין וועג, איז דא דיין בלוט און דיין לייב״. 
 דוב־בער איז איינער פון די הייסטע פראפאגאנדיסטן פון דער יידישער שפראך און קולטור, וואס ציט צו יונגע מענטשן צו מאמע־לשון. מע קען אפט זען זיינע נאר וואס געשאפענע לידער אויף די זייטלעך פון זיין פייסבוק. דא לייגן מיר פאר אייער אכטונג די לידער פון באריס קארלאווס פייספוק־זייטל. האט הנאה פון זיין ווונדערשיינער, טיף לירישער, באצויבערנדיקער, רירנדיקער פאעזיע! 
 גאנץ נאנט צו ירושלמער הימל 
 און דאך – אזוי ווייט פון דיר 
 דאס לעבן ווימלט אין שימל 
 מיט מורעשקעס ביי מיין טיר 
 פארווארפן אין ווייטן גלות 
 דיין זומער איז קאלט און בייז 
 דערגרייך איך צו דיר אין חלום 
 פארוואריקט אין אלף־בית 
 מיט כוח פון כף־בית אותיות 
 דורך דעם קירילישן סקארב 
 און כ׳האף אז דער ווייטאג גוססט, 
 דיין גיין טרעפ אראפ ז׳ניט הארב. 
 אראפגיין דא מיינט ארויפגיין 
 א ליכטיקער אות פון אויפגיין 
 *** 
 
 צי ווייסטו דעם טעם פון דעם פויגלס געזאנג, 
 וואס קלינגט אזוי הפקרדיק שיין? 
 א רויער צעטרילן זיך דויערט און פאנגט – 
 די בלעטער די גרינע – זיין היים. 
 צי ווייסטו דעם זין פון דעם מענטשנס געזאנג 
 וואס פליסט אזוי מוראדיק ריין? 
 א זמר פול שמחה, פול פרייד און…&nbsp; געוויין, 
 א תפילה וואס דויערט און צאנקט. – 
 דער הימל דער בלויער – זיין לויטערע היים, 
 דער חלום – זיין העלער פארלאנג. 
 דאס זאגן דעם ניגון מיט ברען און מיט מיין 
 געוועלטיקט מיט אומרו ביז לאנג 
 
 *** 
 די ווייזערס פון דעם זייגער. 
 קריכן אלץ גיך און גיכער 
 באווייזן ווילן איידער 
 די צייט אנטלויפט ווי וויכער 
 פון מיר, פון דיר, פון אונדז 
 נאר כ׳זאג זיי: מיר איז ניחא 
 פון גיכן קריך דער קונץ 
 כל־זמן מיר ביידע פליען 
 פליט־מיט אי שטאלץ, אי זיכער 
 די גאנצע וועלט פון בליען 
 מיט אונדז, מיט אונדז, מיט אונדז 
 *** 
 דער וועטער איז רוישיק און רעשיק און ווילד 
 נאר אט ווי א קינד צו דער מאמען – ר׳שארעט זיך 
 און שיקט צו א צערטלעך געלייטערטן ווינט 
 Чтобы тебе понравиться 
 די זון זיך צעגליט און צעהיצט און זי שילט 
 די ערד וואס מיט פרעכע היץ צעבארעט זי 
 נאר אט ווערט זי ווייכער און ווייכער און מילד 
 Чтобы тебе понравиться 
 די שטאט מיט איר יאגעניש בייזלעך אנטהילט: 
 מענטש – רק דעריאגן זיין הבל סטארעט זיך 
 נאר אט ווערט זי רואיק, דער געיעג – אפגעקילט 
 Чтобы тебе понравиться 
 און איך ווי א פויגל וואס ווערט שטארק פארקילט 
 אנשטאט זינגען ר׳צעשרייט זיך, צעכמארעט זיך 
 און אט פלוצים גרייך איך צו דיר צארט און שטיל 
 Чтобы тебе понравиться 
 דער ירושלמער אוונט־גאלד 
 צעגיסט זיך איבער הייזער, ווענט 
 און מיט דער לעצטער ליכט זיך בלענדט 
 פון שטערן ווייטע דער קרישטאל 
 *** 
 די טונקל בלויע זייד פון נאכט 
 צעשפרייט זיך ברייטלעך איבער אלץ 
 און אלץ וואס אטעמט שפיציק פלאך 
 דעם קרייז פונעם מעת־לעת דערגאנצט 
 צי מיט געלאך, צי מיט געוויין, 
 מיט שטילן שמייכל – שטיין אויף שטיין 
 א ווארער חלום אויסגעדאכט 
 איז גרייט זיך שטעלן אויף דער וואך 
 צוקאפנס פון דער וועלטס פארמאג 
 איידער עס טאגט… איידער עס טאגט… 
 *** 
 זאג מיר, נשמה, 
 וואו וועסטו זיין 
 ווען אלע צוימען 
 ווערן צעבראכן – 
 צי וועסט דיך פארבלענדן 
 פון צו־פיל שיין, 
 צי וועסט גאר א בענק טאן 
 נאך ערדישע יאכן? 
 וואו וועסטו טאגן, 
 וואוהין וועסט ארייין – 
 ווען פרייקייט אליין 
 וועט אין דיר זיך צעקאכן? 
 צי וועסט זיך דערמאנען, 
 נשמהניו מיין, 
 אין דער אוראלטער פרישקייט 
 פון וואלדישע מאכן? 
 זאג מיר, נשמה… 
 ניין, בעסער שוין שווייג, 
 ווייל קלאר ווי דער טאג: 
 וועסט פארגעסן דיין נאמען, 
 דיין אייגענעם נאמען – 
 ס׳פליט ארויס פון דער שטייג – 
 און זע גאר – א נס: 
 דו באגייסט זיך גאר אן אים! 
 *** 
 דער גוטהארציקער רעגן 
 אויף בעלגישע וועגן 
 מע זאגט 
 ער איז נעבעכדיק 
 שוואך 
 און איך קלער דערוועגן 
 ווי מילד טוט ער וועבן 
 זיין צערטלעכן פאל 
 אויף דעם שליאך 
 ווי מוטערלעך ליכטיק 
 ווי פאטערלעך ציכטיק 
 עס קאפעט 
 א קאפ 
 נאך א קאפ 
 דער בעלגישער רעגן 
 וואס קאן ניט אויפרעגן 
 רק אויסגלעטן 
 ווייך 
 יעדן קלאפ 
 