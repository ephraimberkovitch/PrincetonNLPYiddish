 דעם 23סטן יוני, 12 א זייגער ניו־יארקער צייט, וועט פארקומען אן אנליין־דיסקוסיע אונטערן טיטל, „לאמיר אויפפרישן דאס יידישע פאלקסליד״, מיט דער באטייליקונג פונעם מוזיקאלאג האנקוס נעצקי, דער פאלקלאריסטין ד״ר בריינדל קירשנבלאט־גימבלעט און דער חזנטע דזשאנעט לייכטער. 
 אלע דריי האבן געהאלפן גרינדן דעם פראיעקט, „אינעווייניק אינעם יידישן פאלקסליד״ וואס איז פארלייגט געווארן אין נאוועמבער 2020, אונטערן פאטראנאט פונעם צענטער פאר טראדיציאנעלער מוזיק און טאנץ . בעת דער דיסקוסיע וועלן זיי פרעזענטירן זייערע פלענער פארן פאלקסליד־פראיעקט. 
 א וויכטיקער אספעקט פון דער יידישער פאלקסליד־טראדיציע איז דאס צענטראלע ארט פון דער יידישער פרוי. הגם מע האט געוויינטלעך נישט געהערט ווי פרויען זינגען אין א רעליגעזן קאנטעקסט, זיינען די וועלטלעכע לידער געווען, דער עיקר, א פרויען־טראדיציע. 
 לייכטער וועט אויך רעדן אויף דער טעמע, „אן אומבאקאנטער פערל פון דער וועלט פון רעליגיעזע פאלקסלידער אויף יידיש״, און נעצקיס רעדע וועט זיין „דער יידישער רעפערטואר פון מאריס האלענדער״ . די אנדערע באטייליקטע וועלן דערציילן וועגן דעם פלאן צו ארגאניזירן א סימפאזיום וועגן פאלקסלידער ביים פעסטיוואל „יידיש ניו־יארק״ אין דעצעמבער 2021. 
 מע קען זיך רעגירסטרין אויף דער אונטערנעמונג דא . 
 די הויפט־מיטגלידער פון „אינעווייניק אינעם יידישן פאלקסליד״ זיינען דער זינגער און מוזיקער מיישקע אלפערט; דער מוזיקאלאג ד״ר זאב פעלדמאן; דער פאלקלאריסט ד״ר איציק גאטעסמאן; די זינגערין עטל ריים; דער זינגער דזשאש וואלעצקי און דער מוזיקאלאג ד״ר מארק סלאבין, וואס איז אויך זיין קוראטאר. 
 פאר וואס איז וויכטיק זיך צו פארנעמען מיט יידישע פאלקסלידער דווקא איצט? אויף דער וועבזייט שטייט אז „איצט איז א היסטארישער מאמענט, צוליב צוויי טעמים: ערשטנס, ווייל איצט האבן מיר אויפן קאמפיוטער דעם שליסל צום גאנצן אוצר פון יידישע פאלקסלידער. גרויסע זאמלונגען פון רעקארדירונגען, ווי די קאלעקציעס פון רות רובין און בען סטאונהיל, זיינען איצט צוטריטלעך אנליין. אין גיכן וועט מען אויך האבן דעם מאטעריאל פונעם פאלקסלידער־פראיעקט, וואס דער ייווא האט דורכגעפירט אין די 1970ער יארן. צווייטנס, זעט מען איצט דעם גרעסטן אינטערעס צו יידישע פאלקסלידער ווי מע האט שוין געזען זינט צענדליקער יארן. דער עולם וויל נישט בלויז פארשטיין די לידער, נאר אויך זיי פאראייגענען, זיי געבן א פערזענלעכן באטייט״. 
 א גרויסע האפענונג ביי די פירער פונעם פראיעקט איז אז דער יינגערער דור וועט אליין איינזען די אוצרות פון יידישן פאלקסליד, און אנהייבן זינגען, פארשפרייטן און פארשן די לידער. 
