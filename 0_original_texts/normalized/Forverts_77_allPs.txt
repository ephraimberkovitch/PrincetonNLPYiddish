 די וואך איז ארויס א מוזיק־ווידעא פון יעקב גלאטשטיינס שאפעריש, מאדערניסטיש ליד, „זינג לאדינא‟ — א לויבגעזאנג לכבוד די שפראכן וואס שרעקן זיך נישט זיך צוצופאסן צו נייע צייטן און באדינגונגען, תמיד גרייט צו שאפן נייע ווערטער. 
 דאס ליד, „זינג לאדינא‟ איז פובליקירט געווארן אין 1937, אין גלאטשטיינס זאמלונג לידער, „יידישטייטשן‟. 
 גלאטשטיינס ליד רעפרעזענטירט „דער סאמע שפיץ פון זיין עקספערימענטאלער, מאדערניסטישער תקופה,‟ האט דער ליטעראטור־פארשער, ד״ר מארק קאפלאן דערקלערט. ער האלט אבער אז די שפילעוודיקייט איז אויך א שפילעוודיקע פאראדיע פון די קלאנגען און ריטמען פון שפראך. „אין דעם ווייזט ער אן ענלעכקייט מיט אן אנדערן מאדערניסט, טשארלי טשאפלין, וואס האט מיט א יאר פריער, אינעם פילם ׳מאדערנע צייטן׳ באניצט קלאנגען ווי א פאראדיע פון פארשיידענע שפראכן, קלינגענדיק ווי גאנץ מגדל בבל מיט איין קול‟. 
 ד״ר אסיא ווייסמאן, די דירעקטארין פון דער זומער־פראגראם ביים יידישן ביכער־צענטער, האט איבערגעזעצט דאס ליד אויף ענגליש לטובת ד״ר רות ווייסעס קלאס וועגן יידישער פאעזיע, כדי די סטודענטן זאלן קענען כאפן כאטש א ביסל פון גלאטשטיינס שפילעוודיקייט מיט שפראך און ווערטער־שאפונג. „גלאטשטיין ווינקט אן אויף דער עוואלוציע פון שפראך און ווייזט ווי די אנטוויקלונג פון נייע ווערטער קומט פאר אין שמעלצשפראכן אזוי ווי יידיש און לאדינא,‟ האט ווייסמאן געזאגט. „דאס ליד קען דינען ווי א רייכער מאטעריאל אין א קורס פון ליטעראטור, פון לינגוויסטיק אדער אפילו א קלאס וועגן דער געשיכטע פון יידיש־רעדנדיקע יידן.‟ 
