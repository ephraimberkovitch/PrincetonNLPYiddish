

א יידישער פילם, געמאכט אין א צייט פון זיצן אויף טשעמאדאנען (6) 



 by באריס סאנדלער 
June 1, 2018June 1, 2018 Filed under:
באריס סאנדלער
געשיכטע
עסייען 

6. ישראל איז א לאנד פון טרעפונגען
דאס הויז פון די בעסאראבער יידן אין תל־אביב
איך האב זיך באקענט מיט יצחק קארן א יאר פריער בעת מיין ערשטן באזוך אין ישראל. א שיינער זקן מיט א ווייסן קאפ האר און א ברייטן נאקן פון א בעסאראבער ייד, האט ער פארלאזט בעסאראביע אין 1940 ממש ערב דעם, ווי די סאוועטן זיינען אהין אריינקומען. זייענדיק אן אדוואקאט, מיט א פראקטישער דערפארונג אין דער ציוניסטישער געזעלשאפטלעכער ארבעט, האט ער אינעם יונגן לאנד גיך געמאכט זיין קאריערע אין דער מפא״י־פארטיי. אויסגעוויילט געווארן אין כנסת, האט ער פארנומען די שטעלע פונעם שטעלפארטרעטער ביים פינאנץ־ און בילדונג־מיניסטער אין דער ממשלה פון לוי אשכול. קארן האט אויפגעבויט און איז געשטאנען אין שפיץ פון דעם אלוועלטלעכן פאראיין פון בעסאראבער יידן, וואס זייער היים, „בית־יהודי בסרביה‟, האט זיך געפונען אין צפון־תל־אביב. פארלאזט זיין מלוכישע ארבעט, אבער נאך אלץ פארבונדן מיט די מלוכישע אינסטאנצן, האט יצחק קארן געשאפן די ארגאניזאציע אונטער דעם שרייענדיקן נאמען „וועלטראט פאר יידיש און יידישער קולטור‟. פארשטייט זיך, אז אויף דער יידישער גאס אין דער וועלט, איז די נייע אינסטיטוציע, אין שפיץ מיט א לאנג־יאריקן פונקציאנער ביי דער מלוכה, וועלכע האט נאך פאר איר גרינדונג צעבונדן א ביטערע מלחמה קעגן יידיש, — אויפגענומען געווארן מיט אומצוטרוי, און אפילו מיט א געוויסער קעגנערשאפט. ווי עס זאל נישט זיין, האט דער „וועלטראט פאר יידיש און יידישער קולטור‟ אויפגעטאן נישט ווייניק גוטע זאכן, אז יידיש זאל דאך אנערקענט ווערן אין ישראל. באזונדערס וויכטיק איז געווען די הילף מצד דעם „וועלטראט‟ אין די יארן פון דער סאוועטישער „פערעסטרויקע‟, און שפעטער. מעגלעך, אז דער „וועלטראט‟ איז געווען די איינציקע אויסלענדישע ארגאניזאציע, וועלכע האט אויף א פראקטישן אופן ארויסגעהאלפן צו שטיצן און אנטוויקלען יידיש אויפן שטח פונעם געוועזענעם סאוועטן־פארבאנד.
און אט קלינגט שוין שמריהו לין, דער פאראנטווערטלעכער סעקרעטאר פון „וועלטראט‟, צו יצחק קארן, וואס די שטאב־קווארטיר פון ביידע ארגאניזאציעס האט זיך געפונען אין „בית יהודי בסרביה‟. ווי ס׳האט זיך ארויסגעוויזן, האט זיך פונקט אין דעם טאג צונויפגענומען אויף איר זיצונג די פארוואלטונג פון דעם „הויז‟, און קארן האט אונדז אלעמען פארבעטן זיך צו באקענען מיט די מיטגלידער, אפשטאמיקע פון דער אמאליקער בעסאראביע. פון דער דאזיקער טרעפונג אין „בית יהודי בסרביה‟ איז אינעם פילם געבליבן א קורצער עפיזאד:
אן עפיזאד פונעם פילם: יצחק קארן באגריסט די געסט פון מאלדאווע. בית יהודי בסרביה , 1991
יצחק קארן, אויפן הינטערגרונט פון א גרויס בילד — א ווינקעלע אין א בעסאראבער יידיש שטעטל, — באגריסט אונדז אויף א פרעכטיקן רומעניש:
„אויפנעמען דא געסט פון בעסאראביע, פון מאלדאווע, איז פאר אונדז שטענדיק א פרייד. איך האף, אז מיר וועלן קאנען ארומרעדן א סך וויכטיקע פראבלעמען. איך ווינטש אייך דערפאלג אין אייער ארבעט דא אין ישראל.‟
ממשותדיקער זיינען געווען די מעשים פון אים און דער פארוואלטונג. דהיינו: די פארוואלטולג האט אויפן ארט באשלאסן צו דעקן אונדזערע הוצאות פארן האטעל און אויסגעטיילט א געוויסע סומע קעשענע־געלט פאר יעדן גאסט. שטעפאן האט דערווייל דארט געפונען א צייטווייליקן מקום־מיקלט פאר זיינע „בילדער־קינדער‟. וואס שייך אונדזערע „פראדוסערס‟, האבן מיר זיי מער נישט געזען ביזן לעצטן טאג פון די פילמירונגען אין ישראל.
ישראל איז א לאנד פון טרעפונגען. דא קאן מען אויף דער גאס טרעפן אן אלטן באקאנטן, וואס איז ארויסגעפארן נאך אין די 1970ער, און זיך געזעגנט אויף שטענדיק. דא טרעפן זיך פארשידענע דורות קרובים, וואס האבן שוין קוים געדענקט, ווי אזוי זיי קערן זיך אן. אזוי האב איך זיך באקענט, גראד בעת דער טרעפונג אינעם הויז פון בעסאראבער יידן מיטן שוועסטערקינד פון מיין זיידן, מאיר קאטיק. זיין נאמען האט מען ארויסגעבראכט ביי אונדז אין שטוב נאר מיט די ליפן, אויס מורא, אז אויך די ווענט האבן אויערן. א קלייניקייט — מאיר קאטיק איז געווארן א גרויסער מענטש אין ארץ־ישראל, א באקאנטער אדוואקאט, א מחבר פון ביכער וועגן די אנטיסעמיטישע וועלט־פראצעסן, פארבונדן מיט עלילת־דם…
מאיר קאטיק בעת דער טרעפונג אין בית יהודי בסרביה, 1991
און דא זע איך אים פאר מיינע אויגן, די משפחה־לעגענדע. איך קוק אויף אים און זע מיין זיידן, נאר אן א בארד און פאות. ביידע ארויס פון א רביישער משפחה אין דער בעסאראבער יידישער קאלאניע מארקולעשט, האט מיין זיידע אברהם קאטיק געצויגן ווייטער דעם פרומען ייחוס, און מאיר איז אוועק אין דער גרויסער וועלט אריין קיין בריסל זיך לערנען אויף אן אדוואקאט. דארט האט ער זיך שוין „פארדרייט‟ מיט די ציונסטן און אין 1941 געקומען פון רומעניע קיין פאלעסטינע.
נאך יצחק קארנס טויט, אין 1994, איז מאיר קאטיק אויסגעוויילט געווארן פארן פרעזידענט פון דער אלוועלטלעכער אסאציאציע פון בעסאראבער יידן.
זיך אריינגעצויגן אין דעם קליינעם האטעל „אמבאסאדאר‟, נישט ווייט פונעם ים, צווישן יפו און דרום־תל־אביב, זיינען מיר אין דער פרי ארויס אויף די גאסן, „כאפן‟ מיט דער קינא־קאמערע פנימער און מאמענטן. נאך דער גרויקייט פונעם טיפן מרה־שחרהדיקן הארבסט אין קעשענעוו, האט אלץ ארום אויסגעזען ווי אין א פארשיידנפארביקן קאליידאסקאפ.
מע זאגט, אז תל־אביב שלאפט נישט. מעגלעך, דעריבער זיינען די תל־אביבער איינוווינער נישט קיין פארשלאפענע. דער אינדערפרי איז אנגעפילט מיט צארטע זון־שטראלן. א פריש ים־ווינטל צעטראגט איבער דער שטאט דעם גערוך פון ערשט־אפגעקאכטער קאווע און געבעקס, פארפראוועט מיט צימרינג — א היימישע דערמאנונג אין מיין מאמעס קיכעלעך. אייגנטלעך, איז שווער צו פארשטיין, צי ס׳איז א גאס, צי א מין לאנגער קאפע, וואס ציט זיך פון ביידע גאסן־זייטן — טישלעך און בענקלעך, און לאנגע בענק אינעם שאטן פון ביימער… אגב, איז דער ערשטער באלעבאס פון דער ערשטער „ציוניסטישער שטאט‟, מאיר דיזענגאף, אויך אן אונדזעריקער, א בעסאראבער, געבוירן אין א דערפל, אקוראט לעבן דעם אלטן יידישן שטעטל אוריעוו. סיי דער גערוך פון מיין מאמעס קיכעלעך און סיי די לאנדסמאנשאפט מיטן תל־אביבער מייאר, מאכן שוין מיך אליין זיך צו פילן היימיש אין דער שטאט.
סוף קומט

Share this:TwitterFacebookPrintLike this:Like Loading...

Related
 


Tagged: jewsresearchYiddish 
Post navigation


Previous Post
פון אונדזער עזבון: רבקה רובין (1906־1987) 

Next Post
אהרן ווערגעליס: צום 100סטן געבוירן־טאג 



