 דאס שטעטל טישעוויץ, וואס געפינט זיך אינעם דרום־מזרחדיקן ווינקל פונעם לובלינער געגנט אין פוילן, האט א חשובן ייחוס אין דער יידישער ליטעראטור. ביי י. ל. פרץ און יצחק באשעוויס איז טישעוויץ געווען דאס שטעטל־שבשטעטלעך, די פארקערפערונג פונעם אלטן יידישן שטייגער, וואס איז פארבליבן אומבארירט במשך פון דער אנטוויקלונג פון דער מאדערנער ציוויליזאציע. 
 און דווקא פון טישעוויץ שטאמט הרב אברהם שטערן (1878 - 1955), דער מחבר פונעם ספר „חוטים המשולשים‟ — א זאמלונג חסידישע מעשיות וואס איז ארויס אין מאנטרעאל אין 1953. . די דאזיקע מעשיות האט מען דעמאלט געלויבט פאר זייער פאלקסטימלעכער שפראך. „ווען מען לייענט די דאזיקע מעשיות, איז דאס ניט אזוי ווי מען לייענט ‚ליטעראטור׳, נאר אזוי ווי מען הערט זיך צו צו א חסיד וואס גלייבט אין אלץ וואס ער האט איבערגענומען פון דער חסידישער מסורה,‟ האט געשריבן דער פארשער פון דער יידישער מוזיק, יצחק ראבינאוויטש. 
 הרב שטערנס חיבור איז איצט צוטריטלעך פארן ענגליש־רעדנדיקן לייענער א דאנק דער איבערזעצונג פון יעקב דוד שולמאן, דעם מחבר און איבערזעצער פון א צאל ביכער וועגן חסידות, קבלה און יידישקייט. דער איבערזעצער האט אפגעהיט דעם פריינדלעכן און היימישן סטיל פונעם מקור. די מעשיות לייענען זיך כמעט ווי מע וואלט זיי געהאט געשריבן אויף ענגליש. 
 שולמאן איז, אגב, דער זון פונעם לאנגיאריקן פארווערטס־שרייבער און הומאריסט, אברהם שולמאן. 
 פארן טיטל פונעם ענגלישן נוסח האט שולמאן גענומען דעם אימאזש פון א וועלטמאפע פון א מעשה וואס דערציילט וועגן אן אינזשעניר פון פילאדעלפיע. דער אינזשעניר איז געקומען צום סאדיגערער רבין, ר׳ אברהם יעקב. דער רבי האט אים לאנג אויסגעפרעגט וועגן זיין ארבעט. דער אינזשעניר האט דערציילט, אז יעדן טאג דארף ער גיין צו פוס א לאנגן וועג פון זיין היים צו דעם געגנט ווו ער ארבעט. האט דער רבי אים געגעבן אן עצה „אין די גרויסע שטעט זענען דא קאמעניצעס (שטיינערנע בנינים), וואס אין זיי געפינען זיך באזארן אין זייערע קארידארן, וואס האקן זיך דורך פון גאס צו גאס. אז איר וועט אהיימקומען, זאלט איר אויסזוכן אזא באזאר, וואס דורך אים קען אייך זייער נאענט זיין פון אייער היים אין יענע גאסן אריין.‟ 
 און אזוי איז געשען. דאס קומעדיקע יאר איז דער אינזשעניר ווידער געקומען קיין סאדיגערע, דאס מאל שוין ווי א געטרייער חסיד. ווי אזוי זשע האט דער רבי אין סאדיגערע געקענט וויסן וועגן דעם שטאטפלאן פון פילאדעלפיע בעסער איידער דער אינזשעניר, וואס האט געארבעט אין דער שטאט? ווייזט אויס, דער רבי האט געהאט א שטעקן מיט א קעפל, „וואס אויף אים איז אויסגעמאלט די וועלטמאפע.‟ אזוי ארום האט דער רבי געקענט זען אלץ, וואס עס קומט פאר אויף דער גאנצער וועלט. 
 די מעשיות פון דער זאמלונג, „די וועלטמאפע און אנדערע חסידישע מעשיות‟, דערציילן, ווי עס פאסט פאר חסידישע מעשיות, וועגן נסים און נפלאות, וואס עס האבן געמאכט בארימטע רביים. די דאזיקע רביים זיצן אין די אוקראינישע, פוילישע און אונגערישע שטעטלעך, אבער זייערע גייסטיקעע האריזאנטן שטרעקן זיך העט ווייט קיין אייראפע און אמעריקע. אין הרב שטערנס מעשיות טרעפן זיך כסדר צוויי וועלטן, די אלטע און די נייע. אפט מאל קומען היינטוועלטיקע מאדערנע לייט צו חסידות איבער די נסים פון אלטוועלטלעכע רביים. הרב שטערן פאסט צו די אלטע מעשיות, וואס ער האט מיטגעבראכט פון טישעוויץ, פארן נייעם יידישן עולם אין צפון־אמעריקע. 
 אין 1959 האט יצחק באשעוויס פארעפנטלעכט אין פארווערטס זיין „מעשה־טישעוויץ‟, א ביטערן און טיפזיניקן משל וועגן דעם גורל פון יידיש און יידישקייט נאכן חורבן. דער העלד פון דער מעשה איז דער לעצטער יידישער שד, וואס איז פארבליבן אליין אויף דער וועלט „איך, א שד, זאג עדות, אז ס׳זענען מער נישטא קיין שדים. צו וואס שדים, ווען דער מענטש אליין איז איצט א שד.‟ 
 נאכן חורבן איז דער שד געבליבן שטעקן אין טישעוויץ, ווו עס איז „נישטא מער קיין יידן, נישטא מער קיין שדים, … ס׳איז אויס יצר־הרע, אויס יצר־טוב.‟ דער לעצטער שד זיצט אויפן בוידעם און לייענט א „טריף־פסול ביכל אויף יידיש־טייטש‟. און דער ביטער־איראנישער נמשל פון דער מעשה איז אזא „יא, ווי לאנג ס׳איז דא א יידיש ווארט, האב איך אן אנהאלטעניש. ווי לאנג די מילבן האבן נישט אויפגעגעסן ס׳לעצטע בלעטל, איז נאך דא מיט וואס זיך צו שפילן. וואס ס׳וועט זיין שפעטער, וויל איך פארן מויל נישט ברענגען.‟ 
 ר׳ אברהם שטערנס „חסידישע מעשיות‟ זיינען ארויס אין מאנטרעאל מיט זעקס יאר פאר באשעוויסעס מעשה. דאס איז געווען אן אנדער מין אפרוף אויפן חורבן איידער באשעוויסעס פעסימיסטישע מעשה. הרב שטערנס כוונה איז געווען צו דערנעענטערן דעם אמעריקאנער עולם צו יידישקייט דורכן פארטיפן דעם לייענער אין די חסידישע מעשיות. דער סוד פון מקווה, זאגט ער אינעם אנהייב פון זיין חיבור, איז אזא „מען ווארפט פון זיך אראפ די טומאה, און מען איז זיך מלביש מיט דער טהרה און קדושה‟. 
