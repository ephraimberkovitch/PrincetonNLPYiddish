 
 מאנאלאגן: יוסף 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
דערציילונג פון א דזשענטלמאן
    
― איר מעגט אייך לאכן פון מיר, איר קאנט אייך מאכן פון מיר
א פעליעטאן, אפילו א בוך, אויב איר ווילט, ― איך האב פאר אייך
קיין מורא ניט, זאג איך אייך פריער, ווארעם איך בין, ווי איר קוקט
מיך אן, ניט פון די שרעקעדיקע. איך שרעק מיך נישט איבער פאר קיין
שרייבער, איך ווער נישט בטל פאר קיין דאקטער, פאל נישט אראפ בא
זיך פאר קיין אדוואקאט און הייב נישט אן נתפעל צו ווערן, אז מע
זאגט מיר, יענער שטודירט אף אינזשינער. איך האב אויך אמאל געשטו־דירט, איך בין אליין אויך געווען אמאל א גימנאזיסט. אמת, איך האב
די גימנאזיע ניט געענדיקט, איבער א מעשה מיט א מיידל. עס האט זיך
אין מיר פארליבט א מיידל (א שיינער יונג בין איך געווען פון תמיד!).
זי האט געזאגט, דאס מיידל הייסט עס, אז טאמער נעם איך זי ניט,
נעמט זי איין סם. און איך האב זי אזוי געוואלט נעמען, ווי א י ר
האט זי געוואלט נעמען. זי איז בא מיר געווען נישט קיין בת־יחידה,
פארשטייט איר מיך... ס׳איז אבער פארגאנגען בא אונדז צו ווייט, האט
זיך אריינגעמישט א ברודער אירער, א פראוויזאר פון אן אפטייק, און
האט געזאגט, אז טאמער סמט זיך אוועק די שוועסטער זיינע, גיסט ער
מיך אפ ― ער ווייסט שוין מיט וואס... און איך האב זי געמוזט נעמען,
זיך אפגעמוטשעט מיט איר א יאר דריי. זי האט פארלאנגט פון מיר
נאר צוויי זאכן: איך זאל זיין אין דער היים, און נישט קוקן אף
פרעמדע... איר האט עפעס ליב אזא געשעפט? וואס זאל איך טאן, אז
גאט האט מיך פארט באשאפן מיט אזא פנים, אז אלע מיידלעך מיט אלע
ווייבלעך זיינען נאך מיר די כפרה? איר מיינט וואס?... חלילה!... גארנישט, מע האט מיך ליב ― און א סוף. ווו איך קום, ווו איך פאר, באפאלט מען מיך, ווי די בינען, שדכנים עסן מיר אפ דעם קאפ. באשר
וואס? אזוי ווי איך בין א יונגערמאן א היינטיקער, און א שיינער יונג,
א געזונטער, מיט א שטיקל נאמען, און א היפשער פארדינער, און א
קערבל איז בא מיר בלאטע, אי טאמו פאדאבנע, לכן ווילן זיי מיך אפגילטן! לאז איך זיך מסתמא נישט: „טשעפעט זיך אפ, זאג איך, איך
האב מיך שוין איינמאל אפגעבריט!״... טענהן זיי מיט מיר: „וואס וועט
אייך ארן, אז איר וועט אנקוקן נ א ך א מיידל?״... נו, ווער זאגט זיך
אפ פון אזא זאך? קוק איך דערווייל אן מ יי ד ל ע ך ,  און מיידלעך
קוקן אן  מ י ך ,  שלאגן זיך איינס פאר דאס אנדערע, הענגען זיך, ווי
איר זעט מיך לעבן, הענגען זיך אף מיר! אלע ווילן מיך, אבער א ל ע!
וואס־זשע קומט מיר ארויס, וואס זיי ווילן  מ י ך ,  אז איך וויל ז יי
ניט? אז די, וואס איך וויל ― ווייס קיינער ניט, נאר איך אליין!... און
דאס איז מיין קרענק, און דאס וויל איך אייך טאקע דערציילן, און אין
איינוועגס טאקע בעטן אייך, אז צווישן אונדז זאל דאס בלייבן. נישט
מחמת מיר ― איך האב דאך אייך געזאגט, אז פאר „באשרייבן״ האב איך
קיין מורא ניט. נאר גלאט, צו וואס דארף מען עס?... אט דאס האט איר
אייך, הייסט עס, א הקדמה. אצינד וועל איך אייך דערציילן די מעשה
אליין.
    
דאס פארשטייט איר שוין אליין מסתמא, אז איך וועל אייך נ י ט
זאגן, וו ע ר  זי איז, און וו א ס זי איז, און פ ו ן וו א נ ע ן
זי איז. א נקבה איז זי, א מיידל, און דווקא א שיין מיידל, און דווקא אן
ארעמס, א יתומה נעבעך; זיצט מיט דער מוטער, א יונגע אלמנה, אויך
א שיינע; האלט א יידישע רעסטאראציע, כשר. און איך, דארפט איר
וויסן, כאטש איך בין, ווי איר זעט מיך, א יונגערמאן א היינטיקער, און
א שיינער פארדינער, און א קערבל איז בלאטע, אי טאמו פאדאבנע, ―
פונדעסטוועגן עס איך דווקא כשר. נישט מחמת איך בין אזא צדיק און
האב חלילה מורא פאר דעם וואס קוויטשעט, נאר, פשוט, איך היט מיר אפ
דעם מאגן, ― איז איינס; און צווייטנס, זיינען די יידישע עסנס טאקע
מער באטעמט אויך... אלזא, האלט זי א רעסטאראציע, די אלמנה הייסט
עס, און קאכט אליין און באקט אליין; און זי, די טאכטער הייסט עס,
דערלאנגט אליין צום טיש. נאר וו י א ז ו י  קאכט מען דארטן! וו י
א ז ו י  דערלאנגט מען דארטן! עס זינגט, זאג איך אייך, סע פינקלט
און סע שעמערירט! דארט צו עסן איז א פארגעניגן. נישט אזוי דאס עסן
אליין, ווי דאס אנקוקן די מוטער מיט דער טאכטער ― איינע שענער
פאר דער אנדערער. איר זאלט אנקוקן א ווייבל! שטייט באם אויוון,
קאכט און באקט, און זעט אויס אזוי פריש, אזוי זויבער! א פנים ―
געפאלענער שניי! הענט ― גאלד און זילבער! אויגן ― פייער־פלאם; איך
בין אייך מבטיח, אז מע קאן זיך נאך אין איר אויך פארליבן!... היינט
שטעלט אייך פאר אירס א טעכטערל... איך ווייס ניט, צי זייט איר קלאר
אין די ענינים; איך שמועס פון „הלכות מיידל״, שמועס איך.. א פנימל
― בלוט און מילך, בעקלעך צוויי ― נאר פאמפעשקעלעך, אויגן ―
קארשן צוויי, האר ― זייד, ציין ― פערל, א האלדז ― אלבאסטער, א
הענטל ― אף אויסצוקושן יעדער גליד, דאס אייבערשטע ליפל קוקט־ארויף, ווי בא א קליין קינד ― האט איר געזען אמאל? איך זאג אייך:
אלץ, אלץ איז געטאקט, געשניצט, טאקע עפעס נאר א מין מאדעל אף
אויסצושטעלן, ווי איינער רעדט: „נאט, קוקט און ווערט צעפיקעט!״...
דערצו פארמאגט זי איר אייגנס א געלעכטערל מיט חן־גריבלעך אין די
בעקלעך, וואס דאס אליין איז שוין ווערט דאס גאנצע געלט, ווארעם אז
זי לאכט, לאכט אלצדינג: איר לאכט, און דער טיש לאכט, און די בענקלעך לאכן, און די ווענט לאכן ― דאס גאנצע לעבן לאכט! אט אזא מין
געלעכטערל איז דאס. נו, אדרבה, גייט קוקט אזעלכעס אן און האט דאס
פיינט!...
    
הכלל, וואס זאל איך אייך לאנג ציען, איך האב כמעט פונעם ערשטן מיטאג אן געפילט, אז איך בין א געקאכטער; פשוט אפגעקאכט ―
און שוין! כאטש בא מיך א מיידל, באדארפט איר שוין אליין פארשטיין, איז עפעס ניט אזא אי־אי־אי... און יענע מעשיות: „ליבע״, „ראמאן״ ― פון דעם האב איך קיינמאל ניט געהאלטן. גארנישט, אזוי ―
מהכתיתי, פאר וואס ניט?... נאר גיין שיסן זיך צוליב דעם ― פע! דאס
פאסט פאר א גימנאזיסטל פון זעקסטן קלאס, נישט, ווי זאגט איר, פאר
קיין מאנצפארשוין...
    
דערפילט, אז איך בין א געקאכטער, האב איך געגעבן א נעם די
מוטער אף א זייט, נישט, ווי עס רופט זיך אן, „געבעטן א האנט״... ניין!
איך בין נישט פון די כאפנדיקע.... נאר גארניט, ווי זאגט איר, א טאפ
אין וואגן שאדט ניט... און האב געגעבן מיט איר א רייד אריין: „וואס
און ווען, אהין־אהער, ווו האלט איר מיט דער טאכטער?״... זאגט זי:
„ווו זאל איך מיט איר האלטן?״ זאג איך: „איך שמועס פון תכלית,
שמועס איך״... „אוודאי, זאגט זי, דארף מען זיך זארגן פאר איר
תכלית? זי איז שוין, זאגט זי, א פארזארגטע״... ווי זי האט אויסגערעדט
די דאזיקע ווערטער, האט דאס מיך געגעבן עפעס ווי א שטאך אין
הארצן אריין: „וואס הייסט, זאג איך, זי איז א פארזארגטע?״ „איר זעט
דאך, מאכט זי צו מיר, וואס פאר א זארגעדיקע נשמה דאס איז! ׳׳... און
אקוראט צו די דאזיקע ווערטער קומט־אן מסתמא זי אליין, די טאכטער
הייסט עס, און אז זי קומט־אן, ווערט ליכטיק אין אלע ווינקעלעך.
    
― מאמע, נישט געווען נאך יוסף? ― זאגט זי צו דער מוטער. און
דעם נאמען „יוסף״ טוט זי א רייד־אויס עפעס מיט א מאדנעם מין געזאנג. מיט אזא מין געזאנג רעדט־אויס נאר א כלה דעם נאמען פון איר
חתן... אזוי מיין איך, דאס הייסט, איך בין איבערצייגט, אז ס׳איז
אזוי. און נישט נאר יענס מאל, וואס איך דערצייל אייך; אלע מאל, ווען
זי האט געגעבן א רייד־ארויס דעם נאמען „יוסף״, איז דאס אויסגעקומען בא איר עפעס ווי מיט א מין געזאנג: „יוסף״. איר פארשטייט?
דאס איז ניט גלאט „יוסף״, דאס איז „יו־סף״!...
    
קורץ, אומעטום און אלע מאל האב איך נאר געהערט „יוסף״ און
„יוסף״. האט מען זיך געזעצט עסן, איז דאס ערשטע ווארט געווען:
„ווו איז יוסף?״... „יוסף וועט היינט ניט זיין״... „יוסף האט געזאגט״...
„יוסף האט געשריבן״... „יוסף איז געקומען״... „יוסף האט גענומען״...
„יוסף האט געגעבן״... יוסף־יוסף, יוסף־יוסף! איך וואלט שוין וועלן אנקוקן אט דעם „יוספן״, זען וואס פאר א פנים ער האט!...
    
פארשטייט זיך פון זיך זעלבער, אז איך האב אט דעם „יוספן״
פיינט געקראגן, ווי א שפין, כאטש וואס קער ער זיך אן מיט מיר? ווייס
איך! עפעס א יינגל דארטן, אוודאי א „חברה־מאן״ פון די „חברה־לייט״,
אדער פון די „יענקעלעך״, ווי זי פלעגט זיי אנרופן מיט איר געלעכטערל.
„די יענקעלעך״ ― דער נאמען איז פאר זיי, זאג איך אייך, ווי אנגעמאסטן. דאס זיינען טאקע נישט מער ווי  י ע נ ק ע ל ע ך ,  עפעס
מאדנע קליינע מענטשעלעך, צום מיינסטן פון דעם סארט מענטשעלעך,
וואס טראגן לאנגע האר און שווארצע העמדלעך ― אקוראט דאס, וואס
איך האב פיינט... האט קיין פאראיבל נישט. איר אליין, דאכט מיר,
טראגט אויך לאנגע האר מיט א שווארץ העמדל, און אויב איר מיינט,
אז ס׳איז שיין, האט איר מחילה א טעות. איך זאל האבן די ברכות,
וואס א „סמאקינג״ מיט א ווייסן זשילעט איז שענער... איך, אז איך
דערזע א שווארץ העמדל, שטעלט זיך מיר פאר, איך בעט איבער אייער
כבוד, אויסגעריבענע הויזן... איר מיינט אפשר, איך האב זיי עס ניט
געזאגט? געזאגט! איך בין א מענטש אן אפנטלעכער, בא מיר איז
נישטא קיין חנפהנען און קיין אונטערלעקן זיך. האט איר עפעס אף מיר
צו זאגן ― קאנט איר מיר זאגן גלייך אין די אויגן. איך האב נאר
פיינט, אז מע זאגט מיר, אז איך בין א „בורזשוי״. איך, פארן ווארט
„בורזשוי״, קאן געבן א פאר־אריין אין באק־אריין!... וואס פאר א בור־זשוי בין איך? איך בין א מענטש גלייך מיט אלע. איך פארשטיי אלצדינג
און ווייס אלצדינג, ווארעם איך לייען אלע ביכלעך, מיט אלע היינטיקע
נייע גאזעטן לייען איך גלייך מיט אלעמען, ― היינט וואס בין איך פאר
א בורזשוי? דערפאר, וואס איך טראג א „סמאקינג״ מיט א ווייסן זשילעט, און איר ― א שווארץ העמדל? איך מיין ניט אייך, איך מיין אט
א יענע „יענקעלעך״, מיט א יענעם יוספן, וואס איך דערצייל אייך...
איך האב מיט זיי געהאט עטלעכע מאל באם טיש אזעלכע מיני געשפרעכן,
וואס פון זיי האב איך גאנץ גוט ארויסגעזען, אז זיי האבן מיך אזוי
ליב, פונקט ווי איך זיי. א הארץ, ווי זאגט איר, פילט א הארץ. נאר גארנישט, גיין ארויסזאגן זיי, וואס איך טראג בא זיך אינעווייניק ― בין
איך אויך ניט מחויב; און אגב האב איך מיך טאקע צו זיי אביסל צוגעלאנטשעט, געוואלט איינקויפן זיך אין חברה, נישט אזוי צוליב זיי, ווי
צוליב דעם „יוספן״, און נישט אזוי צוליב דעם „יוספן״,
ווי צוליב איר! מיך האט פארדראסן, פארשטייט איר מיך,
וואס זי לאזט אים נישט ארויס פונעם מויל, און איך האב מיר געגעבן דאס ווארט: איין מאל פאר אלע מאל, שטיינער פונעם הימל זאלן
פאלן, די וועלט זאל זיך קערן ― איך מוז מיך באקענען מיט דעם דאזיקן פארשוין! און איך האב אויסגעפירט מיינס. בא מיר, אז איך וויל
עס דערגיין א זאך, איז גאר נישטא קיין תירוץ. פון געלט שמועסט מען
ניט. איך בין דאך א יונגערמאן, ווי איך האב אייך שוין געזאגט, א
סוחר, און א שיינער פארדינער, און א קערבל איז בלאטע, אי טאמו
פאדאבנע...
    
פארשטייט זיך פון זיך זעלבער, אז איינקויפן זיך אין חברה איז
מיר געווען נישט אזוי גרינג, ווי איר מיינט. איך בין מיר געגאנגען פאוואלינקע, טריט בא טריט. תחילת האב איך אנגעהויבן טאן א ווארף־אריין א ווארט אזוי מן הצד מיט א זיפץ, א קרעכץ אף צרות הכלל, געבן
אנצוהערעניש, אז אף א ז ע ל כ ע  זאכן שפילט בא מיר געלט קיין
ראלע, אז מע באדארף ארויסווארפן א קערבל, מוז מען ארויסווארפן. איר
פארשטייט, וואס הייסט „ארויסווארפן״ א קערבל? איינער „נעמט־ארויס״
א קערבל, דער אנדערער „ווארפט־ארויס״ א קערבל. ס׳איז א חילוק!
„ארויסגעווארפן״ ווערט אנגערופן: געגעבן א כאפ־ארויס דאס בייטעלע און
א נעם־ארויס די מטבע: איזוואלטיע, ― נאט אייך, הייסט עס ― נישט געציילט! אט אזוי האב איך ליב; נישט אלע מאל, פארשטייט זיך, נאר דעמאלט, ווען מע דארף. דעמאלט ווען מע דארף געבן א ווארף־ארויס א פינפאונצוואנציקער, צי א פופציקער, צי אפילו א הונדערטער, טאר די האנט ניט
ציטערן. למשל, איר זיצט מיט א קאמפאניע און צאלט פאר א מיטאג אדער
פאר א וועטשערע, און מע דערלאנגט אייך א חשבון, באדארפט איר נאר
געבן א כאפ א קוק אף דער אונטערשטער שורה און ריידן בעת מעשה פון
עפעס אנדערש; און אז מע ברענגט אייך אויסגאב, באדארפט איר ניט
ציילן, ווי א מארק־יידענע פאר ציבעלעס, נאר געבן א נעם און א לייג־אריין אין קעשענע ― און שוין! דאס לעבן איז, פארשטייט איר מיך,
א חדר, וואס מע דארף אים דורכגיין, דורכמאכן; לעבן דארף מען
ק א נ ע ן! איך מעג זאגן אף זיך, אז איך קאן לעבן, ווארעם איך ווייס
ווו איין און ווו אויס, ווו מע דארף און ווו מע דארף נישט. איר קאנט
זיין זיכער, אז איך וועל נישט איבערזאלצן קיינמאל, און אף מיר וועט
איר נישט דערקענען קיינמאל, צי בין איך מילכיק, צי בין איך פליישיק?
איר זאלט מיך געווען זען דעמאלט צווישן די „יענקעלעך״, וואלט איר געוויס מיינען, אז איך בין א „יענקעלע״ גלייך מיט אלע „יענקעלעך״. דאס
הייסט, קיין לאנגע האר האב איך מיר נישט פארלאזט, און קיין העמדל
האב איך נישט אנגעטאן; איך בין געגאנגען דעם זעלבן סמאקינג מיטן
זעלבן ווייסן זשילעט, וואס איצט. נאר וואס דען? איך האב מיך אינטערעסירט מיט אלץ, וואס זיי אינטערעסירט, און האב גערעדט פון דעם,
וואס זיי ריידן: „פראלעטאריאט״... „בעבעל״... „מארקס״... „רעאגירן״...
וכדומה אזעלכע ווערטער האבן זיך געגעבן אלע מאל א שאט בא מיר
פונעם ארבל ― און מערקווירדיק! וואס מער איך האב מיך צו זיי געלאנטשעט, אזוי מער האבן זיי זיך פון מיר דערווייטערט. בעת איך פלעג
אנהייבן שיטן מיט יענע ווערטער: „פראלעטאריאט״... „בעבעל״...
„מארקס״... „רעאגירן״... האב איך באמערקט, אז די „יענקעלעך״ ווערן
שטיל, קוקן עפעס משונה איינס אף דאס אנדערע, רייניקן זיך בעת מעשה
די ציין... און נאך מער! געלט האבן זיי בא מיר דווקא גענומען אלע מאל.
אלע מאנטיק און דאנערשטיק דארפט איר וויסן, איז בא זיי געווען קאנצערטן, און אלע מאל בין איך געווען דער ערשטער אפן פייער: ― „דער
דזשענטעלמאן״ וועט מסתמא היינט אויך נעמען א בילעט ערשטע ריי
פאר א דרייערל?
    
„דער דזשענטלמאן״ ― קיין אנדער נאמען האב איך בא זיי נישט
געהאט ― האט געמוזט נעמען אלע מאנטיק און דאנערשטיק א בילעט פאר
א דרייערל. א ברירה האט ער געהאט? דערפאר אבער, אז דער „דזשענטלמאן״ פלעגט אריינקומען בעת די „יענקעלעך״ האבן געהאלטן אין
מיטן א שמועס, פלעגט ווערן שטיל, שא, גלייך ווי מע האט גארנישט
גערעדט קיינמאל! שטומע מענטשן!... פארשטייט זיך פון זיך זעלבער, אז
דעם „דזשענטלמאן״ האט דאס געברענט און געבראטן. נאר וואס האט ער
געקאנט מאכן? איך האב דאך אייך געזאגט, אז וויבאלד איך וויל עפעס
דערגיין, איז בא מיר נישט פאראן קיין טייער. אזוי לאנג, אזוי ברייט,
איך האב מיך אריינגעלאנטשעט צו חברה, כאטש אף אזוי פיל, אז מע
האט מיר דערלויבט צו זיין בא זיי אף א „דיסקוסיע״ ― דארט, האט
מען מיר געזאגט, וועט „יוסף״ האלטן א רעדע... קאנט איר פארשטיין
מיין שמחה, אז איך האב דערלעבט אזא זאך? איך וועל זוכה זיין זען אט
דעם „יוספן״ און וועל אים הערן ריידן!...
    
וו ו וועט זיין די דיסקוסיע און  וו ע ן  וועט זי זיין ― דאס
האט מען מכות געקאנט בא זיי וויסן. איך האב זיי גארניט געוואלט
פרעגן אפילו: איך האב געוווסט, אז מע וועט מסתמא קומען און מע
וועט מיר זאגן. בא די „יענקעלעך״, דארפט איר וויסן, גייט אלצדינג צו
בסוד. אף זייער לשון ווערט עס אנגערופן „קאנספיראציע״ ― איך געדענק דאס דאזיקע ווארט אף אויסווייניק. איך האב עס פארשריבן בא
זיך אין ביכל. איך, אז איך דערהער א שיין ווארט, טו איך עס באלד
א נעם און א שרייב־אריין צו זיך אין ביכל. אויב עס וועט צוניץ־קומען,
אדער ניין ― ווייס איך ניט; נאר שאדן אוודאי ניט.
    
הכלל, איינמאל אין א שיינעם זומערטאג, שבת איז דאס געווען,
טוען א קום־אריין צו מיר צוויי „יענקעלעך״, מיט שווארצע העמדלעך, געוויינטלעך, און טוען מיך א רוף־ארויס: „קומט״! „וווהין?״ „וואס גייטס
אייך אן? קומט מיט אונדז!״... העלפט נישט, מוז מען גיין... און מיר
האבן זיך געטאן א לאז העט־ווייט הינטער דער שטאט ארויס, און טאקע
אין וואלד אריין, און בשעתן גיין באגעגענען מיר אלע מאל אן אנדער
„יענקעלע״ זיצן אונטער א בוים, קוקט כלומרשט קיין צפון־זייט און טוט
א מורקע־ארויס: „רעכטס!״ אדער: „לינקס״!... זאגן, אז איך האב מורא
געהאט ― איז א נארישקייט; וואס האט מען מורא צ ו האבן פאר א
יידן? נאר גלאט, ס׳איז מיר עפעס ניט אנגעשטאנען די מעשה, וואס איך,
א יונגערמאן א סוחר, מיט א שטיקל נאמען, און א שיינער פארדינער,
און א קערבל איז בלאטע, אי טאמו פאדאבנע, זאל מיך לאזן פירן פון
יינגלעך, „יענקעלעך״! איר פארשטייט?...
    
וואס טויג אייך, מיר זיינען געגאנגען און געגאנגען, געגאנגען און
געגאנגען, ווי זאגט איר, וואלד־איין, וואלד־אויס, אזוי לאנג, אזוי ברייט,
ביז מיר האבן זיך דערשלאגן צו א גרויסן הויכן בארג. און ערשט אז
מיר האבן ארויפגעקלעטערט אף דעם דאזיקן בארג, געגעבן זיך א לאז
בארג־אראפ, האב איך דערזען פאר זיך א שווארצע מחנה קעפ. דאס זיינען געזעסן אף דער ערד חברה „יענקעלעך״, בחורימלעך אין שווארצע
העמדלעך, מיידלעך אין בלוזקעס, און גלאט יונגעלייט. אבער א גוזמא!
איך האב מורא, אויב ניט א דריי טויזנט שטיק, און אפשר נאך מער,
און שטיל ― כאטש א פליג פליט דורך! שטיל, אף די שפיץ פינגער, זיינען מיר צוגעגאנגען צו דער מחנה קעפ, זיך געגעבן א זעץ־אנידער אף
דער ערד, און איך האב גענומען איינקוקן זיך, ווו איז דא ערגעץ דער
„יוסף״? און איך האב דערזען... שטעלט אייך פאר וועמען? איך האב
דערזען א באקאנטן פארשוין, טאקע איינעם פון די „יענקעלעך״, וואס
האבן אינאיינעם מיט מיר געגעסן בא דער אלמנה אין דער רעסטאראציע!... אט האסטו דיר!
    
דער ערשטער געדאנק מיינער איז געווען: „סך־הכל?... אט דאס איז
גאר?... אט דאס איז ער, אט דער „יוסף״?... און איך האב געמיינט,
אז ער איז א מי יודע וואס! מיט הערנער!״... איך וועל אייך זאגן דעם
רעכטן אמת, עס האט מיר כמעט הנאה געטאן ― ניין, טאקע שטארק
הנאה געטאן וואס ס׳האט זיך אזוי אויסגעלאזט... איך האב געמאכט א
פארגלייכונג צווישן אים מיט מיר ― נישט מחמת איך האלט מיך פאר
אזא גרויסן פארשוין, וואס ס׳זאל ניט זיין שוין קיין שענערס פאר מיר.
איך בין ניט גענארט; איך ווייס, אז ס׳איז פאראן שענערע פון מיר
אויך. נאר וועדליק ער... איר פארשטייט? איך וועל אייך אים אויסמאלן
אקוראט, ווי אזוי איך האב אים דערזען די ערשטע מינוט: צוגעשפארט
צו א בוים איז געשטאנען א קליינס, א בלייכס, אן אויסגעדארטס, אן
אויסגעטריקנטס, מיט א שמאל הארץ, מיט ווייסע בלאסע איינגעפאלענע
בעקלעך, עטוואס רויטלעך און פארברעמט, מיט נאך גאר קליינע בלאנדע
הערלעך; נאר א שטערן א הויכער, א ווייסער, א ברייטער, און אויגן א
פאר גרויע, ווי בא א קאץ, נאר ברענענדיקע, און א מויל ― און סע
רעדט! שטראף מיך גאט, אויב איך הייב עס אן צו פארשטיין נאך עד
היום, פון וואנען האט זיך עס גענומען אזא כח בא דעם דאזיקן נפש אף
צו ריידן אזוי הויך און אזוי גיך און אזוי פיל און אזוי לאנג און מיט
אזא היץ און מיט אזא ברען און מיט אזא פייער! איך קאן אייך זאגן,
אז דאס איז געווען ניט גלאט גערעדט, ווי מענטשן ריידן. דאס איז געווען
אדער א שווארץ־יאר, אדער א מאשינע אזעלכע, וואס מע האט זי אנגעדרייט, אדער פון אויבן איז געווען עפעס אזעלכעס, וואס האט געשאטן
מיט ווערטער, געגאסן מיט פייער, אדער דאס האט נאר דער בוים גערעדט... עס האט זיך מיר אויסגעדאכט אלע מאל, אז אט־אט הייבט זיך
אויף אט דער קליינער נפש מיט די איינגעפאלענע רויטלעכע בעקלעך און
מיט די גרויע אויגן און טוט א פלי־אוועק אינאיינעם מיט די ווערטער
אהינצו, ערגעץ ארויף... ניין! זאגט אייך וואס איר ווילט, איך האב שוין
געהערט אף מיין לעבן די גרעסטע און די שענסטע אדוואקאטן ― אזא
מין ריידן האב איך קיינמאל נישט געהערט און וועל שוין, דאכט זיך,
קיינמאל ניט הערן אויך...
    
וויפל דאס ריידן זיינס האט געדויערט ― ווייס איך ניט; איך האב
נישט געקוקט אפן זייגער. איך האב געקוקט אף אים און האב געקוקט אף
דער מחנה קעפ, וואס זיינען געזעסן אף דער ערד און האבן געשלונגען
איטלעכס ווארט, ווי די הונגעריקע און ווי די דארשטיקע... נאר ווער עס
האט נישט געזען בעת מעשה  ז י ,  דער האט נישט געזען קיין שיינס
אף זיין לעבן! צווישן דער מחנה קעפ האב איך דערזען זי זיצן אף דער
ערד, די פיס אונטער זיך, די הענט צונויפגעלייגט אפן הארצן. דאס פנים
לייכט, די בעקלעך פלאמען, דאס אייבערשטע ליפל קוקט ארויף, און די
שיינע קארשן־אויגן שמייכלען, און גלייך צו אים, גלייך צו אים!... למאי
זאל איך לייקענען? איך האב אין דער מינוט מקנא געווען אים, נישט
אזוי אף דעם כח פון זיין ריידן, נישט אזוי אף דעם כבוד מיטן פאטשן
בראווא, וואס מע האט אים געפאטשט נאכדעם, אז ער האט אויפגעהערט
צו ריידן, ― נישט אף די זאכן האב איך אים אזוי מקנא געווען, ווי אף
דעם קוקן, וואס ז י האט אף אים געקוקט! פאר איין קוק אזעלכן, פאר
אירן, וואלט איך אוועקגעגעבן ― איך ווייס אליין ניט וואס! דער דאזיקער קוק האט גערעדט ווערטער. עס האט זיך מיר אויסגעדאכט, אז איך
הער איר קול, ווי זי זאגט, מיט יענעם באקאנטן געזאנג: „יו־סף!״ איר
האב אייך דאך געזאגט שוין, אז בא מיר איז א מיידל נישט קיין אי־אי־אי! איך האב שוין געזען מיידלעך, ווארעם איך בין א יונגערמאן, קאן
מען זאגן, נישט קיין מיאוסער, א היינטיקער, און א שיינער פארדינער, און
א קערבל איז בלאטע, אי טאמו פאדאבנע... נאר א ז ו י  קוקן האט אף
מיר נישט געקוקט מיין ווייב אפילו אין די גוטע יארן, בעת זי איז אויסגעגאנגען נאך מיינע טריט... איך בין א בעלן געווען מיט א כיוון צוגיין
צו איר נאענט, זיך אוועקזעצן כמעט נעבן איר, זיך דרייען איר פאר די
אויגן, ווי א פליג, זשומען אין אויער אריין, ווי א קאמאר, ― ווער? וואס?
א נעכטיקער טאג! אירע אויגן האבן זיך, ווי צוויי פיאווקעס, איינגעזויגן
אין זיינע אויגן, און זיינע אויגן ― אין אירע אויגן, און עס האט זיך
מיר אויסגעדאכט, אז די צוויי, ער און זי, זעען קיינעם נישט פאר זיך, נאר
איינס דאס אנדערע: ער ז י און זי  א י ם ,  און ווייטער דארפן זיי
קיינעם ניט! חבוט־הקבר, זאג איך אייך, איז א גארניט אקעגן דעם, וואס
איך האב בעת מעשה געפילט. א גיהנם האט געקאכט בא מיר אין
הארצן, איך ווייס ניט אף וועמען: אף ,,איר״, צי אף „אים״, צי אף זיי
ביידן, צי גאר אף זיך אליין?... איך בין יענעם אפדערנאכט געקומען
אהיים מיט א מוראדיקן קאפווייטיק און האב מיך געלייגט שלאפן מיט
דער דעה, אז ווייל איך וועל לעבן זאל מיין פוס דארט ניט זיין, בא דער
אלמנה הייסט עס. איך דארף זיי אלע אף זיבנהונדערט כפרות! וואס דארף
איך זיי? וואס, ניט אזוי?... און אז איך בין אויפגעשטאנען אין דער פרי,
האב איך קוים דערלעבט די מינוט, די רגע, ס׳זאל שוין ווערן זייגער
צוויי, די צייט פון מיטאג, און בין מסתמא גלייך אוועק א ה י ן , און
האב דווקא געטראפן באם טיש די גאנצע חברה „יענקעלעך״ וואס תמיד,
און ע ר איז אויך געווען בתוכם... איך ווייס ניט, ווי אזוי איר; איך,
אז איך זע אן ארטיסט, אדער א מיניסטער, אדער אזוי א בארימטן
מענטשן, וואס אפילו מיר אלע ווייסן גאנץ גוט, אז ער איז א מענטש גלייך
מיט אלע מענטשן, עסט גלייך מיט אלעמען און טרינקט גלייך מיט אלעמען, נאר קוים זאגט מען מיר, אז דאס איז אן ארטיסט, אדער א מיניסטער,
אדער אזוי א בארימטער מענטש, דאכט זיך מיר שוין אויס, אז ער איז
נישט גלייך מיט אלעמען, אז עפעס ליגט אין אים אזעלכעס, וואס מע
קאן עס, ווי זאגט איר, נישט אנטאפן... אזוי איז געווען מיט מיר, אז איך
האב דערזען  א י ם  נאך דער דרשה; דאכט זיך, דער אייגענער „יענקעלע״, וואס תמיד, נאר פארט נישט דער. עפעס ליגט אין אים אזעלכעס. עפעס שטייט אנגעצייכנט בא אים אפן פנים; וואס ― ווייס איך
אליין נישט, נאר איך וואלט פאר דעם „עפעס״ אוועקגעגעבן מי יודע
וויפל! נישט מחמת איך באדארף עס האבן; אף וואס באדארף איך עס?
אף ניין־און־ניינציק כפרות! איך האב עס נאר געוואלט צוליב  א י ר ,
ווארעם ז י איז נישט אפגעטראטן פון  א י ם  אף קיין מינוט, און
אפילו דעמאלט, ווען זי איז צוגעגאנגען צו מיר און גערעדט מיט מיר,
האט זי אויך אין זינען געהאט א י ם , ניט מיך. איך בין, דארפט איר
וויסן, א מבין אף די זאכן. מיך קאסט עס גענוג רבי־געלט... עס האט
זיך אנגעהויבן פאר מיר א נייער גיהנום: פריער, איידער איך האב געוווסט ווער דער יוסף איז, האט זיך מיר געמאלט אין מיין כוח־הדמיון א
הויכער, א שיינער, א געזונטער, א מאנצפארשוין, און איך האב אים
נישט געקאנט ליידן, מקנא געווען און פיינט געהאט, ווי איר קאנט זיך
נאר פארשטעלן. איצט, אז איך בין שוין געוואר געווארן, וו ע ר דער
מאנצפארשוין איז, אז דאס איז גאר א „יענקעלע״ גלייך מיט אלע
„יענקעלעך״, האט מיך פארדראסן... איך ווייס נישט אף וועמען: צי אף
א י ר ,  וואס זי פארגעטערט אים אזוי (און אז זי פארגעטערט אים ―
דאס זעט דאך א בלינדער אויך!), צי אף א י ם ,  וואס גאט האט אים
געגעבן אזא כח־הדבור, צי אף זיך אליין האט מיך פארדראסן, למאי
האב  א י ך  ניט אזא כוח?... נישט מחמת איך דארף עס אזוי נייטיק
האבן. צו וואס דארף איך עס? און נישט מחמת איך בין חלילה אן א
צונג. מיינט ניט! איך, אז איך וויל ריידן ― קאן איך! איך האב שוין
אמאל גערעדט אף א „זאסעדאניע״, און דווקא אין „קופעטשעסקע קלוב״,
זאגט דער עולם, אז איך רייד נישט שלעכט, גאר ניט שלעכט!... דער
פארדראס, וואס מיך האט פארדראסן, קאן איך אייך מיט ווערטער ניט
ארויסגעבן; דאס דארף מען פארשטיין ― ניין, דאס דארף מען פילן, מע
באדארף זיין אף מיין ארט, קומען אלע טאג אין דער רעסטאראציע, אנקוקן ז י מיטן ווייסן פארטעכל, וואס סע שעמערירט, איר שיין ליכטיק
פנים, וואס סע שיינט און וואס סע זינגט, הערן איר זיס קול, וואס
קוויקט, איר געלעכטערל, וואס צעגייט זיך אין יעדן אבר, און בשעת
מעשה זען  א י ם  און פילן, אז דאס איז אינגאנצן צוליב אים, און
נאר צוליב אים אליין, און ווייטער קיינעם ניט! ניין, מע דארף אים צונעמען פונעם וועג, מע דארף, ער זאל אוועק, מע דארף זיינער פטור ווערן.
נאר ווי אזוי? איך וועל דאך נישט גיין סמען אים, אדער שיסן; איך בין
דאך נישט קיין רוצח, איך בין דאך א ייד... ארויסרופן אים אף א דועל?
― פע! אין א „ראמאן״ רופט מען ארויס אף א דועל, אי דאס ― גלייב
איך ניט, ס׳זאל זיין אמת; ס׳איז נאר גלאט אזוי, אף צו באשרייבן, קומט
אויס שענער... אזוי האלט איך... איך בין געפאלן אף א שיינער המצאה:
איך וועל מיך דורכשמועסן מיט אים אליין, ווי זאגט איר: „אפגעבן דעם
שליסל דעם גנב אין האנט אריין״... איא, א פלאן? און נישט לאנג געטראכט, ― איך האב פיינט לאנג טראכטן ― טו איך מיך א רוף־אן
צו אים איינמאל נאכן עסן:
    
― איר ווייסט? איך האב צו אייך א נייטיקן עסק. איך האב מיט
אייך וואס צו ריידן.
    
און ער? ער זאל דאס אפילו א ריר טאן מיט אן אבר. גארנישט! נאר
אנידערגעשטעלט אף מיר זיינע פראסטע גרויע אויגן, ווי איינער רעדט:
    
― הנני, איך בין אנגעברייט.
    
― ניין, ― מאך איך צו אים ― ניין, ניט דא. איך וויל, ס׳זאל זיין,
ווי מע זאגט, אונטער פיר אויגן.
    
― קומט! ― מאכט ער צו מיר און פירט מיך ארויס אין דרויסן
ארויס און שטעלט זיך אוועק אקעגן מיך און ווארט, ווי איינער רעדט:
    
― נו? פאר וואס דברט מען ניט?
    
― נישט אט דא. ― מאך איך צו אים. ― ווען טרעפט מען אייך
אין דער היים?
    
― איך קאן זיין בא אייך... ― מאכט ער צו מיר און פארכאפט
זיך אבער באלד. ― און אויב איר ווילט... זייט איר בא מיר מארגן פון...
(און ער טוט א נעם־ארויס דעם זייגער). פון האלב צען ביז האלב עלף
אין דער פרי... נאט אייך מיין אדרעס.
    
אזוי מאכט ער צו מיר און קוועטשט מיר, און קוועטשט מיר די
האנט, און קוקט מיר גלייך אין די אויגן אריין, ווי איינער רעדט:
„קאנספיראציע?״
    
קאנספיראציע, האט קיין יסורים נישט! ― מאך איך צו אים, און
מיר צעגייען זיך, ווי זאגט איר, איטלעכער אין זיין רו אריין.
אוודאי בין איך יענע נאכט ניט געשלאפן. איך בין, פארשטייט איר
מיך, געלעגן אין איינע אנגסטן און נאר געטראכט: וואס וועל איך אים
זאגן, אשטייגער? פון וואנען זאל איך אנהייבן? און וואס וועל איך טאן,
טאמער טוט ער מיר א זאג:
    
― הער דזשענטלמאן, וואס האט איר אייך צו מישן אין פרעמדע
עסקים? וואס פאר א מחותן זייט איר, הער דזשענטלמאן, מיט א מיידל,
וואס איינער פון די „יענקעלעך״ רעכנט זי פאר א כלה שוין פון ווייס
איך ווען?...
    
וואס ענטפערט מען אים דערויף? אדער וואס טו איך, אז ער נעמט
מיך, אשטייגער, פארן קארק און טוט מיך א שמייס־אראפ פון אלע טרעפ?
דאס הייסט, קיין מורא האב איך ניט. וואס האב איך פאר אים מורא? איך
בין דאך געקומען צו אים מכוח אן עסק. ממה־נפשך: יא ― יא, ניין.―
ניין. ווארפן זיך איז ניטא פאר וואס!...
    
אט אזוי בין איך געלעגן אין מחשבות די גאנצע נאכט, און אף
מארגן האלב צען דעם זייגער האב איך שוין געקלעטערט צו אים ערגעץ
אין אלדי שווארצע יאר אף א בוידעם, אפשר דריטהאלבן הונדערט טרעפ,
און האב אים אקוראט געטראפן אין דער היים מיט נאך א פאר „יענקעלעך״, וואס אז זיי האבן מיך דערזען, האבן זיי זיך עפעס מאדנע
איבערגעקוקט איינס מיטן אנדערן, ווי איינער רעדט: „וואס האט דא צו
טאן דער דזשענטלמאן?״... נאר מיין פויגל האט זיי געגעבן א ווונק, זיי
זאלן נעמען דעם וועג, און מיינע „יענקעלעך״ האבן זיך דווקא געשטויסן
וואס מע מיינט, געטאן זיך א נעם צו די היטלעך ― און נעלם געווארן.
    
געבליבן מיט אים אליין, ווי זאגט איר, אונטער פיר אויגן, נעם איך
און טו אים א לייג־אוועק א דרשה: אזוי און אזוי, אז איך בין אליין,
כאטש איך בין א געשעפטסמאן, א מענטש מיט א שטיקל נאמען, און א
שיינער פארדינער, און א קערבל איז בלאטע, אי טאמו פאדאבנע, פונדעסטעווגן ווייס איך אלצדינג וואס אף דער וועלט טוט זיך, ווארעם איך
בין, דארפט איר וויסן, א ה יי נ ט י ק ע ר ,  איך לייען אלצדינג, אלע
נייע גאזעטן און זשורנאלן, ― און איך נעם און טו א שיט־אויס אלע
מאדנע ווערטער: „פראלעטאריאט״... „בעבעל״... „מארקס״... „רעאגירן״...
„קאנספיריישן״... וכדומה. אויסגעהערט, מאכט ער צו מיר דווקא פראסט
און ווייך און אן שום הויכע ווערטער:
    
― מיט וואס־זשע קאן איך אייך דינען?
    
― א מיט א קלייניקייט ― זאג איך: ― מיט אן עצה.
    
― איך?... אייך?... אן עצה?...
    
אזוי מאכט ער צו מיר און טוט א שטעל־אוועק אף מיר די פראסטע
גרויע אויגן, ווי איינער רעדט: „ווי קום איך, אזא שנעק ווי איך בין,
געבן עצות אזא דזשענטלמאן?״... איר פארשטייט? ס׳איז אים אליין געווען פריקרע, ווי זאגט איר, איבער דער טבע. און מיר איז דאך אוודאי
געווען פריקרע. נאר וואס זאל איך טאן? איך האב דאך שוין אנגעהויבן, באדארף מען דערפירן, ווי זאגט איר, צו א ברעג. און איך נעם
און טו אים א זאג־אויס, וואס מיך קוועטשט, מיט א דערצייל־אויס, וואס
בא מיר אפן הארצן טוט זיך פון דער ערשטער מינוט, וואס איך האב
ז י דערזען ביז צו היינטיקן טאג, ממש איך לעב נישט, דאס הייסט,
ז י לאזט מיך נישט לעבן!... „איך בין דאס גאר נישט געוויינט געווארן,
זאג איך, אז איבער א מיידל ― זי מעג זיך זיין אפילו די בת־מלכה אליין
― זאל איך אזוי „רעאגירן״, ווארעם סך־הכל בין איך דאך גאר א יונגערמאן, כאטש א היינטיקער, דאך א סוחר מיט א שטיקל נאמען, און א
שיינער פארדינער, און א קערבל איז בלאטע, אי טאמו פאדאבנע״...
    
אויסגעהערט, מאכט ער צו מיר ווידער א מאל פראסט און ווייך און
אן שום הויכע ווערטער:
    
― אויב איר פרעגט בא מיר אן עצה, וואלט איך אייך זאגן, איר
זאלט ריידן מיט איר אליין...
    
― נו, און איר? ― זאג איך.
    
― איך וויל ניט ― מאכט ער צו מיר און פארכאפט זיך באלד ―
איך קאן ניט, איך האב קיין צייט ניט פארנעמען זיך מיט אזעלכע זאכן.
    
― ניין! ― מאך איך צו אים, ― ניט דאס מיין איך. איך פארלאנג
נישט פון אייך, אז איר זאלט מיט איר ריידן. ווי קאן איך דאס פארלאנגען? איך פרעג אייך נאר, וואס וועט א י ר  זאגן דערויף?...
    
― וואס קאן איך, זאגט ער, דערויף זאגן? אויב איר געפיל צו
אייך איז אזוי, ווי אייער געפיל צו איר...
    
אזוי מאכט ער צו מיר פראסט און ווייך און אן שום הויכע ווערטער און גייט און טוט א נעם־ארויס דעם זייגער, ווי איינער רעדט: „אונדזער שמועס איז שוין באלד ווי געענדיקט״... די קונץ פון קוקן אפן זייגער, דארפט איר וויסן, פארשטיי איך גאנץ גוט. איך, אז איך וויל יענעם פטור ווערן, בין איך מיך אויך אזוי נוהג. דער חסרון איז, וואס ניט
יעדער שטויסט זיך, וואס מע מיינט. איך, זעט איר, האב מיך דווקא
יא אנגעשטויסן, און האב מיך געגעבן א הייב־אויף, געבעטן אים, אז די
מעשה זאל בלייבן צווישן אונדז, „קאנספיראציע״ הייסט עס, און בין
אוועק אהיים. וואס זאל איך אייך זאגן? דאס ווארט „פריילעך״ איז א
הונט! „גליקלעך״? ― נאך אלץ נישט דאס! אפן זיבעציקסטן הימל!!!
וועמען איך האב ניט באגעגנט, האט זיך מיר, הערט איר, געגלוסט נאר
ארומכאפן קושן. אלע און אלעס האבן באקומען אין מיינע אויגן גאר א
באזונדער חן. פון יוספן אליין שמועסט מען ניט: איך האב אים יענעם
טאג ליב געקריגן, ממש ווי אן אייגענעם ברודער. איך זאל מיך ניט שעמען, וואלט איך מיך אומגעקערט אים א קוש טאן, און איך זאל ניט מורא
האבן אז ער וועט זיך געפינען באליידיקט, וואלט איך אים אונטערגעטראגן א מתנה: א גאלדענעם זייגער מיט א שיין קייטל מיט א היפשן
ברעלאק.
    
פאר גרויס שמחה בין איך גאר אוועק אין קלוב. איך, דארפט איר
וויסן, טו מיך א כאפ־אריין אמאל אין קלוב אריין, ווי זאגט איר,
„צווישן טאג און נאכט״, נישט מחמת איך האב ליב דאס שפיל. איך
אליין שפיל נישט; נאר איך האב ליב זען, ווי יענער שפילט, און אמאל,
זעלטן־זעלטן, געבן א „שמיר״ אונטער אף יענעמס קארט, ― איז איינס
פון די צוויי: אדער מע נעמט־אויס, אדער מע ווערט באגראבן. דאס מאל
איז מיר דווקא געראטן; ס׳איז מיר אוועקגעגאנגען דאס קערטל, זאג איך
אייך, ווי קיינמאל נישט; איך האב אנגעשלאגן א שיין קערבל און האב
געגעבן א רוף־צונויף די חברה „באסיאקעס״ (אזוי הייסן בא אונדז אין
קלוב די דאזיקע, וואס בלייבן אן קליינגעלט) און האב געגעבן א שטעל־אוועק א וועטשערע, און דווקא מיט שאמפאניער־וויין, „רעדערער״, און
אז איך בין געקומען אהיים ― געווען שוין גרויסער טאג, ― האב איך
געטראפן בא זיך אפן טיש א דעפעש, אז מע רופט מיך ארויס עקסטרע
צוליב זייער א נייטיקן געשעפט. און דאס ווייסט איר דאך מסתמא, אז
„נאש־בראט״, וויבאלד ער באקומט א דעפעש מכוח געשעפט, איז א
סוף, פארפאלן, ווי זאגט איר, די קו מיטן שטריקל, א כפרה אלצדינג. מע
הייבט זיך אויף און מע פארט.
    
אוועקגעפארן בין איך, אייגנטלעך, אף צוויי טאג, און געזוימט
האב איך מיך, געוויינטלעך, דריי וואכן, און אז איך בין געקומען צוריק,
האב איך דאך באלד געגעבן א לויף־אוועק אין דער רעסטאראציע עסן,
און האב געטראפן דארטן אן איבערקערעניש: פון די„יענקעלעך״ איז
ניט געבליבן קיין האר אפילו, און די, וואס זיינען געבליבן, זיינען אויך
געווען נישט דאס, וואס תמיד: עפעס זיינען זיי מיר געווען ווי צעדרייט,
משונה צערודערט און צעפלאכטן. זיי האבן אפגעכאפט דאס עסן, ווי זאגט
איר, על רגל אחת, און צעקראכן זיך מיט אראפגעלאזטע קעפ, ווי די
הינט נאך א רעגן, דער אהער און דער אהין...
    
נאר מער פון אלץ האט מיך געווונדערט: ווו איז יוסף? פאר וואס
זעט מען נישט יוספן? איך קוק מיך צו צו די „יענקעלעך״ ― עפעס איז
מען מיר מאדנע האפערדיק, עפעס שטיקט מען זיך: שו־שו! שו־שו!...
ס׳איז בא זיי נישט נאר קאנספיריישן ― ס׳איז שוין, ווי זאגט איר,
„קאנספיריישן שבקאנספיריישן״!... איך טו מיך א קוק־איין אין איר,
― זי איז מיר אויך משונה שווייגנדיק, פארטראכט און שטארק „קאנספי־ריישנדיק״... די שיינע בעקלעך פלאמען נישט, די קארשן־אויגן שמייכלען
ניט. ווו זיינען אהינגעקומען די חן־גריבלעך, וואס בעטן זיך: נא, קוש
מיך!? עפעס הערט מען נישט מער איר געלעכטערל, יענץ געלעכטערל,
וואס אז זי הייבט אן צו לאכן, לאכט מיט איר אלצדינג ― איר, און דער
טיש, און די בענקלעך און די ווענט, און דאס גאנצע לעבן!...
    
דאס פארשטייט איר דאך מסתמא אליין, אז שטארק בענקען האב
איך נאך דעם יוספן  נ י ש ט  געבענקט... איך האב מיר נאר געבראכן
דעם קאפ: ווו האט ער געקאנט נעלם ווערן? צי אף א קורצע צייט, צי אף
שטענדיק? צי שרייבט ער בריוולעך, צי ניין? פרעגן בא די „יענקעלעך״
― ענטפערן זיי דען? זיי קוקן אייך אין די אויגן אריין, קאלופען בשעת־מעשה די ציין און שווייגן, ווי איינער רעדט: „יונגערמאן, אז איר וועט
וועלן אלצדינג וויסן, וועט איר גיך אלט ווערן״...
    
ערשט מיטאמאל, אין א שיינעם פרימארגן, איך קום צו גיין איינמאל אין דער רעסטאראציע עסן, טרעף איך די „יענקעלעך״ זיצן אלע
ארום טיש, איינער לייענט פון א בלאט, און דער גאנצער איבעריקער
עולם הארכט. אפנים, אז דאס מוז זיין פון יוספן. פון וואנען ווייס איך
עס? פון איר. זי, מיטן ווייסן פארטעכל און מיט די קארשן־אויגן, שטייט
בא דער זייט, צונויפגעלייגט די הענט אפן הארצן, דאס פנים לייכט, די
בעקלעך פלאמען, דאס אייבערשטע ליפל קוקט ארויף ― פונקט ווי דעמאלט אין וואלד... דער חילוק איז נאר געווען, וואס דעמאלט האבן די
שיינע קארשן־אויגן געקוקט אף יוספן, און איצט האבן זיי געבלאנדזשעט
    
ערגעץ אין דער לופטן, געזוכט, אפנים, אלץ אים, אלץ יוספן!.. וואס
טויג אייך, איך האב קוים דערלעבט, זיי זאלן אוועקלייגן דאס בלאט,
האב איך עס געגעבן אן עפן־אויף און א קוק־אריין אינעווייניק ־ און
עס איז מיר מיטאמאל פארענטפערט געווארן אלע קשיות: מיין יוסף האט
געהאלטן אין דער ארבעט!... איך האב אבער געוווסט, אז ער וועט נישט
גוט אפשניידן; אז ניט היינט, מארגן ― אריין אין קרויט מ ו ז ער...
דעם שפיץ האט מען, געוויינטלעך, נאך נישט געקאנט וויסן, נאר פארשטאנען האט מען, אז א קניפ אין בעקעלע, ווי זאגט איר, וועט מען אים
נישט געבן, קיין האניק וועט ער נישט לעקן און קיין בשמים וועט ער ניט
שמעקן...
    
וואס בא מיר איז געווען דעמאלט אפן הארצן ― קאן איך אייך ניט
איבערגעבן; זאגן, אז ס׳זאל מיך שטארק ארן, קאן איך נישט, ווארעם ער
איז מיר דאך פארט געשטאנען פאפעריק, ווי זאגט איר, א ביין אין
האלדז... און ווידער, איך זאל זאגן, אז עס האט מיך געפרייט, איז דאס
אויך נישט אינגאנצן אמת. ווי זאגט איר, מע טאר דאך אזעלכעס נישט
ווינטשן דעם ערגסטן שונא אפילו. אדרבה, איך האב אים געווונטשן
מיטן גאנצן הארצן, מעגט איר מיר זיכער גלייבן, אז גאט זאל אים א נס
טאן און מע זאל אים... אינגאנצן, הייסט עס, אפרייניקן? ― דאס קאן
דאך ניט זיין; נאר אזוי עפעס א גרינגע שטראף... איר פארשטייט?...
    
ווי אין א טשאד, זאג איך אייך, בין איך ארומגעגאנגען די עטלעכע
טעג, זיך גאר קיין ארט נישט געקאנט געפינען. און אז איך בין געוואר
געווארן, אז דער עסק האט זיך שוין, ברוך השם, געענדיקט און אז
מארגן ווערט ארויסגעטראגן דער פסק, שווער איך אייך בא מיין לעבן,
― ס׳איז בא מיר טייער ― אז איך בין יענע נאכט נישט געשלאפן, ניט
אנגעהויבן שלאפן, זיך געקאטשעט פון איין זייט אף דער אנדערער, און
געמוזט סוף־כל־סוף אויפשטיין, און האב מיך געפרוווט געבן א קוק־אריין אין קלוב אריין, נישט אזוי צוליב דעם שפיל, ווי איך האב גערעכנט, טאמער וועל איך קאנען פארגעסן כאטש אף א מינוט... דאס
הארץ איז מיר עפעס געווען צו שווער, איך האב געפילט, כמעט געוווסט,
אז ע ר ה א ל ט ש מ א ל.
    
און כך הוה. איך קום אין דער געוויינטלעכער צייט אין דער רעסטאראציע, באגעגן איך פון דארט ארויסשפרינגען צוויי „יענקעלעך״,
שטארק צעפלאכטן, פארטארעראמט ― סכנת־נפשות! אריינגעקומען
אינעווייניק, האב איך געטראפן א פאר פרעמדע מענטשן עסן. צום טיש
דערלאנגט שוין ניט זי, נאר די מוטער, און די מוטער אליין איז עפעס
אויך, ווי זאגט איר, לא־עליכמדיק, איך וואלט געמעגט שווערן, אז פארוויינט... בין איך נישט פויל אף דער פען און נעם און טו זי א רוף־אפ
אף א זייט:
    
― ווו איז ערגעץ אייער טאכטער?
    
― בא זיך, ― מאכט זי צו מיר און טוט מיר א ווייז מיט די
אויגן אהין, אף א קליין אלקירל, וואס זעט־אויס ווי א שטייגל מיט א
טירל.
    
דאס שפיל, וואס איך האב געשפילט מיט דער מוטער, איז געווען,
דארפט איר וויסן, א מאדנע שפיל. ריידן עפנטלעך מכה אכצן און דרייצן
האב איך מיט איר קיינמאל נישט גערעדט; נאר פארשטאנען האב איך,
אז זי וויל דעם שידוך: א יונגערמאן א היינטיקער, מיט א שטיקל נאמען,
און א שיינער פארדינער, און א קערבל איז בלאטע, אי טאמו פאדאבנע
― פאר וואס זאל זי נישט וועלן? אדרבה, איך האב איר א פאר מאל געגעבן אנצוהערעניש, אז איך אינטערעסיר מיך מיט איר טאכטער זייער
געשמאק! א סימן ― איך קאן ניט ליידן, וואס זי דערלאנגט אליין צום
טיש... טרעפט־זשע, וואס ענטפערט זי מיר דערויף?
    
― איר קאנט ניט ליידן, וואס זי דערלאנגט? דערלאנגט מען
אליין!...
    
אזוי טוט זי צו מיר א זאג, די מוטער הייסט עס, און דערלאנגט
זיך א שמיד־ארויף מיטן נאקעטן עלנבויגן איבערן פנים, און גיי טו איר
עפעס!
    
ווו־זשע האלט איך? ― באם קליינעם אלקירל. ווי אזוי און מיט וואס
פאר אן אופן איך האב געטאן א גיי־אריין אין דעם קליינעם אלקירל
אריין? וואס זיינען געווען די ערשטע ווערטער, וואס איך האב איר געגעבן א זאג? ― פרעגט מיך בחרם, אויב איך הייב אן געדענקען אפילו!
איך געדענק נאר, אז איך האב זי געטראפן אינעם זעלביקן ווייסן פארטעכל, וואס תמיד, זיצן באם פענצטער, צונויפגעלייגט די הענט אפן
הארצן, דאס פנים בלאס, די בעקלעך ווייס, קיין טראפן בלוט ניטא, דאס
אייבערשטע ליפל קוקט ארויף, און די שיינע קארשן־אויגן, איבערגעצויגן
ווי מיט א רויכל, קוקן ערגעץ ווייט־ווייט, פארטראכט, און נישט קיין
איינציקע טרער, נישט קיין סימן פון קיין טרער, נאר א שטילער, שטומער
טרויער, זעט מען, ליגט אויסגעגאסן אפן קוים־קוים אנגעקנייטשטן ווייסן
שטערן. איך שווער אייך בא מיין לעבן, הערט איר, ― ס׳איז בא מיר
טייער ― זי איז אין דער דאזיקער מינוט געווען אזוי שיין, אזוי געטלעך,
אז איך בין גרייט געווען זיך געבן א טו א וואלגער פאר אירע פיס און
אויסקושן איר די טריט!... דערזען מיך, האט זי זיך דווקא נישט איבערגעשראקן, דווקא נישט געגעבן זיך קיין כאפ־אויף און דווקא נישט געפרעגט מיך, וואס איך דארף. איך האב אליין גענומען און געשטעלט־אוועק
א בענקל און אוועקגעזעצט זיך אקעגן איר און גענומען ריידן, ריידן, אן
אן אויפהער, אן א ברעג. א קוואל פון ווערטער האט זיך בא מיר געגעבן
אן עפן־אויף, און איך האב גערעדט און גערעדט און גערעדט. וואס איך
האב גערעדט ― זאג איך דאך אייך, אז איך ווייס ניט. דער פשט, אפנים,
איז געווען אזוי: איך האב איר געוואלט אויסריידן דאס הארץ, טרייסטן
זי, איר געבן צו פארשטיין, אז זי טאר ניט „רעאגירן״ אזוי שטארק...
אף אונדזער לשון הייסט עס: זי זאל זיך נישט נעמען אזוי צום הארצן,
ווארעם זי איז נאך צו יונג, און צו פריש, און צו שיין... איך האב איר
געדרונגען, אז איר גליק קאן מען נאך ניט וויסן... אט, למשל, בין איך א
יונגערמאן א סוחר, א היינטיקער, מיט א שטיקל נאמען, און א שיינער
פארדינער, און א קערבל איז בלאטע, אי טאמו פאדאבנע... א סימן: לאז
זי מיר נאר זאגן איין ווארט, אז זי איז גרייט צו פארגעסן אלצדינג,
וואס ס׳איז געווען ביז אהער, גלייך ווי עס וואלט גארניט געווען, גארנישט קיין שום יוסף, מיט קיין שום „יענקעלעך״, מיט קיין שום „קאנספיראציע״ אף דער וועלט!...
    
הערט איר? איך ווייס אליין ניט, פון וואנען עס האט זיך צו מיר
גענומען אזא כח־חדבור! און טאמער מיינט איר, אז זי האט מיר עפעס
געענטפערט דערויף? אסור! געזעסן און געקוקט און געקוקט און געקוקט... וואס האט געקאנט באטייטן דער דאזיקער קוק? דער דאזיקער
קוק האט געקאנט באטייטן: „איר מיינט עס מיט אן אמת? עס גלייבט זיך
מיר עפעס ניט!״... אדער: „איך וועל מיך איבערלייגן״... אדער: „לאזט
מיך צורו״... אדער גאר: „יוסף״... איר פארשטייט? ניט „יוסף״, נאר:
„יו־סף״!...
    
וואס פאר א פנים איך האב נאכדעם געהאט בא זיך אליין אין די
אויגן ― מעגן שוין מיינע שונאים האבן אזא יאר!... איך האב עטלעכע
טעג דורכאנאנד מיך געשעמט ווייזן זיך פאר די אויגן... און אגב איז
מיר אפן הארצן געווען אזוי וויסט, גלייך ווי איך וואלט מיך פילן דא
פאר א שטיקל הייב אינעם אומגליק, וואס זיי איז געשען... וויפל איך
האב מיך נישט געמוטשעט, איך זאל אים ארויסשלאגן פון די געדאנקען,
פארגעסן אים, אט דעם יוספן ― אוממעגלעך!... איר דארפט וויסן, אז
איך פון חלומות האלט ניט, פאר מתים האב איך קיין מורא ניט, און
אין כשוף גלייב איך ניט, נאר איך שווער אייך בנאמנות, ס׳איז נישט
אוועקגעגאנגען די נאכט, ער זאל ניט קומען מיר צו חלום, יוסף הייסט
עס, מיך ניט אויפוועקן און באווייזן מיט דער האנט אפן האלדז, אז
ס׳איז בא אים, ניט אין מיין מאס, ארום און ארום האלדז א בלויער
צייכן... ווי מיינט איר, א חלום האט עפעס א ממשות? איך ווייס א
פאקט, וואס האט זיך געטראפן אמאל מיט מיינעם א פעטער... נאר נארישקייטן! איך האלט נישט פון חלומות!... איך בין גלאט אזוי געווען
צעדרייט, פארלארן דעם אפעטיט צום עסן, אויפגעהערט שלאפן... פאר
פחד מיינט איר? ניין! נאר א באקאנטער מענטש, געזעסן מיט אים וויפל
מאל בא איין טיש ― איר פארשטייט? האב איך מיך מיישב געווען,
ווי זאגט איר, וואס ס׳וועט זיין וועט זיין ― כ׳האב מיך אנגענומען מיט
הארץ און האב געטאן א גיי־אוועק אהין, גלייך צו זיי אין דער רעסטאראציע אריין.
    
איך קום צו גיין אין דער רעסטאראציע ― ווער מיר רעסטאראציע?
וואס מיר רעסטאראציע? עס הייבט זיך גאר ניט אן ― אויסגעטריקנט
דאס ארט אפילו! ווו איז אהינגעקומען די רעסטאראציע? „ארויסגעפארן שוין פון עטלעכע טעג!״ „וואס הייסט ארויסגעפארן?״ „ארויסגעפארן הייסט ארויסגעפארן״... איך טו א קלונג־אן אין הויף אריין, א
לויף־אריין צום בעל־הבית: „ווו איז אהינגעקומען די רעסטאראציע? וווהין איז זי אריבערגעפארן?״ א נעכטיקער טאג ― קיינער ווייס ניט,
קיינער קאן מיר נישט זאגן, וווהין! הייב איך דאך אן מסתמא צו פייערן,
ווי זאגט איר, אריין אין דער אמביציע. און איך, אז איך טו א קום־אריין אין דער אמביציע, איז סכנת־נפשות! איך בין ארומגעלאפן, שווער
איך אייך, ווי א משוגענער, אויסגעווען ווו די וועלט האט אן עק!... און די
„יענקעלעך״? ווי אף צו־להכעיס, איר זאלט זאגן, כאטש איין „יענקעלע״
אף א רפואה!... בין איך אוועק אין פאליציי חוקר ודורש זיין, מאכן א
,,ספראווקע״ הייסט עס... געקומען אין פאליציי, טוט מען מיך א נעם־אויף: „טשטא נאדא?״ זאג איך: „דאס און דאס, אזוי און אזוי, ווו איז
אהינגעקומען די רעסטאראציע?״... פרעגט מען מיך: „וואסער רעסטאראציע?״ זאג איך: „די און די״. פרעגט מען מיך: „אף וואס דארף איך
זי?״... איר פארשטייט ― זאל איך זיי גיין דערציילן, אף וואס איך דארף
זי?... שווייג איך דאך. פרעגן זיי מיך נאכאמאל און נאכאמאל, איך זאל
זיי זאגן, אף וואס איך דארף זי?... וואס טויג אייך, איך האב מיר
געקויפט, ווי זאגט איר, מפטיר... נו־נו, איך האב עס געהאט א לויפעניש! דער רוח האט מיך געטראגן!... כאטש, אז מע וויל צוריק, וואס,
אייגנטלעך, האב איך געהאט מורא צו האבן, אז סך־הכל בין איך דאך
גאר א יונגערמאן א סוחר, מיט א שטיקל נאמען, און א שיינער פארדינער, און א קערבל איז בלאטע, אי טאמו פאדאבנע?... איך אין אזעלכע
עסקים מיש מיך נישט! ווי זאגט איר: „ניע יעוושי טשעסנאקו ― אז מען
עסט ניט קיין קנאבל, הייסט עס...״ נאר וואס דען? איך האב עס פיינט!
איר פארשטייט? איך האב עס פיינט ― און שוין!... איך האב מיר פארשאלטן, זאג איך אייך, דאס געביין. נא דיר א רעסטאראציע! נא דיר א
מיידל! נא דיר א יוסף!... איך וואלט שוין אליין געוואלט זי פארגעסן, און
א סוף. איז אבער, ווי אויף צו־להכעיס, קריכט זי מיר ניט ארויס פון
קאפ! נאך עד היום שטייט זי מיר פאר די אויגן מיטן ווייסן פארטעכל,
וואס שעמערירט, מיט די שיינע קארשן־אויגן, וואס קוויקן, מיטן קליינעם
ליפל, וואס קוקט ארויף, מיט די חן־גריבלעך, וואס בעטן זיך: נא, קוש
מיך, און מיטן געלעכטערל, וואס צעגייט זיך אין איטלעכס אבר... און
אפטמאל מאכט זיך באנאכט, אז איך האלט אין רעכטן שלאף, הער איך
איר קול: „יו־סף! יו־סף״... כאפ איך מיך אויף אין א קאלטן שווייס.
ווארעם קוים דערמאן איך מיך אן איר, אזוי קומט מיר באלד אויף די
געדאנקען ער...
    
זעט איר? איך ווארט ניט, ביז איר וועט זיך געבן א טו־א נעם צום
זייגער; איך ווייס אליין, אז אלצדינג אף דער וועלט מוז האבן א סוף...
האט נאר קיין פאראיבל ניט, וואס איך האב בא אייך צוגענומען א
ביסל צופיל צייט, און גיט מיר אייער האנט, אז אלצדינג, וואס כ׳האב
אייך דא דערציילט, וועט דאס בלייבן צווישן אונדז ביידן, ווי זאגט איר:
קאנספיריישן...
    
אדיע!
    
געשריבן אין יאר 1905
געווען איז דאס אין אדעס. זיינען מיר געזעסן אין א מסיבה א
גאנצע חברה ליטעראטן, שרייבערס הייסט דאס, וואס שרייבן, און לעזער
 וואס לייענען, און גלאט יונגעלייט, און סטודענטן א פאר, און א מיידל
 איז געווען, וואס איז געקומען שטודירן, א גאנץ היפשע מיידל, א געזונטע, מיט רויטע באקן, און גלאט יידן מן הצד, דאס הייסט, אזעלכע, וואס
זיינען צו אונדזער חברה ניט שייך, נאר זיי זעען יידן ריידן, הערט מען
זיך איין, רוקט מען זיך צו אלע מאל נענטער, אזוי לאנג, ביז עס ווערט
איין קאמפאניע און מע פארבייט זיך מיט די גלעזער אפן טיש און מיט
די פיס אונטערן טיש ― חברים כל ישראל... געווען איז, אייגנטלעך, ניט
שבת, נאר א וואכעדיקער טאג, און גערעדט האבן מיר, אייגנטלעך, ניט
פון שבת, נאר פון גאר אנדערע זאכן; אויב איך האב קיין טעות נישט,
האבן מיר גערעדט און געשפארט זיך איבער ציוניזם, טעריטאריאליזם,
אחד־העמיזם, קלויזנעריזם, און גאר ניט אין זינען געהאט בשעת מעשה
ניט קיין געלט, ניט קיין שבת, ניט קיין שטעטל, וואס הייסט כאבנע, אפילו
נישט מזכיר געווען און אפילו אף דער מחשבה נישט געקומען. פלוצעם,
איך ווייס נישט, ווי אזוי און ווי ארום, עס הייבט זיך אויף א יונגערמאן
א געלער מיט ווייסע ברעמען, איינער פון די יונגעלייט וואס „מן הצד״,
און טוט א מאך מיט דער האנט און הייבט־אן בזה־הלשון:
    
― שא, וואס טויג אייך דאס? אלא־מאי, אט וועל איך אייך דערציילן א שענערע מעשה, וואס מיט מיר האט זיך געטראפן אין כאבנע!
כאבנע איז א שטעטל, א שטעטל אזעלכעס פאראן, וואס הייסט כאבנע.
האט דאס שטעטל כאבנע אלצדינג, וואס א שטעטל באדארף צו האבן: א
פאסט, מיט א ראבינער, מיט א טייך, מיט א רב, מיט א טעלעגראף, מיט
א בית־עולם, מיט א פריסטאוו, מיט א תלמוד־תורה, מיט חסידים, מיט
 
 