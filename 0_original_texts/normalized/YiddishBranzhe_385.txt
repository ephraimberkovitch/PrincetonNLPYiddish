

דער גורל פונעם ארכיוו ביים קיעווער אינסטיטוט פאר יידישער פראלעטארישער קולטור: נייע אנטדעקונגען 



 by באריס סאנדלער 
September 1, 2018April 18, 2019 Filed under:
געשיכטע
ליטעראטור־עזבון 

יעפים מלמד
דער ארטיקל ווערט געדרוקט אויפן סמך פונעם רעפעראט, געהאלטן אויף דער אנדענק־קאנפערענץ אין טשערנאוויץ, אויגוסט, 2018
1
קודם־כל, עטלעכע ווערטער וועגן דעם, וואס ס׳האט מיט זיך פארגעשטעלט דער אינסטיטוט פאר יידישער קולטור (די דעפיניציע „פראלעטארישער‟ האט זיך באוויזן שפעטער, אין 1933). פארמעל האט דער אינסטיטוט געארבעט אונטערן דאך פון דער אל־אוקראינישער וויסנשאפטלעכער אקאדעמיע. אין די צווישן־מלחמה־יארן איז ער געווען איינער פון די צוויי אזעלכע אנשטאלטן אין ראטן־פארבאנד, וועלכע האבן זיך ספעציאליזירט אין געביט פון יודאיק. דער צווייטער אזא אינסטיטוט האט פונקציאנירט אין מינסק; אבער דער קיעווער אינסטיטוט איז געווען גרעסער. אין יאר 1934, אין צייט פון זיין אויפבלי, זיינען דארט געווען טעטיק 8 סעקציעס: היסטארישע, פילאסאפישע, ליטערארישע, סאציאל־עקאנאמישע, פעדאגאגישע, וויסנשאפטלעכער פרעסע און פארשונגען וועגן ביראבידזשאן.
דער קיעווער וויסנשאפטלעכער אינסטיטוט איז געווען דער העכסטער לערן־אנשטאלט אין דער גאנצער טויזנט־יאריקער געשיכטע פון אונדזער לשון יידיש. דער אינסטיטוט איז געווען די העכסטע דערגרייכונג אויפן וויסנשאפטלעכן געביט אין דער „אימפעריע־יידיש‟, געווען די קרוין פון דער יידישער קולטור אין ראטן־פארבאנד.
די מיטארבעטער פונעם ״אינסטיטוט פאר פראלעטארישער קולטור״, קיעוו, 1934
מעגלעך, אז די אפשאצונג קלינגט צו התפעלותדיק, עס ווייזט אבער ווי אזוי די מיטצייטלער האבן אפגעשאצט די וויכטיקייט פון דעם אינסטיטוט, פון איין זייט, און פון דער צווייטער — רופט עס ארויס אן אינטערעס צו פארשטיין, וואס דער אינסטיטוט האט טאקע מיט זיך פארגעשטעלט. צוליב דעם מוז מען זיך טיפער א גריבל טאן אין די מאטעריאלן, וואס זיינען פון אים ארויס, בתוכם אין זיין ארכיוו.
מע האט אבער געהאלטן, אז דער ארכיוו האט זיך נישט פארהיט. וועגן דעם האט עדות געזאגט אן אפיציעלער דאקומענט, געפונען צווישן די רעהאביליטאציע־פאפירן פונעם רעפרעסירטן דירעקטאר הערש גאראכאוו. פון דעסטוועגן, האט זיך מיר איינגעגעבן אפצוזוכן אייניקע שפליטערס. מיט זעקס יאר צוריק איז דערשינען מיין ארטיקל וועגן דעם גורל פונעם ארכיוו, ווו כ׳האב געמאכט א פרווו אים צו רעקאנסטרוירן. אין מיין ארטיקל האב איך דערציילט סיי וועגן די רעטענישן אויפן וועגן פון מיינע זוכענישן און סיי וועגן די אנטפלעקונגען. זינט דעמאלט זיינען געבליבן א סך ווייניקער רעטענישן, נאר די אנטדעקונגען האבן זיך פארגרעסערט. נאך מער: ס׳האט זיך אפגעזוכט דער ארכיוו גופא, יעדנפאלס זיין הויפט־מאסיוו.
איך וועל זיך באמיען ווייטער, כאטש בקיצור, צו דערציילן וועגן די גרונט־געפינסן, וואס האבן א שייכות אי צום אינסטיטוטס ארכיוו, אי צו זיין פארפלאנטערטער טראגישער געשיכטע.
ווען מיר רעדן היינט וועגן דעם אינסטוטס ארכיוו, דארפן מיר אין זינען האבן, ערשטנס, דעם גאנצן קאמפלעקס דאקומענטן, וועלכע האבן זיך אנגעזאמלט במשך פון איבער צוואנציק יאר ארבעט. מע דארף וויסן, אז לכתחילה איז עס געווען א קאטעדרע פון יידישער קולטור, געגרינדעט אין אקטאבער 1926; אין 1929 איז די קאטעדרע רעפארמירט געווארן אין אן אינסטיטוט. שוין נאך זיין ליקווידאציע אין מיי 1936 (צוליב די ענדערונגען אין דער נאציאנאלער פאליטיק פון סאוועטישן רעזשים אין קאנטעקסט פונעם קאמף קעגן טראצקיזם און יידישן נאציאנאליזם) איז אויפן ארט פונעם איסנטיטוט געשאפן געווארן א קליינער קאבינעט פון יידישער קולטור (אפיציעל האט ער זיך גערופן „קאבינעט פון דערלערנען סאוועטישע ליטעראטור, שפראך און פאלקלאר). אין יאנואר 1949 אין ברען פונעם קאמף קעגן „קאסמאפאליטיזם‟ און נאכן פונאנדערלאזן דעם יידישן אנטיפאשיסטישן קאמיטעט, האט מען דעם „קאבינעט‟ אויך געשלאסן. נישט געקוקט אויף די אלע סטרוקטורעלע ענדערונגען במשך פון די אלע יארן, איז עס אין תוך געווען די זעלבע וויסנשאפטלעכע אינסטיטוציע. פארשטייט זיך, אז אויך דער ארכיוו האט מיט זיך פארגעשטעלט א געאייניקטן און ווערטפולן דאקומענטאלן קאמפלעקס.
יוסף ליבערבערג (1897־1937)
א טייל פון דעם ארכיוו איז באשטאנען פון די קאלעקציעס, וועלכע עס פלעגן זאמלען און באקומען די קאטעדרע, דער אינסטיטוט און לסוף, דער קאבינעט. קודם־כל, גייט דא די רייד וועגן דער ווערטפולער קאלעקציע פון יידישן מוזיקאלישן פאלקלאר, געזאמלט פון יולי ענגעל און זינאווי קיסעלגאף. אבער די „ראזשינקע‟ פון דער קאלעקציע איז אוודאי געווען דאס באקומען די אוצרות פון די אוניקאלע ביכער־ און־ארכיוו קאלעקציעס נאכן שליסן אין לענינגראד, אין 1929 „די געזעלשאפט פאר פארשפרייטן השכלה צווישן די יידן אין רוסלאנד‟ און די „יידישע היסטאריש־עטנאגראפישע געזעלשאפט‟. די געירשנטע פון לענינגראד אוצרות האבן אויך איינגעשלאסן די קאלאסאלע ביבליאטעק, ארכיוון פון געוויסע יידישע ארגאניזאציעס, געלערנטע און געזעלשאפטלעכע טוערס, איינגעשלאסן אברהם הארקאווי, שמעון דובנאוו, ווי אויך זעלטענע פינקסים, פאנאגראווירונגען פון יידישן מוזיקאלישן פאלקלאר וכדומה.
דער דירעקטאר פונעם קיעווער אינסטיטוט, יוסף ליבערבערג, האט באמת געהאט מיט וואס זיך צו בארימען.
2
צום ערשטן מאל האט זיך א רעלאטיוו גאנצער פראגמענט פונעם אינסטיטוט־ארכיוו אפגעזוכט נאך דער מלחמה אין באשטאנד פון דעם אזוי גערופענעם „סמאלענסקער ארכיוו‟. לאמיר דערמאנען, אז די דאזיקע קאלעקציע, וועלכע איז באשטאנען פון דאקומענטן, וואס האבן געהערט צום סמאלענסקער געגנטלעכן פארטיי־ארכיוו, זיינען בעת דער דייטשישער אקופאציע פון דער שטאט סמאלענסק, ארויסגעפירט געווארן קיין דייטשלאנד, און דערנאך — אין די פאראייניקטע שטאטן. אין די יארן פון דער „קאלטער מלחמה‟ האבן די אמעריקאנער היסטאריקער אויסגענוצט די דאקומענטן ווי דעם הויפט־קוואל וועגן דעם סטאליניסטישן פעריאד אין סאוועטן־פארבאנד. אין דעצעמבער 2002, נאך לאנגע פארהאנדלונגען, איז דער „סמאלענסקער ארכיוו‟ געווען אומגעקערט צוריק קיין רוסלאנד און געפינט זיך איצט אינעם מלוכישן ארכיוו פון סמאלענסקער געגנט. דערביי האט די אמעריקאנער מאכט זיך נישט צוגעהערט צו די דערקלערונגען פון פאטריציע גרימסטעד [1], וואס האט רעקאמענדירט די קיעווער דאקומענטן, וועלכע זיינען אהין אריין על־פי טעות, אומצוקערן צוריק קיין קיעוו.
די צופעליק פארשלעפטע אינעם „סמאלענסקער ארכיוו‟ 9 קיעווער ענינים, שליסן אין זיך איין א קליינעם טייל פונעם יידישן אינסטיטוט־ארכיוו, איבערהויפט די דאקומענטן פונעם לעצטן פעריאד פון זיין טעטיקייט. די דאקומענטן, פונקט ווי אנדערע פאפירן, האבן ארויסגעפירט פון קיעוו די מיטארבעטער פונעם אייזנזאצשטאב ביים רייכסלייטער אלפרעד ראזענבערג פארן „אינסטיטוט צו פארשן די יידישע פראגע (Institut zur Erforschung der Judenfrage). ער איז געשאפן געווארן אין מארץ 1941 אין פראנקפורט־אויף־מיין. אהין פלעגט מען פון דער אקופירטער אייראפע צונויפפירן ביכער־ און ארכיוו־מאטעריאלן, פארבונדן מיט יהדות. ווי מע האלט, איז נאר פון קיעוו ארויסגעשיקט געווארן איבער 100 טאן בענד. נאך דער מלחמה האט מען עס געפינען אינעם שטעטל אפענבאך, וואס איז אריין אין דער אמעריקאנער אקופאציע־זאנע. דארט האבן די אמעריקאנער איינגעארדנט א צענטראלן סקלאד פאר די טראפיי־ארכיוון און ביבליאטעק־קאלעקציעס (Offenbach Archival Depot אדער OAD).
אין OAD האט מען די אנגעראבעוועטע ביכער, מאנוסקריפטן און דאקומענטן פונאנדערגעטיילט, און אויב ס׳פלעגט זיך איינגעבן פעסט שטעלן זייער אפשטאם, האט מען זיי אומגעקערט די פריערדיקע באלעבאטים: אייראפעישע ביבליאטעקן און מוזייען. אמת, קיין סאוועטן־פארבאנד איז נישט אומגעקערט געווארן דאס אייגנטום פון די יידישע קהילות און ארגאניזאציעס, ווייל מאסקווע האט עס פשוט נישט געפאדערט. זעט אויס דערפאר זיינען די דאקומענטן פונעם יידישן אינסטיטוט אפגעשיקט געווארן נישט קיין קיעוו, נאר אין ניו־יארק. גראדע אין אפענבאך זיינען זיי איבערגעמישט געווארן מיט די דאקומענטן פונעם „סמאלענסקער ארכיוו‟, און ווי ס׳איז שפעטער קלאר געווארן, נישט נאר מיט אים…
יעפים מלמד בעת דער ארבעט אין ייווא, 2017
אן אנדער טייל יידישע מאטעריאלן פונעם קיעווער אינסטיטוט, ווי א באזונדערער פאנד, איז אנטפלעקט געווארן אינעם ניו־יארקער ייווא, וואס איז אהין אנגעקומען אין מארץ 1997 פונעם וואשינגטאנער חורבן־מוזיי. אינעם חורבן־מוזיי האט מען זיי געשיקט פונעם אמעריקאנער נאציאנאלן ארכיוו, ווי א טייל פון די קאנפיסקירטע ביים פיינט דאקומענטן. אין ייווא האט מען מיט רעכט געהאלטן, אז די דאזיקע מאטעריאלן האבן די דייטשן ארויסגעפירט פון קיעוו פאר זייער אינסטיטוט אין פראנקפורט־אויף־מיין, פון וואנען זיי זיינען געטראפן קיין אפענבאך.
דער פראגמענט, וואס געפינט זיך אין ייווא, איז ממשותדיק גרעסער פונעם „סמאלענסקער‟ (52 פאפקעס), ווי אויך לויטן אינהאלט איז ער ברייטער און פארשיידנארטיקער. א חוץ די אדמיניסטראטיווע און פינאנציעל־ווירטשאפטלעכע דאקומענטן, זיינען דארט פאראן שאפערישע מאנוסקריפטן, בתוכם ארטיקלען וועגן ביראבידזשאן, ווי אויך א גענוג גרויסע זאמלונג מוסטערן פון יידישן פאלקלאר.
כ׳האב געטראכט, אז נאכן געפינען דעם פאנד, וואס טראגט אין ייווא דעם נאמען „אינסטיטוט פאר פראלעטארישער קולטור‟, איז שווער ארויסצוקוקן אויף נאך אנדערע מציאות. בין איך טאקע געווען נישט גערעכט: בשעת מיינע לעצטע זוכונגען אין ייווא, האט זיך ארויסגעוויזן, אז פראגמענטן פונעם זעלבן ארכיוו, נאר פון פארשיידענעם פארנעם, געפינען זיך, אמווייניקסטן נאך אין זעקס פאנדן. לויט די בערכדיקע חשבונות זיינען דאס ארום 300 טעקעס פון איבער 14 טויזנט זייטן. בלי־ספק, אז דאס איז דער גרונטיקער ארכיוו־טייל פונעם קיעווער יידישן אינסטיטוט, נישט גערעכנט די קאלעקציעס, הגם קאלעקציע־מאטעריאלן זיינען דארט אויך דא.
צו באשרייבן קורץ די גאנצע מאסע דאקומענטן, וועלכע נעמען ארום דעם גאנצן פעריאד פון אינטיטוטס טעטיקייט, אנהייבנדיק פון דער קאטעדרע ביזן קאבינעט, איז אוממעגלעך. וועל איך אנרופן נאר די וויכטיקסטע דאקומענטן:
— אויטאביאגראפיעס און רשימות פון די מיטארבעטערס, ווי אויך זייערע מאנוסקריפטן און ארטיקלען;
— קאמפלעט דאקומענטן, פארבונדן מיט דער אל־אוקראינישער לינגוויסטישער קאנפערענץ אין קיעוו, אין מיי 1934. דאס איז געווען דער גרעסטער וויסנשאפטלעכער פארום וועגן דער „פלאנירונג און אנטוויקלונג פון יידיש אין סאוועטן־פארבאנד‟;
— גאנץ־געבליבענע צוגרייט־מאטעריאלן פאר די זאמלונגען פון טאראס שעווטשענקאס [2] ווערק, איבערגעזעצט אין יידיש;
— לעקסיקאגראפישע מאטעריאלן (30 טעקעס מיט מאנוסקריפטן פארן אוקראיניש־יידישן ווערטערבוך);
— א טייל מאטעריאלן וועגן די צוגרייטונגען פון אנ־סקיס עקספעדיציע און מוסטערן פון יידישן פאלקלאר פונעם ארכיוו, וואס האט געהערט דעם „יידישער היסטאריש־עטנאגראפעשער געזעלשאפט‟;
— הונדערטער דעשיפרירטע טעקסטן, יידישע לידער, פארשריבן מיט דער האנט פון משה בערעגאווסקי, ווי אויך די קארעקטור פון דעם 2טן באנד פון זיין פינף־בענדיקער אויסגאבע „יידישער מוזיקאלישער פאלקלאר‟ (1936) וכדומה.
כמעט אלע מאטעריאלן, וואס געפינען זיך אין ייווא, זיינען פאקטיש דובליקאטן, אבער עס זיינען אויך דא מאטעריאלן, וועלכע פעלן אין קיעוו אויס. ווי ס׳האט עס באשטעטיקט ד״ר לודמילא שאלאכאוו, די ארכיוו־און ביבליאטעק־פארוואלטערין אין ייווא, איז דאס פאפיר פון די קיעווער און ניו־יארקער קאלעקציעס אידענטיש.
 
[1] פאטריציע קענעדי־גרימסטעד — באקאנטע ארכיוו־קענערין, פראפעסאר ביים הארווארד־אוניווערסיטעט
[2] טאראס שעווטשענקא (1814־1861) — אוקראינישער נאציאנאלער פאעט
סוף קומט

יעפים מלמד איז געבוירן געווארן אין 1951. ליטעראטור־פארשער און היסטאריקער־ארכיוויסט, איז ער מחבר פון א ריי ביכער און א סך ארטיקלען, קאמענטארן, ארכיוו־פארשונגען און פובליקאציעס וועגן דער געשיכטע פון רוסישער ליטעראטור, רוסיש־יידישער געשיכטע און גענעאלאגיע, וועלכע זיינען דערשינען, א חוץ אוקראינע און געוועזענעם סאוועטן־פארבאנד, אויך אין אויסלאנד (אמעריקע, ענגלאנד, ישראל, פוילן). וווינט אין קיעוו, אוקראינע.


Share this:TwitterFacebookPrintLike this:Like Loading...

Related
 


Tagged: fasadjewsresearchYiddish 
Post navigation


Previous Post
„יאקובס געשיכטע‟ — אין לעבן און אויף דער בינע 

Next Post
נאטיצן פונעם רעדאקטאר — 12 



