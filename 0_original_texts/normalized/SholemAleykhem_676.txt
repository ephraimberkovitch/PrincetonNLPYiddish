 
 קאמעדיעס: עולם הבא 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א שארזש אין איין אקט
    
פ ע ר ז א נ ע ן:
    
מ י ס ט ע ר  ט ש ע ר ק י ס, אן אלרייטניק.
  
מ י ס ע ס  ט ש ע ר ק י ס, אז אלרייטניטשקע.
  
מ י ס ט ע ר  ק וו א ט ש ק ע, א היברו־טיטשער.
  
א י י ד.
  
צ וו יי  ע ד ו ת.
    
א ר ט: די ווייטע פראווינץ אין אמעריקע. צ יי ט: דא ניט לאנג.
    
[אין פאטלאר, אין א ראקינג־טשעט, זיצט מיט א ציגאר איז מויל, די
    
פיס ארויף,  מ י ס ט ע ר  ט ש ע ר ק י ס, א גוט־געבויטער מאן פון
    
מיטעלע יארן, עלעגאנט געקליידט. אקעגן אים, אפן צווייטן ראקינג־
    
טשער, זיצט די  מ י ס ע ס  ט ש ע ר ק י ס, א שווערע שטיק מיט
    
 א דרייגארנדיקן גוידער. ביידע קאטשען זיך.]
  
מ י ס ט ע ר  ט ש ע ר ק י ס: (א קוק אפן זייגער). וואס איז די
מעדער מיטן טיטשער? צוגעזאגט קומען מיטן רעוורענט פון עולם־הבא,
און קומט ניט. אלבעטשיע, אז ער האט חרטה.
    
מ י ס ע ס  ט ש ע ר ק י ס: נעווער מאין! (גענעצט).
    
מ י ס ט ע ר  ט ש ע ר ק י ס: וואס הייסט נעווער מאין? ביזנעס איז ביזנעס...
    
מ י ס ע ס  ט ש ע ר ק י ס: צו וואס טויג דיר די ביזנעס, דזשא?
ס׳וועט נאר קאסטן געלט...
    
מ י ס ט ע ר  ט ש ע ר ק י ס: בא דיר איז דאס געלט אנלי.
זאלסט א טראכט טאן א ביסל ווייטער ― דאט נאט! ביקאז דו לעבסט
נאר מיטן היינט. איך טראכט מיך אריין אין מיין לייף, וויאזוי מיר זיינען מיט דרייסיק יאר צוריק געקומען אין דהיז קאונטרי, און האבן ביידע געפעדלט, זיינען מיר געווען יידן גלייך מיט אל די פיפל ― באט
וואס זיינען מיר איצט? (שטייט אויף, שפאנט אום). וואס פאר יידן
זיינען מיר? ניט קיין שבת, ניט קיין יום־טוב, ניט קיין טלית, ניט קיין
תפילין ― נאטינג! טאג ווי נאכט אדער אין פאוקער, אדער אין פינא־קעל, אדער אין אנדערע גיימס, און הייבן גארניט אן צו טראכטן וועגן
יענע ווארלך. איבער האנדערט ענד טווענטי יערס, ווער וועט עפטער
אונדז זאגן קדיש?
    
מ י ס ע ס  ט ש ע ר ק י ס: וואס הייסט? מיר האבן ניט קיין
זין?
    
מ י ס ט ע ר  ט ש ע ר ק י ס: (האט דיך אפגעשטעלט). אט די
לויפערס וועלן זאגן קדיש?
    
מ י ס ע ס  ט ש ע ר ק י ס: דזשייק, קאן זיין, וועט קיין קדיש
ניט זאגן, אבער מאקסילע? ― מיר פאר זיין קאפ!
    
מ י ס ט ע ר  ט ש ע ר ק י ס: מאקס וועט זאגן קדיש?
    
מ י ס ע ס  ט ש ע ר ק י ס: שור וועט ער זאגן קדיש!
    
מ י ס ט ע ר  ט ש ע ר ק י ס: אלבעטשיע, אז ניין! אפשר די
ערשטע אכט טאג. באט שפעטער ― נאסער!
    
מ י ס ע ס  ט ש ע ר ק י ס: יעס מעם!
    
מ י ס ט ע ר  ט ש ע ר ק י ס: נאסער!
    
מ י ס ע ס  ט ש ע ר ק י ס: יעס מעם!
    
מ י ס ט ע ר  ט ש ע ר ק י ס: (א קלאפ אין טיש). אז איך זאג
נאסער, איז נאסער! (מיסעם טשערקיס שליסט צו איר מויל. ― עס דערהערט זיך א קלאפ אין טיר. ביידע רופן אויס). קאם אין! (עס קוסט
אריין דער טיטשער,  מ י ס ט ע ר  ק וו א ט ש ק ע, א זשוואווע יידל
מיט אן אויסגעהונגערט אומרויק פנים, זעט אויס האלב שניידער ,האלב
רעוורענד).
    
מ י ס ט ע ר  ט ש ע ר ק י ס: האו דו יו דו, מיסטער טיטשער,
סידאן!
    
מ י ס ט ע ר  ק וו א ט ש ק ע: (זעצט זיך אוועק, ווישט זיך
דעם שווייס). נו, א היץ! קוים מיט צרות איינגעבעטן דעם יידן!... איידער איך האב אים אויסגעזוכט ווו ער וווינט ― איך וואלט דערפאר
ניט גענומען קיין צען דאלער, זאל מיין נאמען ניט הייסן קוואטשקע!
    
מ י ס ט ע ר  ט ש ע ר ק י ס: טאקע דהי סיים דזשו, וואס מיר
האבן גערעדט?
    
מ י ס ט ע ר  ק וו א ט ש ק ע: טאקע דער זעלבער ייד... נאר
ער האט שוין חרטה געהאט אף דער גאנצער מעשה. ניט געוואלט פארקויפן פאר קיין געלט! וואס טויג אים, זאגט ער, געלט? געלט גייט אוועק,
און עולם־הבא בלייבט אף אייביק... האב איך מיך צוגעזעצט צו זיין
ווייב. א יידענע ― אהין־אהער, כ׳האב קוים געפועלט פאר צוויי הונדערט דאלער זאל ער אפטרעטן האלב פון זיין חלק עולם־הבא... איר
וועט אנקוקן א ייד ― איר האט זינט איר לעבט אזא יידן ניט געזען!
אנגעטאן גייט ער ווי א טערק, און רעדט מער אף לשון־קודש... געווען
צען יאר אין ארץ־ישראל, געקומען אהער צו גאסט צו זיינע קינדער און
פארט נאכאמאל קיין ארץ־ישראל... א כשרער ייד, זיצט יומם ולילה און
לערנט... אדער ער לערנט, אדער ער דאוונט... און פאסט תעניתים... אלע
מאנטיק און דאנערשטיק... ווייס ניט קיין צורת מטבע...
    
מ י ס ע ס  ט ש ע ר ק י ס: פון וואנען־זשע ווייס ער צו נעמען צוויי הונדערט דאלער?
    
מ י ס ט ע ט  ק וו א ט ש ק ע: ער? חס וחלילה! ווי קומט ער
צו געלט? איך זאג דאך אייך: ער איז צו אזעלכע זאכן ניט שייך. דאס
האב איך מיט איר, מיט זיין יידענע, אפגעמאכט פאר א האלבן חלק
עולם־הבא... מיסטער טשערקיס, זייט איר גרייט און מע קאן צוטרעטן
צו דער צערעמאניע פון מכירת עולם־הבא?
    
מ י ס ט ע ר  ט ש ע ר ק י ס: פאזעטיוולי! נאר איך האב צו
אייך א קליינע ביטע. (קווענקלט זיך). איך וואלט געגליכן, ס׳זאל זיין
דערביי, איף איטס פאסיבעל, א רעוורענט... א ריעל רעוורענט...
    
מ י ס ט ע ר  ק וו א ט ש ק ע: (דערשראקן). צו וואס אומזיסטע עקספענסעס? איך בין בא אייך א טיטשער, דאכט זיך, ניט דאס
ערשטע יאר. איך פארזיכער אייך, אז איך בין קלאר אין הלכות עולם־הבא, ווי דער גרעסטער רעוורענט. על־פי דין דארף מען מער ניט האבן
ווי א האנט, תקיעת־כף פאר צוויי עדות ― און דאטס אלל.
    
מ י ס ט ע ר  ט ש ע ר ק י ס: איז דאט די לאא?
    
מ י ס ט ע ר  ק וו א ט ש ק ע: א בפירושער דין אין הלכות
חדותה, פרק בבלאי טפשאי... מעג איך זיי גיין אריינרופן? זיי ווארטן
דא אין האל.
    
מ י ס ט ע ר  ט ש ע ר ק י ס: אללרייט. און וואס דארף איך
טאן?
    
מ י ס ט ע ר  ק וו א ט ש ק ע: איר דארפט גארניט טאן. איר
וועט זיך נאר מטריח זיין איבערטאן יום־טובדיק, מער יידיש, ווי בעת
איר גייט אין שול אריין. אפן קאפ וועט איר מוחל זיין אנטאן א העט.
און אויך די מיסעס וועל איך בעטן עפעס נעמען אפן קאפ, אבי די האר
צודעקן. און אז איר וועט זיך אנטאן, וועט איר פריער וואשן די הענט,
אט ווי מע וואשט זיך צום עסן.
    
מ י ס ט ע ר  ט ש ע ר ק י ס: (מאכט א פרום פנים). וועלל!
און זאגן דערביי וואס?
    
מ י ס ט ע ר  ק וו א ט ש ק ע: זאגן ― גארניט, נאר דענקען
דארפט איר וועגן גאט, וועגן טויט און וועגן יענער וועלט.
    
מ י ס ט ע ר  ט ש ע ר ק י ס: (מיט דער זעלבער פרומער מינע).
אללרייט. (שטייט־אויף). באדארף איך מיט זיך אהער ברענגען סאמטינג, א סידור, אדער... האו דו יו קאלל איט?... א מחזור?... א סליחה?...
    
מ י ס ט ע ר  ק וו א ט ש ק ע: קיין זאך! איר דארפט נאר
טראכטן פונעם טויט און פון יענער וועלט. און טאמער קומט עמעצער
וועגן ביזנעס ― טרייבט אים ארויס. טאמער קלינגט מען אין טעלעפאן
― ענטפערט ניט. לאזט אראפ דעם ווייער. און איר אויך, מיסעס לעבן,
רעדט ניט מיט דער דינסט, און מיטן מאן אויך וואס ווינציקער, און
טראכט וואס מער פונעם טויט.
    
מ י ס ט ע ר  ט ש ע ר ק י ס: אללרייט! טשענזשען דעם סוט
דארף בא מיר נעמען א מינוט צען אדער פופצן. (צו דער מיסעס). קאם
אן. דער טאג שטייט ניט. (גייען אפ ביידע. נאך זיי גייט אפ דער טי־טשער און קומט באלד צוריק מיטן יידן. א הויכער, א שיינער, א געזונטער, ווי עס גיט זיך אויס א געראטענער קצב, אדער א בעל־עגלה. אנגעטאן גייט ער אין א מאדנע כאלאט מיט א פלאכטע אפן קאפ. שיינע
בארד און פאות באצירן זיין פנים, נאר ס׳איז ניט שווער צו דערקענען,
אז דאס זיינען פרעמדע בארד און פאות. ― נאכן יידן שלעפן זיך נאך
די צוויי עדות. יידן פון דער גאס).
    
מ י ס ט ע ר  ק וו א ט ש ק ע: (בעט די עדות זיצן, און דעם
יידן פירט ער צו נאענט צו דער ראמפע. רעדט צו אים אזוי, אז די צוויי
עדות זאלן ניט הערן). די בארד וואלט איר געמעגט פונדעסטוועגן א ביסל
צורעכט מאכן... זעט אויס, ווי א פרעמדע...
    
ד ע ר יי ד: (אקעגן שפיגל). דאס איז דער בארבער שולדיק,
א רוח אין זיין בוזעם אריין! איך זאג אים: מאך מיר, ווי די אקטעיויערן
אין טרעיאטער מע זאל ניט דערקענען. (מאכט צורעכט די בארד און
פאות). וואס־זשע דארף איך טאן? וואס דארף איך זאגן, הייסט עס?
    
מ י ס ט ע ר  ק וו א ט ש ק ע: נאר ניט ריידן! וואס ווינציקער
גערעדט! איר שטעלט זיך, זייט מוחל, אוועק מיטן פנים צו דער וואנט,
אט אזוי א (ווייזט אים וויאזוי), גלייך ווי איר דאוונט.
    
ד ע ר יי ד: וואס איז פאר א דאוונען אינמיטן דערינען?
    
מ י ס ט ע ר  ק וו א ט ש ק ע: מינחה וועט איר דאוונען.
    
ד ע ר יי ד: אינמיטן באטאג?
    
מ י ס ט ע ר  ק וו א ט ש ק ע: ערלעכע יידן הייבן אן מינחה
פון באטאג.
    
ד ע ר יי ד: אללרייט ― איר זייט א טיטשער, ווייסט איר בעסער מן־הסתם. איך קאן אבער ניט אויסנווייניק.
    
מ י ס ט ע ר  ק וו א ט ש ק ע: איר דארפט ניט קאנען. איר
דארפט נאך שטיין מיטן פנים צו דער וואנט, שעפטשען מיט די ליפן
און ארויסלאזן אלעמאל א זיפץ, ווי אז ערלעכער ייד... קאנט איר זיפצן?
    
ד ע ר יי ד: איך קאן, פארוואס זאל איך ניט קאנען? איך קאן
אייך זיפצן אזוי, אז פון יעדן זיפץ זאלט איר בא מיר פאלן אין חלשות...
    
מ י ס ט ע ר  ק וו א ט ש ק ע: צו שטארק דארף מען ניט.
(ווייזט אים וויאזוי). און ריידן וואס ווינציקער. און דאס, וואס איר
מוזט שוין זאגן, זאלט איר זאגן אף לשון־קודש.
    
ד ע ד יי ד: ווי קומט צו מיר לשון־קודש? איך האב מיט מיינע
פערד קיין לשון־קודש ניט גערעדט.
    
מ י ס ט ע ר  ק וו א ט ש ק ע: בהמה! זיי קאנען לשון־קודש
גלייך מיט אייך! איר דארפט נאר באלעבעטשען וואס ניט איז, פון סידור
אדער פון תהלים, בכדי זיי זאלן מיינען, אז איר רעדט אף לשון־קודש.
    
ד ע ר יי ד: אללרייט ― איך וועל אייך האקן גאנצע שטיקער
פונעם דאוונען, נאר איך האב מורא, איך זאל מיך ניט צעלאכן.
    
מ י ס ט ע ר  ק וו א ט ש ק ע: זאל אייך גאט היטן פון אזא
געדאנק! איר׳ט אומגליקלעך מאכן אי זיך, אי מיך... שא! זיי גייען...
(דער ייד שטעלט זיך אוועק מיטן פנים צו דער וואנט. עס קוסט אן מיסטער טשערקיס, נאך אים די מיסעס טשערקיס. ער האט זיך איבערגעטאן
אין א נייעם אנצוג מיטן צילינדער אפן קאפ. זי האט אנגעטאן אלע אירע
דיימאנדס און דעם קאפ האט זי איבערגעדעקט מיט א ווייסן ווואל. ביידע זעען אויס האפערדיק, רעליגיעז געשטימט, קוקן מיט גרויס רעספעקט
אף דעם מאדנעם יידן אין זיין מאדנעם קאסטיום).
    
מ י ס ט ע ר  ט ש ע ר ק י ס: (שטיל צום טיטשער). דאט איז
די מען?
    
מ י ס ט ע ר  ק וו א ט ש ק ע: (הויך). איר מעגט ריידן העכער.
ערשטנס, איז ער טויבלעך, און צווייטנס ― ער, אז ער דאוונט, קאנט
איר שיסן מיט הארמאטן, וועט ער אויך ניט הערן.
    
מ י ס ט ע ר  ט ש ע ר ק י ס: איז דאטסא? לאנג וועט ער
דאוונען?
    
מ י ס ט ע ר  ק וו א ט ש ק ע: ניין, ניט לאנג. דאס הייסט,
דאוונען דאוונט ער דריי שעה, און פיר שעה, און אמאל זעקס שעה אויך,
נאר איצט וועט דאס נעמען עטלעכע מינוט, ווארעם דאס דאוונט ער
פון פארנט. (אין דער מינוט לאזט דער ייד ארויס א זיפץ, אז ביידע
טשערקיסעס טוען זיך א ווארף).
    
מ י ס ע ס  ט ש ע ר ק י ס: ליסען, מיסטער טיטשער, איך האב
אייך געוואלט פרעגן עפעס א זאך. (קווענקלט זיך).
    
מ י ס ט ע ר  ק וו א ט ש ק ע: וואס פאר א זאך האט איר געוואלט פרעגן, מיסעס? עפעס א דין, וואס איז שייך צו עולם־הבא?
    
מ י ס ע ס  ט ש ע ר ק י ס: יא. דאס געהער זיך אן מיט עולם־הבא, און טאקע מיט מיר אליין... אינעם חלק עולם־הבא, וואס מיין מאן
האנדלט איין בא אט דעם יידן, האב איך דאך אויך א טייל?...
    
מ י ס ט ע ר  ק וו א ט ש ק ע: חס וחלילה! א ווייב האט א חלק
אין איר מאנס עולם־הבא נאר דעמאלט, ווען ער האט דאס פארדינט
דורך זיין לערנען, אדער דאוונען, אדער צדקה־געבן... אין געקויפטער
עולם־הבא האט דאס ווייב באם מאן, ווי דער מאן באם ווייב, קיין שום
חלק ניט.
    
מ י ס ע ס  ט ש ע ר ק י ס: אזוי גאר? א שיינער יושר! (בייז).
    
מ י ס ט ע ר  ק וו א ט ש ק ע: מיסעס לעבן, אזוי איז דער דין
בפירוש אין מדרש פליאה, הלכות גומעראבעקע, פרק עולם־הבא ― וואס
זאל איך טאן?
    
מ י ס ע ס  ט ש ע ר ק י ס: (ווייך) גיט־זשע מיר אן עצה, מיסטער טיטשער, וואס טוט מען, איך זאל אויך האבן כאטש א שטיקל עולם־הבא?
    
מ י ס ט ע ר  ט ש ע ר ק י ס: (צו דער מיסעס). אי דאנט נאו
וואט איז די מעדער וויט יו? וואס באדערסטו? עס גייט אוועק די צייט
פאר נאטינג!
    
מ י ס ע ס  ט ש ע ר ק י ס: (בייז). בא דיר הייסט עס פאר
נאטינג... אבי דו האסט זיך באווארנט מיט עולם־הבא, און פאר מיר
איז נעווער מאי! גארניט! ער וועט זיך זיצן דארטן, ווי א שררה, מיט
אלע אללרייטניקעס און מיט אלע אללרייטניצעס אין גן־עדן, שפילן מיט
די חצופות אין פאוקער אדער אין פינאקעל, און איך וועל ברענען ווי
א ליכט אין גיהנום ― וואס ארט עס אים, א שטייגער? (וויינט שיער).
    
מ י ס ט ע r  ט ש ע ר ק י ס: (מיט רחמנות). איל טעל יו,
מיסעס, קאנסט דאך קויפן פאר דיין געלט א פארט עולם־הבא, און טאקע בא דעם דזשו. ער טוט ביזנעס, לאז ער שוין טאן.
    
מ י ס ט ע ר  ק וו א ט ש ק ע: (מאכט א רחמנות־פנים). איך
ווייס ניט, אויב ער וועט פארקויפן נאך עולם־הבא... איך וועל אים א
פרעג טאן. (גייט צו צום יידן, רעדט צו אים הויך, ווי צו א טויבן). האט
קיין פאראיבל ניט, רב אהרן ברב משה! די מיסעס בעט אייך, אפשר
איז מעגלעך, איר זאלט איר אפטרעטן פון אייער חלק עולם־הבא... ס׳איז
א יושר, אזוי ווי איר מאן וועט האבן האלב פון אייער עולם־הבא, לאז
זי האבן כאטש די האלב פון אייער האלב.
    
ד ע ר י י ד: אדון עולם אשר מלך בטרם...
    
מ י ס ט ע ר  ק וו א ט ש ק ע: ער זאגט: דעמאלט בלייבט אים
איבער עולם־הבא אפן שפיץ מעסער.
    
ד ע ר י י ד: נשמת כל חי תברך את...
    
מ י ס ט ע ר  ק וו א ט ש ק ע: ער זאגט: סיידן מע וועט אים
באצאלן פאר א פערטל אזויפיל, ווי פאר א האלב.
    
מ י ס ע ס  ט ש ע ר ק י ס: אבי איר זאגט, ער ווייס ניט, וואס
געלט איז ― און דינגט זיך, ווי פאר אן אקס... פאר א פערטל מעג ער
נעמען א פערטל...
    
ד ע ר י י ד: כל הנשמה תהלל יה...
    
מ י ס ט ע ר  ק וו א ט ש ק ע: ער זאגט: אז פאר א פערטל
איז די העלפט. עס מאכט אויס אזוי גרויס, ווי הונדערט דאלער.
    
מ י ס ע ס  ט ש ע ר ק י ס: פארוואס איז פאר א פערטל די
העלפט ― פארשטיי איך ניט.
    
ד ע ר י י ד: אשרי יושבי ביתך עוד...
    
מ י ס ט ע ר  ק וו א ט ש ק ע: ער זאגט: אז האלב פון האלב
איז אלעמאל א פערטל.
    
מ י ס ע ס  ט ש ע ר ק י ס: זאגט אים, אז צוליב מיר מעג ער
לאזן ביליקער, פאר א פופציקער.
    
ד ע ר י י ד: לא אמות כי אחיה ואספר...
    
מ י ס ט ע ר  ק וו א ט ש ק ע: ער וויל ניט הערן, ניט זען.
    
מ י ס ע ס  ט ש ע ר ק י ס: דארף מען ניט. איכ׳ל זיך באגיין
אזוי.
    
ד ע ר י י ד: הודו לה, כי טוב...
    
מ י ס ט ע ר  ק וו א ט ש ק ע: ער זאגט: טוב ― דאס הייסט
לאז שוין זיין ווי איר זאגט.
    
מ י ס ע ס  ט ש ע ר ק י ס: וויבאלד אזוי, לאז זיין פערציק
דאלער.
    
ד ע ר י י ד: כי לעולם חסדו...
    
מ י ס ט ע ר  ק וו א ט ש ק ע: ער זאגט: ס׳איז צוליב אייך.
אצינד קאנען מיר צוטרעטן צו דער צערעמאניע. (טוט א ווונק צו די
עדות. זיי גייען צו).
    
ע ר ש ט ע ר  ע ד ו ת: אונדז האט מען באשטעלט, מיר זאלן
זיין עדות בא מיסטער טשערקיס, און מע האט אונדז צוגעזאגט צו דריי
דאלער אף א קאפ. איצט, וויבאלד אז די מיסעס וועט אויך דארפן עדות,
ווילן מיר צוויי מאל אזויפיל.
    
צ וו יי ט ע ר  ע ד ו ת: אדער כאטש צו פינף דאלער אף א קאפ.
    
מ י ס ע ס  ט ש ע ר ק י ס: אזוי גאר? הפקר פעטרישקע?
    
מ י ס ט ע ר  ט ש ע ר ק י ס: א סטרייק? קעגן א סטרייק האבן
מיר סקעבס!
    
מ י ס ט ע ר  ק וו א ט ש ק ע: (זאגט עפעס צו ביידע עדות
אפן אויער). אללרייט! אצינד קאנען מיר צוטרעטן צו דער מכירה. מיסטער טשערקיס! זייט־זשע מוחל, קומט אהער, איר דארפט שטיין אט
דא, אין דער רעכטער האנט. (מיסטער טשערקיס שטעלט זיך אוועק
רעכטס). און איר, מיסעס, זייט זיך מטריח אהער, אין דער לינקער האנט.
(מיסעס טשערקיס שטעלט זיך לינקס. ― צום יידן). רב אהרן ברב משה!
זייט־זשע מוחל אהער צו מיר! (דער ייד גייט צו, זיפצט). איצט, מיינע
ליבע יידן, דארף איך אייך זאגן א פאר ערנסטע ווערטער, וואס איר האט
צו טאן, טאקע איר ביידע. איר זאלט קלערן פונעם יום־המוות, פונעם
לעצטן טאג, וואס וועט אמאל קומען, דעמאלט ווען די נשמה וועט זיך
אפטיילן פון אייער גוף און וועט דארפן גיין אין גן־עדן אריין צו געניסן
פון דעם עולם־הבא, וואס עס טרעט אייך אפ מיט זיין גוטן ווילן מורנו
רב אהרן ברב משה. פון קיין זאך אין דער וועלט טארט איר אצינד ניט
קלערן, ניט גוט, ניט שלעכט, נאר פון עולם־הבא. דאס איז איינס. דאס
צווייטע ― זייט אזוי גוט און גיט די רעכטע האנט צו אט דעם יידן רב
אהרן ברב משה און זאגט מיר, אויב איר נעמט איבער מיט אייער גוטן
ווילן דעם חלק עולם־הבא, וואס ער טרעט אייך אפ במתנה? זאגט „יא״.
    
מ י ס ט ע ר  ט ש ע ר ק י ם: יעס.
    
מ י ס ט ע ר  ק וו א ט ש ק ע: ניט „יעס״, נאר „יא״.
    
מ י ס ט ע ר  ט ש ע ר ק י ס: יא.
    
מ י ס ט ע ר  ק וו א ט ש ק ע: צי גייט אייך ניט איבער א
שלעכטער געדאנק און צי האט איר ניט חרטה, וואס איר קויפט עולם־הבא? זאגט „ניין״.
    
מ י ס ט ע ר  ט ש ע ר ק י ס: נאסער!
    
מ י ס ט ע ר  ק וו א ט ש ק ע: ניט „נאסער״, נאר „ניין״!
    
מ י ס ט ע ר  ט ש ע ר ק י ס: ניין.
    
מ י ס ט ע ר  ק וו א ט ש ק ע: איצט זאגט מיר, ווי אזוי רופט
מען אייך אף יידיש?
    
מ י ס ט ע ר  ט ש ע ר ק י ס: דזשאזעף.
    
מ י ס ט ע ר  ק וו א ט ש ק ע: און אייער טאטן?
    
מ י ס ט ע ר  ט ש ע ר ק י ס: אברהמל.
    
מ י ס ט ע ר  ק וו א ט ש ק ע: יוסף בן אברהם. און אייך,
מיסעס?
    
מ י ס ע ס  ט ש ע ר ק י ס: איך ― פלאסי, נאר אף יידיש לאה־דוואסיע, און מיין מאמע נחמה־סאסיע.
    
מ י ם ט ע ר  ק וו א ט ש ק ע: אללרייט! עדות, קומט אהער!
איר זייט עדות, אז מורנו רב אהרן ברב משה טרעט אפ מיט זיין גוטן
ווילן במתנה פאר רב יוסף ברב אברהם האלב פון זיין חלק עולם־הבא,
און צו האשה מרת לאה־דוואסיע בת נחמה־סאסיע די האלב פון זיין
האלב עולם־הבא מיט אלע זכיות און פריווילעגיעס, וואס ער קאן האבן
אף יענער וועלט איבער הונדערט און צוואנציק יאר. אויך זייט איר
עדות, אז פאר דער מתנה באקומט מורנו רב אהרן ברב משה פון רב
יוסף ברב אברהם א מתנה צוויי הונדערט דאלער, און פון האשה מרת
לאה־דוואסיע בת נהמה־סאסיע א חוץ א מתנה פערציק דאלער. האט איר
געהערט? זאגט „יא״.
    
ב יי ד ע  ע ד ו ת: מיר זיינען ניט טויב.
    
מ י ס ט ע ר  ק וו א ט ש ק ע: איך פרעג אייך ניט, צי איר
זייט טויב; איר זאגט מיר: „יא״.
    
ב יי ד ע  ע ד ו ת: יא.
    
מ י ס ט ע ר  ק וו א ט ש ק ע: האט איר פארשטאנען, וואס
דא איז פארגעקומען? זאגט „יא״.
    
ב יי ד ע  ע ד ו ת: שור!
    
מ י ס ט ע ר  ק וו א ט ש ק ע: זאגט ניט „שור״, זאגט „יא״!
    
ב יי ד ע  ע ד ו ת: יא.
    
מ י ס ט ע ר  ק וו א ט ש ק ע: האט דא, חלילה, איינער דעם
אנדערן גענויט, געקריוודעט, אדער אפגענארט? זאגט „ניין״.
    
ב יי ד ע  ע ד ו ת: ס׳איז ניט אונדזערע ביזנעס.
    
מ י ס ט ע ר  ק וו א ט ש ק ע: (ארויס פון די כלים). אט גויישע
קעפ! זאגט „ניין״!
    
ב יי ד ע  ע ד ו ת: ניין.
    
מ י ס ט ע ד  ק וו א ט ש ק ע: דאנקען גאט! (צום יידן). זאגט
מיר דריי מאל אין איין אטעם: מכשפה לא תחיה! תחיה מכשפה לא!
לא מכשפה תחיה! (דער ייד זאגט אים נאך דריי מאל. מיסטער טשערקיס
שוויצט, הייבט דעם צילינדער, ווישט דעם שווייס. די מיסעס טשערקיס
איז אויך רויט און פארשוויצט). מיסטער טשערקיס, מזל־טוב! מיסעס
טשערקיס, מזל־טוב אייך! גאט זאל אייך העלפן, איר זאלט זיך עלטערן
ביז הונדערט מיט צוואנציק יאר! נאר איך דארף אייך זאגן, איר האט
געהאנדלט א מציאה. אן אנדערן וואלט דאס געקאסט פינף הונדערט
דאלער ― און אפשר טאקע אלע טויזנט, זאל מיין נאמען ניט הייסן
קוואטשקע!
    
מ י ס ט ע ר  ט ש ע ר ק י ס: וועלל! (אוועק די פרומע מינע,
טוט אויס דעם צילינדער). איצט וועלן מיר גיין נעמען א רעפרעשמען.
נאר ביזנעס בעפאר פלעזשור. דא האט איר אייער געלט. (נעסט ארויס
צוויי הונדערט דאלער און זעקס דאלער פאר די עדות און גיט איבער
צו מיסטער קוואטשקע. ― צו דער מיסעס טשערקיס). מיסעס! ארויס
מיט קעש! (די מיסעס בייגט זיך אן, פארקאטשעט אלע קליידלעך און
שלעפט ארויס פון זאק פערציק דאלער, גיט איבער מיסטער קוואטשקע).
וועלל! איך גיי טשענזשען מיין סוט, ביקאז איך פיל הייס. און דו, מי־סעס, וועסט זיין אזוי גוט און וועסט אונדז טריטען מיט א גלעזל מאקסי
אדער עפל־סיידער, אדער אן אנדער דרינק. (גייט אפ. נאך אים גייט אפ
אויך די מיסעס טשערקיס).
    
מ י ס ט ע ר  ק וו א ט ש ק ע: (אפגעווארט א האלבע מינוט
נאך זייער אוועקגיין, גייט ער צו צום יידן). נו, אצינד, יאקל בן פלעקל,
לאמיר זיך טיילן! (טיילט). אייך הונדערט, מיר הונדערט, אייך צוואנציק,
מיר צוואנציק. און דאס זיינען צוויי מאל דריי דאלער פאר די עדות.
    
ע ר ש ט ע ר  ע ד ו ת: צו דריי? אבער גאר לא!
    
צ וו יי ט ע ר  ע ד ו ת: צו פינף דאלער, פעטער!
    
מ י ס ט ע ר  ק וו א ט ש ק ע: נאך צו דאלער ― אן עק!
    
ע ר ש ט ע ד  ע ד ו ת: ניין, ס׳וועט ניט גיין!
    
צ וו יי ט ע ר  ע ד ו ת: קיין נדבות ווילן מיר ניט. גיט אונדז
וואס אונדז קומט.
    
ד ע ר י י ד: אייך קומט? פארוואס? איר זינגט שיין?
    
ע ר ש ט ע ר  ע ד ו ת: אזוי? איר האט שוין באקומען לשון?
    
צ וו יי ט ע ר  ע ד ו ת: ביז אהער האט איר גערעדט נאר אף
לאקשן־קוילעטש.
    
ד ע ר י י ד: שקצים! עזות־פנימער! גענגסטערס!
    
ע ר ש ט ע ר  ע ד ו ת: א גענגסטער זייט איר אליין!
    
צ וו יי ט ע ר  ע ד ו ת: א גענגסטער מיט א מאסקע, א רוח אין
דיין פרעמדער בארד אריין!
    
ד ע ר י י ד: אז ס׳איז יא אזוי, טא נא־זשע דיר! (שטעקט אפ
דעם עדות א פאטש).
    
צ וו יי ט ע ר  ע ד ו ת: (כאפט דעם יידן פאר דער בארד).
פאטשן וועסטו זיך, דו שארלאטאן, דו עולם־הבא־פעדלער?... (ציט אים
צו זיך. דעם יידנס בארד איז באם צווייטן עדות אין די הענט. אין דעם
עפנט זיך די טיר און עס באווייזן דיך מיסטער טשערקיס אין אן אנדער
קאסטיום און מיסעס טשערקיס מיט א טאץ. אף דער טאץ ― א פאר
פלעשלעך מיט געטראנקען און א פאר שעלעכלעך מיט פארבייסן. דערזען איינעם פון די עדות מיט א בארד אין די הענט און דעם יידן אן
א בארד, האבן זיי אלץ פארשטאנען. נאר פאר גרויס ווונדער זיינען זיי
געבליבן שטיין אף דער טיר, חי צוגעשמידט, קוקנדיק איינס אף דאס
אנדערע. א מינוט האלט אן די שטומע סצענע ,ווו אלע זיינען פארגליווערט, יעדער אין זיין פאזע. דער פארהאנג פאלט).
  
געשריבן אין יאר 1915.
  
א שפאס אין איין אקט
    
פ ע ר ז א נ ע ן:
    
מ י ס ט ע ר  ב ו י ם.
    
מ י ס ע ס  ב ו י ם.
  
ש פ ר י נ צ ל, מיסטער בוימס א גרינע שוועסטער.
 
 