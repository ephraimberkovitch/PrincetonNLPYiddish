

מאנטעסקיע און דאס יידנטום (סוף) 



 by באריס סאנדלער 
January 1, 2020January 3, 2020 Filed under:
געשיכטע
עסייען
פערזענלעכקייטן 

לייזער לובארסקי
ווי באוווסט, איז די אממערסטן דערלויבטע באשעפטיקונג ביי יידן אין דער מיטל־עלטערלעכער אייראפע געווען פארבונדן מיט מיסחר, דאס הייסט, מיט געלט, וואס האט געוויס ארויסגערופן אנטיסעמיטיזם. ס׳האט אבער אויך עקזיסטירט א צוזאמענבונד צווישן דעם פילאקאפיטאליזם און דעם פילאסעמיטיזם, ווען די יידן האט מען באזונדערס אפגעשאצט איבער זייער קאמפעטענטקייט אין מיסחר. אזא פאזיטיווע אייגנטימלעכקייט באווייזט זיך אין מאנטעסקיעס גלענצנדיקער שאפונג „אין גייסט פון די געזעצן‟ (1748). לויט מאנטעסקיע, ווירקט דער מיסחר פאזיטיוו אויף דער קולטור און אויף דעם כאראקטער פון דעם מענטש.
ס׳איז גוט באוווסט זיין בארימטע ארויסזאגונג: „דער מיסחר היילט אונדז אויס פון פארדארבענע פאראורטיילן. מע קען רעכענען, כמעט פאר אן אלגעמיינעם כלל, אז אומעטום, ווו די כאראקטערן זיינען געהארכזאמע, איז אויך פאראן א מיסחר, און ווו ס׳איז דא דער מיסחר, דארט זיינען די כאראקטערן געהארכזאם. א דאנק דעם מיסחר, האבן די פעלקער זיך דערוווסט וועגן די כאראקטערן פון אנדערע פעלקער און געקענט פארגלייכן זיי. דאס האט געבראכט צו גוטע רעזולטאטן!‟

מאנטעסקיע האט אנאליזירט די פארבינדונג צווישן דער פאראורטיילונג פון וואכעריי און דער עקאנאמישער אפגעשטאנענקייט. ער האט אפגעשאצט דאס פאלן פונעם מיסחר אין דעם מיטל־עלטער פאר א געפערלעכן אומגליק אין דער אייראפעישער געשיכטע. די סיבה פון דעם אומגליק, לויט זיין מיינונג, איז באשטאנען אין דער אינטערפרעטאציע פון וואכעריי ביי די מיטל־אלטערלעכע קאטוילישע טעאלאגן…
די מיטל־אלטערע קריסטלעכע און יידישע טעאלאגן האבן באטראכט די טערמינען „ברודער‟ און „פרעמדע‟ אויף זייער אייגענעם אופן און גענוצט אזוי ווי ס׳האט זיי געלוינט. זיי האבן באשלאסן, אז לייען געלט אויף פראצענטן, איז תמיד א זינד.
די מיטל־אלטערלעכע קירכלעכע פילאסאפיע האט פאראורטיילט דאס נעמען פראצענטן — א פראקטיק, וואס לויט מאנטעסקיע, איז א נייטיקער טייל פונעם מיסחר. ער האט געזאגט: „ווען מיר פארווערן א דערלויבטע צי א נויטווענדיקע זאך, צווינגען מיר די מענטשן, וועלכע פארנעמען זיך מיט דעם, צו זיין ניט ארנטלעך‟.
אזוי איז „קאמערץ‟ געווארן די באשעפטיקונג פונעם פאלק, וואס מ׳האט עס געמאכט צו שאנד און צו שפאט, און אין גיכן האט שוין דער באגריף „קאמערץ‟ באטייט דאס געפערלעכסטע וואכעריי, מיט מאנאפאל־פרייזן, מיט צונויפזאמלען די שטייער־רעשטן און אלע אנדערע ניט ארנטלעכע מיטלען פון פארדינען געלט. די יידן, וועלכע האבן זיך בארייכערט אויף אזא אופן, האבן אויך ניט ערלעך באדינט די מאכט. דאס האט געטרייסט די מאסן, הגם ס׳האט ניט גרינגער געמאכט זייער לאגע.
מאנטעסקיע מערקט אפ, אז הונדערטער יארן האט מען אזוי אויסגענוצט די יידן, קאנפיסקירט זייער האב־און-גוטס, ווען זיי האבן ניט געוואלט זיך קריסטיקן און זיי פארברענט אויף שייטערס („אין גייסט פון די געזעצן‟). מאנטעסקיע האט אויך באצייכנט, אז די יידן האבן פיל בייגעטראגן צו דעם אויפשטייג פון דער ציוויליזאציע און צום פארבעסערן די רעגירונג. דאס איז אויך די געשיכטע, ווי אזוי די באשעפטיקונג פון די יידן מיט וואכעריי איז לעגאליזירט געווארן אין דער קאטוילישער וועלט.
די פערסישע בריוו
דא איז פאסיק צו ברענגען די אויסצוגן פון מאנטעסקיעס „פערסישן בריוו LX‟: „…אין פראנקרייך, דארט, ווו ס׳איז דא געלט, זענען פאראן אויך יידן. זיי פארנעמען זיך מיט דעם זעלבן, ווי אין פערסיע: קיין זאך איז ניט אזוי ענלעך אויף אן אזיאטישן ייד, ווי אן אייראפעישער ייד…‟. און ווייטער, אין דעם זעלבן בריוו, נאר שוין מאנטעסקיעס אנשויונג אויף יידישקייט: „די ערשטע מאנאטעיסטישע רעליגיע אין דער וועלט‟, „זיי ווייזן ארויס די גרעסטע איבערגעגעבנקייט צו זייער רעליגיע…‟, „די יידישע רעליגיע איז אן אלטער בוים, וואס פון זיין שטאם זיינען אויסגעוואקסן צוויי צווייגן, וועלכע האבן באדעקט מיט זיך די גאנצע ערד — מאכמעדאנענטום און קריסטנטום. זי איז די מוטער, וועלכע האט געבוירן צוויי טעכטער, וועלכע האבן איר געבראכט צרות און ווונדן, ווייל די רעליגיעס, אממערסטן נאענטע איינע צו דער צווייטער, זענען אין דער זעלבער צייט, די אממערסטן פיינטלעכע צווישן זיך. אבער, ווי שלעכט די טעכטער זאלן זיך צו איר ניט באציען, הערט זי ניט אויף צו שטאלצירן מיט דעם, אז דווקא זי האט זיי געבוירן; זי באנוצט זיך דערמיט, כדי ארומצוכאפן די גאנצע וועלט, בשעת איר בכבודיקע עלטער כאפט ארום אלע צייטן…‟.
די טעמע וועגן דער רעליגיע (וועגן דער נאטור פון גאט), זעצט פאר מאנטעסקיע אויך אין דעם בריוו LXIX, נאר שוין אין דעם געדאנקענגאנג פון פארשידענע פילאסאפן וועגן דער ניט־פולקומקייט פון גאט און דעם, אז דעם אייבערשטן פעלט עפעס א גאנצקייט (למשל: כאטש גאט איז אלמעכטיק, קען ער אבער ניט אי עובר זיין זיינע צוזאגן, אי אפנארן מענטשן).
אויף דער טעמע „מאנטעסקיע און די יידן‟ זיינען געוויס פאראן א סך ווערק, וועלכע באווייזן זיין פילזייטיק געשטאלט און זיינע פאזיטיווע באציונגען צו די יידן, איבערהויפט אין די שווערע לעבנס־תנאים פון די יידן אין גלות. דער ציל פון דעם ארטיקל איז צו ווייזן א וויכטיקע ניט יידישע פערזענלעכקייט, וועלכע האט זיך באצויגן אביעקטיוו צו יידן, און אין זיינע צייטן זיי פארגעשטעלט פאזיטיוו, להיפוך פון אזעלכע אנטיסעמיטן ווי וואלטער און אנדערע.
* * *
שארל־לוי מאנטעסקיע איז ארויסגעקומען פון אן אריסטאקראטישער פאמיליע, וואס האט געלעבט אין בארדא פונעם 15טן י\. ה. ער איז געווען דער צווייטער פון זעקס קינדער, געלערנט רעכט, און אין יאר 1708 געווארן אן אדוואקאט. ער איז געווען א ראטגעבער און פרעזידענט אינעם פארלאמענט פון בארדא. אין יאר 1715 האט מאנטעסקיע חתונה געהאט מיט זשאנע דע לארטינג (Jeanne de Latirg), מיט וועלכער ער האט געהאט דריי קינדער.
אין יאר 1721 פובליקירט מאנטעסקיע אנאנים זיין בוך „די פערסישע בריוו‟, וואס איז געווארן א ליטערארישע סענסאציע. דער צענזור־פארבאט האט בלויז מיטגעווירקט דער פאפולערקייט פונעם בוך און דער נאמען מאנטעסקיע איז בארימט געווארן אין גאנץ אייראפע.
אין די מיילער פון די העלדן אין די „פערסישע בריוו‟ האט מאנטעסקיע אריינגעלייגט זיין דרייסטע קריטיק פון דעם פראנצויזישן פאליטישן לעבן. דאס בוך האט געטראגן סארקאסטישע אפשאצונגען אויף לודאוויג דעם XIV, געשילדערט ניט איבעריק שיין די נאטור פון די הויפלייט. דער מחבר איז אויך אויפגעבראכט געווארן פון דעם פאנאטיזם מצד דער קאטוילישער קירך, וואס האט פארפאלגט די, וועלכע טראכטן אנדערש.
אין יאר 1726 איז מאנטעסקיע אריבערגעפארן קיין פאריז. ער האט ליב געהאט די פאריזער סאלאנען פאר זייער וועלטלעכקייט און געהאסט ווערסיי פאר זיין צערעמאנישקייט. מיט צוויי יאר שפעטער איז ער געווארן א חבר פון דער פראנצויזישער אקאדעמיע און שפעטער האט מען אים אויסגעקליבן אין דער לאנדאנער און בערלינער אקאדעמיעס. ער האט געשאפט ווערק אויף פאליטיש־רעכטלעכע טעמעס.
אין די יארן 1731־1728 האט מאנטעסקיע דורכגעמאכט לאנגדויערנדיקע רייזעס אין אייראפע, געלערנט די געזעצן און מינהגים פון לענדער, געאגראפיע, דעם וועטער, טעמפעראמענט און נאטור פון דער באפעלקערונג. די בריטישע מלוכה־אינסטיטוציעס און דער פארלאמענט האבן ביי אים ארויסגערופן אן אפשיי צו דער קאנסטיטוציאנעלער רעגירונגס־פארעם.
אין דעם „אין גייסט פון די געזעצן‟ איז פראקטיש ניט דערמאנט דער אלטער טעסטאמענט, נאר די געדאנקען פון מאנטעסקיע באווייזן קלאר, ווי אזוי ער באציט זיך צו די יידן אין זיינע שאפונגען. ער ווענדט זיך צו זיי, כדי צו באטראכטן דעם אמת. ער טיילט דייטלעך אויס דעם אונטערשייד צווישן די אמאליקע יידן און די היינטיקע. לויט זיין מיינונג, נעמען זיך די אומגליקן ביי די יידן צוליב דער אומטאלעראנטקייט צו זייער רעליגיע און צו די ספעציפישע באזונדערקייט פון די יידישע כאראקטערן.
בנוגע די היינטיקע יידן, טרעט מאנטעסקיע ארויס ווי א רעפארמאטאר: „כדי די פראנצייזישע קיניגרייך זאל זיך אנטוויקלען און דערגרייכן צו א פראספעריטי, דארף מען אפשאפן אלע פריוואטע שטייערן, וואס מ׳האט ארויפגעלייגט אויף די יידן און געבן זיי גרויסע פריווילעגיעס…‟
מאנטעסקיע איז אנערקענט געווארן ווי איינער צווישן די גרונטלייגערס פון די היינטצייטיקע פארמען פון דער רעפרעזענטאטיווער דעמאקראטיע.
מאנטעסקיע איז געשטארבן אין יאר 1755 פון א לונגען־אנצינדונג. ער איז געבראכט געווארן צו קבורה אין דער קירך סען־סיולפיס (זיין קבר האט זיך ניט פארהיט).

Share this:TwitterFacebookPrintLike this:Like Loading...

Related
 


Tagged: fasadhistoryjewsresearchstory 
Post navigation


Previous Post
בוקארעשטער שריפטן (2) 

Next Post
דאס מאריענבאדער טאגבוך (3) 



