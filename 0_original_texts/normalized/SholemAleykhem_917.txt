 
 קליינע מענטשעלעך מיט קליינע השגות: די גרויסע בהלה פון די קליינע מענטשעלעך 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
  
(א פאעמע)
    
א.
  
ווו דער מחבר שמועסט זיך אויס א ביסל מיט זיינע יידן
    
אפנים, אז כתרילעווקע איז שוין אנגעצייכנט געווארן מן השמים,
אז די דארטיקע יידן באדארפן האבן מער צרות פון דער גאנצער וועלט.
ווו ערגעץ א מכה, ווו ערגעץ א שלאק, א פורעניות, אן אומגליק, אן
אנשיקעניש, א בייז באגעגעניש, ― באדארף עס זיי ניט אויספעלן, און
פון איטלעכער זאך באדארפן זיי זיך נעמען צום הארצן מער פון דער
גאנצער וועלט. מילא, פון דרייפוסן, אויב איר געדענקט, איז קיין חידוש
ניט וואס כתרילעווקע האט אזוי געליטן: פארט אן אונדזעריקער, אן אייגענער; אייגנס איז, ווי זאגט איר, ניט קיין פרעמדס. וואס־זשע פאר א
תירוץ וועט איר מיר אויסזוכן אף די בורן, וואס די ענגלענדער האבן
זיי אריינגענומען און געמאכט פון זיי א תל? קארג האט זיך געטאן דעמאלט אין כתרילעווקע? וויי־וויי, קארג איז דעמאלט בלוט פארגאסן
געווארן אינעם אלטן כתרילעווקער בית־המדרש איבער דעם? שאט,
שרעקט זיך ניט, איר מיינט טאקע בלוט ממש? חס וחלילה! די כתרילעווקער זיינען ווייט פון בלוט: א כתרילעווקער, אז ער דערזעט פון דער
ווייטן א שניט פון א פינגער, פאלט ער חלשות. מיינען מיינט מען גאר
עפעס אנדערש; מיינען מיינט מען יסורים, הארצווייטיק, בזיונות. און
איבער וואס, מיינט איר? נאר איבער דעם, וואס מענטשן קאנען זיך
ניט אויסגלייכן מיט די דעות; זאגט דער אזוי, זאגט דער: טאמער
פארקערט? האלט דער מיט די בורן און נעמט זיך אן זייער קריוודע:
סטייטש, וואס האט מען נעבעך צו אן ארעם פאלק, וואס טשעפעט קיינעם ניט, וואס וויל זיך זיצן שטיל און רויק ארבעטן די ערד? קומט דער
אנדערער און ווערט א שתדלן פארן ענגלענדער, באווייזט־אויס מיט
ראיות, אז די ענגלענדער זיינען די ערשטע געבילדעטע לייט אף דער
וועלט. „ממזר! וואס מיר געבילדעטע, אז מע בראקט מענטשן, אזוי ווי
קרויט!״ ― „ווער איז אייך שולדיק, אז איר זייט א בהמה?״ ― „א
בהמה זייט איר גאר אליין בצורת פערד!״... בקיצור ― פעטש, עדות,
פאפירן, מיראוואי, אלדי חלשות! דאכט זיך, אין פלוג, וואס קער זיך
אן מיט אייך, קבצנים, דלפנים, עניים ואביונים, דלותים, שלעפערס, א
לאנד, וואס ליגט ערגעץ פארשטעקט אין אלדי שווארצע יאר, אין אפריקע? צי אשטייגער, אייך דארף טאקע דארן דער קאפ פאר סערביע,
וואס עטלעכע אפיצערן האבן זיך מיישב געווען און האבן איינמאל
אין מיטן באנאכט זיך אויפגעכאפט, אנגעפאלן און געהרגעט דעם קיסר
אלכסנדר און די קיסרינע דראגע און ארויסגעווארפן זיי דורכן פענצטער
אין דרויסן ארויס? סטייטש, זאגט איר, אנפאלן אף יענעם בשעת
ער שלאפט און מאכן אים די קץ, דאס פאסט, זאגט איר, פאר פראים,
ווילדע מענטשנפרעסער, דארטן ערגעץ, אין די מדבריות? איך פרעג
אייך אבער אן אנדער זאך: וואס גייט דאס אייך אן מער פון אלעמען?
איר האט שוין טאקע קיין שום דאגות נישט? חתונה געמאכט און פארזארגט אלע קינדער ― און אן עק? איך פרעג אייך, למאי זאלט איר
האבן א טבע אריינשטעקן אומעטום די נאז אייערע? גלייבט מיר, די
וועלט וועט זיך באגיין אן אייך, און איטלעכער וועט זיך מסתמא באשטיין
זיין שטעטל!...
    
דער מחבר בעט דעם לעזער, ער זאל קיין פאראיבל נישט האבן,
וואס ער רעדט אזעלכע הארבע ווערטער מיט זיינע כתרילעווקער לייט!
איך בין פארשטייסטו מיך, ליבער פריינט, אליין א כתרילעווקער. דארט
בין איך געבארן, דארט בין איך אויפגעוואקסן, דורכגעגאנגען אלע זייערע
חדרים און שקאלעס, דארט האב איך חתונה געהאט למזל און זיך אוועקגעלאזט נאכדעם מיט מיין קליין שיפל אף דעם גרויסן ברייטן רעשדיקן
ים, וואס מע רופט אים „לעבן״ און וואס די כוואליעס זיינע ווארפן
העכער הייזער, און כאטש מען איז שטענדיק אינעם דאזיקן טומל פארטארעראמט און פארטראסקעט, פונדעסטוועגן האב איך נאך אף קיין
מינוט נישט פארגעסן מיין זיסע ליבע היים כתרילעווקע זאל מאריך
  
ימים זיין, מיט מיינע ליבע זיסע ברידער, די כתרילעווקער יידן, זאלן זיך
פרוכפערן און מערן; און אלע מאל, ווען עס טרעפט זיך דא בא אונדז
עפעס אן אויסגאס, א צרה, א בראך, אן אומגליק, טראכט איך מיר
בשעת מעשה: וואס טוט זיך אצינד ד א ר ט ן, איך מיין פאטערלאנד?... כתרילעווקע, דארפט איר וויסן, ווי קליין און ארעם און
עלנט און פארווארפן דאס זאל נישט זיין, איז דאך געבונדן מיט דער
גאנצער איבעריקער וועלט, ווי מיט א מין דראט אזעלכן, וואס אז מע
גיט א קלאפ אין איין עק, גיט זיך עס אפ באלד אינעם אנדערן עק!
אדער איך קאן זאגן אזוי: כתרילעווקע איז געגליכן צום קליינעם קינד
אין דער מאמעס בויך, וואס איז געבונדן, צונויפגעוואקסן מיט דער
מוטער דורכן נאפל און פילט אלצדינג גלייך מיט דער מוטער: טוט
וויי דער מאמען ― טוט וויי דעם קינד; טוט וויי דעם קינד ― טוט
וויי דער מאמען. א חידוש איז מיר נאר אף איין זאך: פארוואס פילט
כתרילעווקע אלעמענס צרות מיט אלעמענס ווייטיקן פון דער גאנצער
וועלט, און קיינער, קיינער פילט נישט דעם ווייטיק פון כתרילעווקע;
קיינער, קיינער אינטערעסירט זיך נישט מיט די כתרילעווקער? דאס
כתרילעווקע איז עפעס א מין שטיפקינד בא דער וועלט, וואס בא אן
אומגליק חלילה, בא א חולה מסוכן אין שטוב דערפילט עס פריער פון
אלעמען, ווערט אויסגעריסן מער פון אלעמען, טאנצט־ארום, שלאפט נישט
קיין נעכט, קריכט אין דער ערד אריין, שונאי־ציון! און זאל דאס שטיפקינד פאלן פון די פיס און אליין קראנק ווערן, מעג זיך עס ליגן, נישקשה,
אליין ערגעץ אין דער קרענק, אין א ווינקעלע, גליען ווי אן אויוון, אויסגיין פון הונגער, חלשן א טרונק וואסער ― קיינער, זייט זיכער, וועט
זיך אף דעם נישט ארומקוקן...
  
ב.
  
א קליין בריוול און א גרויסער רעש
    
נאך אזא מין הקדמה וועט שוין איטלעכער גרינג פארשטיין און
זיך קאנען פארשטעלן, וואס פאר א קאכעניש ס׳איז געווען אין כתרילעווקע דעמאלט, נאך דער שיינער חתונה, וואס האט זיך געטראפן דעם
גוטן פסח, נישט היינט געדאכט... נאך איידער ס׳איז אנגעקומען צו
זיידלען דאס „בלאט״ און מע האט נאך נישט געוווסט פון גארנישט,
האט איינער א שוחט באקומען פון זיינעם אן איידעם א בריוול, וואס
מיר גיבן דאס איבער ווארט אין ווארט, מיט דעם לשון, ווי ס׳איז געשריבן
געווארן, איבערגעזעצט אף פראסט זשארגאן, בכדי אלע זאלן דאס פארשטיין.
    
„לכבוד צו מיין געליבטן טייערן שווער דעם בארימטן חכם, וואס
זיין נאמען לאזט זיך רעדן אין אלע עקן פון דער וועלט, און צו מיין
געליבטער טייערער שוויגער די ערלעכע און די קלוגע און די פרומע,
ווי די שטערן זאלן זייערע נעמען טון שיינען ביזן עק וועלט אריין, פריד
זאל זיין צו זיי און פריד צו זייער הויזגעזינט און צו אלע ישראל, אמן.
    
„מיט ציטערדיקע הענט און מיט געשטרויכלטע קני טו איך צו
אייך שרייבן די דאזיקע ווערטער. הנה זייט וויסן, אז די פאגאדע האט
זיך בא אונדז שטארק געביטן, א האנט פון א מענטשן און א בלייענע
פעדער איז גאר נישט אימשטאנד דאס צו באשרייבן... רק מיר זיינען
אלע, ברוך השם, געזונט און שטארק, איך און זוגתי מרת דבורהל זאל
לעבן און אלע קינדערלעך זאלן געזונט זיין, יאסעלע און פייגעלע און
עזריאליקל און חנהלע און גנענדל, א חוץ נאר, וואס מען איז אנגעשראקן
זייער שטארק פונעם האגל און פונעם שטורעמווינט, וואס דא איז געווען,
נאר דאנקען גאט, ס׳איז אלץ איבערגעגאנגען און מע האט שוין קיין
מורא נישט מער פאר קיינעם, ווי אלע מענטשן, און מיר בעטן אייך,
איך און זוגתי דבורהל, איר זאלט חלילה גארנישט איבערטראכטן, מיר
אלע און קינדערלעך יאסעלע און פייגעלע און עזריאליקל און חנהלע און
גנענדל זיינען ברוך השם אלע געזונט, און איר זאלט אונדז למען השם
באלד אויסשרייבן אלצדינג, וואס הערט זיך בא אייך, ווי אזוי איז בא
אייך די פאגאדע, און צי איר זייט געזונט, און למען השם פון אלצדינג
באריכות!״
    
 ***
    
שוין לאנג האבן קלוגע מענטשן באמערקט אין זייערע באשרייבונגען,
אז אזעלכע בריהס אף צו לייענען צווישן די שורות, ווי יידן, געפינט
איר נישט אף דער גאנצער וועלט. באווייזט זיי א פינגער ― וועלן זיי
אייך טרעפן וואס איר מיינט. זאגט זיי א ווארט ― וועלן זיי אייך
באלד זאגן אנדערע צוויי. נישטא פאר זיי קיין פארשטעלטע שווערע
זאך, נישטא פאר זיי קיין פארבארגענע רעטענישן.
    
דעם שוחטס איידעמס בריוול איז געגאנגען מיד ליד, און דעם
שוחטס איידעם אליין איז נישט ארויס בא זיי פון מויל אף קיין מינוט,
און אלע האבן דערציילט איינס דאס אנדערע שרעקלעכע מעשיות מיט
אלע פיטשעווקעס, גלייך ווי זיי זיינען אליין געווען דערביי, און א
שווארצער שאטן, א ביטערע מרה־שחורה האט זיך אויסגעצויגן איבער
זייערע פנימער: צוגענומען געווארן בא זיי מיטאמאל די פריילעכקייט
אף שטענדיק. איין שטיקל נחמה, איין שטיקל האפענונג איז געווען
בא זיי: טאמער איז דאס א דמיון, א ליגן ― א קשיא אף א מעשה,
דעם שוחטס איידעם, א יונגערמאן א משכיל און א שיינער שרייבער
א בעל־לשון־קודש, אפשר צוליב דער שיינער מליצה איז ער פארקראכן
דער רוח ווייס וווהין? ווייס איך ― פזמונות, סע קאן נישט זיין! און
בכדי צו שטארקן איינער דעם אנדערן און צעטרייבן די מרה־שחורה,
האט מען גענומען דערציילן שיינע מעשיות פון די היינטיקע יינגעלייט
די משכילים מיט זייער מליצה־שרייבן, וואס אן אנדערש מאל האט
מען זיך באדארפט האלטן בא די זייטן לאכנדיק. דער חסרון איז אבער
געווען, וואס אצינד האט קיינער נישט געלאכט. עס האט זיי נישט
גענומען קיינעם קיין געלעכטער. עפעס א משונה־מאדנער אומעט האט
זיך אויסגעגאסן אף אלעמען, און דאס הארץ האט איטלעכן געזאגט,
אז ד א ר ט האט באדארפט פארקומען עפעס זייער א מיאוסע
מעשה, און דער עולם איז אוועק צו זיידלען.
    
זיידל, אונדזער אלטער באקאנטער זיידל, דער איינציקער וואס
שרייבט אויס דעם בלאט, איז נאר־וואס געקומען פון דער פאסט א
צעקאכטער, א צעטראגענער, דאס פנים פינצטער ווי די ערד און ווי
אנגעברוגזט אף דער גאנצער וועלט. און מע האט זיך דערוווסט, אז די
מעשה איז טאקע אן אמת.
    
„א גליק, וואס כאטש דא אין כתרילעווקע קאן אזא חתונה נישט
פארקומען, וואס דא קאן אזא אומגליק נישט געשען!״
    
אזוי האבן זיי זיך געטרייסט איינס דאס אנדערע, נאר אין הארצן
האבן זיי זיך געטראכט: א קשיא אף א מעשה ― בא גרויסע ווינטן
קאן פון איין פונק ווערן א שרפה, זיך אויסלאזן מיט א העליש פייער.
און די כתרילעווקער יידן האבן זיך אנגעהויבן פאוואלינקע ארומקוקן,
ווו האלטן זיי אקארשט מיט זייערע שכנים, מיט די „אנדערע פעלקער״...
  
ג.
  
רעדט פון כוועדאר דעם שבת־גוי און פון ערלים בכלל
    
אויב כוועדאר דער שבת־גוי, וואס פארלעשט די ליכט פרייטיק־צו־נאכטס פאר גאנץ כתרילעווקע, און האפקע די געשטופלטע, וואס שמירט
די הייזער און מעלקט די ציגן פון דער גאנצער שטאט, וכדומה נאך
א סך אזעלכע ערלים קאן מען אנרופן מיטן נאמען „אנדערע פעלקער״,
מוזן מיר קומען דערצו, אז כתרילעווקע האט כלל וכלל נישט געהאט
וואס מורא צו האבן, און די דארטיקע יידן וואלטן זיך געקאנט זיצן
רויק ביז משיח וועט קומען, ווארעם זיי לעבן פון קדמונים מיט די
דאזיקע „פעלקער״ אזוי גוט, וואס בעסער קאן שוין, דאכט זיך, גאר
נישט זיין. כוועדאר ווייס ווויל, אז כאטש דער מיוחס, דער תושב אין
כתרילעווקע איז ער, פונדעסטוועגן מוז ער הייצן שבת בא די יידן די
הרובעס, פארלעשן זיי די ליכט און ארויסטראגן די פאמעניצע וכדומה
אזעלכע גראבע ארבעט, וואס ער איז צו זיי געוווינט געווארן פון כמה
וכמה יארן. און אויב איר מיינט, אז עס פארדריסט אים אפשר אף יידן,
האט איר א טעות: ער פארשטייט גאנץ גוט, אז ער איז ער און זיי
זיינען זיי; די גאנצע וועלט קאן נישט באשטיין פון סאמע גענעראלן,
עס מוזן זיין אויך פראסטע סאלדאטן. אמת, א סך גענעראלן, דאס
הייסט כתרילעווקער יידן, וואלטן זיך אפשר געביטן מיט כוועדאר דעם
פראסטן סאלדאט; נאר צוריק, אז מען וויל שמועסן דאס אייגענע
פארקערט, מוז מען האבן גענעראלן אויך, פון סאמע סאלדאטן קאן די
וועלט קיין קיום נישט האבן ― און ביידע צדדים זיינען צופרידן: זיי,
די גענעראלן פון כתרילעווקע, וואס האבן ווער ס׳זאל זיי באדינען, אז
ס׳קומט שבת, און ער, דער סאלדאט, וואס האט וועמען צו באדינען
און כאפן בא וועמען א שטיקל קוילעטש און בא וועמען א טרונק בראנפן.
    
― אכאדי נא סיודי, כוועדאר סערדצע! נא פיי טשארקא לחיים,
א סיבה דיר אין פנים! ― זאגט מען צו אים שבת נאכן קידוש, און
כוועדאר טוט אויס דאס היטל, האלט דאס גלעזל מיט צוויי פינגער,
בייגט זיך און ווינטשעוועט אלעמען א גוט יאר.
    
― דאי באזשע זדראווסטוואוואט! ― און ער קערט איבער דאס
גלעזל מיטן קאפ אינאיינעם און פארקרימט זיך שטארק־שטארק, מאכט
אזא תנועהלע, גלייך ווי ער טרינקט דאס ערשטע מאל אף זיין לעבן
אזא ביטערע משקה:
    
― דוזשע הירקע, נעכיי יאמו סטא טשערטיוו אי אדנא ווידמא!*
    
― נא, זאקוסי מיט א קרענק דיר אין די ביינער אריין, שמאטאק
שבתקאווע בולקע! ― זאגט מען אים און מען איז אים מכבד מיט א
שטיקל קוילעטש.
    
וועדליק כתרילעווקער יידן שילטן כוועדארן מיט טויטע קללות,
קאנט איר אפשר איבערקלערן, אז מע מיינט דאס חלילה ערנסט? זאל
אייך גאט היטן פון אזא געדאנק! זיי וועלן אייך פאר כוועדארן נישט
אוועקגעבן קיין זאק בארשט, דערפאר וואס ער איז אן ערל אן ערלעכער; גאלד מעג ליגן ― וועט ער זיך נישט צורירן, און טאן וועט
ער אייך פאר צען רוחות: אויסהייצן די הרובע, ארויסגיסן די פאמעניצע, צוהאלטן די ציג ביז האפקע וועט זי אויסמעלקן, אריינטראגן
שפענער, אנגיסן וואסער א פאס, איבערשווענקען דאס געפעס, ווי א
רעכטע בעל־הביתטע, און אונטער א נויט ― זיך שטעלן צו וויגן דאס
קינד אויך. קיינער קאן נישט אזוי פארשלעפערן א קינד, ווי כוועדאר;
קיינער קאן נישט אזוי זאבאווען, פארשפילן א קינד, ווי כוועדאר, קנאקן
מיט דער צונג, פייפן מיט די ליפן, קלאפן מיט די פינגער, כארכלען
מיטן האלדז און כריוקען ווי א חזיר וכדומה אזעלכע שטיק. און דערפאר
האבן די כתרילעווקער יידישע קינדער ליב דווקא כוועדארס שווארצע
שטשעטינעדיקע מארדע און דווקא כוועדארס גראבע שטעכעדיקע סוויטקע, און ווילן נישט אראפ פון זיינע הענט. די כתרילעווקער בעל־הביתטעס זיינען דערפון דווקא ווינציק וואס צופרידן, ווייל עס מאכט זיך
גאנץ אפט, אז די קינדער ווילן עסן, און ס׳איז נישטא וואס, קאן זיי
אונטעררוקן כוועדאר בסוד א שטיקל ברויט פון טארבע מיט עפעס
נאך און אנהאדעווען זיי, חס וחלילה, מיט מי יודע וואס... נאר ס׳איז
א טעות, כוועדאר וועט אזא זאך נישט טאן: ער ווייס גאנץ גוט, אז
דאס וואס זיי עסן ― מעג ער, כוועדאר, אויך עסן, און דאס וואס ער,
כוועדאר, עסט ― טארן זיי נישט עסן. פארוואס? ― דאס איז שוין
נישט זיין עסק. למאי א בלאז טאן דאס ליכט אים שבת, אדער
אנרירן זיך באם לייכטער, אדער אפטראגן דעם סידור אין שול
―――――
    
*) שטארק ביטער, האט דעם זיבן שיידים מיט איין מכשפה!
אריין, וכדומה אזעלכע גרינגע ארבעט, איז ער ― מעג, און זיי ―
נישט? קיין חקירות איז נישט שייך, און איטלעכער באדארף זיך
האלטן בא זיינעם. און טאמער מאכט זיך א מאל, כוועדאר קאן נישט
איינהאלטן זיך און טוט א לאך, למשל, פסח פון דער טרוקענער מצה:
„דוזשע טרעשטשיט, נעכיי יאמו סטא טשערטיוו אי אדנא ווידמא!״ ―
האקט מען אים אפ די פליגל און מע ענטפערט אים: „א טוואיא סווי־ניא, חזיר, לוטשע?״ ― און כוועדאר בלייבט שטיל.
    
כוועדאר איז אבער שטיל נאר דעמאלט, ווען ער איז ניכטער, ביז
ער פארטרינקט זיך נישט אזוי ווייט, אז ער פארגעסט, ווי אזוי מע
רופט אים. דאס טרעפט זיך מיט כוועדארן זייער זעלטן. נאר אז סע
טרעפט זיך שוין מיט אים, איז דעמאלט ― חיות נישט זיכער! דעמאלט הייבט ער אן זיך שלאגן מיט די הענט אין הארצן אריין, וויינען
מיט ביטערע טרערן און שרייען: וואס האט מען צו אים? פארוואס
זייגט מען זיין בלוט, פארוואס עסט מען זיין פלייש? אט גייט ער און
מאכט א תל־עולם פון גאנץ כתרילעווקע!...
    
― זשידי נעכריסטי, נעכיי יאמו סטא טשערטיוו אי אדנא וויד־מא!... ― ער שרייט אזוי לאנג, ביז ער ווערט אנטשלאפן. און אז
ער שלאפט זיך גוט אויס און שטייט אויף, קומט ער צוריק צו די יידן
און איז ווידער דער אייגענער שטילער, ערלעכער „כוועדאר־סערדצע״,
וואס פריער, גלייך ווי גארנישט געווען.
    
― אדע טוואי טשאביטע, א קרענק דיר אין פנים? ― פרעגט
מען אים און מע הייבט אים אן זאגן מוסר און שילטן בשעת מעשה
מיט טויטע קללות, ווי געוויינלעך: ― „שא טי סובי דומאיעש, דו
באסיאק איינער? דו וועסט דאך פגרן ערגעץ, בודעש זדאכניט אונטער
א פלויט, האב דיר אכציק שווארצע יאר, די כפרה שאב טי באווו פאר
כל ישראל, רבונו־של־עולם!״
    
כוועדאר שטייט און קראצט זיך אין דער פאטיליצע און שווייגט;
ער ווייס גאנץ גוט, אז זיי זיינען גערעכט און ער איז אומגערעכט. ער
קוקט אראפ צו זיך אף די בארוועסע פיס און טראכט זיך: ווען האט
ער געקאנט פארקויפן די שטיוול, נעכיי יאמו סטא טשערטיוו אי אדנא
ווידמא?!
    
אט אזא מין נפש איז כוועדאר.
    
אויך די אלע איבעריקע נפשות, וואס אין כתרילעווקע, האבן שטענ־
  
דיק א פארקער מיט יידן, ווייסן ווויל, אז מששת ימי בראשית זיינען
די יידן באשאפן געווארן, זיי זאלן זיין קרעמער, סוחרים און איבער־קויפערס; ווארעם קיינער קאן אזוי נישט האנדלען, דרייען מיטן קאפ,
ווי א ייד, כי לכך נוצרת, אף זייער לשון קומט דאס אויס: „נא טא
וואני זשידי, שאב האנדליאוואלי״... און מע באגעגנט זיך גאנץ אפט
אפן מארק, און מע קען זיך איינס דאס אנדערע זייער גוט בא די נעמען,
און מע גיט זיך אפ כבוד איינס דאס אנדערע: הריצקא זאגט הערשקען
„מאשעניק״, און הערשקע זאגט הריצקען „זלאדי״, און דווקא אין גוטן
מוט, און אז מע צעקריגט זיך שוין גאר שטארק, גייט מען ביידע „דא
ראבינא״, און רב יוזיפל דער רב, וואס איז שטארק געכאפט אין דעם
לשון, פסקנט אלעמאל אף דער האלב: „נעכאי באולא פאלאווינע״ ―
אבי נישט דערלאזן צו א חילול השם.
  
ד.
  
האפקע א יידישע נשמה און מאקאר א שונא־ישראל
    
האבן מיר גערעדט ביז אהער פון ערלים. אצינד וועלן מיר א ביסל
שמועסן וועגן האפקע די געשטופלטע.
    
האפקע רעדט יידיש, ווי א יידיש קינד; אין איר שפראך ווארפן
זיך דורך א גוזמא לשון־קודש־ווערטער, למשל: „מירטשען, נאכטייסע,
קענארע נישט, לאסאטע, לאוודל, גוטיאנטע, מאכריינוואסער״ און נאך
א סך אזעלכע ווערטער; און כוועדאר הינטער די אויגן האט בא איר
קיין אנדער נאמען נישט, א חוץ „כפרהניק״. האפקע איז אזוי צונויפגעוואקסן מיט די כתרילעווקער ווייבער, אז ס׳איז פאראן צייטן, וואס סיי
זיי, סיי זי אליין פארגעסן זיך וואס זי איז און ווער זי איז, און מע
שאפט זיך מיט איר אזעלכע ארבעט, וואס געהערן זיך אן צו לויטער
יידישקייט. למשל: גיין צום רב מיט א שאלה, העלפן אויסזאלצן פלייש,
כשר מאכן די עופות, העלפן אריינשלעפן דעם פסח אין שטוב אריין
וכדומה אזעלכע זאכן, וואס האפקע איז אין דעם געהיט מער ווי אן
אנדער יידיש קינד. זי ציטערט פאר מילכיקס מיט פליישיקס אימת מוות
און היט זיך פאר חמץ אלע זיבן טעג פסח, עסט גלייך מיט אלע יידישע
קינדער מצה, רייבט דעם מרור אף וואס די וועלט שטייט, און האט
    
דערפון הנאה, ממש ווי א יידישע טאכטער. א לאנגע צייט האט דער
כתרילעווקער פריסטאוו נישט געוואלט גלייבן, אז האפקע איז נישט
קיין יידישקע, ביז ס׳האט זיך געטראפן מיט איר א מעשה, זייער נישט
קיין שיינע... האט מען זי געפאקט און געוואלט פארשיקן ווייט־ווייט,
איז געווען איר גליק, וואס אין דער מעשה איז געווען פארמישט א זייטיקער פארשוין, דער שרייבער פון דער מעשטשאנסקע אופראווע, מאקאר
כאלאדנע, א גרויסער שונא־ישראל, אן אמתער צורר־היהודים, איינער
פון די גרעסטע אינטעליגענטע אנטיסעמיטן אין כתרילעווקע. ווען נישט
דער רחמנות פון האפקען, וואלטן די דארטיקע יידן דערלעבט א נקמה
אין דעם המנען, נאר מחמת מיט מאקארס מפלה וואלט באדארפט אומגליקלעך ווערן אויך האפקע, האבן די יידישע עדות זיך א נעם געטאן
צוריק און געזאגט פארן סלעדאוואטל, אז דאס וואס זיי האבן גערעדט,
האבן זיי געבילט ― און דער עסק איז צעריבן געווארן... פון דעמאלט אן וואלט, דאכט זיך, מאקאר האלאדנע באדארפט שלום ווערן מיט
די יידן און ווערן זיי דער בעסטער גוטער פריינט; נאר ווי עפעס דורך
א מין קאפריז פון דער נאטור איז ער, אדרבה, געווארן נאך מער צורר־היהודים, נאך מער אנטיסעמיט, ווי פריער.
    
מאקאר האט פון קינדווייז אן, קאן מען זאגן, געליטן צרות פון
יידישן פאלק און געטראגן א שנאה טיף אין הארצן תחילת אף די
כתרילעווקער יידן אליין, און נאכדעם ― אף אלע יידן פון דער גאנצער
וועלט. נאך בשעת ער איז געווען גאר א קליינער, געטריבן א בארוועסער
דעם טאטנס גענדז אף דער פאשע, פלעגט ער נישט איין מאל באגעגענען זיך מיט יידישע קינדער גיין פונעם חדר, און אנשטאט א „גוט
מארגן״ פלעגט ער זיי, אף קאטאוועס, געוויינטלעך, איבערקרימען ווי
זיי ריידן „טאטעלי־מאמעלי״, טרייסלען בשעת מעשה מיט א פאלע,
נישט צו מיינען דערביי חלילה עמעצן באליידיקן, נאר גלאט אזוי אין
גוטן מוט. יידישע קינדער אבער, צאן־קדשים, יעקבס אייניקלעך, וואס
לערנען חומש מיט רש″י, האבן זיך דווקא געפונען פאר אזא זאך באליידיקט און האבן אים אפגעענטפערט מיט א יידיש לידל, וואס כאטש
מאקאר האט די ווערטער נישט געקאנט פארשטיין, נאר פונעם נוסח
און פון זייער לאכן האט ער גאנץ גוט ארויסגעזען, אז דאס מיינט מען
אים דערלאנגען ביזן ביין אריין, און מאקאר האט קיין טעות נישט
געהאט. אט האט איר דאס לידל אליין:
    
 קישקעס קאכן
    
 אין דער וואכן!
    
 מיר א ברויט,
    
 דיר א טויט!
    
 מיר א וואגן,
    
 דיך באגראבן!
    
 מיר א שליטן,
    
 דיך באשיטן!
    
נארישע קינדער! ערשטנס, איז די מעשה פונקט קאפויר: ברויט
האט מאקאר, נישט זיי; אף א שליטן פארט מאקאר, נישט זיי! און
צווייטנס, ווי אזוי שטעלן זיך דאס איין יידישע קינדער, זיי מעגן זיין
א גאנצער מנין, זאטשעפען זיך מיט מאקארן, ער מעג זיין איינער?
מאקאר האט, נישקשה, א פאר ידים, וואס קאן באשטיין פאר צען גוטע
שארפע שפיציקע קעפלעך פון די בעסטע צען יידישע חדר־יינגלעך.
מאקאר האט זיי דעמאלט נאך, אוי־אוי, געגעבן צו פארשטיין דעם פשט
פונעם פסוק, וואס זיי האבן געלערנט אין חדר: „ה ק ו ל  ק ו ל
י ע ק ב  ו ה י ד י ם  י ד י  ע ש ו״...
    
שפעטער, אז מאקאר האט געשטודירט אין „פריכאדסקאיע״, האט
ער געהאט מיט זיי באגעגענישן זומער אין פעלד, הינטער דער שטאט,
און ווינטער אפן אייז, בשעתן גליטשן זיך, און אלע מאל האט געמוזט
ארויס עפעס א מחלוקת צווישן ביידע צדדים. אף דעם נאמען „זשיד״,
וואס אייגנטלעך, איז דאך עס גאר א געוויינלעך ווארט, ווי למשל
„פארך״, האבן זיי אים גראב געענטפערט: „סוויניא״, און אף זייערע
איינגעגעסענע ליצנות האט ער זיי געענטפערט מיט קלעפ און האט זיי
גאנץ אפנטלעך באוויזן, ווי אזוי די קינדער ישראל אנטלויפן פאר די
פלשתים, און ווי אזוי די פלשתים יאגן זיי נאך פון הינטן מיט שטעקענעס
און מיט שטיינער, הוקען און טיוקען און פייפן און סוויסטשען:
    
 „א טיו ― טיו, זשידי, היי!
    
 טער ― טער ― טער!...״
  
ה.
  
באווייזט, ווי אזוי עס ווערט פון אן אנטיסעמיט א פילאזאף
    
ווייטער פון דער „פריכאדסקאיע״ איז מאקאר נישט געגאנגען; ער
איז געבליבן, נישט דא געדאכט, א יתום, געירשעט פון די עלטערן א
קליין שטיבל מיט א שטיקל גארטן, און א יודע־ספר איז ער דאך געווען,
האט ער זיך באלד א ווארף געטאן צו דער „סלוזשבע״, זיך גענומען צו
דער פען, באקומען אן אויסגעשריבן הענטל און געווארן אין דער כתרילעווקער מעשטשאנסקע אופראווע שרייבער, און נאכדעם סעקרעטאר, און
נאכדעם כל ולך ― און דארט האבן זיך ערשט אנגעהויבן זיינע באגעגענישן מיט זיין רעכט באקאנט־ווערן מיט די כתרילעווקער יידן...
    
די סטיטשקעס, וואס ער האט מיט זיי געהאט, זיינען תחילת געווען
אפילו נישט אזוי געפערלעך. ביידע צדדים האבן זיך באנוגנט נאר מיט
שארפע אנצוהערענישן, מיט שטעכווערטלעך און מיט ליצנות איינס
אף דאס אנדערע. ער זיי: „איצקא, בערקא, איי וויי, שבת, קוגל!״ און
זיי אים: „וואשע־בלאהאראדי״ מיט א שנעל איבערן קאלנער און מיט
אן אנצוהערעניש, אז דארט קריכט עפעס ארום...
    
עס מאכט זיך אמאל, הערט איר, אן אנצוהערעניש, וואס איז
ערגער צען מאל ווי אין טאטן אריין געשאלטן, און פאראן ווערטער,
וואס זיינען ערגער טויזנט מאל פון פעטש. און אף ווערטער זיינען
דאך די כתרילעווקער יידן די ערשטע בריות, די גרעסטע מזיקים אין
דער וועלט! פאר א גלייכווארט וועט אייך א כתרילעווקער, ווי עס איז
שוין באוווסט אף דער גאנצער וועלט, ניט זשאלעווען גיין צען מייל
צופוס, ריזיקירן מיט פרנסה, איינשטעלן כמעט דאס לעבן. א כתרילעווקער עני, א מקבל, דער וואס גייט איבער די הייזער, אז ער קומט
נאך א נדבה און מע גיט אים ניט, בעט ער, מע זאל אים כאטש לאזן
זאגן א משל, און סע מאכט זיך אפטמאל, אז ער באקומט פאר אזא
משל א מיאוסן פסק; ער עפנט טאקע מיטן קאפ די טיר, ס׳איז אבער
אלץ כדאי ― אבי ארויסגעבראכט א גלייכווערטל. אט אזעלכע לייט
זיינען מיינע כתרילעווקער, און איר האט א טעות, אויב איר רעכנט, אז
מע וועט זיי איבערמאכן, און אויב איר מיינט, אז איך טו מיך מיט
זיי שעמען... נאר מיר קערן זיך אום צוריק צו אונדזער מאקאר.
    
אומזיסט־אומנישט האבן זיך די כתרילעווקער יידן געקויפט א
מסוכנעם שונא. זיי האבן זיך פארגעסן אינעם פסוק:  ה ז ה ר  ב ג ו י
ק ט ן. זיי האבן געמיינט, אז מאקאר וועט אייביק זיין א שרייבערל אין
דער מעשטשאנסקע אופראווע. זיי האבן פארגעסן, אז ער איז א „טאטנס
א קינד״ און שניידט זיך אף א טשין. און מערקווירדיק! זיי האבן גאר
קיין צייט ניט געהאט זיך ארומקוקן, איז שוין מאקאר אויסגעוואקסן
א גרויסער, א געזונטער, מיט געדיכטע שווארצע וואנצעס, מיט א רויטן
אקאלעשעק און מיט א קנעפל אפן קאשקעט! און קוים האט ער אנגעטאן דאס קנעפל, אזוי האט ער זיך באלד אויסגעבויגן, ארויסגעשטעלט דעם בויך, געווארן העכער און גרעבער ווי ער איז געווען, באקומען א פאר ברייטע אקסלען מיט א מאדנעם שפאן ― גאר נישט דער
מאקאר! ער הייסט שוין גאר א נייעם נאמען ― מאקאר פאוולאוויטש,
און איז א גוטער ברודער מיט אלע פריצים אין שטאט: מיטן וועטערינאר, מיטן פעלדשער און מיטן פאסטמייסטער, און מיט אלע.
    
די גוט־ברודערשאפט זיינע מיטן פאסטמייסטער איז אים מער צו־נוץ געקומען, ווי אלע אנדערע באקאנטשאפטן, מחמת דא, אף דער
פאסט, איז געווען א קוואל, פון וואנען ער האט געשעפט זיין השכלה
און אלע וויסנשאפטן פון דער איינציקער גאזעט „די פאן״, וואס פריער
האט זי דורכגעקוקט, געוויינלעך, דער פאסטמייסטער אליין. נאכדעם
מאקאר פאוולאוויטש, און נאכדעם שוין דער אבאנענט פון דער גאזעט,
א פריצל פון זלאדיעווקע, ניט ווייט פון כתרילעווקע, וואס איז ניט
קראנק געווען צו לייענען די נייסן שפעטער מיט עטלעכע טעג, דער
רוח וועט אים נישט נעמען, ער שפילט סיי ווי סיי טאג ווי נאכט אין
סטוקעלקע און באנעמט די שכנים אלע ארום און ארום ווו זיי האבן
ערגעץ א גראשן. אזוי האט געזאגט דער פאסטמייסטער אליין, און מא־קאר פאוולאוויטש האט דערווייל געהאט צו לייענען און פון וואס צו
ריידן. און מחמת „די פאן״, ווי ס׳איז באוווסט, איז דאך א יידישע
צייטונג, זי טראגט שטארק אפן קאפ די יידן, זארגט זיך פון זייערט־וועגן, זוכט מיטלען ווי ארום מע זאל זייערע פטור ווערן, פארשטייט
זיך, טאקע פון זייער טובה וועגן, האט דאס געגעבן אונדזער מאקארן
שטאף אף צו באקענען זיך גוט מיט יידן ארום און ארום פון אלע זייטן,
און ער איז געווארן מיט גאטס הילף א חריף א געזונטער אין יידישע
ענינים, א גאון־עולם אין תלמוד און אין שלחן־ערוך און אין אלע יידי־
  
שע דינים און מנהגים: מכוח פראצענט נעמען, מכוח אפנארן און אויסנארן, און אפילו מכוח באנוצן קריסטלעך בלוט אף פסח. די אלע זאכן
האבן אונדזער פילאזאף מאקאר אזוי שטארק פאראינטערעסירט אז ער
האט דאס געוואלט דערגיין טאקע פונעם מקור, פונעם שורש, טאקע
בא די כתרילעווקער יידן אליין, וואס כאטש ער האט זיי פיינט, ווי א
ייד חזיר, פונדעסטוועגן האט ער צווישן זיי גוטע פריינט, וואס ער
לעבט מיט זיי נאך עד היום גאר קיין מעשה ניט.
  
ו.
  
מרדכי־נתן דער נגיד און טעמע־ביילע זיין „פרוי״.
    
איינער פון די ערשטע גוטע פריינט מאקארס אין כתרילעווקע איז
מרדכי־נתן דער נגיד און דער חשוב אין שטאט, וואס איז שקול כנגד
א סך, א סך אנדערע בעלי־בתים.
    
דער נגיד מרדכי־נתן, ווי געוויינלעך, א נגיד, האלט די שטאט בא
זיך אין בוזעם, טוט מיט איר וואס ער וויל, ווארעם ער איז א בעל־טאקסע, ער איז גבאי, ער איז ראש וראשון, ער איז דער רעדלפירער,
ער איז אלץ ― מיט איין ווארט, ער איז דער נגיד. כאטש, אז מע
וויל שמועסן אין תוך אריין: אין וואס באשטייט זיין נגידותשאפט ―
דאס ווייס קיינער נישט. למשל, אז איר וועט אנכאפן א כתרילעווקער
און א פרעג טאן אים: וויפל, א שטייגער, פארמאגט מרדכי־נתן? וועט
ער זיך אפשטעלן, זיך א נעם טאן באם בערדל, א מאך טאן מיטן קאפ
און אויסציען מיט א ניגון און מיט א טיפן זיפץ דערביי:
    
― מרדכי־נתן? חוץ זיין שאדן אף מיר געזאגט געווארן, כאטש
האלב, כאטש א הונדערט־חלק; איר שפילט זיך מיט מרדכי־נתנען?
מרדכי־נתן איז א ייד א נגיד!
    
― וואס־זשע הייסט א נגיד? אין וויפל, א שטייגער, קאן מען
אים שאצן?
    
― שאצן? שייך זאגן שאצן? עס לאזט זיך דען אפשאצן?
    
― פארט וואס האט מרדכי־נתן?
    
― מרדכי־נתן? ערשטנס, האט מרדכי־נתן א שטוב אן אייגענע.
    
― נו?
    
― מיט א הויף אן אייגענעם.
    
― נו?
    
― מיט ציגן עטלעכע.
    
― נו?
    
― היינט א קלייט? א שארפע קלייט!
    
― נו?
    
― היינט די טאקסע?
    
― נו?
    
― ווידער א מאל נו און אבער א מאל נו, וואס האט איר זיך צע־נוקעט? א יידן איז דיר נאך קארג! וואס האט איר געוואלט? ער זאל
עפענען א באנק? שיטן מיט גאלד? פארן אין קארעטעס?
    
און דער כתרילעווקער גייט אוועק פון אייך א ברוגזער ― און
איז גערעכט. ווארעם וואס קאן א מענטש פארלאנגען מער ווי מרדכי־נתן איז, אז ער איז פארט דער נגיד, פארט דער ראש וראשון, פארט דער
חשוב אין שטאט? ווער איז גבאי אין חברה־קדישא? ווער איז ראש
וראשון? ווער איז תקיף אין שטאט? מרדכי־נתן. ווער מאכט אלע
שבת־צו־נאכטס א מלווה־מלכהלע פאר די שבעה טובי־העיר? מרדכי־נתן. ווער איז א חשוב בא נאטשאלסטווע? מרדכי־נתן. הכלל ― מרדכי־נתן, מרדכי־נתן!
    
מרדכי־נתן, פארשטייט איר, ווייס ווי אזוי מע באדארף זיך באגיין מיט א וועלט, ווי אזוי מע באדארף פירן מיט נאטשאלסטווע. אלע
פרייטיק־צונאכטס האט ער צו־גאסט בא זיך אף פיש דעם פריסטאוו.
דער כתרילעווקער פריסטאוו איז א גרויסער ליבהאבער פון יידישע פיש,
און אלע מאל, ווען ער עסט זיי, קאן ער זיך גארניט אפלויבן, ווי אזוי
גוט מע קאכט בא יידן פיש, ווי בעטעמט זיי זיינען, זיס ווי צוקער ―
ממש ער לעקט די פינגער.
    
― נעמא לוטשע יאק זשידאווסקא ריבא סטיארטעם כרענאם! ―
זאגט ער אלע מאל מיט דעם אייגענעם נוסח.
    
דעם בעל־הבית און דער בעל־הביתטע איז דער קאמפלימענט, אפנים, שטארק געפעלן, מחמת זיי קוועלן ביידע, ווערן ברייטער ווי לענגער, שוויצן אזש פאר תענוג, און מרדכי־נתן וויל איינריידן דעם גאסט,
אז ס׳איז פאראן בא יידן נאך בעסערס ווי פיש מיט כריין. דער גאסט
וויל ניט גלייבן:
    
― דהיינו?
    
― דהיינו...
    
און מרדכי־נתן זוכט עפעס אזעלכעס בא יידן, וואס זאל זיין נאך
בעסער פון פיש מיט כריין, און האט מורא ארויסזאגן. צימעס? טאמער בלייבט ער ווארטן ביזן צימעס ― וואס דארף ער אים? קוגל?
טאמער הייסט ער עפענען דעם טשאלנט אין מיטן פרייטיק־צו־נאכטס?
א קשיא אף א מעשה, וואס עס קאן זיך טרעפן מיט א יידישן קוגל?...
און מרדכי־נתן קומט־אפ מיט א קליין געלעכטערל: „כע־כע״. דערויף
ענטפערט אים דער גאסט: „כע־כע־כע״. און מרדכי־נתן איז צופרידן,
וואס יענער לאכט, העלפט ער אים לאכן: „כע־כע־כע־כע!״ און בשעת
מעשה דערלאנגט דער גאסט דעם בעל־הבית מיטן עלנבויגן אין זייט
אריין און א שמייכל צו דער בעל־הביתטע, און דער בעל־הבית מיט
דער בעל־הביתטע ווערן צעשמאלצן פאר תענוג.
    
פלוצעם כאפט זיך אויף דער גאסט, ווישט זיך אויס די הענט און
דאס מויל מיטן קלאר ווייסן טישטעך פונעם טיש, פארשפילט זיך
אף אלע קנעפ און טוט א זאג שוין ערנסט, אן א שום סימן פון ליצנות:
    
― צייט אף „סלוזשבע״!...
    
און מרדכי־נתן מיט טעמע־ביילען שטייען אויף לכבוד דעם גאסט
אים באגלייטן, קוקן אים אין פנים אריין מיט אזעלכע אויגן, ווי א הונט
קוקט אפן בעל־הבית, וויל וויסן מיט וואס ער שמעקט, בייגן זיך און
נייגן זיך און בעטן אים, ער זאל חלילה ניט פארגעסן קומען איבער־אכטאג שבת...
    
― מיטן קאפ אין דער ערד! ― בענטשט אים די בעל־הביתטע
אף דער זייט טיר און קאכט און זידט און ברענט אפן מאן, וואס טאג
ווי נאכט, און אפילו שבת, האט ער צו טאן מיט נאטשאלסטווע. מרדכי־נתן הערט און שווייגט. ער האט אנגענומען א פולע מויל מיט וואסער און שווייגט. א מאדנער מענטש אט דער מרדכי־נתן! דער
מחבר פון דער געשיכטע קאן זיך נישט איינהאלטן און כאפט אראפ
דעם פארטרעט פונעם דאזיקן פארל, בכדי באקאנט צו מאכן מיט זיי
די גאנצע וועלט.
    
מרדכי־נתן איז א ייד א הויכער מיט לאנגע הענט, אליין איז ער
דאר און טרוקן, און מחמת די באקן סטערטשען, קומט אויס דאס פנים
פירעקעכדיק, ווי בא א כינעזער, און קוים־קוים באוואקסן מיט א שיטער
בערדל. די ליפן זיינען בא אים תמיד צו, דאס מויל אביסל אף א
זייט, זעט אויס, ווי ער האלט א סוד בא זיך שטענדיק פארבארגן, און
שטענדיק איז ער ערנסט, און דער שטערן איז פול מיט קנייטשן, און
רעדט נישט קיינמאל הויך, קיין איבעריק ווארט נישט. נאר דעמאלט,
ווען ער קומט זיך צונויף מיט נאטשאלסטווע, איז דאס גאר אן אנדער
מרדכי־נתן: די קנייטשן פונעם שטערן צעגייען זיך, ווערן פארשווונדן,
דאס פנים הייבט אן צו שיינען און די ליפן ווערן אפגעשלאסן, און
דאס מויל גלייכט זיך אויס, הייבט אן צו ריידן ― שוין גארניט דער,
גאר אן אנדער מרדכי־נתן. טאמער ווייסט איר, צוליב וואס קאכט ער
זיך אזוי אין נאטשאלסטווע? נאר צוליב כבוד, צוליב גדלות. בכדי
טאמער וועט א מאל א כתרילעווקער עפעס דארפן האבן, וועט ער קומען
צו גיין מיט א געבעט: „סטייטש, רב מרדכי־נתן, ווער נאך איז אזא
חשוב בא נאטשאלסטווע, ווי איר?״ צוליב דעם איינעם ווארט „חשוב״
איז בא אים כדאי, סע זאל אים קאסטן אי בזיונות, אי געלט ― א
מאדנער מענטש אט דער מרדכי־נתן!
    
מרדכי־נתנס ווייב ― טעמע־ביילע די נגידית איז דווקא א יידענע
א נידעריקע און א גראבע, זעט אויס ווי א מעשן שטויסל, אדער ווי א
בייכיק סאמאווארל מיט א קליין שפיציק טשייניקל אף דער קאנפארקע.
ווי גראב און קיילעכיק זי איז פון אונטן, אזוי קליין און שפיציק איז
דאס קעפל, און שטענדיק זידט דאס, דאס בייכיקע סאמאווארל, זידט
און זשומעט, אין כעס אפן מאן, אין כעס אף דער דינסט, אין כעס אף
די כתרילעווקער ציגן, אין כעס אף די כתרילעווקער ווייבער, אין כעס
אף דער גאנצער וועלט! דאס גאנצע גליק איז, וואס סיי דער מאן, סיי
די דינסט, סיי די כתרילעווקער ציגן און ווייבער, סיי די גאנצע וועלט
הערן זי, ווי פסח דעם קאטער, אדער ווי המן דעם גראגער. דער מאן
האט צו טאן שטענדיק מיט קהלשע געשעפטן, מיט נאטשאלסטווע; די
דינסט טוט איר אף צו־להכעיס, ברענט־צו די קאשע, פארשרפהט די
קארטאפלעס, זידט־איבער די מילך אין אויוון; די כתרילעווקער ציגן
טוען איר צום טויט, שפרינגען אפן דאך און צופן איינציקווייז די
שטרוי פון דער סטריכע; די כתרילעווקער ווייבער דערגייען איר די
יארן אין מארק בא די פיש, אין יאטקע באם פלייש, אין שול בא די
תחינות און להבדיל אין באד אפילו... ניין, די וועלט האלט ניט פון
טעמע־ביילען! און מסתמא איז דא פארוואס. א וועלט איז נישט משוגע...
    
אצינד, אז מיר האבן זיך באקענט מיטן דאזיקן פארל, קאנען מיר
שוין, דאכט זיך, רויק גיין ווייטער, צו די איבעריקע נפשות, וואס מרדכי־נתן דער נגיד רייבט זיך ארום זיי אזוי שטארק.
  
ז.
  
דער „אדון־בפקדך״ באם נגיד אין קלייט און אין שטוב
    
דער אנדערער גאסט בא מרדכי־נתן דער נגיד איז אונדזער באקאנטער מאקאר, מאקאר פאוולאוויטש. נאר ניט קיין שטוב־גאסט ― א
קלייט־גאסט, א גאסט, וואס קומט צו אים אפט אין קלייט אריין, אין
דער שניט־קראם. מרדכי־נתנס שניט־קראם, דארפט איר וויסן, איז דאס
ערשטע געווענטשניט אין כתרילעווקע, וואס דארטן קריגט איר אחוץ
דעמיקיטאן, ריפס, ליוסטרינע, פארוסינע, ציץ און זאנע און מאדעפא־לאן, אויך דראפ און טריקא און שעוויאט און סאמעט און אטלעס און
סאטין און מוסלין און אלצדינג, וואס א הארץ גלוסט ― „נאך די לעצטע מוסטערן, וואס מע קריגט דאס ניט אפילו אין יעהופעץ״. אזוי
זאגט מרדכי־נתן, און אזוי זאגט מרדכי־נתנס ווייב, טעמע־ביילע, און
אזוי זאגן מרדכי־נתנס קלייט־משרתים, און גייט זאגט זיי, אז ניין!
אלע פריצים פון כתרילעווקע און פון דער סביבה זיינען מרדכי־נתנס
קונים, און דאס רוב קריסטן גלייבן אים אף נאמנות. אז מרדכי־נתן
אליין זאגט זיי נאר דאס ווארט „בנאמנות״, דינגט מען זיך שוין ניט.
טעמע־ביילע מעג זיך שווערן מיט כל השבועות שבעולם, איז דאס
ארויסגעווארפן, און מרדכי־נתנס איין ווארט „בנאמנות״ איז קודש
קדשים. אט אזוי איז דאס ― קיין קשיות פרעגט מען ניט.
    
אויך מאקאר איז איינער פון מרדכי־נתנס קונים, וואס האנדלען
מיט אים אף נאמנות. מאקאר איז זיינער א קונה שוין פון לאנג, נאך
פון יענער צייט, אז ער איז נאך ניט געווען מאקאר פאוולאוויטש, נאר
מאקארקע, און וואס דעמאלט פלעגט מרדכי־נתן אים ניט וועלן געטרויען אף בארג קיין פאדעם אפילו; ער פלעגט זיך ניט שעמען אים זאגן
גאנץ פשוט:
    
― נתן מעות לקח קמח, וואשי הראשי, נאשי טאוואר.
    
שפעטער, אז מאקאר איז געווארן א שטיקל מאכער אין דער
אופראווע, האט אים שוין מרדכי־נתן געעפנט א קרעדיט, געוויינטלעך,
אף א קוויטעלע, א וועקסעלע, געזאגט אים בשעת מעשה שוין מיט א
שמייכעלע, האלב אף גוייש, האלב אף לשון־קודש:
    
― נע וויבאטשייטע, פאניטשע, שלום בבית משכון בקעשענע...
    
נאך שפעטער, אז מאקאר האט אנגעטאן א קנעפל און א הענג־קאלנער, האט אים מרדכי־נתן געעפנט א שיינעם קרעדיט, און מאקאר
פאוולאוויטש, אז ער קומט אריין אין שניט־קראם אריין, טראגט אים
מרדכי־נתן אקעגן דאס בענקל און בענטשט אים מיט א טיטל „וואשע
וויסאקאבלאהאראדיע״, און מאקאר פאוולאוויטש צעלייגט זיך גאנץ
ברייטלעך, פארווארפט א פוס אף א פוס, פאררויכערט א פאפיראס און
שמועסט זיך אויס מיט מרדכי־נתנען גאנץ פראסט, בלשון „דו״, גאר
פריינטלעך:
    
― עי, פאסלושאי, מרדכי־נאס!
    
און מרדכי־נתן שטייט פאר אים מיט א געמאכטן דרך־ארץ, מיט
א געמלאכהטן רעספעקט, און טראכט זיך בשעת מעשה: „פון וואנען
האסטו זיך גענומען אהער, אדון בפקדך?״ און דער „אדון בפקדך״
מאכט א רייד מכוח יידן, יידישע געשעפטן, שאכער־מאכער, און לאזט
ארויס אלע מאל א הויכן געלעכטער מיט א מאדנעם הוסט, וואס דערלאנגט מרדכי־נתנען, ווי מיט אן ארשין אין דער זיבעטער ריפ, נאר ער
האלט זיך איין און שמייכלט מיט א פאסקודנע געמאכט שמייכעלע, וואס
ווען מרדכי־נתן זאל זיך קאנען אנקוקן בשעת מעשה אין שפיגל, וואלט
ער זיך אליין נמאס געווארן.
    
דער שמועס פונעם „אדון בפקדך״ דרייט זיך אלץ ארום אזעלכע
זאכן, וואס מרדכי־נתן הערט זיי אין דער לינקער פאה, אין איין אויער
אריין, פונעם אנדערן ארויס; וואס ווייטער־ווייטער גייט ער אריבער אף
אזעלכע ענינים, וואס מרדכי־נתן קאן עס שוין ניט הארכן, למשל: ער
פרעגט בא אים, צי ס׳איז אמת, וואס די יידן שילטן אלע שבת אין שול
די איבעריקע פעלקער מיט דער תוכחה, און שפייען אפן קלויסטער, און
אז א קריסט גייט אוועק פון א יידן, באדארף מען אויסגיסן נאך אים
די פאמעניצע? וכדומה אזעלכע שטותערייען, וואס ניט געשטויגן, ניט
געפלויגן.
    
מרדכי־נתן וויל זיך אויסדרייען פון זיינע הענט, פארשלאגט אים
האקע־באקע, מכוח אופראווע, מכוח קאראבקע, סוועטשנע סבאר. ווער־וואס? ער לאזט זיך נישט פארדרייען די ציין, כאטש גיב אים א קרענק!
ער טרעט־צו צו אים איין מאל פאר אלע מאל: ער זאל זיך אים נאר
מודה זיין. מרדכי־נתן פרוווט זיך מיט א ליצנות, פרעגט אים: „ווו
האט דאס זיין וויסאקאבלאהאראדיע געשטודירט אזעלכע דינים?״ מא־קאר קוקט אים גלייך אין די אויגן אריין און פאלט אף אזא מין המצאה:
ער טוט אים א כאפ פלוצעם אומגעריכט, ווי זאגט מען ― צוגעקוועטשט
צו דער וואנט:
    
― נו, און בלוט?
    
― וואסער בלוט?
    
― פסח?... מצה?... הא?...
    
און מרדכי־נתן פאלט אויך אף א גלייכער המצאה: ער טוט א
ריר דעם אדון איבער דער פלייצע, א גלעט דעם הענג־קאלנער, און מיט
א פאסקודנע געלעכטערל פון א הונט א חונפניק טוט ער אים א זאג,
אז דער אדון איז א גרויסער לץ, כע־כע־כע! און אז דער אדון הייבט
זיך אויף און גייט אוועק, זאגט אף אים מרדכי־נתן א שבח, אז דער
„אדון בפקדך״ איז א שווערער אדון, דאס הייסט, מע קאן אף אים
ניט זאגן, ער זאל זיין א רשע ― חלילה! נאר גלאט א כלב־שבכלבים...
    
איינמאל ― ס׳איז געווען שבת באטאג ― איז מרדכי־נתן דער
נגיד געזעסן אין שטוב און געלערנט א פרק; פלוצעם עפנט זיך די טיר
און עס קומט אריין... מאקאר כאלאדנע! פריער האט זיך אונדזער
נגיד אביסל ווי דערשראקן, פארווונדערט: ווי קומט דער „אדון בפקדך״
אהער פלוצעם נאכן שלאף? נאכדעם האט ער אים געמאכט זייער א
פריינטלעך פנים און מיט א שמייכל געבעטן אים זיצן, אויסגעטאן דאס
שבתדיקע היטל און געבליבן אין דער יארמלקע און א געשריי געטאן
צום ווייב:
    
― טעמע־ביילע! הער נאר, גיב אהער עפעס אין מויל אריין!
    
טוט מאקאר א מאך מיט דער האנט:
    
― מע דארף ניט. איך בין געקומען צו דיר מכוח אן ענין, ס׳איז
א סוד...
    
דערהערט דאס ווארט „א סוד״, כאפט זיך אויף מרדכי־נתן און
וויל צוקייטלען די טיר. נעמט אים אן מאקאר בא דער האנט:
    
― מע דארף ניט, ס׳איז ניט אזא סוד, וואס מע זאל זיך דארפן
פארשליסן. איך האב דיך נאר געוואלט פרעגן א קלייניקייט, דו ביסט
א קלוגער מענטש און אן ערלעכער, בא דיר וועל איר וויסן דעם רעכטן
אמת.
    
מרדכי־נתן גלעט זיך די פאות מיט גדלות און איז שטארק צופרידן
פונעם קאמפלימענט. די אויגן ווערן אים אזש ווי מיט פעטן איבערגעצויגן. ער ווערט צעשמאלצן פאר תענוג, און סע טוט אים באנג, וואס
ס׳איז קיינער נישטא דערביי.
    
― מסתמא האסטו דאך געהערט די מעשה מיטן מיידל? ― פרעגט
אים מאקאר און קוקט אים גלייך אין די אויגן אריין, ווי א סלעדא־וואטעל.
    
מרדכי־נתן שטעלט אויף די אויערן, ווי א האז.
    
― מיט וואסער מיידל?
    
― מיטן מיידל, וואס יידן האבן זי געקוילעט און האבן אפגעצאפט
פון איר דאס בלוט און באהאלטן דאס אף פסח.
    
פריער צעלאכט זיך מרדכי־נתן מיט זיין דריבנע געלעכטער: כע־כע־כע! און נאכדעם ווערט דאס פנים בלאס און גרין און די אויגן צינדן
זיך אן מיט פייער.
    
― שקרים וכזבים! ― זאגט מרדכי־נתן און טרייסלט מיטן קאפ,
און די פאות שאקלען זיך.
    
― סטייטש, מע שרייבט אין די גאזעטן! ― זאגט אים מאקאר
און לאזט ניט אראפ פון אים קיין אויג.
    
― די גאזעטן לייגן, ווי די הינט! ― שרייט־אויס מרדכי־נתן.
    
― די גאזעטן שרייבן, אז ס׳איז פאראן א פראטאקאל. ― פרוווט
זיך מאקאר אים איבערשפארן. ― איך האב אליין געלייענט, אז ס׳איז
פאראן א פראטאקאל.
    
― שקר וכזב! ― שרייט מרדכי־נתן אין איין קול און טרייסלט
מיט דער יארמלקע, און די פאות ציטערן.
    
― וואס איז שקר וכזב? ― פרעגט אים מאקאר, שוין רויט פאר
כעס. ― דאס, וואס איך דערצייל דיר? צי דאס, וואס סע שטייט אין
פראטאקאל?
    
― אלצדינג איז שקר וכזב! אלצדינג! פון אנהייב ביזן סוף! ניט
געשטויגן, ניט געפלויגן!
    
בשעת מעשה מאכט מרדכי־נתן מיט די הענט, מיטן פנים, מיט
די אויגן, מיט די פאות און מיט אלע אברים און ציטערט אזש פאר
כעס. מאקאר האט אים קיינמאל ניט געזען אזוי אין כעס, און האט
דערפון אפגעלערנט זיך א פשט, אז ניט אומזיסט איז דער ייד אזוי
אויפגעטראגן. די משמעות, אז ס׳איז אמת די מעשה; אניט, וואס
שרייט ער אזוי? וואס ווארפט ער זיך אזוי? נאר אן עזות פון א יידן
― זאגן אף אלצדינג, וואס סע שטייט געשריבן, אז ס׳איז שקר וכזב!
און מאקאר כאלאדנע שטייט אויף מיט גרויס גרימצארן, רוקט אן אף
זיך דאס היטל מיטן קנעפל און טוט א זאג:
    
― פאר אזעלכע ווערטער וועסטו האבן צו געדענקען!
    
און ער לאזט זיך גיין צו דער טיר, און תיכף נאך אים שטייט
אויף מרדכי־נתן און האט שוין חרטה אף דער גאנצער מעשה און וויל
אים איבערבעטן, פארקערעווען אים צוריק, און ער לויפט אים נאך:
    
― פאני!... וואשע וויסאקאבלאהאראדיע!... מאקאר פאוולא־וויטש!... מאקאר פאוולאוויטש!...
    
בלאטע! מאקאר פאוולאוויטש איז שוין לאנג אף יענער זייט טיר,
און מרדכי־נתן דער נגיד איז אויס מענטש פאר הארצווייטיק און פאר
גריזאטע, טאמער האט ער טאקע געזאגט אן איבעריק ווארט, דער רוח
האט אים אנגעטראגן! און ווי אף צו־להכעיס, קומט אן טעמע־ביילע
און טשעפעט זיך צו צו אים, ער זאל איר זאגן, וואס האט דא געטאן דער
„אדון בפקדך״? וואס איז ער אזוי גיך אוועק? און למאי האט ער
אזא קלאפ געטאן מיט דער טיר?
    
― גיי פרעג אים! ― האט איר מרדכי־נתן געענטפערט מיט
כעס.
    
― זע נאר, זע, ווי ער איז דאס א ביסל אין כעס! אף וועלכער
זייט ביסטו דאס אויפגעשטאנען היינט, און וואס פאר א חלום האט זיך
דיר געחלומט?
    
― היפטל קרויט!!! ― שרייט אויס מרדכי־נתן דער נגיד אף
אזא קול, אז דאס ווייב איז שיער נישט געפאלן חלשות, און ער אליין
האט זיך איבערגעשראקן פאר זיין שטימע, און אויך די דינסט, א
שווארץ ווייבל א ליטוועטשקע, איז אריינגעלאפן פון קיך, נישט טויט,
נישט לעבעדיק, מיט א גוואלד:
    
― א קלאג צו אייך! איר האט דאך מיר איבערגעשראקן אף
טויט!
    
איז טעמע־ביילע אנגעפאלן אף איר און צעלאזט זיך מיט ביידע
קולאקעס, און מרדכי־נתן אף זיי ביידע, און ס׳האט זיך אויסגעלאזט מיט
א סקאנדאל, וואס ס׳איז גארנישט כדאי דאס צו באשרייבן.
  
ח.
  
כתרילעווקע איילט זיך אין וועג אריין
    
פון דעמאלט אן האט זיך אנגעהויבן פאר כתרילעווקע א צייט פון
צרות, יסורים און אומזיסטע פחדים. קיינער האט נישט פארשטאנען וואס
איז די מעשה, וואס מאקאר כאלאדנע איז געווארן נאך א גרעסערער
שונא־ישראל, ווי ער איז געווען, און פארוואס זעט מען אים נישט באם
נגיד אין קלייט? דער נגיד אליין האט זיך, אפנים, געשעמט און אראפגעשלונגען די מעשה, נישט דערציילט קיינעם, און מאקאר האט געגראבן
ווי ווייט ער האט געקאנט, זיך גערייצט מיט די כתרילעווקער יידן, זיי
אנגעזאגט אלע מאל א נייע בשורה, אז נישט לאנג נאך וועלן זיי דא
געוועלטיקן, מע וועט בא זיי נעמען דין וחשבון: פון וואנען נעמט זיך
צו זיי זייער גוטס? מענטשן וואס הארעווען נישט, גראבן נישט און
זייען נישט און שניידן נישט, נאר מע עסט פונעם גרייטן ― פארוואס
קומט דאס זיי? וכדומה אזעלכע טענות, וואס ער האט זיך מיט זיי
אנגעלייענט אין דער גאזעט „די פאן״. און פונקט אין יענער צייט האט
זיך אים געטראפן דער בזיון מיט האפקען, וואס ער איז דורך איר געשטרויכלט געווארן, שיער נישט אריין אין א גרויסן אומגליק, ווי מיר
האבן שוין דערמאנט פארבייגייענדיק אין א פריערדיקן קאפיטל. און
אז גאט האט געהאלפן, מאקאר איז ארויס פונעם עסק ריין, האט ער
ערשט דעמאלט אנגעהויבן גראבן אף די כתרילעווקער יידן, זיי געגעבן
אנצוהערעניש, אז אט־אט וועט מען מיט זיי לערנען בלק, און גראד
דעמאלט איז אנגעקומען דאס גוטע בריוול פונעם שוחטס איידעם, וואס
איז געגאנגען מיד ליד איבער דער גאנצער שטאט, און זיידל מיט זיינע
„בלעטער״ האט אונטערגעגעבן היץ, געגאסן בוימל אפן פייער, און
מעשיות זיינען געגאנגען איבער דער שטאט, איינע שרעקלעכער פון דער
אנדערער, און ס׳איז ארויס א קלאנג, אז דא אין כתרילעווקע וועט אין
גיכן אויך זיין „דאס אייגענע״...
    
פון וואנען האט זיך עס גענומען? ווער איז דער ערשטער, וואס
האט ארויסגעלאזט דער דאזיקן קלאנג? ― דאס ווייס מען נישט עד
היום און מע וועט דאס נישט וויסן קיינמאל, אייביק! דער היסטאריקער, וואס וועט זיך נעמען אמאל באשרייבן די געשיכטע פון די כתרילעווקער יידן, אז ער וועט קומען צו דעם שטיקל צייט, לייענען די אלע
פאפירן מיט די אלע בלעטער, וועט ער געוויס בלייבן פארטראכט מיט
דער פעדער אין האנט, זיינע מחשבות וועלן אים פארטראגן ווייט־ווייט...
    
מע ווייס נישט, ווי אזוי דאס איז געווארן און פון וואנען דאס האט
זיך גענומען, נאר ס׳איז ארויס א נייס אין שטאט, אז מע גייט אף
כתרילעווקע, דריי דערפער מיט א מאל... און אין איין פרימארגן איז
געווען כתרילעווקע אויפגעשטאנען ווי איין מענטש, און מע האט זיך
גענומען פאקעווען, קינדער און בעטגעוואנט און שמאטעס, דאס גאנצע
ביסל כתרילעווקער ארעמקייט, ראטעווען ווי פון א שרפה און קלייבן
זיך אין וועג אריין ― וווהין? וווהין די אויגן וועלן טראגן! בשעת
מעשה האבן מוטערס ארומגענומען זייערע ברעקלעך קינדער, צוגעטוליעט
צו דער ברוסט און מיט טרערן אין די אויגן זיי געקושט און געהאלדזט
און געהאלובעט, גלייך ווי עמעצער האט זיי געוואלט חלילה אוועקנעמען,
גלייך ווי עמעצער דארף זיי האבן...
    
און כתרילעווקע האט אנגעהויבן צו שליסן איין קלייט נאך דער
אנדערער, קוקנדיק איינס אויפס אנדערע און באהאלטנדיק זיך איינס פון
דאס אנדערע, און מע האט זיך געאיילט, געכאפט איטלעכער וואס פריער,
וואס גיכער. כוועדארן האט מען יענעם פרימארגן שיער נישט צעריסן
אף שטיקלעך. איטלעכער האט אים געשלעפט צו זיך העלפן פאקעווען,
אונטערגערוקט אים פון אלע זייטן, אז קיינער זאל נישט זען, ווער א
גריוונע און ווער א פיטאקל. קיינמאל איז כוועדאר נישט געווען נאך
אזא חשוב אין כתרילעווקע, ווי יענעם טאג, און קיינמאל האט נאך
כוועדאר אזוי נישט מאסף ממון געווען, ווי דעמאלט, און מע האט אים
אזוי אנגעשטאפט מיט געלט, ביז ער האט א שפיי געטאן: „נעכיי יאמו
סטא טשערטיוו אי אדנא ווידמא!״ ― און איז אוועק אהין, ווו אלע
מאל, און געמאכט א שיינע כוסה לכבוד די כתרילעווקער בעלי־בתים,
וואס פארן אוועק, און אז ער איז געווארן רעכט פארטיק, האט ער אנגעהויבן ארבעטן, מאכן מיט די קולאקעס און שרייען, אז ס׳איז שוין
לאנג צייט, מע זאל פטור ווערן פון די כתרילעווקער יידן ― און, מעשה
שטן, האט באדארפט דורכגיין פארביי סאמע מאקאר כאלאדנע מיטן
אדון דעם פאסטמייסטער און דערהערן, ווי כוועדאר ארבעט מעשים אף
די יידן, האבן זיך ביידע אדונים אפגעשטעלט און דערזען, אז די יידן
פאקעווען זיך, גרייטן זיך עפעס זייער שטארק אין וועג אריין, איז דאס
זיי געווען קשה, און זיי האבן זיך גענומען ביידע נאכקוקן: וווהין לויפן
דאס די יידן?
    
דאס נאכקוקן פון די אדונים האט אנגעמאכט נאך א גרעסערע
בהלה צווישן די יידן און מע האט אוועקגעווארפן דאס פאקעווען זיך;
כאפט דער רוח דאס בעל־הבתישקייט! דאס לעבן, דאס לעבן איז
טייערער!... און מע האט אפגעדונגען ווו ס׳איז געווען ערגעץ א פורל,
א פערדל, א פאר אקסן, און מע האט זיך געלאזט אין וועג אריין באצייטנס, און גיך־גיך, בחפזון, כמעט אזוי כאפנדיק, ווי בשעת מען איז
ארויסגעגאנגען פון מצרים.
    
פריער פון אלע זיינען געפלויגן די אדלערס, געוויינטלעך, די
כתרילעווקער בעלי־עגלות מיט די גרויסע בוידן און ביידלעך; דארט
זיינען געזעסן רב מרדכי־נתן דער נגיד מיט זיין גאנצער משפחה און די
אלע איבעריקע נגידים מיט זייערע משפחות. נאך זיי האבן זיך געשלעפט
די גויישע פורלעך, אנגעזעצט מיט ווייבער און מיט קינדער און מיט
אלע קראנקע נפשות, און הינטן זיינען געגאנגען די מאנצבילן, די געמיינע בעלי־בתים, דאס וואס סע ווערט אנגערופן דער המון, נעבעך
עולה־רגל געווען מחילה צו פוס, און געגאנגען גיך, מורא געהאט זיך
ארומקוקן, טאמער יאגט מען זיי נאך פון הינטן, טאמער בעט מען זיי
חלילה צוריק...
    
שטיל איז געווארן אין כתרילעווקע, ליידיק, פוסט, ווי אף א בית־עולם. נישט געבליבן קיין נפש. פון לעבעדיקע נפשות זיינען געבליבן אין
שטאט נאר די ציגן, דאס גאנצע יידישע פארמעגן אין כתרילעווקע, און
האפקע די געשטופלטע, און דער בעדער מיט דער בעדערן, און, להבדיל
באלף אלפי הבדלות, דער אלטער רב רב יוזיפל.
    
איבער די דאזיקע אלע לעבעדיקע נפשות וועלן מיר ריידן פון איטלעכן אין א באזונדער קאפיטל.
  
ט.
  
לאזט זיך אריין א ביסל אין חקירה
    
די געלערנטע, וואס גיבן זיך אפ מיט דער נאטור, וואס קוקן זיך
צו און ווייסן די טבע פון יעדן באשעפעניש, פון איטלעכס גרעזעלע,
ווייזן אויף מיט ראיות, אז קיין זאך אף דער וועלט גייט נישט לאיבוד,
ווערט נישט פארפאלן, שטארבט נישט אוועק. אט דאס וואס מיר זאגן,
למשל, אז דער בוים איז געוואקסן, די צווייגן האבן געבליט, געגעבן אונדז
פירות; נאכדעם האבן מיר די פירות אפגעריסן און אויפגעגעסן, די
צווייגן האבן אפגעבליט, די בלעטער זיינען אפגעפאלן, דעם בוים האבן
מיר אויסגעהאקט, דאס האלץ האט זיך אויסגעהייצט ― דאכט זיך, אן
עק? אויס בוים? ניין, ― זאגן די געלערנטע ― ס׳איז נישט אזוי די
מעשה! דער בוים, זאגן זיי, האט זיך נאר צעטיילט אף זיינע יסודות;
פון די פירות זאגן זיי, האבן מיר געהאט חיות, די בלעטער האבן מיר
געשמעקט, דאס האלץ האט אונדז געווארעמט, און דער בוים האט געלעבט, און מיר האבן געלעבט, און אז מיר זיינען געשטארבן, האט מען
אונדזער קערפער אריינגעלייגט אין דער ערד אריין, און מיר זיינען זיך
צעגאנגען אף יסודות; אף אונדזער קבר איז אויסגעוואקסן א גרעזעלע,
דאס גרעזל האט געגעסן די ציג און באקומען דערפון מילך, די מילך האט
געטרונקען דאס קליינע קינד, געהאט דערפון חיות, געוואקסן, אויסגעוואקסן, אפגעלעבט און געשטארבן, צעטיילט זיך ווידער אף יסודות,
ווידער א גרעזעלע, ווידער ציגן, ווידער מילך, ווידער קליינע קינדער,
און אזוי ווייטער און ווייטער, ביז עק וועלט.
    
איר שטויסט זיך שוין מסתמא, וווהין די חקירה גייט? דאס גייט
אף די אלטע צעווארפענע קברים פונעם אלטן כתרילעווקער בית־הקברות
פון כמה וכמה יארן. די דאזיקע קברים און די דאזיקע ציגן און די
דאזיקע יידן אין כתרילעווקע ― דאס אלצדינג איז אינאיינעם א מין
קייט, וואס קייטלט זיך פון א סך, א סך יארן, און מי יודע, וויפל יאר
עס וועט זיך נאך אזוי קייטלען...
    
אויב איר ווילט וויסן, וויפל יאר כתרילעווקע איז א יידישע שטאט,
באדארפט איר נישט זוכן אין די אלטע בלעטער פון דער היסטאריע ―
איר וועט זיי נישט געפינען. איר דארפט זיך נאר מטריח זיין אפן אלטן
כתרילעווקער בית־עולם און באטראכטן די אלטע־אלטע קברים מיט די
אלטע אפגעריבענע מצבות, פראסטע הילצערנע מצבות, פראסטע גרויע
שטיינער, וואס שטייען כורעים, אנגעבויגן פון א סך א סך יארן: ווו־ניט־ווו
ווארפן זיך דורך אף די שטיינער האלב־אפגעריבענע בלייכע אותיות: „דא
ליגט באהאלטן א ייד א רב, א צדיק אזעלכער און אזעלכער״; „דא ליגט
באהאלטן א אשה צנועה און חכמה אזעלכע און אזעלכע״. דאס יאר איז
שווער איבערצולייענען ― נאר מע פארשטייט, אז ס׳איז שוין לאנג, ווארעם א סך מצבות זיינען שוין לאנג צעפאלן, און א סך קברים זיינען שוין
לאנג פארוואקסן מיט גראז, און ציגן, די כתרילעווקער ציגן, וואס האבן
נישט וואס צו עסן, שפרינגען אריבער דעם שוין לאנג איינגעפאלענעם
פארקאן און פאשען זיך אף דעם דאזיקן גראז, און ברענגען אהיים פולע
אייטערס מיט מילך, און די ארעמע יידישע קינדער אין כתרילעווקע האבן
וואס צו עסן, פון וואס צו ציען כוח. און ווער ווייס, ווער די דאזיקע ציגן
זיינען? אפשר שטעקט אין זיי א נשמה פון א מענטשן, און נאך פון א
גאנץ נאענטן מענטשן? ווער ווייס, ווי נאענט עס זיינען געבונדן צווישן זיך
די דריי מינים: דאס אלטע כתרילעווקער בית־הקברות, די דאזיקע
ציגן, וואס פאשען זיך דא, און טאקע זיי אליין, במחילה כבודם, איך מיין
די כתרילעווקער יידן?
    
אף אזא מין חקירה האט מיך ארויפגעטריבן דאס אויסזען פון די
דאזיקע ציגן אין יענעם טאג, וואס די כתרילעווקער יידן זיינען זיך צעלאפן און איבערגעלאזט אף גאטס גענאד זייער גאנץ פארמעגן, זייערע
ציגן.
    
אין דרויסן איז געווען נאך פסח, דער שניי איז שוין לאנג אראפ
פון דער ערד, געלאזט דאס יונגע גרעזעלע זאל זיך שפראצן, ציען צו
דער ווארעמער זון און באגרינען און באשיינען גאטס וועלט און יעדן
ארט, ווו מענטשן לאזן דאס וואקסן. כתרילעווקע איז אבער ― אוי וויי!
― נישט קיין ארט פון פריש גראז און נישט קיין ארט פון שמעקענדיקע
ביימער. כתרילעווקע איז אן ארט פון בלאטע, פון זאמד און פון פאראך
און פון געדיכטער פארעיפושטער לופט, וואס מע קאן פון איר דערווארגן
ווערן, און פון נאך א סך אזעלכע גוטע ליבע זאכן. גרין גראז קאנט איר
געפינען נאר סיידן אפן בית־עולם, און אהין האט דאס מיך מיין כוח
הדימיון, מיין פאנטאזיע, אוועקגעטראגן אין יענעם טאג פון דער גרויסער
בהלה, און דארט האב איך באטראכט די גאנצע טשערעדע פארלאזטע,
  
פאריתומטע ציגן, און עס האט מיר פארקלעמט דאס הארץ, ווי אף די
ציגן נעבעך, אזוי אויך אף די קליינע יידישע קינדער, וואס זיינען געבליבן דעם טאג אן א ביסל מילך. קוקנדיק אף די ארעמע ציגן ווי זיי
שטייען, מעלה־גרהן, מאכן מיט די בערדלעך, קוקן משונה־מאדנע נאריש־פארטראכט, האט זיך מיר אויסגעוויזן, אז זיי זאגן צו מיר: „פעטער!
אפשר ווייסט איר, ווו זיינען אונדזערע בעלי־הבתים און בעל־ביתטעס?
צו וועלכע גוטע יאר זיינען זיי זיך צעלאפן?...״
    
איך לאז איבער דאס פעלד, דאס הייליקע ארט פון כתרילעווקע,
און גיי מיר דורך מיט אייך אין שטאט אריין, זען די איבעריקע נפשות,
וואס זיינען איבערגעבליבן פון דער גרויסער בהלה אין כתרילעווקע.
    
דאס מיינט מען דעם בעדער מיט דער בעדערן און זייער קעסטקינד, דעם אלטן שוואכן רב יוזיפל.
  
י.
  
שמועסט וועגן דעם רב רב יוזיפל
    
א סך מאל האב איך אייך דערמאנט און ארויסגעבראכט אין מיינע
אמתע, נישט־אויסגעטראכטע מעשיות איינעם פון מיינע באליבטסטע
פארשוינען, דעם רב און דעם רבין פון כתרילעווקע, רב יוזיפל, און קיינמאל האב איך זיך נישט אפגעשטעלט אף אים, איך זאל אייך מיט אים
באקענען, ווי עס געהער צו זיין. איך ווייס, אז ס׳איז פון מיר א גרויסע
עוולה. לאם איך כאטש אט א ממלא זיין דעם דאזיקן חסרון.
    
רב יוזיפל איז אן אלטער מאן, א זקן און א קראנקער און פון תמיד
אן נישט קיין איבעריקער גבר, א צעבראכענער גוף, דערפאר אבער מיט
א נשמה א גאנצע, א געזונטע און א ריינע: און דווקא אין דעם דאזיקן
קראנקן גוף האט גאט אריינגעזעצט די דאזיקע תמיד־יונגע און שטענדיק
פרישע נשמה און אנגעזאגט איר, זי זאל זיך האלטן, לאנג האלטן, ביז
עס וועט קומען די רעכטע צייט, וועט איר גאט אליין זאגן: „קום, שוין
צייט אין גן־עדן אריין״...
    
און געוויס אין גן־עדן אריין ― ס׳איז גאר קיין ספק נישט! ווארעם
דעם גהינום מיטן חיבוט־הקבר מיט די אלע איבעריקע גוטע זאכן, וואס
ווארטן אף אונדז דארטן, האט שוין אונדזער רב יוזיפל, דאנקען גאט, איבערגעלעבט דא, אף דער וועלט. נישטא איין צרה, איין שלאק, איין פורעניות,
 וואס רב יוזיפל האט דאס נישט פארזוכט פון דעם וואס לעבט אייביק.
 דער וואס לעבט אייביק האט, אפנים, געוואלט אויספרווון זיין געטרייען
 קנעכט רב יוזיפל, האט ער געהאלטן אין איין שיטן אף אים צרות פון דער
 ברייטער האנט, כדומה למשל, ווי מע באשיט א חתן מיט ניסלעך. איינס
 נאכס אנדערע האט ער בא אים צוגענומען די קינדער, פריער, געוויינטלעך, גוט אנגעמוטשעט זיי; נאכדעם ― דאס ווייב פרומע־טעמע
די רביצן, די צדיקית, וואס זי איז געווען פאר אים א געטרייע מאמע;
נאכדעם האט ער אים צוגעבויגן א ביסעלע צו דער ערד, אים מזכה געווען
מיט שיינע עטלעכע קרענק אף דער עלטער, אים איבערגעלאזט ווי אפן
וואסער, עלנט און ארעם און שוואך. און בכדי ער זאל פילן דעם אמתן
טעם פון גיהנום, האט ער אריינגעגעבן א זין די כתרילעווקער יידן, זיי
זאלן קרוינען א נייעם רב, א יונגן רב, און אים, דעם אלטן רב יוזיפל,
זאל מען אף דער עלטער בעטן מחילה און באזעצן אים ערגעץ באם בעדער
מיט דער בעדערין, ער זאל דארטן דערלעבן דאס איבעריקע ביסל יארן.
דא האט דער רבונו־של־עולם געקאנט רעכענען פאר זיכער, אז דער דאזיקער רב יוזיפל וועט שוין מסתמא געוויס זינדיקן מיטן מויל כאטש,
אזוי ווי איוב פארצייטן האט זיך אויך געמענטשלט אזוי לאנג, ביז ער
האט זיך נישט געקאנט מער איינהאלטן און פארשאלטן זיך דאס געביין.
    
נישט אזא מענטש אבער איז געווען אונדזער אלטער רב יוזיפל, א
סך, א סך זאכן איז רב יוזיפל דערגאנגען מיט זיין אייגענעם שכל. ער
איז דערגאנגען מיט זיין אייגענעם שכל, אז אלע צרות און יסורים, וואס
דער אייבערשטער האט אים מזכה געווען, איז ― איינס פון די צוויי:
אדער דאס איז נאר א פרווו, אן אנשיקעניש פון זיין ליבן נאמען, אן
אפקומעניש דא, אף דער נארישער זינדיקער וועלט, בכדי ער זאל דארטן
באקומען דערפאר זיין שכר בכפל כפלים, אדער ער האט דאס טאקע
כשר פארדינט; און טאמער נישט ער אליין פאר זיינע אייגענע זינד
― איז פאר זיינע ארעמע זינדיקע ברידער, די קינדער ישראל, וואס
זיינען ערב איינס פאר׳ס אנדערע און זיינען מחויב אפקומען איינס
פאר׳ס אנדערע, ווי א מין ארטעל, למשל, וואס טאמער כאפט מען
איינעם אין א גנבה, באדארף ליידן דאס גאנצע ארטעל, איטלעכער וועדליק אויף זיין חלק... אזוי איז רב יוזיפל דערגאנגען מיט זיין אייגענעם שכל, און האט זיך אף זיין לעבנס־טאג קיינמאל נישט באקלאגט,
זיך אויסגעטאן פון דער וועלט מיט אלע אירע תענוגים, זי לחלוטין
מבטל געווען מיט א שמייכל פון א גרויסן, גרויסן פילאזאף, און דערמיט
האט ער זיך געקויפט גרויס ליבשאפט בא די כתרילעווקער לייט, וואס
כאטש ער איז שוין קיין רב בא זיי נישט געווען, און די הכנסות, וואס
האבן געהערט צו אים, האט שוין צוגענומען דער נייער רב, פונדעסטוועגן
האט ער געהאט דעם זעלבן כבוד וואס תמיד, דעם זעלבן אויבנאן אין
בית־המדרש, און אפילו דער נאמען „רבי״ איז אים אויך איבערגעבליבן,
ווי פריער. דער חסרון איז אבער געווען, וואס מיטן נאמען „רבי״ אליין
קאן מען נישט לעבן; דער גוף מאנט זיך זיינס, וואס ס׳נישט איז, אבי
עפעס אין מויל אריין, צו דערהאלטן די נשמה... זיינען די כתרילעווקער לייט געפאלן אף א המצאה: אזוי ווי די כתרילעווקער באד איז
דאך א קהלשע באד, זאל די הכנסה פון דער באד געהערן צום אלטן רב,
און דארטן טאקע זאל ער וווינען. דאס הייסט, נישט אין באד גופא;
נאר אזוי ווי בא דער באד איז פאראן א שטיבל, דארט ווו ס׳זיצט
דער בעדער מיט דער בעדערן, איז דארט פאראן אן אלקערל, וועט ער
זיך קאנען דארטן רויק זיצן און לערנען.
    
לערנען? סע רעדט זיך אזוי: ווי קאן שוין רב יוזיפל לערנען, אז
די ראיה איז אים, נישט פאר אייך געדאכט, אזוי געשלאגן, אז קוים
וואס ער זעט די ליכטיקע שיין? פונדעסטוועגן, האט קיין יסורים נישט.
א תלמיד־חכם, ווי אלט ער זאל נישט זיין, געפינט ער זיך אן ארבעט.
קאן ער נישט לערנען אינעווייניק, לערנט ער  א ו י ס וו יי נ י ק, זאגט
ער עפעס, דאוונט ער, אדער גלאט אזוי ער טראכט. און טראכטן איז
דא פון וואס! פון דער וועלט טראכט דער אלטער רב יוזיפל, און פון
דעם בורא פון דער וועלט, פון דעם באשאפער, וואס ער איז גערעכט
און אלע זיינע  ט ו ע כ צ ן  זענען רעכט! און פון זיין פאלק ישראל,
וואס ער שטראפט דאס, ווי א ליב קינד, און פון אלע איבעריקע פעלקער,
און פון אלע באשעפענישן אף דער ערד, פונעם גרעסטן וויזלטיר ביז
דער מינדסטער מילב, ביזן קלענסטן ווערעמל אונטערן שטיין, וואס ער
טוט טאן שפייזן מיט זיין ברייטער האנט. דערפון איז אפצולערנען א
קל־וחומר: „מה־דאך א מילב, א ווערעמל אזוי, היינט לא כל־שכן שוין
א מענטשן, און לא כל־שכן א ייד!״... אזוי טראכט זיך רב יוזיפל
און איז צופרידן מיט גאט און מיט דער וועלט און מיטן פאלק ישראל
און מיט זיך און מיט זיינע געדאנקען, וואס ער זאגט זיי ארויס נישט
איין מאל גאנץ הויך, אלע זאלן הערן. און ווי אומעטום, אזוי זיינען
אויך אין כתרילעווקע פאראן מענטשן חקרנים, גריבלער, וואס האבן ליב
פרעגן קשיות; פרווון זיי זיך א ביסל אפלצעווען פון אלטן רבין און
פרעגן אים א קלאץ־קשיא:
    
― איר זאגט, א מילב? א ווערעמל, זאגט איר? ענטפערט זשע
אונדז, רבי, א תירוץ דערויף: ווי באלד, אז דער אייבערשטער איז יא
אזא גרויסער גאט און א גוטער גאט און א דערבארעמיקער גאט, וואס
שפייזט אפילו א ווערעמל אונטערן שטיין, היינט למאי שפייזט ער נישט
זיינע כתרילעווקער יידעלעך? שוין זשע זיינען מיר קלענער פון א מילב,
קלענער נאך פונעם קליינעם ווערעמל, וואס אונטערן שטיין?...
    
― וואס פאר א קינדער איר זייט! ― ענטפערט זיי דער אלטער
מיט א שמייכעלע. ― איך וועל אייך געבן א משל מיט א מלך. א שטייגער,
שטעלט אייך פאר, דער מלך האט אייך געלאזט בעטן צו זיך אף דער
סעודה, זייט איר געקומען אין פאדערשטן חדר און דערזען, אז אין
פאדערשטן חדר איז עפעס נישט אזוי גראם און ליכטיק, האט איר גענומען און זיך אומגעקערט צוריק. אזוי איז דאס אויך. איך פרעג נאר איין
זאך: וואס פאר א ווערט האט פאר אייך דאס ביסל יסורים און בזיונות
דא אינעם ענגן פ ר ו ז ד ו ר, אינעם פאדערשטן חדר, אקעגן יענעם
גרויסן  ט ר ק ל י ן, דעם שיינעם רייכן פאלאץ פון עולם־הבא דארטן,
ווו די ווענט זיינען פון גין־גאלד, די ערד פון ריין זילבער און די שטיינער
בריליאנטן? דארט, ווו דאס לעבן איז אייביק, דארט, ווו די נשמות
פון די צדיקים זיצן אויבן־אן און טוען זיך אן וווילטאג און האבן הנאה
פון דער לויטערקייט פון דער שכינה, און הקדוש־ברוך־הוא אליין באדינט
זיי, טראגט זיי אונטער אין גאלדענע בעכערס דעם בעסטן וויין און
אף גאלדענע טעלערלעך די פיש פונעם לויתן מיט פלייש פונעם שור־הבר...
    
די לעצטע ווערטער, דאס הייסט: „וויין״, „לויתן״ און „שור־הבר״
― דאס לייגט שוין צו, געוויינטלעך, רב יוזיפל, ווי א צוגאב פאר דעם
פראסטן עולם, וואס וויל נישט וויסן פון קיין רוחניות און פון קיין
שכינה. א פראסטער ייד דארף האבן א פראסט שטיקל פיש, מיט א
שטיקל געבראטנס ― און דאס איז אין כתרילעווקע איינע פון די זייער
זעלטענע זאכן, וואס נאר שבת און יום־טוב קאן מען זיך אזעלכעס פארגינען, און דאס ― נישט אלע מאל. פאר אזעלכע ווייכע גוטע רייד האט
  
מען ליב אין כתרילעווקע דעם אלטן רב דאס חיות, און מער פון אלע ―
דער פראסטער עולם, און מער פונעם פראסטן עולם ― דאס בארימטע
פארל, דער בעדער מיט דער בעדערן פון דער אלטער כתרילעווקער קהלשער
באד, וואס פון זייערטוועגן שענקען מיר א באזונדער קאפיטל אין דער
דאזיקער באשרייבונג.
  
יא.
  
אדם הראשון מיט חווהן אין גן־עדן
    
אויב עס האט א זין דאס, וואס שמעיה אדער פישל קארעספאנדענט
― דער וואס שרייבט קארעספאנדענציעס אין אלע בלעטער און מע
דרוקט זיי נישט ― זאגט אף דער כתרילעווקער באד, אז זי איז א „גן־עדן־התחתון״ דארף אייך נישט אויסווייזן אזוי ווילד דאס, וואס די כתרילעווקער ליצני־הדור האבן א נאמען געגעבן בערקע דעם בעדער א ד ם־ה ר א ש ו ן, און חווה די בעדערן האבן זיי געקרוינט מיט א צונעמעניש
ד י  מ ו ט ע ר  ח וו ה. פון וואנען האט זיך גענומען דער דאזיקער
נאמען ― איז שווער צו זאגן. אפשר דערפאר, וואס די בעדערן האט
געהייסן חווה, האט דער מאן אירער שוין במילא געפאסט צו הייסן אדם?
און אפשר דערפאר, ווייל דאס בארימטע פארל האט זיך געפונען אינעם
דאזיקן גן־עדן פון כמה וכמה יארן, אפגעשיידט פון דער גאנצער וועלט,
און געלעבט ווי אין גן־עדן? צי אפשר דערפאר, ווייל די כתרילעווקער
יידן און ווייבער האבן געהאט מער פון אלעמען די זכיה צו זען דאס
דאזיקע פארל אין דעם זעלבן קאסטיום, וואס אדם מיט חווהן האבן
געטראגן אין גן־עדן, איידער זיי האבן פארזוכט פונעם עץ־הדעת? אזוי
צי אזוי ― דאס מוזן מיר מודה זיין, אז די כתרילעווקער לצים זעצן צו
עמעצן א נאמען, איז ער ווי געבארן, ווי צוגעשניטן, אויפגענייט, אויסגעפרעסט און אנגעמאסטן ― און „פארניצט געזונט״! עס האט זיך
אויסגעוויזן איטלעכן באזונדער, אז קיין אנדער נאמען קאנען זיי גארנישט
האבן. ווי אזוי דען זאל מען רופן א פארפאלק, וואס פארברענגען אלע
זייערע יארן דארטן, בארג־אראפ, העט־ווייט פון שטאט ארויס, ווייט פון
דער בארימטער כתרילעווקער שטענדיקער בלאטע, סאמע באם ברעג טייך,
דארט, ווו גרינע ווערבעס שטייען אנגעבויגן, קוקן אריין אין וואסער אריין;
דארט, ווו זומער־צייט הערט מען זשאבעס קוואקען, גראגערן און פאר־גראגערן דעם קאפ? אזא ערטל קאן מען טאקע אנדערש נישט רופן ווי
גן־עדן, און אזא פארפאלק, ווי דער בעדער מיט דער בעדערן, זיינען
באמת אדם מיט חווהן אין דעם דאזיקן גן־עדן, וואס זיינען ווי באשאפן
געווארן איינס פאר דאס אנדערע מששת ימי־בראשית: ער א הויכער,
א געזונטער, א ברייט־בייניקער, אן אויסגעדינטער סאלדאט מיט א קאלטענעוואטער בארד, מיט א וואטאווע גלאנצנדיקע קאפאטע און מיט
שטענדיק אונטערגעבונדענע שטיוול, און זי ― א הויכע, א געזונטע, א
פעטע יידענע מיט א שווארץ גלאנצנדיק געשטופלט פנים, נאר מיט
גוטע גרויע אויגן, מיט א קעסטלדיקער פאטשיילע אפן קאפ און מיט
שטענדיק אן אונטערגעשטעקט קליידל, וואס ס׳האבן זיך ארויסגעזען פון
דעם א פאר גרויסע פיס אין מאנצבילשע גרויסע שטיוול. קיין זאך אף
דער וועלט האט דאס פארל נישט געוווסט אחוץ דער באד: אדער מע
הייצט די באד, אדער מע רייניקט די באד, אדער מע פארריכט די באד
― קיינמאל זיצט מען נישט ליידיק, סיידן באנאכט, אז אלע פייערן
ווערן פארלאשן, דעמאלט זעצן זיך אוועק אדם מיט חווהן איבער א טעפל
קארטאפליעס און מע פארקלייבט זיך ווינטער אפן אויוון און זומער אין
דרויסן בא דער פריזבע, און קיינעם, קיינעם איז אין כתרילעווקע נישט
אזוי גוט, ווי דעם דאזיקן פארל. קיינער, קיינער האט נישט אזא שטענדיקע פארזארגטע פרנסה, ווי אדם מיט חווהן. אז קיין ראטע צאלן באדארף
מען נישט, און קונים איז מען קיינמאל נישט זשעדנע, ווארעם ווי ארעם
די שטאט זאל נישט זיין ― אן א באד קאן זיך א ייד נישט באגיין. אמת,
קיין גרויסע גליקן קאן מען דערפון נישט מאכן, קאפיטאלן קאן מען
נישט קלייבן, און קיין הייזער אייגענע קויפן אוודאי נישט. ווארעם וואס
צאלט א כתרילעווקער ייד, מישטיינס געזאגט, אז ער קומט שוין ערב־שבת אין מרחץ אריין? היינט וויפל האלץ נעמט צו די באד, אז דער
קעסל בסך־הכל איז שוין אלט, און די שטיינער זיינען צעפאלן, און די
ווענט לייכטן זיך דורך, און פון דער סטעליע קאפעט. יעדער קאפ, וואס
פאלט אפן הוילן לייב פון די נאקעטע בעלי־בתים, טוט א ברי, א ברען,
ברענט אויס א שטיק פלייש, מע טוט אזש א טאנץ אונטער און א מאך
בשעת מעשה: „איף ― אוי!״ ― ווי די רשעים אין גיהנום, בשעת מע
טרייבט זיי אף צעגליטע טשוועקעס. און דער עולם לאזט אויס דאס
ביטערע הארץ אפן בעדער, שילט אים אן א פולן קאפ, און ער, דער
בעדער, טוט זיך זיינס: גיסט וואסער אפן הייסן שטיין און ווארטשעט
זיך אין בארד אריין: „איר פארשטייט א מעשה? אויסגעבויט א באד
נאך פאר כמעלניצקיס צייטן און ווילן ס׳זאל נישט קאפען!״ און ער
פארריכט אלע מאל מיט זיינע אייגענע הענט די אלטע באד, פארשטעקט
די ווענט, פארלאטעט דעם דאך, שפארט אים אונטער מיט אן אבאפעלעק
און רייניקט אפט די מקווה, בכדי די כתרילעווקער חכמים זאלן זיך נישט
ווערטלען און נישט זאגן קיין המצאות, אז זיי הערן דארטן זשאבעס
קוואקען... און אדם הראשון שטייט אויף גאנץ פרי, ווען גאט אליין
שלאפט נאך, שלעפט מיט די געזונטע גראבע ידים אן עמער נאך אן
עמער און זעצט בשעת מעשה גאנצע שטיקער תהילים אויסווייניק מיט
א ניגון, און דאס קול זיינס קלינגט, הילכט, לאזט זיך הערן פון דער
באד ארויס און קייקלט זיך מיטן ווינט איבער די ברעגן פונעם טייך און
ווערט פארפאלן העט־ווייט דארטן, אזש אף יענער זייט טייך, ווו א
פויגל האט זיך פארקליבן אף א צווייגל פון א בוים, שארכט שטילערהייט,
שאקלט זיך און רייניקט דעם פיסק און טראכט מכוח אנבייסן...
    
און אינעווייניק אין שטיבל, וואס בא דער באד, איז נאך שטאקפינצטער. דארט זיצט חווה די בעדערן איבער א שנויץ און פארריכט
דעם „רבינס״ גרעט, וואס זי אליין טאקע האט דאס אים נעכטן אויסגעוואשן. פארלאטעט ווו ערגעץ א ריס און נייט־צו ווו מע דארף א קנעפל,
דער „רבי״ זאל האבן וואס אנצוטאן, אז ער וועט אויפשטיין פונעם
שלאף.
    
פונעם שלאף? מישטיינס געזאגט, דאס שלאפן וואס דער אלטער
רב יוזיפל שלאפט, אז אט נישט לאנג האט ער אפגעפראוועט חצות און
אקערשט, ווי מע זעט נישט, כאפט ער זיך אויף, גיסט אפ נעגל־וואסער
און נעמט זיך צו עבודת־הבורא, הייבט אן „זאגן״... וואס זאגן ―
ווייס זי נישט אקוראט, נאר אז ער זאגט, איז א מחיה צו הערן! איטלעכס
ווארט ממש צעגייט זיך אין אלע אברים!
    
און די בעדערן שטייט אויף פאוואלינקע, גייט אף די שפיץ־פינגער,
נעמט זיך שטילערהייט צו דער מולטער, אויסמאכן די חלה אף שבת.
    
― קוקאריקו! ― ציט אויס א ווייסער האן מיט רויטלעכע פליגלען,
שפרינגט אראפ צוליב דעם טאקע פון די באנטענעס גלייך אף דער שוועל,
מיינט, אז ער האט דא געטאן עמעצן מי יודע וואס פאר א טובה דערמיט,
וואס ער האט אויפגעוועקט דעם עולם צו דער ארבעט.
    
― א קיש אין דער ערד אריין! ― מאכט צו אים חווה און טרייבט
אים דורך מיט ביזיונות און שיט אים אפ מיט ווערטער. ― קיש־קיש צו
אלדע שווארצע יאר! צי מע דארף, צי מע דארף נישט, ער ווייס נאר
קוקאריקו! ווארט־ווארט, וועסט זיך נאך א ביסל בא מיר אונטערהא־דעווען, וועל איך דיך אוועקטראגן צום שוחט, וועט דיר שוין זיין א
קוקאריקו! וועסט שוין בא מיר קוקאריקען!
    
די דאזיקע אלע דיבורים, וואס חווה איז מכבד דעם האן דעם עזות־פנים, זיינען אבער ארויסגעווארפן: דער „רבי״ איז שוין במילא אויפגעשטאנען, שוין לאנג אפגעגאסן נעגל־וואסער און גענומען זיך צו עבודת־הבורא, און ער „זאגט״ שוין... וואס ער זאגט ― ווייס ניט חווה
אקוראט, נאר אז ער זאגט, איז א מחיה צו הערן! איטלעכס ווארט ממש
צעגייט זיך אין אלע אברים! און זי טראגט אים אונטער מיט גרויס
דרך־ארץ א טעפל ציקאריע, הייסע און געשמאקע, און סע זעצט א
פארע, און סע שמעקט טעם גן־עדן.
    
 יב.
  
דער רב רב יוזיפל האט א גוטע עלטער
    
די המצאה, אז דער אלטער רב רב יוזיפל זאל לעבן פון דער פרנסה
פון דער כתרילעווקער קהלשער באד, איז געווען איינע פון יענע גליקלעכע
המצאות, וואס נאר אין כתרילעווקע קאן מען פאלן אף אזא גלייכער זאך.
בערקע דער בעדער, אדער אדם הראשון, וואס האט אף זיין אייגענעם
חשבון, אייגנטלעך, באדארפט על־פי כתב באהייצן מיטן האלץ פון דער
באד אויך דאס בית־המדרש, להבדיל, האט סיי ווי סיי געלאזט פרירן
די בעלי־בתים א גאנצן ווינטער, געפונען אלע מאל אן אנדער תירוץ:
דער פראסט איז צו גרויס, דאס האלץ איז נאס, א טומאן אין דרויסן,
וכדומה אזעלכע פזמונות, וואס נישט געשטויגן, נישט געפלויגן ― לאז
ער כאטש אויסהאלטן רב יוזיפל דעם רב אף דער עלטער, מען האט אים
שוין מוחל געווען דאס בית־המדרש! און וואס דארף, מישטיינס געזאגט,
אן אלטער ייד, און א רב, ובפרט נאך אזא ייד, און אזא רב, ווי רב
יוזיפל, וואס אפילו אין די גוטע יארן איז בא אים אלצדינג געווען גוט?
די רביצן אליין, פרומע־טעמע עליה השלום, פלעגט דערציילן אף איר
מאן, אף רב יוזיפלען, אז ס׳איז בא אים אלצדינג רעכט. ווען, למשל,
מע גיט אים עסן הייסע קוילן, עסט ער; ער בריט זיך, נאר ער עסט.
אזא מין מפונק איז דאס געווען. היינט בפרט נאך איצט אף דער עלטער!
איין זאך איז נאר שלעכט: ס׳וועט אים זיין בא זיי א ביסל ענגלעך.
איז דא אן עצה: אדם מיט חווהן קאנען גאנץ פיין שלאפן אין באד, און
„דער רבי״ אין שטוב. די באד מיט דער שטוב איז במילא איין שטוב,
שטייען אונטער איין דאך. נאך א מעלה האט די באד, וואס ווינטער איז
דארטן ווארעם, טאקע ווי אין א גן־עדן. אמת, די דאזיקע מעלה איז
א מעלה נאר ווינטער, און קומט זומער ― ווערט פון דער מעלה א
חסרון. ס׳איז אזוי הייס, אז נישט נאר אין באד ― אין שטוב קאן מען
צעגאנגען ווערן פון היץ. איז אבער פאראן אן אנדער עצה: שלאפט מען
אין דרויסן. זומער אין דרויסן איז דאך טויזנט מאל בעסער ווי אין שטוב,
ובפרט נאך דא, באם ברעג טייך, איז דאך טאקע א גן־עדן. אמת די
דאזיקע מעלה האט אין זיך אויך א שטיקל חסרון, וואס איבער די זשאבעס איז דא, באם ברעג טייך, אוממעגלעך צו שלאפן. איז דער תירוץ:
למאי אין שטוב? אין שטוב בא זיי איז דען נישטא קיין זשאבעס? עס
האט זיך דען נישט געטראפן חווה די בעדערן וויפל מאל, אז זשאבעס
זאלן איר שפרינגען גלייך אין פנים אריין אדער פון בעט, אדער פון דער
דייזשע, אדער גאר פון אויוון ארויס?... בקיצור, מע האט דעם „רבין״
באגלייט אין שטוב, און אדם מיט חווהן האבן זיך באזעצט אין גן עדן,
דאס הייסט אין באד, און האבן אכטונג געגעבן אפן „רבין״, ס׳זאל אים
דא זיין גוט, ער זאל האבן אלצדינג צו דער צייט, דאס עסן צו דער צייט
און דאס טרינקען צו דער צייט. און מיט דער צייט זיינען זיי צו אים
געווארן שטארק צוגעבונדן, ליב געקריגן, אזוי ווי עפעס אן אייגענעם.
    
גערופן האט זיי דער אלטער רב יוזיפל „קינדערלעך״, און זיי אים
― „רבי״. און נישט אומזיסט, ווארעם זיי האבן אף זייער גאנצן לעבן
ביז אהער נישט געהערט אזויפיל תורה, וויפל זיי האבן זיך אנגעהערט דא
פונעם אלטן רב רב יוזיפל אין איין טאג. און אלצדינג וואס זיי האבן פון
אים געהערט איז בא זיי געווען א נייס. ער האט אויסגעזען בא זיי אין די
אויגן, ווי א מענטש, וואס איז נאר־וואס געקומען צו פארן פון זייער א
ווייטער מדינה און דערציילט זיך אן אזעלכע חידושים, וואס מע האט זיי
קיינמאל נישט געהערט. און אפילו נישט געזען אין חלום. מיט אפענע
מיילער און מיט הארצקלאפעניש פלעגט דאס דאזיקע פארל זיצן ווינטער
  
בא דער לעזשאנקע, און זומער אין דרויסן אף דער פריזבע, און קוקן אפן
„רבין״ און הארכן, ווי דער „רבי״ רעדט פון רוחניות, דערציילט חידושים
פון גאט, פון מענטשן דא אף דער וועלט, און פון מלאכים דארט אף
יענער וועלט, פון דער ערד און פון אלע באשעפענישן וואס אף דער ערד,
און פונעם הימל מיט דער זון מיט דער לבנה מיט די שטערן און מיט
די אלע איבעריקע גלגלים. און נישט איין מאל פלעגט זיך אויסווייזן
אדם הראשונען מיט חווהן, זיצנדיק אין דרויסן בא דער באד אין די
ווארעמע ליכטיקע זומער־נעכט, אז דער דאזיקער זקן, מיט דעם איינגעבויגענעם רוקן, מיט דעם קליינעם ווייסן בערדל און מיט די גוטע, גוטע
אויגן, איז אליין עפעס א מין רוחניות וואס אט הייבט זיך עס אויף פון דער
ערד און הייבט אן שוועבן אין דער לופטן, שוועבט אזוי לאנג, ביז סע
ווערט פארשווונדן דארטן ערגעץ, צווישן די גלגלים... און זיי אליין
פילן אויך, ווי עס ציט זיי עפעס אהין ארויף, צו יענע ווייסע פאסמעס
און צו יענע קליינע שטערנדלעך; צו די נשמות, וואס בלאנדזשען דארט
ארום און געפינען נישט קיין רו...
    
גאט ווייס אויב ס׳איז נאך עמעצן אף דער גאנצער וועלט געווען
אזוי גוט, ווי אונדזער פארל אדם מיט חווהן אין גן עדן, און אויב עמעצער
נאך האט געהאט אזא גליקלעך עלטער, ווי דא, בא זיי אין גן־עדן, האט
געהאט דער אלטער רב רב יוזיפל פון כתרילעווקע.
  
יג.
  
כמעט דאס ערשטע מאל אין זיין לעבן איז רב יוזיפל אין כעס
    
הימל און ערד האבן געשווארן, אז קיין איבעריקע זאך זאל נישט
זיין אף דער ערד; און שטענדיק גוט ― דאס טאר נישט זיין קיינעם
נישט, אין ערגעץ נישט! פאראן א שטן מקטרג, וואס מישט זיך אריין,
שטייט בא אונדז שטענדיק הינטער די פלייצעס און היט אונדז די נשמה,
גיט אכטונג, מיר זאלן חלילה נישט פארגעסן אן גאט... דער דאזיקער
שטן האט זיך אריינגעמישט אויך אהער, אין דעם גן־עדן, וואס מיר האבן
אויבן באשריבן, און האט שיער־שיער נישט ארויסגעטריבן פון דאנען אדם
מיט חווהן, און מיט זיי אינאיינעם ― נעבעך דעם אלטן עלנטן זקן;
שיער־שיער נישט חרוב געמאכט די נעסט, שיער־שיער נישט צעשטערט די
 ליבע און געטרייע, שיער־שיער נישט פארשטערט דאס גליק אף אייביק.
    
דאס איז געווען דעמאלט, ווען חווה די בעדערן איז געקומען פונעם
מארק, געוואלט קויפן פישלעך ― איז נישט געווען, געוואלט קויפן קארטאפלעס ― איז נישט געווען, א בינטל ציבעלקעלעך ― איז נישט
געווען, נישט געווען קיין לעבעדיקער נפש. פריער האט זי גערעכנט,
אפשר איז זי צו פרי ארויסגעגאנגען אין מארק? האט זי א ביסל צוגעווארט. דערזען, אז ס׳איז שוין גרויסער טאג און אין מארק ― איר
זאלט זאגן א משוגענער הונט! ווו־נישט־ווו זעט זי יידן לויפן, פאקעווען
זיך, אין וועג אריין. וואס איז די מעשה? מע לויפט! וווהין לויפט
מען? אין דער וועלט אריין!...
    
און ביז חווה איז געקומען אהיים און איבערגעגעבן דאס אדם הרא־שונען, און ביז אדם הראשון האט דאס איבערגעגעבן דעם „רבין״, איז
שוין העכער א האלבע שטאט געווען אף יענער זייט בית־עולם.
    
תחילת האט רב יוזיפל גארנישט געוואלט גלייבן, אז ס׳זאל זיין
אמת: זיי לויפן? וואס הייסט, זיי לויפן? נאכדעם האט ער גענומען
דאס יאמשאווע שטעקל מיט דער אויסגעבויגענער בלעכענער גאלקע,
וואס איז שוין אלט אפשר אזויפיל, וויפל ער איז רב אין כתרילעווקע,
און האט זיך מטריח געווען מיט זיין עלטער אין שטאט אריין, און האט
נאך געפונען עטלעכע יידן קלייבן זיך אין וועג אריין, האט ער זיי אפגעשטעלט, און מיט א זיסן שמייכל האט ער גענומען זיי שטראפן, זאגן
מוסר.
    
עטלעכע איבערגעבליבענע יידן האבן אים אויסגעהערט מיט
זייער א טיפן זיפץ און געזאגט מיט ביטערן שמייכל:
    
― יא, איר זייט זייער גערעכט, נאר פונדעסטוועגן, רבי, זעצט
זיך און פארט אויך מיט אונדז! פאלגט אונדז, רבי, פארט מיט אונדז,
און וואס גיכער!
    
― פארן? וווהין? צו וואס? צוליב וועמען?
    
אבער אלע זיינע רייד זיינען געווען אומזיסט ארויסגעווארפן, ווארעם
די עטלעכע איבערגעבליבענע יידן זיינען שוין אויך געווען לאנג פון יענער
זייט שטאט.
    
געקומען אהיים אין גן־עדן, מיין איך: צום בעדער מיט דער בע־דערן אין באד אריין, האט ער געטראפן אדם מיט חווהן שטארק פארזארגט, כמעט אין טרערן, און ער, רופט זיך אן צו זיי:
    
― וואס זייט איר, קינדערלעך, אזוי פארצארנט?
    
― ס׳טייטש, מאכן זיי צו אים, איר ווייסט דען נישט, וואס עס
טוט זיך? דא איז נאר וואס געווען האפקע?
    
― וואסער האפקע?
    
― האפקע די ערליתטע, די וואס פארלעשט די ליכט שבת. דערציילט זי זיך אן אזעלכע מוראדיקע זאכן, וואס די האר שטעלן זיך
קאפויר!
    
און אדם מיט חווהן דערציילן אים ביידע אינאיינעם, כאפן איינס
פאר דאס אנדערע, די אלע מוראדיקע זאכן, וואס האפקע דערציילט זיך
אן וואס אף דער וועלט טוט זיך. און רב יוזיפל דער רב זיצט אנגעשפארט
אפן שטעקן און הארכט, הארכט מיט קאפ. ער זיצט און טראכט און ענטפערן ענטפערט ער גארנישט. און נאכדעם הייבט ער אויף דעם קאפ,
קוקט זיך ארום פון אלע זייטן, לייגט אוועק לעבן זיך דאס אלטע יאמשאווע שטעקל, טוט אויס דאס היטל און בלייבט אין דער יארמלקע, און
רופט זיך אן צו אדם מיט חווהן:
    
― הערט זשע אויס, קינדערלעך, וואס איך וועל אייך זאגן, אז דאס
אלצדינג, וואס איר דערציילט אט דא, איז דאס אלץ פוסטע זאכן, נישט
ווערט קיין שמעק טאבעקע; הנה זייט וויסן, אז לא ינום ולא יישן
שומר ישראל, גאט שלאפט נישט. איך וועל אייך דערציילן א משל מיט
א מלך...
    
― וואס מיר מלך? ווער מיר מלך? איר הערט בעסער, וואס
האפקע דערציילט זיך אן! ― אזוי כאפט זיך ארויס אדם הראשון און
האט באלד חרטה: ער פילט, אז ס׳איז גראבלעך, זייער גראבלעך פון
זיין זייט. נאר פארריכטן האט ער שוין נישט געקאנט: רב יוזיפל האט
זיך אפגעקערעוועט פון אים, זיך אנגעטאן אין טלית ותפילין, גענומען א
ספר, דאס אלטע יאמשאווע שטעקל לעבן זיך, און זיך אוועקגעזעצט באם
טיש אויבן־אן, ווי א מלך בשעת מלחמה, אנגעוואפנט פון קאפ ביז פיס,
און געקוקט מיט גרויס גדלות, ווי איינער רעדט:
    
― אנו, לאז, א שטייגער, עמעצער פרווון צוטרעטן אהער?...
    
און פון זיינע אלטע שווארצע אויגן און פון זיינע אלטע גרויע האר
האט ארויסגעקוקט אזויפיל גבורה און רויקייט, אז אדם מיט חווהן האבן
זיך געפילט, אז נישקשה ― זיי האבן אף וועמען זיך אנצושפארן.
  
יד.
  
צוויי שטעט באגעגענען זיך און צעפארן זיך מיט גארנישט ― און א סוף
    
געשניטן האט זיך דער עולם אף דעם טראקט, וואס גייט קיין מאזעפעווקע, אין דער סביבה פון יעהופעץ, און דער ערשטער פונקט אף
אפצושטעלן זיך איז געווען קאזאדאיעווקע, אויך א יידישע שטאט, וואס
איז באוווסט מיט אירע בארימטע ציגן, וואס דער נאמען אליין באווייזט
שוין דערויף. קאזאדאיעווקער ציגן מעלקן זיך גאר אנדערש און זיינען
אפגעשיידט פון די כתרילעווקער ציגן מיט זייערע הערנער, דאס הייסט
דערמיט, וואס זיי האבן נישט קיין הערנער. אפן ארט פון הערנער איז
בא זיי עפעס א מאדנע צאצקע פון פארנט, א מין של ראש להבדיל, און
זיי זיינען בטבע זייער פלאכעניסטע געלאסן הייסט דאס און נאריש,
א סך מער ווי די כתרילעווקער ציגן. א קאזאדאיעווקער ציג קאנט איר
באגעגענען אין מיטן גאס, איר ווייזן א ביסל שטרוי און זאגן איר: קאז־קאז־קאז ― שטעלט זי זיך אנידער, צענעמט די פיסלעך, כאטש נעמט
מעלקט זי אויס...
    
אויך די יידן, להבדיל, זיינען דארטן גארנישט די יידן, וואס אין
כתרילעווקע, דאס הייסט, די יידן זיינען דארטן די זעלביקע יידן, וואס
דא, מיט די זעלביקע נשמות, מיט די זעלביקע מאגנס, און אפילו די
זעלביקע ארעמע לייט, וואס יענע. דער גאנצער חילוק איז נאר אינעם
„ברוך־שאמר״, דאס הייסט, וואס די כתרילעווקער יידן זאגן אינעם דאוונען פריער „הודו״ און נאכדעם „ברוך־שאמר״, און די קאזאדאיעווקער
יידן זאגן, פארקערט, פריער „ברוך־שאמר״, און ערשט נאכדעם „הודו״.
דאכט זיך, וואס איז, אייגנטלעך, די נפקא־מינה: דאס פריער, יענץ
פריער? סיי ווי סיי א תפילה פון גאט, ניין, זאגט דאס נישט! אין
אמאליקע גוטע יארן, אז די כתרילעווקער און קאזאדאיעצקער יידן האבן
געהאט פרנסה בכבוד און ס׳איז זיי אפגעגאנגען, ווי מע זאגט, נאר
קאפווייטיק, האט זיך פאר דעם „ברוך־שאמר״ מיט דעם „הודו״ געגאסן
בלוט. עס האט זיך וויפל מאל געמאכט, אז א קאזאדאיעווקער איז געקומען קיין כתרילעווקע אין בית־המדרש אריין דאוונען, און דער חזן האט
זיך אוועקגעשטעלט צום עמוד, אנגערוקט דעם טלית, זיך צעשאקלט און
א זאג געטאן מיט א ניגון:
    
― הודו לה׳ קראו בשמו...
    
האט זיך דער קאזאדאיעווקער צעלאזט אף דער הויכער אקטאווע:
    
― ברוך שאמר והיה העולם!
    
און פארקערט, אז א כתרילעווקער איז געקומען קיין קאזאדאיעווקע
אין שול אריין, און דער חזן האט זיך פארדבקעט, נאר־וואס פארמאכט
די אויגן, אויפגעהויבן דעם קולאק און אנגעהויבן דעם „ברוך־שאמר והיה
העולם״, האט זיך דער כתרילעווקער צעלאזט אפן געלענקל:
    
― הודו לה׳ קראו בשמו הודיעו בעמים עלילו―ו―ו―ו―תיו!
    
דער „הודו״ אליין איז פאר די קאזאדאיעווקער נישט געווען אזוי
פריקרע נאך, ווי דער „עלילותיו״, וואס דער כתרילעווקער האט אויסגעצויגן אפשר אף אנדערטהאלבן קלאפטער. ממה נפשך, ווילסט זאגן „הודו
לה׳ קראו בשמו הודיעו בעמים עלילותיו״? ― שטעל זיך אוועק און זאג
דיר דארטן אפ: „הודו לה׳ קראו בשמו הודיעו בעמים עלילותיו״. צו
וועלכע גוטע יאר נוצט דאס דיר, אז דו זאלסט אזוי אויסציען אף א קול
דעם „עלילו―ו―ו―ו―ו―ותיו״? טוסטו דאך עס, אפנים, אף צו־להכעיס? איז ווי באלד דו ביסט אזא צו־להכעיסניק, קומט דיר פעטש!
און מע האט אים דעמאלט אריינגעלייגט וויפל ס׳איז אין אים אריין, און
עס האט זיך אנגעהויבן צווישן די כתרילעווקער און קאזאדאיעווקער יידן
א שנאה און געצויגן זיך לאנגע־לאנגע יארן. אנגעהויבן האט זיך עס
מיט פעטש און אויסגעלאזט מיט מסירות און מיט יאבעדעס און מיט
גראבעניש און מיט באגראבעניש ― די וועלט האט מיט זיי דעמאלט
געהאט צו טאן, ווילד־פרעמדע האבן זיך אריינגעמישט אין זייערע
משפטים, געמאכט חוזק פון זיי מיט זייערע יידישע מינהגים און פוסטע
גענג, זיי געגעבן א שיינעם נאמען „פאנאטיקער״. בקיצור, ס׳איז געווען
פע, חולשה־חלשות!
    
אמת, יענע נארישע נאר גליקלעכע יארן זיינען שוין לאנג אוועק,
און גאט ווייס, אויב זיי וועלן זיך אמאל אומקערן: אמת, עס האט זיי
אלעמען אזוי פארדרייט דעם קאפ, אז זיי האבן גרעסערע מכות פון
„הודו״ מיטן „ברוך־שאמר״; נאר די שנאה צווישן די כתרילעווקער
 מיט די קאזאדאיעווקער איז פארבליבן א שנאה, וואס מיטן שכל קאן
 מען זי נישט געבן יענעם צו פארשטיין בשום אופן... גיי, א שטייגער,
 גיב צו פארשטיין דעם שכל, פארוואס, למשל, אז א קליין שייגעצל אין
 כתרילעווקע, אז סע דערזעט א יידן, מוז דאס כאפן דאס היטל אין די
 ציין און אנהייבן טרייסלען דאס אהין און אהער און זינגען בשעת מעשה
א לידל: „זשיד זשיד! כאלאמיד! זאהוביוו טשערעוויק! א יא שאוו!
טאי נאשאוו! טאי פידניאוו! טאי פישאוו!״ אדער פארקערט, גייט
זייט א חכם און גיט צו פארשטיין דעם שכל, פון וואנען נעמט זיך דאס,
א שטייגער, וואס בא א כתרילעווקער יידן, וויבאלד ער רעדט פון נישט
קיין יידן, אזוי הייבט ער אן אויסנוצן וויפל ער האט לשון־קודש־ווער־טער: „גיב דעם ערל אין די ידים א צנצנת יי″ש, נאר נישט מלא, מיט
א שטיקל לחם, ווארעם ער האט נאך היינט גארנישט געאכלט, און זיי
אים משלם צוויי זהובים, און לאז ער הלכענען, נאר גיב אכטונג מיט די
עינים ער זאל עפעס נישט לקחענען״... דאס זיינען פון די זאכן, וואס
פארשטיין מיטן שכל קאן מען דאס נישט, מע באדארף עס פילן... נאר
מיר קערן זיך אום צו די כתרילעווקער און קאזאדאיעווקער יידן.
    
פאראן אזעלכע מאמענטן אינעם מענטשנס לעבן, וואס אלצדינג
ווערט פארגעסן, אלצדינג ווערט אפגעמעקט, גלייך ווי גארנישט געווען;
און ס׳איז א גליק, וואס עס איז אזוי. אנישט, וואלט די וועלט קיין קיום
נישט געהאט! גאנץ גלייך האבן אונדזערע חכמים מתקן געווען, אז
ערב יום כיפור, בשעת מלקות שלאגן, איז מען זיך איינס דאס אנדערע
מוחל.
    
אויך די שנאה פון די כתרילעווקער מיט די קאזאדאיעווקער, אז זיי
האבן זיך באגעגנט אין וועג אין אזא שיין שטיקל צייט פון בהלות און
לויפעניש, איז מיטאמאל אוועקגעפלויגן, ווי מיטן ווינט און מיטן רויך
― אויס שנאה! און באגעגנט האט זיך כתרילעווקע מיט קאזאדאיעווקע
פונקט אף דער מיט וועג, אין פעלד, נישט ווייט פון יענעם ארט, ווו
ס׳איז אמאל געשטאנען א יידישע קרעטשמע, וואס מען האט זי גערופן
„די דעמבענע״, און וואס האט איבערן מאנאפאל געמוזט צומאכן זיך.
עס האט איר גארנישט געהאלפן!
    
אז כתרילעווקע מיט קאזאדאיעווקע האבן זיך באגעגנט, האבן זיי זיך
ביידע אפגעשטעלט, און ס׳איז צווישן די צוויי פארגעקומען אזא מין
געשפרעך:
    
כ ת ר י ל ע וו ק ע: וווהין פארן דאס, א שטייגער, יידן?
    
ק א ז א ד א י ע וו ק ע: וווהין פארט איר?
    
כ ת ר י ל ע וו ק ע: מיר? מיר פארן גלאט אזוי, איטלעכער
מכוח זיין עסק, פא דיעלו הייסט עס...
    
ק א ז א ד א י ע וו ק ע: א גאנצע שטאט פארט מכוח עסק?
    
כ ת ר י ל ע וו ק ע: וואס זייט איר? נישט קיין גאנצע שטאט?
    
ק א ז א ד א י ע וו ק ע: מיר זיינען עפעס אנדערש; מיר פארן
נישט ― מיר לויפן.
    
כ ת ר י ל ע וו ק ע: פון וואנען־זשע ווייסט איר, אז מיר ― נישט?
    
ק א ז א ד א י ע וו ק ע: אט אזוי זשע רעדט. וווהין־זשע לויפן
דאס יידן?
    
כ ת ר י ל ע וו ק ע: וווהין לויפט איר?
    
ק א ז א ד א י ע וו ק ע: מיר? מיר לויפן... צו אייך.
    
כ ת ר י ל ע וו ק ע: און מיר צו אייך.
    
ק א ז א ד א י ע וו ק ע: וואס וועט איר טאן בא אונדז?
    
כ ת ר י ל ע וו ק ע: דאס אייגענע, וואס איר בא אונדז.
    
ק א ז א ד א י ע וו ק ע: הערסט! וואס זשע דארפן מיר לויפן
צו אייך און איר צו אונדז?
    
כ ת ר י ל ע וו ק ע: בכדי, אפנים, מיר זאלן זיך בייטן מיט די
ערטער?
    
ק א ז א ד א י ע וו ק ע: ווערטלעך אף א זייט! איר זאגט אונדז
בעסער דעם שכל: וואס לויפט איר?
    
כ ת ר י ל ע וו ק ע: וואס לויפט איר?...
. . . . . . . . . . . . . . . . . .
. . . . . . . . . . . . . . . . . .
    
ערשט אט־דא, אז די צוויי שטעט האבן זיך צערעדט, זיך רעכט באטראכט איינס דאס אנדערע און אנגעקוקט זיך אקוראט ווי עס געהער צו
זיין, מיט זייטיקע אויגן, האבן זיי ארויסגעזען, וואס פאר א פנים זיי
האבן...
    
― געזען א ביסל? זיך צעלאזט! מע לויפט! וואס לויפט מען?
וווהין לויפט מען? א לויפעניש אף זיי!
    
און מע האט אנגעהויבן ווישן די אויגן, וויינען און קרעכצן:
    
― אז אך און וויי איז צו אונדז אלעמען, אף וואס מיר זיינען איבערגעקומען!
    
און מע האט זיך צערעדט, אנגערעדט ווי די פויקן, זיך אויסגערעדט
דאס הארץ... און נאכדעם האט מען זיך געגעבן די הענט, מע האט
זיך גאנץ פיין אפגעזעגנט און צעקושט זיך גאר פריינטלעך, ווי אמתע
גוטע פריינט, ווי מחותנים, וואס האבן זיך נאך־וואס משדך געווען, אדער
ווי מאן און ווייב, וואס האבן זיך געגט און צוריק גענומען זיך, און מע
האט אויסגעבטלט אלע בייזע וויסטע חלומות אף די שונאימס קעפ, און
מע האט זיך געווינטשעוועט איינס דאס אנדערע, אז דערמיט זאל מען
שוין אפקומען, געזאגט מיט א ביטערן געלעכטער: „י ה י רצון״... און
מע האט א ווונק געטאן צו די ערלים, זיי זאלן מוחל זיין פארקערעווען
די פערדלעך צוריק.
    
און די צוויי שטעט זיינען זיך צעפארן צוריק אף זייערע ערטער:
כתרילעווקע קיין כתרילעווקע, קאזאדאיעווקע קיין קאזאדאיעווקע. שטיל,
אן ווערטער, האט מען זיך אריינגעגנבעט צו זיך אהיים, ווי די פייגעלעך,
איטלעכער אין זיין נעסט אריין. שטיל, אן ווערטער, האט זיך איטלעכער
גענומען צו זיין ארבעט, און נאך לאנג נאכדעם פלעגט מען איבערחזרן,
איבערריידן, דערמאנען זיך נאך א מאל פון דער שיינער בהלה, וואס
ס׳איז אף זיי געווען. און בכדי די שפעטערדיקע דורות, אונדזערע קינדסקינדער, זאלן אויך וועגן דעם וויסן, האבן מיר זיך מטריח געווען באשרייבן די דאזיקע שיינע עפאפעע אין אונדזער פראסטער יידישער
שפראך און ארויסגעבן זי באזונדער אין א ביכל, ס׳זאל בלייבן נאך
אונדז א זכר אף דור־דורות.
  
געשריבן אין יאר 1904
    
― שאט! ― רופט זיך אן א ייד מיט קיילעכיקע אויגן, ווי בא אן
אקס, וואס איז געזעסן די גאנצע צייט אין ווינקל באם פענצטער און
האט גערייכערט און געהערט מעשיות פון גנבות, גזילות, עקספראפריאציעס. ― אט וועל איך אייך דערציילן א שיינס, אויך מיט גנבה, וואס
האט זיך פארלאפן בא אונדז, און דווקא אין בית־המדרש האט זיך דאס
געטראפן, און נאך יום־כיפור דערצו! איר מעגט דאס הארכן.
    
אונדזער שטעטל כתרילעווקע, ― איך בין אליין א כתרילעווקער ―
איז א קליין שטעטל און אן ארעמס. קיין גנבים איז בא אונדז נישטא.
מע גנבעט נישט, ס׳איז נישטא בא וועמען צו גנבענען, און ס׳איז נישטא
וואס צו גנבענען, און אן אלעמען איז דאך גלאט א ייד קיין גנב נישט.
דאס הייסט, א ייד איז אפילו יא א גנב, נאר נישט אזא גנב, וואס זאל
קריכן דורך א פענצטער, אדער גיין מיט א מעסער צו יענעם קוילען.
דרייען, אויסדרייען, אריינדרייען, פארדרייען און אפדרייען יענעם דעם
קאפ ― דאס מהיכא־תיתי; אבער נישט קריכן יענעם אין קעשענע אריין,
מע זאל אים כאפן פאר דער האנט און מע זאל אים נאכדעם באדארפן פירן מיט א געלער לאטקע אף דער פלייצע ― דאס פאסט
פאר איוואן זלאדי, אבער נישט פאר קיין יידן... שטעלט אייך פאר,
האט זיך בא אונדז אין כתרילעווקע געטראפן א גנבה, און נאך וואסער
א גנבה ― אכצן הונדערט קארבן אין איין קלאפ!
    
ויהי היום, טרעפט זיך א מעשה, עס קומט צו פארן צו אונדז אין
שטאט אריין אן אורח, עפעס א ייד א פאדראטשיק פון דער ליטע, פונקט
אום ערב יום־כיפור פאר מנחה, שטעלט זיך אפ, געוויינלעך, אף אן
אכסניה, לייגט אפ דעם קלומעק און לאזט זיך גיין גלייך אין שול אריין
 
 