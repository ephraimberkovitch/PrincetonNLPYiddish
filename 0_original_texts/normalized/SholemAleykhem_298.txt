<body dir=״rtl״ style=׳font־family:״Times New Roman״,Ariel,FreeSerif;׳>
<h1>זומער־לעבן: אין די ווארעמבעדער</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
זלמן, ― עס וואלט גלייכער געווען, איר זאלט די קלענערע קינדער ערגעץ
אריבערטראגן, ווארעם עס וועט, שיינט מיר, זיין א מבול...
</p><p>
* * *
</p><p></p><p>
איך אייל מיך און פארשליס מיין באשרייבונג פון גלות דאטשע,
מחמת מיר האלטן, איך און מיין חיה־עטל, הייסט דאס, בא אוועקפארן
קיין אויסלאנד, אין די „ווארעמע בעדער״ אריין. די דאקטוירים געפינען, אז מיר באדארפן ביידע טרינקען אזעלכע מינים וואסערן און באדן
זיך אין די ווארעמע בעדער. און אגב ווילט זיך אונדז טאקע אביסל אנקוקן א וועלט; מהיכי־תיתי, אז גאט העלפט, מע קאן, פאר וואס ניט?...
די קינדער לאזן מיר איבער אין בויבעריק אף דער דאטשע, חלילה ניט
אליין; יענטל דעם פעטער זלמנס האבן מיר געמאכט פאר בעל־הביתטע
אין שטוב, און צוליב איר איז שוין פארבליבן דער פעטער זלמן אויך.
דאס פארפאלק, וואס איז „געקניפט און געבונדן״, האט אפילו אויך
שטארק חשק געהאט איבערצובלייבן בא אונדז איבערן זומער, האט זיי
מיין ווייב געגעבן אנצוהערעניש, אז עס וועט אין בויבעריק אן זיי, אם
ירצה השם, אויך זיין פריילעך, און זיי האבן גענומען דעם וועג. וווהין
פארן מיר ― ווייס איך נאך אליין נישט; מסתמא וועט אונדז שוין דער
דאקטער אפשיקן אהין, ווו מע באדארף. און מחמת מיר האלטן בא אפפארן אין אזא לאנד, ווו מע רעדט דייטש, באדארף מען זיך אנהייבן
געוויינען מיט זייער שפראך און געזעגענען זיך מיט אייך אף דייטש און
זאגן: „אדיע! צום ווידערזעעניש!״...
</p><p>
געשריבן אין יאר 1901
</p><p></p><p>
  א י ן  ד י וו א ר ע מ ב ע ד ע ר
</p><p></p><p>
 (בילדער, טיפן, באגעגענישן, צרות און פארגעניגן.)
</p><p></p><p>
 א.
</p><p></p><p>
(א ווייב מיט „נערוון״. ― די באברויסקער דאמע. ― מיר פרעגלען איינגעמאכטס)
</p><p></p><p>
„איידער נעמען א ווייב, איז גלייכער זאלסט זיך אויסברעכן א
פוס״. ― אזוי האט געזאגט איינער א פילאזאף (איך האב מורא, אויב
נישט סאקראט?). און איך זאג: איידער האבן א ווייב מיט „נערוון״,
איז גלייכער גארנישט געבוירן ווערן אף דער וועלט.
</p><p></p><p>
דאס זאגט אייך נישט קיין פילאזאף, נישט קיין שרייבער, וואס זיצט
באם שרייבטיש און טראכט אויס מעשיות פונעם קאפ; דאס זאגט א
פראסטער בשר־ודם, א ייד א בעל־הבית, וואס גאט האט אים געהאלפן,
ער האט געכאפט די גראבע עטלעכע קלינגערס, ארויסגעטריבן דעם קבצן
פון שטוב, אריבערגעפארן מיט ווייב און קינדער קיין בויבעריק אף דאטשע, באקענט זיך מיט דאקטוירים, מיט רעצעפטן, אפטייקן, הידראפא־טיע, מאסאזש, צרות, שלעק ― חי געלעבט!
</p><p></p><p>
דער גרעסטער אומגליק פון אלע אומגליקן אף דער וועלט איז דער
דאקטער, און נישט אזוי דער דאקטער, ווי דעם דאקטערס קאבינעט,
וואס מע דארף דארטן זיצן און שוויצן, בלעטערן די גאזעטן, וואס ליגן
אנגעגרייט אפן טיש, און אנקוקן נישט קיין באקאנטע פנימער אלערליי,
וואס קוקן אף אייך, און איר קוקט אף זיי, און פון נישט האבן וואס צו
טאן הייבט איר אן דורכצוווארפן זיך מיט רייד: „שוין לאנג, אז איך
י י ד י ש ע  ש ר יי ב ע ר  65
קורירט זיך? וואס איז אייער שלאפקייט? וווהין רעכנט איר צו פארן
אף דער קור?״ און אזוי ווייטער.
</p><p></p><p>
מיין חיה־עטל, זאל געזונט זיין, איז א מענטש, וואס האט פיינט
זיצן און שווייגן. האט זי זיך צערעדט מיט עפעס א דאמע, א ליט־וויטשקע, דאכט זיך, פון באברויסק, און איז געווארן צו איר צוגעקלעפט.
וואס האט זי אזעלכעס דערזען אף דער באברויסקער דאמע ― ווייס איך
נישט; נאר מע איז געווארן גיך נפש־אחת. מיין חיה־עטל האט מיר געזאגט, אן ס׳איז בא זיי ביידן איין חולאת. אין וואס באשטייט זייער
חולאת? אין גארנישט. וואס זיי זאלן נישט דעררעדן אף יענעם, דאכט זיך
זיי אויס, אז בא זיי איז אויך דאס אייגענע. לאז עמעצן אנהייבן שטעכן
אין זייט, שטעכט זיי אויך; א צאן ― איז א צאן; אן אויער ― איז אן
אויער; א פוס ― איז א פוס. אז מע שמועסט אלצדינג, וואס בא יענעם, איז בא זיי! זי איז שוין אויסגעווען, די באברויסקער דאמע, ווו
די וועלט האט אן עק און איבערגעטאן כל המיטלען שבעולם ― עס
העלפט נישט!
</p><p></p><p>
― וואס־זשע זאגט דערויף דער דאקטער? ― פרעגט בא איר מיין
חיה־עטל מיט גרויס מיטלייד צו דער באברויסקער דאמע.
</p><p></p><p>
― וואס זאל ער זאגן? ער ווייס אליין נישט. ער זאגט, אז ס׳איז
נערוון, און הייסט מיר פארן קיין אויסלאנד אין די ווארעמבעדער.
</p><p></p><p>
פון דעמאלט אן האט מיין חיה־עטל באקומען „נערוון״. נאר איר
מיינט גלאט נערוון? נערוון צו נערוון איז נישט גלייך. די נעכט, וואס
איך בין נעבן איר אויסגעזעסן, זאל מיר גאט נישט רעכענען! וואס
טויג אייך, ס׳איז דערגאנגען אזוי ווייט, אז איך האב נישט געטארט
א טריט טאן, א הוסט טאן, א ריר טאן זיך; א מינדסט נארישקייט, א
ווארט, אז איך האב אויסגערעדט ― „וואס האסטו צו מיינע נערוון?״
</p><p></p><p>
בקיצור, ס׳איז געבליבן, אז מיר פארן קיין אויסלאנד אף דער קור.
וווהין? דאס וועט מען אונדז שוין א ידיעה געבן באם פראפעסאר אין
ווין אדער אין בערלין. און איך האב גענומען מאכן זיך א פאס קיין
אויסלאנד, און מיין חיה־עטל האט זיך דערווייל צוגעגרייט אביסל
מלבושים מיט היטעלעך אין וועג אריין, גענומען איינקויפן טשעמאדאנעס, קארזינעס און קוישלעך, און פרעגלען איינגעמאכטס. איז,
דאכט זיך, וואס געהערן זיך אן מיט מיר, מאנצביל, היטעלעך, מלבושים, קוישלעך און איינגעמאכטס? „ניין, עס געהער זיך, זאגט זי, אן: דו
פארסט, זאגט זי, גלייך מיט מיר, מעגסטו זיך, זאגט זי אביסל אנטאן א
מי,  ז י ך  מ ט ר י ח  ז יי ן ״. די ווערטער „זיך מטריח זיין״ זיינען
געזאגט געווארן מיט אזא טאן און מיט אזא ניגון, וואס ס׳איז שווער
ארויסצוגעבן דאס אף פאפיר ― אויב איר האט א ווייב, און זי האט
„נערוון״, באדארפט איר זיין אביסל באקאנט מיט דעם טאן און מיט
דעם ניגון.
</p><p></p><p>
און עס האט זיך אנגעהויבן א חתונה פון מלבושים, מאגאזינען,
קלייטן, שניידערס, מאדיסטקעס, מאדעס, זשורנאלן ― אז איך האב
איבערגעלעבט בשלום די דאזיקע דריי וואכן, וועל איך שוין, אפנים,
לאנג לעבן! מיין חיה־עטל האט זיך גענומען, איין מאל פאר אלע מאל,
איבערשטשעגאליאיען ווין און בערלין און פארשעמען מאריענבאד און
פראנצענסבאד און באדענבאד און אלע איבעריקע בעדער. מע איז געשטאנען און מע האט געפאקט אין די קאסטנס, און איך האב באצאלט
חשבונות פון די קלייטן און זיך גערעכנט מיט די מאדיסטקעס: קאלענקאר און קנעפלעך און העקלעך און בערשטלעך און גאז, און נאך א
מאל קאלענקאר און סטעקליארוסן און פראשוועס און טאשמעס און
שפיצלעך, און ווידער א מאל קאלענקאר און סאמעט און זייד און מארליע און שפילקעס, און ווייטער א מאל קאלענקאר און ריוש און פוליאר און פעדערלעך און מאנטשעסטער, און אבער א מאל קאלענקאר. א
גליק, וואס ס׳איז פאראן בא מיר א טעלעפאן און עמעצער האט אנגעקלונגען, מיך אוועקגערופן ― לאנג לעבן זאל ער.
</p><p></p><p>
― ווער קלינגט?
</p><p></p><p>
― אינטענדאנטסקאיע פראווליעניע?
</p><p></p><p>
„לעבן זאלסטו אזוי, ווי איך בין אינטענדאנטסקאיע פראוולעניע!״
― טראכט איך מיר, נאר איך טרעט נישט אפ פון טעלעפאן; איך האלט
אין האנט דאס טרייבל פון טעלעפאן און מיט דער אנדערער צאל איך
אפ דער מאדיסטקע און בין זיך מחיה, וואס איך בין פטור געווארן פון
איר און פון איר חשבון.
</p><p></p><p>
― וואס פאר אן איינגעמאכטס, זאגט זי, זאל איך פרעגלען אין
וועג אריין?
</p><p></p><p>
― וואסערע דו ווילסט.
</p><p></p><p>
 ― וואס הייסט, איך וויל? און ווו ביסטו?
</p><p></p><p>
― איך קאן מיך באגיין, זאג איך, אן איינגעמאכטס.
</p><p></p><p>
― וואס זאגט איר אף אים? ער קאן זיך באגיין אן איינגעמאכטס!
קומט אויס, הייסט דאס, אז אלצדינג איז נאר פון מיינעטוועגן! ווארעם איך בין די גרויסע פרעסערן, די גרויסע נאשערן...
</p><p></p><p>
― אבער לאז זיין שטיל, חיה־עטל, אין גאטעס ווילן! פרעגל רויזן־איינגעמאכטס ― אן עק!
</p><p></p><p>
ס׳זאל ווערן געצוקערט און מע זאל דאס דארפן ארויסווארפן?
</p><p></p><p>
― נו, לאז זיין וויינשל ― פרעגל וויינשל.
</p><p></p><p>
― איך האב טאקע מער נישט וואס צו טאן, נאר אנידערזעצן זיך
איצט ארויסנעמען די קערלעך.
</p><p></p><p>
― ווייסטו וואס? פרעגל שווארצע יאגדעס!
</p><p></p><p>
― זיי זאלן צעקראכן ווערן, חכם איינער?
</p><p></p><p>
― פרעגל מאלינעס!
</p><p></p><p>
― ס׳זאל זיין צום שוויצן? ריכסט זיך, אפנים, אז איך זאל דארטן
גוט קרענקען?
</p><p></p><p>
― פרעגל פערשקעס! פרעגל פלאמען! פרעגל עפל! פרעגל פאדעש־וועם! זאנטיקעס! לאמפן! האקמעסערס! ריקבעטלעך!...
</p><p></p><p>
― ― ― ― ― ― ― ― ― ― ― ― ― ― ―
</p><p></p><p>
וואס סע קומט פאר צווישן אונדז נאכדעם, נאך דער סצענע פונעם
איינגעמאכטס, קלערט אייך, ווי איר פארשטייט. איך בין אייך נישט
מחויב צו דערציילן אלצדינג.
</p><p></p><p>
 ב.
</p><p></p><p>
 (וואס הייסט „חבוט־הקבר״?)
</p><p></p><p>
אונדזערע חכמים באשרייבן חבוט־הקבר מיט אלערליי שרעקלעכע
פארבן, און דעם גיהנם ― נאך מוראדיקער. סע ווייזט אויס, אז זיי
האבן נישט געהאט קיין ווייבער מיט „נערוון״ און זיינען קיינמאל ניט
געפארן קיין אויסלאנד אין די ווארעמבעדער, נישט געפירט מיט זיך
קיין צוועלף פוד באגאזש, א חוץ טשעמאדאנעס, קוישלעך, בינטלעך
 און פעקלעך אלערליי, און האבן נישט מיטגענומען מיט זיך אהין קיין
 איינגעמאכטסן. מיר, אויב ס׳איז מיר באשערט אפקומען חבוט־הקבר
 האב איך אים געהאט אין בויבעריק אפן וואקזאל, באם אוועקפארן קיין
 אויסלאנד, און דער גיהנם האט זיך פאר מיר געעפנט שוין זיצנדיק מיט
 מיין חיה־עטלן אין וואגאן. אייך איז גרינג צו שטיין און קוקן בשעת
 עס ווערט א טומל, דער קוריער־צוג קומט־אן, שטייט אינגאנצן אזעלכע
 פינף מינוט, און מע דארף כאפן נעמען בילעטן, אויפגעבן דעם גאנצן
באגאזש, אפגעזעגענען און צעקושן זיך מיט אלע קינדער, קיין עין־הרע, אריינכאפן זיך מיטן ווייב און מיט אלע פעקלעך און טשעמאדאנעס און קוישלעך אין וואגאן אריין און פארכאפן ערטער, און קיין
ערטער איז נישטא. איך פריי מיך, וואס איך האב פארכאפט אן ארט
פאר מיין חיה־עטלן, און זי איז נאך נישט צופרידן. נישט צופרידן דערמיט, וואס איר ארט קומט אויס אקוראט אקעגן א גראבן גלח, וואס אז
מע טוט אף אים א קוק, ווערט שוין הייס אף צו חלשן, און נישט צופרידן דערמיט, וואס איך האב נישט ווו צו זיצן און דארף מיך האלטן
מיט די פעקלעך, און נישט צופרידן דערמיט, וואס פון איילעניש האב
איך פארגעסן אנזאגן די קינדער און די דינסטן א סך נייטיקע זאכן.
א דאנק דעם גלח, וואס ער האט רחמנות געהאט אף מיר, זיך אביסל א
רוק געטאן און געמאכט מיר כאטש א שטיקל ארט, און איך קאן זיך
צוזעצן כאטש אף אן עק באנק און ארומקוקן זיך, ווו איך בין אין דער
וועלט. פונעם אנהארעווען זיך, פונעם לויפן מיטן טארעראם, דרייט זיך
מיר דער קאפ, און איך פיל, אז איך (האב עפעס, דאכט זיך, פארגעסן,
נאר וואס ― ווייס איך נישט, און דערפאר, אפנים, בין איך אזוי
פארטראכט און הער נישט וואס מע רעדט צו מיר.
</p><p></p><p>
― זע נאר, האסט כאטש גוט באהאלטן די קוויטאנציעס? ―
מאכט צו מיר מיין חיה־עטל.
</p><p></p><p>
― וואסערע קוויטאנציעס?
</p><p></p><p>
― פונעם באגאזש.
</p><p></p><p>
― מזל טוב!
</p><p></p><p>
― וואס איז דאס מיט דיר? דו ביסט אזוי פארטראגן, אז דו
ווייסט שוין גארנישט, וואס מע רעדט צו דיר?
</p><p></p><p>
ערשט דא דערמאן איך מיך, אז איך האב פארגעסן אפנעמען באם
</p><p></p><p>
ארטעלשטשיק די קוויטאנציעס פונעם באגאזש, און נישט באקלערט,
 וואס איך טו, לאז איך מיך לויפן, וווהין ― ווייס איך אליין נישט.
 מיין ווייבס נערוון האלטן דאס נישט אויס, און זי פארווארפט דעם קאפ
 אף צו חלשן. עס ווערט א שטיקל הארמידער אין וואגאן. די פאסאזשירן
 רינגלען אונדז ארום, ווערן געוואר פון דער מעשה מיט דער קוויטאנציע,
 גיט מען מיר אלערליי עצות, וואס איך זאל טאן, ווי אזוי און וווהין
 איך זאל טעלעגראפירן, ווי אזוי איך זאל זיך נוהג זיין אף רער גרע־
 נעץ, און אונדזער נסיעה ווערט שוין פונעם ערשטן ארויספאר פאר־גיפטעט מיט סם־המות, און איך האב חרטה אפן גאנצן פלאן פון דער
נסיעה. דאס געזונט, וואס מיך קאסט דאס, וועט מיר געוויס נישט אומ־
 געקערט ווערן פאר די דריי חדשים קורירן זיך, און דאס בלוט, וואס
מיר ווערט פארצאפט, וועט מיר זיכער נישט צוקומען פאר די דריי
חדשים באדן זיך. און איך פארשילט מיר דאס געביין מיטן אויסלאנד,
מיט די ווארעמבערער און מיט אלע דאקטוירים. וואס איך ווינטש זיי,
מעג זיי אנקומען כאטש האלב.
</p><p></p><p>
נאר צו וואסערע צרות ווערט א מענטש נישט געוווינט, די באן
וועט צוריק, צוליב מיין באגאזש, נישט פארן, און קיינער איז נישט
מחויב טראגן אף זיך מיינע יסורים. איך בין געווען צופרידן, וואס מיין
חיה־עטל האט זיך כאטש אפגעזוכט אין וואגאן צוויי דאמען, וואס זי
האט זיך גיך מיט זיי באקענט און געוואר געווארן, אז זיי פארן אויך
קיין אויסלאנד אין די ווארעמבעדער, און אף אלע דריי איז געווארן
אזא שמחה, גלייך ווי זיי וואלטן געווונען דאס גרויסע געווינס און
האלטן שוין באם טיילן זיך.
</p><p></p><p>
די צוויי דאמען זיינען געווען: איינע פון אומאן, א דאמע מיט א
הוט און מיט א סך פודער אפן פנים. מחמת זי פארט שוין קיין אויסלאנד
דאס אנדערע מאל, דעריבער רעדט זי שוין העכער האלב דייטש און
איז קלאר, זאגט זי, דארטן אין אלע ווינקעלעך. און די אנדערע ―
א יונג ווייבל פון יעהופעץ, וואס פארט אהין דאס ערשטע מאל, האלט
זי זיך אן דער אומאנער דאמע, ווי א ברעקעלע קינד, לאזט זי נישט אפ
אף קיין טריט.
</p><p></p><p>
― ווער זייט איר פון יעהופעץ? ― פרעג איך דאס יונגע ווייבל.
― און ווער איז אייער מאן?
</p><p></p><p>
― איך ווייס נישט, ― זאגט זי ― אויב איר וועט אים קענען. מיין
מאן הייסט בראדסקי.
</p><p></p><p>
דערהערט דעם נאמען בראדסקי פון יעהופעץ, האט דאס מיר געגעבן א טראג־אונטער, גלייך ווי אונטער דער באנק וואלט געלעגן באהאלטן דינאמיט, און דאס ווייבל איז מיט א מאל בא מיר אין די אויגן
אויסגעוואקסן מיט ניין־און־ניינציק פראצענט.
</p><p></p><p>
― וואס הייסט, ― זאג איך ― בראדסקין וועל איך נישט וויסן?
ווער ווייס דאס נישט בראדסקין? וועלכן בראדסקיס זייט איר: לאזארס,
צי ליאווס?
</p><p></p><p>
― נישט לאזארס און נישט ליאווס, ― מאכט זי צו מיר, ― מיר
זיינען טאקע בראדסקיס, נאר נישט פון די; מיין מאן איז א מעקלער
פון הייזער.
</p><p></p><p>
דאס יעהופעצער ווייבל האט מיט א מאל פארלוירן בא מיר אלע
ניין־און־ניינציק פראצענט, און איך האב שוין מער נישט געוואלט
הערן ,וואס זי רעדט.
</p><p></p><p>
נישט אזוי איז אבער געווען מיין חיה־עטל: זי האט זיך מיט דער
קאמפאניע גאר מחיה געווען. ערשטנס, האט זי בא דער אומאנער דאמע
אויסגעטאפט אלצדינג, וואס אין אויסלאנד טוט זיך, און דאס איז געווען פאר אונדז ביידן ווי געפונען; און, צווייטנס, איז זי געוואר געווארן פון אזעלכע נייע מינים שלאפקייטן, וואס זי האט נאך פון זיי
קיינמאל ביז אהער נישט געהערט. שטעלט אייך פאר, אז דאס ווייבל,
וואס זי הייסט בראדסקי און איר מאן איז א מעקלעך פון הייזער,
האט געהאט א מאדנע חולאת: עס האט זיך איר געחלומט, אז זי האט
איינגעשלונגען א גאנצן קאסטן מיט אריינגעשטעלטע ציין. פון דעמאלט אן פילט זי אינעווייניק בא זיך אין בויך די ציין, און קיינער
לאז איר נישט איינריידן, אז עס דאכט זיך איר נאר אזוי, מחמת זי
פילט גאנץ גוט, מער פון אלע דאקטוירים, אז די ציין ליגן בא איר אינעווייניק. פארט זי איצט קיין ווין, און פון דארטן ― וווהין דער פראפעסאר וועט זאגן.
</p><p></p><p>
סע פארשטייט זיך, אז מיין חיה־עטל האט זיך באלד דערמאנט, אז
ס׳איז בא איר אמאל באנאכט ארויסגעפאלן א צאן, מע ווייס נישט,
ווו ער איז אהינגעקומען, ― איז נישט אנדערש, אז זי האט אים דעמאלט איינגעשלונגען; זי פילט טאקע, זאגט זי, גאנץ אפט א מאדנע
שטעכעניש אינעווייניק, זי פארשטייט נישט פון וואנען.
</p><p></p><p>
― א שטיקל גליק, ― זאג איך ― וואס דא פארט נישט קיינער
מיט קיין אפגעביסענער נאז...
</p><p></p><p>
נאר קיינער וויל אפילו נישט קיין שמייכל טאן אף מיין חכמה;
אדרבה, איך זע, אז די ווייבער זיינען אלע דריי ווי אנגעדרולט אף מיר;
זיי האבן צווישן זיך ווי עפעס אפגעמאכט א מין יד אחת אקעגן מיר,
אז מע זאל מיט מיר נישט ריידן און מיר אפילו נישט ענטפערן. איך
האב אבער גיך דערלעבט אין זיי אלע א נקמה. די אומאנער דאמע
מיטן הוט האט מיטאמאל זיך אויפגעהויבן מיט אזא אימפעט און מיט
אזא גוואלד, גלייך ווי עס וואלטן זיך אנגעצונדן אף איר די מלבושים.
דער גאנצער וואגאן מיט פאסאזשירן זיינען זיך צענויפגעלאפן מיט א
געשריי:
</p><p></p><p>
― וואס איז? וואס איז? וואס האט דא געטראפן?
</p><p></p><p>
און געטראפן האט זיך א קלייניקייט: א סלוי איינגעמאכטס, וואס
מיין חיה־עטל האט געפירט מיט זיך קיין אויסלאנד, האט זיך אינעווייניק, אין דער קארזינקע, פאוואלינקע, אויבן אף דער פאליצע, צעבראכן, אויסגעגאסן זיך און רורכגערונען דורך דער שטרוי פון אויבן
אראפ, גלייך אפן הוט און אף דער זיידענער בלוזע און אף די איבעריקע מלבושים פון דער אומאנער דאמע, וואס איז ווי צוגעפרעסט געווארן צו דער באנק. פון די היזקות, וואס מיר אליין האבן געהאט אין
דער קארניזע גופא, רייד איך שוין נישט. איך שמועס נאר פונעם
בזיון פאר דעם גאנצן פרעמדן עולם, וואס אין וואגאן, וואס איטלעכער
און זיי האט געזאגט אן אנדער ווערטל, איינס פלאטשיקער פונעם אנדערן. איינער א יונגערמאן מיט בלויע ברילן, מיט א שאפן קעפל פון
גאלע ליסענע און מיט גראבע ליפן, וואס האט זיך געהאלטן פאר א
גרויסן פארשוין, מחמת ער האט נישט אויפגעהערט צו גלעטן די וואנצעס און קוקן בשעת מעשה אין א קליין שפיגעלע, האט א זאג געטאן,
אז די דאזיקע דאמע באדארף איצטער זיין זיס, ווי טייגעכץ מיט האניק, און האט אליין זיך צעלאכט פון דער חכמה. דער אנדערער, דווקא
אן אלטער ייד, א גראבער, מיט א מאסיווער גאלדענער קייט אפן בויך
און מיט א גראבער שמעקנדיקער ציגאר אין די ציין, האט געזאגט נאך
גרעבער פון יענעם יונגן מאן, און דער גאנצער וואגאן האט אויסגעשאסן א געלעבטער. נישט געלאכט האבן נאר די דאמען, וואס מיט א
מאל האט די גוט־פריינטשאפט צווישן זיי געפלאצט, ווי א גלאז, צעזעצט געווארן, ווי א רויך, אוועק, ווי א חלום. די אומאנער דאמע נעבעך, וואס האט געפייערט, ווי א גזלן, און האט געמוזט נאך איינהאלטן
זיך פאר בושה, האט בשום אופן נישט געקאנט פארשטיין, ווער קאן
דאס זיין א בעלן פירן מיט זיך איינגעמאכטס קיין אויסלאנד? דערויף
האט איר מיין חיה־עטל, וואס האט געפייערט נישט ווינציקער פון איר,
זייער גלייך אפגעענטפערט, אז איטלעכער האט זיך זיין גוסט: איינער
פירט מיט זיך איינגעמאכטס, דער אנדערער קרייד..
איך מיין, אן די אומאנער דאמע האט זיך אנגעשטויסן, וואס
מיין חיה־עטל מיינט, מחמת אף דער ערשטער סטאנציע האבן זיי ביידע
מיטן יעהופעצער ווייבל צענויפגענומען זייערע זאכן און האבן אן א
„זיי־געזונט״ זיך איבערגעפעקלט אין אן אנדער וואגאן און האבן
אונדז באפרייט צוויי ערטער.
― און ווער איז שולדיק, אז נישט דו?...
איך לאז איבער דעם לעזער, ער זאל אליין טרעפן, וועמען געהער די
דאזיקע פראגע: מיר, צי מיין חיה־עטלען?
</p><p></p><p>
 נ.
</p><p>
(א מין הקדמה. ― דער שכל פון מאריענבאד. ― א דאמע פון יעקאטערינאסלאוו.
סטאנציע אין וואלאטשיסק. ― איך האנדל א מציאה און ווער פון איר פטור. )
</p><p></p><p>
מיין ווייב איז, ברוך השם, א מענטש, וואס האט פיינט זיצן אליין,
ווי זי רופט דאס אן, „מיט די פיר ווענט״. זי האט ליב הערן, ווי מע
רעדט, און האט אליין אויך ליב ריידן. אז ס׳איז שטיל אין שטוב,
זשומעט איר דעמאלט אין די אויערן, און אירע „נערוון״ קאנען דאס
נישט איבערטראגן. אז עס מאכט זיך, זי בלייבט אליין מיט מיר און עס
גייט אויס רייד (צווישן מאן און ווייב.― וואס קאן זיין פאר א רייד?),
פרעגט זי מיך, וואס איך שווייג? פאר וואס רייד איך נישט?
יי ד י ש ע  ש ר יי ב ע ר  73
</p><p></p><p>
― וואס זאל איך מיט דיר ריידן? ― פרעג איך זי. ― שוין עטלעכע און צוואנציק יאר זינט מיר ריידן... אויסגעגאנגען שטאף...
</p><p></p><p>
― פאר וואס־זשע געפינט זיך בא דיר שטאף פאר פרעמדע?
לאז זיך דיר דאכטן, עלעהיי איך בין אויך א פרעמדע?
</p><p></p><p>
נו, גייט פארענטפערט זיך, געפינט א תירוץ!...
</p><p></p><p>
דאס איז א מין הקדמה אדער א פירוש צו דעם, עס זאל אייך
נישט זיין קיין חידוש, וואס געפארן מיט מיין חיה־עטלען קיין אויסלאנד
אין די ווארעמבעדער, בין איך געווען צופרידן, אז גאט האט איר
צוגעשיקט מיט וועמען צו ריידן. איך אליין האב איר געזוכט א קאמפאניע און האב איר געפונען אין צווייטן וואגאן א מאסיווע דאמע פון
יעקאטערינאסלאוו מיט אירער א טאכטער, א כלה, דאס הייסט, אזעלכע, וואס מעג שוין זיין א כלה ― און צוליב דעם טאקע פארט זי קיין
מאריענבאד.
</p><p></p><p>
דערהערט דאס ווארט „מאריענבאד״, האט זיך מיין חיה־עטל ממש
מחיה געווען, מחמת עס האט זי געצויגן כסדר קיין מאריענבאד! וואס
עפעס גראד קיין מאריענבאד? ― דעם שכל קאן קיינער נישט וויסן,
פונקט אזוי ווי עס איז שווער צו טרעפן דעם שכל, פאר וואס איינעם
געפעלט ווייס, דעם אנדערן שווארץ. עס ווענדט זיך אינעם גוסט. עס
איז א געשמאק־זאך: איינעם געפעלט אזוינס, דעם אנדערן ― אזעלכעס. ווען אלע מענטשן זאלן פארן אין איין ארט אריין, וואלטן דאך
אלע איבעריקע ערטער געבליבן ליידיק...
</p><p></p><p>
― פארט איר, הייסט דאס, אויך קיין מאריענבאד? ― האט זיך
מיין חיה־עטל געווענדט צו איר מיט א שמחה און בשעת מעשה באטראכט די מאסיווע יעקאטערינאסלאווער דאמע און געחידושט זיך, צו
וואס פארט אזעלכע אין די ווארעמבעדער? וואס פעלט איר, למשל?...
די יעקאטערינאסלאווער דאמע האט זיך, אפנים, אנגעשטויסן, וואס באדייט דער דאזיקער קוק, און האט זיך פארענטפערט:
</p><p></p><p>
― איך פאר קיין מאריענבאד אלע זומער, נישט, חלילה, אף דער
קור; איך בין, דאנקען גאט, געזונט און שטארק אף אלע אברים (מע
זעט דאס!), הלוואי ווייטער נישט ערגער (אמן!); נאר וואס פאר איך
קיין מאריענבאד? איך פאר אהינצו זיך „אפציען״; אז איך בין אפ א
וואך זעקס אין מאריענבאד, לאז איך איבער דארטן א פונט עטלעכע
און דרייסיק (אהא!), און מאריענבאד איז דערצו א רפואה. דער
חסרון איז, וואס אז איך קום אהיים קיין יעקאטערינאסלאוו, נעם איך
אן אף זיך צוריק די עטלעכע און דרייסיק פונט, וואס איך האב איבערגעלאזט אין מאריענבאד, מיט נאך א פונט צוואנציק (קיין עין־הרע נישט!), מחמת דער אפעטיט, וואס איך באקום נאכהער צום עסן,
הרגעט מיך אוועק!...
</p><p></p><p>
― איז דאך גלייכער, ― זאג איך ― איר זאלט בעסער אויפהערן
פארן קיין מאריענבאד?
</p><p></p><p>
― וואס הייסט? ― זאגט זי, ― איך מוז דאך פארן זיך אפציען
אוועקגעבן די עטלעכע און דרייסיק פונט!
</p><p></p><p>
― קומט דאך אייך צו, ― זאג איך ― צוריק עטלעכע און דרייסיק
פונט מיט נאך צוואנציק פונט, הייסט דאך עס אלע צוויי יאר א פוד!
</p><p></p><p>
― איך האב גארנישט געוווסט, אז איר זייט אזא בעל־חשבון! ―
מאכט זי צו מיר מיט א שטאך, און מיין חיה־עטל קוקט אף מיר, ווי
אף א גזלן, למאי איך מיש מיך אריין, און איך בייס די צונג. איך
זיץ און קוק אף דער יעקאטערינאסלאווער דאמע און טראכט מיר, וואס
וועט זיין פון איר, כדומה למשל, טאמער לעבט זי נאך א יאר צוואנציק
און פארט אלע יאר קיין מאריענבאד און לאזט איבער עטלעכע און
דרייסיק פונט און נעמט זיי אפ צוריק מיט רוחים? הייסט דאס צוואנציק מאל צוואנציק, האבן מיר א קיימא־לן פון פיר הונדערט פונט
און פיר הונדערט פונט האבן מיר אזוי גרויס, אפנים, ווי צען פוד.
</p><p></p><p>
― סטאנציע וואלאטשיסק! ― זאגט אונדז אן דער קאנדוקטאר א
בשורה און נעמט אפ בא אונדז די בילעטן, און אלע פאסאזשירן טוען
זיך א כאפ צו די פעקלעך, און עס לאזט זיך הערן מיט שמחה:
</p><p></p><p>
― די גרענעץ! די גרענעץ!
</p><p></p><p>
פאר וועמען ס׳איז א שמחה ― פאר מיר נישט. גאט ווייס, צי מע
וועט מיר אפגעבן דעם באגאזש, ווארעם איך האב דאך פארגעסן אפנעמען באם ארטעלשטשיק די קוויטאנציע און האב געמוזט פון וועג
טעלעגראפירן וועגן דעם קיין בויבעריק.
</p><p></p><p>
― וואס וועלן מיר טאן, ― זאגט צו מיר מיין חיה־עטל ― טאמער
חלילה, גיט מען אונדז נישט ארויס אונדזער באגאזש?
</p><p></p><p>
― למאי ― זאג איך ― זאלסטו איבערקלערן אף ניין? טאמער
יא?
</p><p></p><p>
כך הוה. מיר זיינען געקומען אף דער סטאנציע, האט זיך אנגעהויבן א לויפעניש פון איינעם צום אנדערן. דער יונגערער האט אונדז
אפגעשיקט צום עלטערן, און דער עלטערער צו נאך א עלטערן. דער
זאגט: ס׳איז פאראן א דעפעש; דער זאגט: ס׳איז נישטא קיין דעפעש.
דער זאגט: ס׳איז דא א דעפעש, מע זאל ארויסגעבן; דער זאגט: ס׳איז
דא א דעפעש, מע זאל נישט ארויסגעבן. בקיצור, מיר האבן געמוזט
געבן פון דאנען נאך א מאל א דעפעש און אליין זיינען מיר געבליבן
ווארטן.
</p><p></p><p>
מיין חיה־עטל... וואס? איר ווילט טאקע וויסן, וואס איך האב געהאט פון איר? אז גאט וועט אייך העלפן, איר וועט פארן אין די ווא־רעמבעדער, בחפזונדיק, מיט אייער ווייב, אזוי ווי איך, און איר וועט
פארגעסן די קוויטאנציע פונעם באגאזש, ווי איך, און וועט דארפן
ווארטן בא דער גרענעץ אן איבעריקן טאג, ווי איך, וועט איר דעמאלט
וויסן, וואס מע קאן האבן פון א ווייב... איין שטיקל גליק כאטש, וואס
די יעקאטערינאסלאווער דאמע מיט דער טאכטער, די כלה, זיינען אויך
געבליבן ווארטן ביזן צווייטן צוג איבער אן אנדער טעם: פון אדעס
האט באדארפט אנקומען אירע א שוועסטער, וואס פארט אויך קיין מאריענבאד און האט פארשפעטיקט דעם צוג, וועט זי אנקומען מיטן אנדערן צוג.
</p><p></p><p>
― אויך אזא... ― וויל איך פרעגן און בלייב שטיין אין מיטן.
</p><p></p><p>
― אזא וואס?
</p><p></p><p>
― אזא... מיין איך... וואס פארט זיך אפציען?
</p><p></p><p>
― פארקערט, ― זאגט זי ― מיין שוועסטער איז שוין צו אן
איידעלע; פארט זי זיך פארריכטן, און עס קומט איר צו אלע יאר א
פונט פופצן. נאר אז זי קומט אהיים, פארלירט זי פופצן מיט נאך פופצן.
זי עסט נישט כמעט גארנישט. זייער אן איידעלע.
</p><p></p><p>
― קומט דאך אויס, ― זאג איך ― אז אין צען יאר פארלירט זי
הונדערט פופציק פונט, הייסט דאס אזוי גרויס, ווי דריי פוד מיט דרייסיק פונט, היינט וואס וועט שוין איר איבערבלייבן?
</p><p></p><p>
― ווער בעט דיך, דו זאלסט מאכן חשבונות? ― פאלט שוין אן
אף מיר מיין ווייב און איז גערעכט. ― ער האט זיך אביסל צעחשבונט,
דער בעל־חשבון מיינער! בארעכן בעסער, וואס דיך קאסט־אפ דער בא־
 גאזש איבער דעם, וואס דו ביסט א צעטראגענער מלאך, וועסטו בעסער
 מאכן! גיי נאך, ווער געוואר, צי ס׳איז שוין דא אן ענטפער אף אונדזער
 דעפעש?
</p><p></p><p>
פארשטייט זיך, אז קיין ענטפער איז נישטא, און עס קאן נאך אזוי
 גיך נישט זיין. און נישט האבנדיק וואס צו טאן, גיי איך מיר ארויס
אביסל אף דער גאס שפאצירן.
</p><p></p><p>
דאס שטעטל וואלאטשיסק, כאטש סע ליגט בא דער גרענעץ, איז
א קליין שטעטל, ווי אלע שטעטלעך בכל תפוצות ישראל, מיט א מארק,
מיט קלייטלעך, מיט יידן, וואס דרייען זיך ארום מיט די שטעקעלעך אין
די הענט און האבן נישט וואס צו טאן. און מחמת קיינער קען מיך
נישט, קויף איך מיר א פונט אגרעסן און גיי מיר ארום אין מארק און
עס מיר די אגרעסן פונעם שקארמעץ. און פלוצעם דערזע איך פאר
מיינע אויגן וואקסט אויס א מאדנע חיה, וואס איך האב אזעלכעס אף
מיין לעבן נישט געזען. א מין פערד א הויכס, מיט געלע מאכנאטע
האר, ערטערווייז מיט פליכעס, א ליפ א צעשפאלטענע, צוויי הארבעס
אף די פלייצעס, איך וואלט געמעגט שווערן ― א ווערבליוד!* און א
שווארצער ציגיינער זיצט אף דער ערד, איינגעוויקלט אין א ווייסער ווארעמער סוויטע, און קוקט מיט אזעלכע אויגן, גלייך ווי ס׳איז אים נמאס
די גאנצע וועלט.
</p><p></p><p>
איך גיי־צו צו אים נאענט און באטראכט אים און באטראכט די
חיה מיט דער צעשפאלטענער ליפ און מיט די צוויי הארבעס.
</p><p></p><p>
― וואס איז דאס בא דיר? פרעג איך אים, ― א ווערבליוד?
</p><p></p><p>
― א ווערבליוד, ― ענטפערט ער מיר און קוקט נישט אין די
אויגן אריין.
</p><p></p><p>
― וואס קאסט עס? ― טו איך אים א פרעג און גיי־צו נאך
נענטער.
</p><p></p><p>
פלוצעם הייבט זיך אויף מיין ציגיינער, ציט זיך אויס אין דער
―
</p><p>
*) א קעמל
</p><p></p><p>
יי ד י ש ע  ש ר יי ב ע ר  77
הייך, ווי עוג מלך הבשן, טוט א גלאנץ מיט די אויגן גלייך צו מיר אין
פנים אריין און א פרעג:
</p><p></p><p>
― פאקופאיעש? (דו קויפסט?)
</p><p></p><p>
― פאר וואס נישט? ― ענטפער איך אים אף קאטאוועס. ― וואס
ווילסטו פאר אים?
</p><p></p><p>
― הונדערט מיט צען קארבן! ― ענטפערט ער מיר. ― וויפל
גיסטו?
</p><p></p><p>
― א פינף־און־צוואנציקער, ― זאג איך צו אים אף קאטאוועס.
</p><p></p><p>
― דאוואי דיענגי! (גיב געלט!) ― מאכט ער צו מיר און טוט
מיך א נעם בא דער האנט אזוי פריינטלעך, אז איך האב מורא זיך
אויסדרייען פון זיינע הענט. איך קוק מיך ארום פון אלע זייטן און
טראכט מיר: „וואס טוט מען דא? קויפן? ― וואס טויג מיר א ווער־בליוד? נישט קויפן? ― האב איך מורא פאר פעטש״... און איך ווייס
נישט וואס מיט מיר איז געווען: איך האב ארויסגענומען, במחילות
כבודי, א ,פינף־און־צוואנציקער און האב אוועקגעקויפט דעם ווערבליוד.
</p><p></p><p>
און מערקווירדיק! אזוי ווי ס׳איז פריער נישט געווען קיין נפש,
אזוי איז מיט א מאל אויסגעוואקסן נעבן מיר א גאנץ רעדל און מע
האט מיך גענומען באטראכטן מיט דער מציאה, וואס איך האב איינגעהאנדלט.
</p><p></p><p>
― פעטער, וואס וועט איר זיך הייסן געבן פאר דער נבלה?
</p><p></p><p>
איך האב געוואלט, מע זאל מיר אומקערן מיין געלט, איך האב
געוואלט אנווערן פריער א פינפערל, נאכדעם א צענערל ― עס גייט
נישט! איך האב אים געוואלט אוועקגעבן אומזיסט, אוועקשענקען, האט
מען מיר געזאגט:
</p><p></p><p>
― האלט זיך געזונטערהייט!
</p><p></p><p>
וואס טוט מען? איבערלאזן אים אין מיטן מארק און אליין אוועקגיין? איז מיר געווען א בזיון, און אביסל האב איך טאקע מורא געהאט
אויך, טאמער גייט מען מיר נאך ביזן וואקזאל און עס ווערט געוואר
מיין ווייב...
</p><p></p><p>
בקיצור, איך וועל אייך לאנג נישט מאריך זיין ― איך האב צוגעצאלט א פאר קערבלעך און בין פטור געווארן פון א צרה!
</p><p></p><p>
געקומען אהיים, האב איך געטראפן מיין חיה־עטלען אין טרערן.
</p><p></p><p>
 78  ש ל ו ם ־ ע ל י כ ם
וואס איז די מעשה? ס׳איז שוין לאנג פאראן א דעפעש פון בויבעריק,
די דעפעש איז געווען נאך איידער מיר זיינען געקומען, אומזיסט טעלעגראפירט, און דער באגאזש וועט זיין אף דער נאכט.
</p><p></p><p>
― ווו ביסטו אהינגעקומען? ― פרעגט זי מיך. ― ווי אזוי נעמט
דאס א מענטש און ווערט פארפאלן אף א גאנצן טאג און דרייט זיך
ארום איך ווייס נישט ווו און ווייס נישט וואס!
</p><p></p><p>
„דאנקען גאט, ― טראכט איך מיר ― וואס דו ווייסט נישט,
הלוואי זאלסטו טאקע נישט וויסן״...
</p><p></p><p>
אז מיר זיינען אריבערגעפארן פון פאדוואלאטשיסק, איז בא מיר
אראפ א שטיין פונעם הארצן. איך האב מיך אלע מינוט ארומגעקוקט,
צי מע פירט מיר נישט צוריק די מציאה, וואס איך האב איינגעהאנדלט.
די יסורים, וואס איך האב געהאט באם וויזירן די פעסער, די צרות,
וואס איך האב געהאט פון מיין ווייב פאר דעם איינגעמאכטס, וואס
מע האט ארויפגעלייגט פאר אים א שטראף, און פאר די פאפירן, וואס
מע האט מיר ארויסגעווארפן, און באם געלט־וועקסלען, וואס די
חלפנים האבן מיר פארדרייט צווישן יא־און־ניין ניין קערבלעך, ― דאס
אלץ איז געווען בלאטע אקעגן דעם נארישן ווערבליוד, וואס איז מיר
נישט ארויסגעקראכן פון קאפ א גאנצן וועג, ביז גאט האט מיר באשערט א נייעם אומגליק אונטער קראקוי, וואס ווערט באשריבן אט
דא ― א ביסל ווייטער.
</p><p></p><p>
 ד.
</p><p></p><p>
(א פסק פון א ווייב. ― יידן אין קאפעלושלעך. ― ווייבער מיט פאריקן. ― מע
</p><p></p><p>
 שמועסט פון צירונג, און חיה־עטל פאלט חלשות )
</p><p></p><p>
ווו זיינען אהינגעקומען די יעקאטערינאסלאווער מאסיווע דאמע,
וואס פארט קיין מאריענבאד פארלירן דרייסיק פונט, מיט דער טאכטער, די כלה, מיט דער איידעלער שוועסטער, וואס זיי האבן דערוואר־טעט פון אדעס, ― ווייס איך נישט; זיי זיינען ווי אין וואסער אריין. עס
קאן זיין, זיי האבן זיך באזעצט אין אן אנדער וואגאן, און איך האב
זיי געוואלט גיין זוכן, האט מיר מיין חיה־עטל געגעבן א פסק און איז
דווקא געווען נישט אומגערעכט.
</p><p></p><p>
― וואס הייסט? ― זאגט זי צו מיר, ― מיר זיינען נאר־וואס
אריבער די גרענעץ, ווילסטו מיך שוין איבערלאזן איינע אליין אין א
פרעמד לאנד און גיין זוכן פרעמדע ווייבער?
</p><p></p><p>
― טאקע פון דיין טובה וועגן, ― וויל איך מיך פארענטפערן,
נאר איך מאך ערגער. „זי דארף נישט, זאגט זי, מיינע טובות, זי קאן
זיך, זאגט זי, באגיין אן זיי; און צווייטנס, אז עס וועט איר זיין שטארק
סקוטשנע, וועט זי זיך, נישקשה, אליין אפזוכן א קאמפאניע״... און כך
הווה: מיר זיינען נאר געקומען אונטער לעמבערג, האט אונדזער וואגאן אנגעהויבן אנגעפילט ווערן מיט יידן און ווייבער ― און וואסערע
יידן! וואסערע ווייבער! וואסערע קאפעלושלעך, וואסערע קאפאטעס
מיט וואסערע גארטעלעך און מיט וואסערע שיך־און־זאקן! און די ווייבער ― צנועות! טראגן מושקעס, גאנצע שלייערס אף די קעפ ―
רביצנס! היינט די שפראך זייערע! זייער ארט ריידן אלע אינאיינעם,
און פונעם גארגל! און מיט די הענט, און מיט א ניגון!
</p><p></p><p>
― אט דאס זיינען „דייטשן״? ― מאכט צו מיר חיה־עטל מיט די
אויגן.
</p><p></p><p>
― וואס זאגסטו דערויף? ― ענטפער איך איר אפן ווונק.
</p><p></p><p>
― ארץ־ישראל! ― מאכט צו מיר מיין ווייב.
</p><p></p><p>
קיינמאל האט נאך מיין ווייב אזוי גלייך נישט געזאגט, כלעבן.
ארץ־ישראל, ווי איך בין א ייד.
</p><p></p><p>
מיר האבן זיך ביידע געפילט עפעס אזוי היימיש, גלייך ווי מיר
וואלטן געקומען נישט קיין אויסלאנד, נאר קיין בערדיטשעוו, אדער קיין
יארמעלינעץ אפן יריד. דער חילוק איז נאר געווען דאס, וואס בא אונדז
אף דער באן, אז עס מאכט זיך אזא קאמפאניע, האט מען בזיונות
פון די אלע איבעריקע פאסאזשירן; עס ווערט א שמועס וועגן יידן, וואס
זיינען אומעטום פול און וואס האבן שוין איינגענומען כמעט דאס גאנצע
לאנד, און עס לאזן זיך הערן די באקאנטע ווערטער: „קאהאל״, „זשידי״,
„עקספלאאטאטארי״, וכדומה זיסע נעמען, וואס מע איז שוין מיט זיי
בא אונדז, ברוך השם, געוווינט געווארן.
</p><p></p><p>
געוויינלעך, האבן מיר זיך מיט דער דאזיקער קאמפאניע גיך באקאנט און גאנץ געשמאק צערעדט זיך. דערהערט פון אונדז, אז מיר זיינען פון „רוסלאנד״, האבן די דאזיקע „דייטשן״ געקוקט אף אונדז מיט
משונה־מאדנע אויגן, אונדז באטראכט, ווי מע באטראכט, אשטייגער,
מאלפעס: דאכט זיך, מענטש, און פארט נישט מענטש... זיי האבן בא
אונדז אויסגעפרעגט איטלעכס ברעקעלע, געוואלט אויסטאפן, וואס בא
אונדז אונטער די נעגל טוט זיך. זיי האבן זיך אלץ נאכגעפרעגט בא
אונדז, וואס מיר עסן? צו וועלכן רבין פארן מיר? און צי זיינען מיר
געווען אין „פעטערסבורג״? און צי האבן מיר געזען „מאסקוי״?
</p><p></p><p>
קוקנדיק אף זיי, האט מען געקאנט זיכער מיינען, אז די דאזיקע
, דייטשן״ טוען גארנישט, נאר זיי פארנעמען זיך מיט פאליטיק. צוס
סוף, אז איך האב מיך גוט צוגעהערט צו זייערע שמועסן, האב איך
מער נישט געהערט פון זיי א חוץ „באקפיש״, „א געפיטערט גענדזל״,
„קאלבסבראטן״ וכדומה אזעלכע זאכן, וואס זיינען שייך צו דער קישקע.
</p><p></p><p>
דאס איז געווען בא מיר, צווישן די מאנצבילן, און דארט בא מיין
ווייב, צווישן די דייטשע צנועות, איז געגאנגען גאר אן אנדער שמועס:
די ווייבער פון ביידע צדדים האבן גערעדט פון דער „מאדע״, וואס מע
טראגט „בא אונדז״ און וואס מע טראגט „בא זיי״, און ס׳האט זיך
אויסגעלאזט, אז כאטש זיי זיינען „דייטשן״ און מיר זיינען „רוססען״,
פונדעסטוועגן האלט מען בא אונדז פון דער היינטיקער מאדע א סך
מער, ווי בא זיי.
</p><p></p><p>
― א סימן האט איר, ― זאגט צו זיי מיין חיה־עטל ― נעמט,
אשטייגער, אייער צירונג און אונדזער צירונג. בא אונדז א „פרוי״
(מיין חיה־עטל האט זיך שוין אנגענומען פון זיי און האט שוין אנגעהויבן „שפרעכן אף דייטש״) ― בא אונדז א „פרוי״ זאל אנטאן
אזעלכע צוויי באמבעס אין די אויערן, וואלט מען איר נאכגעלאפן אין
גאס...
</p><p></p><p>
די ווערטער זיינען געזאגט צו א לעמבערגער דאמע מיט א פאריק
און מיט צוויי גאלדענע אוירינגען, וואס האבן זיך מאדנע געבאמבלט
אהין און אהער.
</p><p></p><p>
― און וואסערע אוירינגלעך טראגט מען בא אייך אין רוסלאנד?
― האט זיך אנגערופן פון דער זייט נאך א דאמע מיט א רויט פנים
</p><p></p><p>
און מיט נאסע אייגעלעך, וואס איז ביז אהער געזעסן אליין אין א ווינקעלע און האט געשוויגן.
</p><p></p><p>
―. בא אונדז טראגט מען שוין איין מאל אוירינגלעך! ― רופט זיך
אן צו איך מיין חיה־עטל און פוילט זיך נישט און עפנט אויף דעם
גרויסן „קאפער״ (איך הייב שוין אויך אן שפרעכן אף דייטש) און
נעמט ארויס פון דארט דאס קליינע רענצעלע מיט דער צירונג, וואס
איך האב איר געקויפט דורך דער גאנצער צייט, זינט בא מיר האט זיך
באוויזן געלט.
</p><p></p><p>
עס ווייזט אויס, אז די צירונג איז דעם עולם שטארק געפעלן, ווארעם אלע ווייבער, אויך א פאר מאנצבילן, האבן שטארק אריינגעקוקט
אין די קעסטעלעך אריין, באטראכט מיין ווייבס שיינע אוירינגלעך מיט
די גוטע פינגערלעך מיט די פערל, און מיטן גאנצן איבעריקן שמוק,
וואס זי האט זיך נישט געוואלט מיט דעם צעשיידן אפילו אף איין טאג.
</p><p></p><p>
― וואס טויג דיר צירונג אין די ווארעמבעדער? ― טענה איך מיט
איר נאך אין דער היים פארן אוועקפאר, ― א קשיא אף א מעשה, טאמער, חלילה, גנבעט מען דאס בא דיר אוועק?
</p><p></p><p>
― און ווו בין איך? בייס זיך אפ די צונג! ―. ענטפערט זי מיר.
― דו דארפסט אבער תמיד אויסלייגן צו בייזן!
</p><p></p><p>
„מילא, א דאגה! ― טראכט איך מיר, ― דיין צירונג, דיין דעה!״
</p><p></p><p>
דערווייל האב איך מיך מיט מיינע „דייטשן״ אזוי פאררעדט וועגן
פאליטיק און אנדערע ענינים, אז (כ׳בין זיך מודה ומתורה!) איך האב
גאר פארגעסן, אז ס׳איז פאראן ערגעץ א חיה־עטל אף דער וועלט...
און ערשט ווען האב איך מיך דערמאנט? ערשט העט־העט, אז דער גראבער דייטשער קאנדוקטאר מיטן מאדנע היטל אפן קאפ און מיט אן
אומגעלומפערט גרויסן שליסל אין די הענט איז דורכגעגאנגען פארביי
אונדז און האט אויסגערופן דווקא הויך אף א קול, מיט אזא שפראך,
וואס איז שווער צו פארשטיין, געקראקעט, ווי א וואראנע: ― „קרא־קא־ו! קרא־קא־ו!״ און דאס איבעריקע ― זאל איך אזוי וויסן פון אים!
</p><p></p><p>
― אט דא ― זאגט צו מיר מיין חיה־עטל ― וועלן מיר עפעס
נעמען אין מויל אריין.
</p><p></p><p>
און זי נעמט מיך אונטער דער האנט אף דעם אריסטאקראטישן
82  ש ל ו ם ־ ע ל י כ ם
</p><p>
אופן, און מיר מאכן ביידע א שפאציר איבערן שיינעם גרויסן וואקזאל
גאנץ אויפגעלעבט, ווי א יונג פארל נאר־וואס נאך דער חתונה.
</p><p></p><p>
אינעם לעבן פון מאן און ווייב טרעפן זיך זעלטן אזעלכע גליקלעכע
מינוטן, אזעלכע שיינע טעג מיט אזא לויטערן הימל. מערסטנטייל איז
אדער כמארנע, אדער עס רעגנט, אדער גרויסע קעלטן, אדער עס ברענט
די זון אומברחמנותדיק, בריט און סמאלעט מיט סכנת־נפשות, אדער
עס ברעכט אויס פלוצעם א וואלקנבראך, נאכדעם באווייזט זיך די זון
אף א וויילע, טוט א שמייכל און ווערט פארשווונדן.
</p><p></p><p>
אויב בא אייך קומט דאס פאר אנדערש, זיינט איר אוודאי א
מוצלח, געבוירן, ווי מע זאגט, אין א הייבל; בא מיר מיט מיין חיה־עטלען, בין איך זיך מודה, קומען־פאר זעלטן אזעלכע גליקלעכע לויטערע זונענדיקע טעג. ווער פון אונדז איז דא מער חייב ― קאן איך
אייך נישט זאגן. איך בין בטבע א ייד א צו־הכעיסניק, און מיין
ווייב איז א דאמע מיט נערוון. צו־להכעיס מיט נערוון ― איז פייער מיט
וואסער, סאדע מיט קרעמעטארטערום; קומען זיי זיך צענויף אינאיינעם
― קאכט עס...
</p><p></p><p>
דערפאר אבער, אז עס גיט זיך אויס בא אונדז א שיינער טאג און
די זון טוט א שיין, באנוצן מיר זיך דערמיט ווי ווייט מעגלעך און שעפן
פארגעניגן מיטן פולן מויל.
</p><p></p><p>
― חיה־עטל קרוין, וואס זאגסטו אף דעם לאנד, ווי פריי, ווי גוט
דא איז!
</p><p></p><p>
.― א גן־עדן! ― זאגט זי צו מיר, ווי איר שטייגער איז, און טוט
מיר א קוק אין די אויגן אריין אזוי פריינטלעך, אז עס ווייזט זיך מיר
אויס, אז קיין שענערס פון איר איז נישטא אף דער וועלט. און איך
רוף זיך אן צו איר:
</p><p></p><p>
― ווי מיינסטו, נשמה מיינע, וואלסט וועלן, אשטייגער, זיך דא
באזעצן אף שטענדיק?
</p><p></p><p>
― מיט דיר? אך, פאר וואס נישט?
</p><p></p><p>
― מיט דעם, וואס איז ליב, אפילו אין א שאלאש! ― זאג איך
צו איר מיט דעם נוסח, וואס אין די ביכלעך שטייט געשריבן.
</p><p></p><p>
דערויף ענטפערט זי מיר נאר מיט א זיס שמייכעלע, איינס פון די
שמייכעלעך, וואס מאכט פריילעך דעם הימל, די ערד, די גאנצע וועלט.
</p><p></p><p>
אלע מענטשן באקומען דעמאלט נאך אן אנדער פנים ― אפילו דער
קאנדוקטאר, וואס גייט פארביי, אפילו דער זשאנדארם מיט דער גרויסער פעדער, אפילו דער ארעמער דייטש, וואס שטייט אפגעריסן און
ווארט אף א נדבה ― אלץ, אלץ באקומט אן אנדער פנים מיט אן אנדער געשטאלט, אלץ שמייכלט, אלץ זינגט, אלץ טאנצט, אלץ גריסט צו
אונדז גאר פריינטלעך!
</p><p></p><p>
― חיה־עטל!...
</p><p></p><p>
― וואס איז, מיין טייערער?
</p><p></p><p>
― לאמיר זיך געבן איינס דאס אנדערע דאס ערן־ווארט, אז פון
היינט אן און ווייטער זאלן מיר זיין שטענדיק שלום, שטענדיק גוט,
קיינמאל זיך נישט קריגן, קיינמאל זיך נישט...
</p><p></p><p>
פלוצעם רייסט זי ארויס בא מיר איר האנט, טוט זיך א ווארף צוריק און שרייט־אויס נישט מיט איר קול:
</p><p></p><p>
― דאס קוישל! דאס קוישל!
</p><p></p><p>
― גאט איז מיט דיר! וואסער קוישל?
</p><p></p><p>
― דאס קוישל מיטן צירונג! שרייט זי אויס און פאלט
חלשות.
</p><p></p><p>
― ― ― ― ― ― ― ― ― ―  ― ― ―
</p><p></p><p>
וויפל מענטשן עס זיינען געווען אפן וואקזאל ― זיינען זיך אלע
צענויפגעלאפן. עס איז אויסגעוואקסן אין דער מינוט א דאקטער מיט
אן אפטייק, און מע האט חיה־עטלען אפגעמינטערט. און אז מע האט זי
אפגעמינטערט, האט זי זיך ערשט דעמאלט רעכט צעוויינט.
</p><p></p><p>
― וויי איז מיר, ווינד איז מיר! מיין צירונג! מיין צירונג!!!
</p><p></p><p>
עס האט נישט געהאלפן מער קיין גוטע רייד, קיין טרייסטן, קיין
צוזאגן איר קויפן אנדערע צירונג ― זי וויל נישט הערן, זי ברעכט די
הענט, זי וויינט, זי חלשט, זי עקט זיך.
</p><p></p><p>
― אוי וויי, מיין צירונג! נישטא קיין צירונג; פארפאלן דאס
צירונג!
 ― ― ― ― ― ― ― ―
</p><p></p><p>
די צירונג איז פארפאלן, און די מאסיווע דאמע מיט דער טאכטער,
דער כלה, האבן זיך געפונען.
</p><p></p><p>
― וואס איז אייך געשען, וויי איז מיר? ― פרעגט אונדז די מאסיווע דאמע, און אז זי ווערט געוואר פון אונדזער שאדן, ברעכט זי
די הענט און פרעגט, ווי אזוי פירט מען דאס אט אזוי צירונג פון אויבן־אויף? און אלע, וואס דערהערן פונעם שאדן, ברעכן די הענט און
פרעגן, ווי קומט דאס, מע זאל פירן צירונג אזוי אויבן־אויף?
</p><p></p><p>
― ס׳איז אלץ ער, ער מיט זיין צונג! ― זאגט חיה־עטל. און איר
ווייסט דאך שוין,  וו ע מ ע ן  זי מיינט!...
</p><p></p><p>
 ה.
(ווידער נערוועז. ― א גרינער לולב פון אדעס. ― חיה־עטל בלאזט זיך ― א רפואה צו דער מכה. ― די מומע נחמה פון אצעלעס. )
</p><p></p><p>
 ביז מיר זיינען געקומען קיין ווין איז מיין חיה־עטל (פאר צרות,
אפנים) קראנק געווארן אפן רעכטן אמת און האט מיר פארשטערט די
נסיעה צום ערשטן ארויספאר. וואס איר איז געווען ― איז שווער צו
זאגן; די נערוון האבן זיך איר אזוי צעשפילט, אז מע האט דאס געקאנט ארויסזען אף מיר. לאכט נישט: א מענטש וואס האט א ווייב
מיט נערוון, דערקענט מען דאס בא אים אפן פנים. ווייזט מיר וועמען
איר ווילט דאס ערשטע מאל, און לאם איך מיט אים ריידן א צוויי ווערטער, וועל איך אייך באלד זאגן, צי זיין ווייב האט נערוון, צי ניין. מע
דארף דערצו האבן א געניט אויג!
</p><p></p><p>
מיטלען צו נערוון זיינען פאראן א סך, און אלע טויגן אף כפרות.
דאס בעסטע פון אלע מיטלען ― מע זאל לאזן צורו, און אזוי טו איך
טאקע. וואס זי זאל מיר נישט זאגן, ענטפער איך איר נישט דאס אנדערע ווארט. איך נעם אן א פול מויל מיט וואסער און שווייג. פון איר
ריידן מיט מיין שווייגן לאזט זיך א מאל אויס גאנץ מיאוס, נאר דא
אין וואגאן האב איך דערפאר קיין מורא נישט, ווארעם אקעגן אונדז
זיינען געזעסן די יעקאטערינאסלאווער מאסיווע דאמע, וואס האט ניט
אויפגעהערט צו קייען, און די טאכטער, די כלה, וואס האט געקוקט
כסדר אין שפיגעלע און געזען, אז זי האט פרישטשעס אפן פנים, און די
איידעלע שוועסטער פון אדעס, וואס איז געווען אזוי גרין און איידל, אז
זי האט אויסגעזען, ווי אן איבערגעבונדענער לולב ערב סוכות.
</p><p></p><p>
יי ד י ש ע  ש ר יי ב ע ר  85
</p><p></p><p>
אף וויפל חיה־עטל איז געווען מיט זיי פריער נאענט, אף אזוי פיל
האט זי זיך נאכדעם פון זיי דערווייטערט און כמעט גאר אויפגעהערט
מיט זיי צו ריידן, און האט געוואלט, אז איך זאל אויך מיט זיי נישט
ריידן; נאר ווי אף צו־להכעיס, האבן זיך אלע דריי דאמען אלע מאל
געווענדט צו מיר מיט אן אנדער בקשה. איך זאל זיך מטריח זיין אראפנעמען דאס רענצל, אויפבינדן דאס פעקל, צומאכן דאס פענצטער, א
לויף טאן אפן וואקזאל עפעס קויפן, וכדומה אזעלכע קאמיסיעס, וואס
מע מוז אף זיך טראגן, בשעת מע נעמט אף זיך דעם גלות פון דאמען.
מער פון אלע האט מיך דעקוטשעט דער „גרינער לולב״ פון אדעס. אף
וויפל זי איז מיאוס, אף אזוי פיל האט זי זיך פאר מיר געבראכן און
געברעקלט, און האלט זיך פאר א פארשוין איינע אין דער וועלט. מיר
האט זיך געגלוסט אלע מינוט איר זאגן דעם אמת, און דווקא צום
גראם: מאדאם! איר זיינט גרין ווי גראז, און האט א לאנגע נאז...
</p><p></p><p>
אייך האט זיך קיינמאל נישט געטראפן, אז אף דער צונג זאל בא
אייך ליגן א נארישקייט און עס זאל זיך רייסן ארויסצוזאגן? איך האב
אמאל פאר אזא מעשה געכאפט פעטש, נישט פאר אייך געדאכט,
און א סך... נאר איך האב פארגעסן, אז מיר שמועסן פון דער נסיעה
אין די ווארעמבעדער און מע טאר נישט ריידן פון זייטיקע ענינים.
</p><p></p><p>
בקיצור, די דאמען האבן זיך מיט מיר געשאפט, און מיין ווייב
האט זיך געבלאזן און געפייערט אף זיי און אף מיר און אף דער גאנצער וועלט מיט סכנת־נפשות! איך האב געפילט, אז עס בלאזט א שלעכט
ווינטל, אז אט־אט רוקט זיך אן אף מיר א כמארע און עס ברעכט אויס
אן אומגליק, רחמנא לצלן... דער אייבערשטער איז דאך אבער אן אל
ארך אפים ורב חסד, שיקט ער צו די רפואה פאר דער מכה. האט ער
אף מיר רחמנות געהאט און צוגעשיקט מיר צו הילף א נייע דאמע, דאס
הייסט, דארט אין דער היים איז זי א „יידענע״, נאר דא, און ווייל זי
פארט אין די ווארעמבעדער, רוף איך זי „דאמע״. דורכגעגאנגען דורך
אונדזער וואגאן און דערזען מיין ווייב, איז זי צוגעלאפן צו איר, איז
איר געפאלן אפן האלדז, און מע האט זיך גענומען איינס דאס אנדערע
קושן אזוי שטארק, אז דער גאנצער עולם האט אף זיי געקוקט און
געשמייכלט.
</p><p></p><p>
― אוי, חיה־עטל, ס׳איז דו? אט וועל איך מיר א מעשה אנטאן!
</p><p></p><p>
― מומעניו, ווי קומט איר אהער?
</p><p></p><p>
― וווהין פארסטו דאס, חיה־עטל, נשמה מיינע הארציקע? אפשר
אין די ווארעמבעדער?
</p><p></p><p>
― געוויינלעך, אין די ווארעמבעדער; נו, און איר, מומעניו, וווהין
פארט?
</p><p></p><p>
― אויך אין די ווארעמבעדער. אט דאס איז אפשר דער מאן דיינער? איך וועל מיר א מעשה אנטאן!
</p><p></p><p>
און אזוי האבן מיר זיך באקענט, דאס הייסט, פארגעשטעלט אן נעמען און אן ווערטער: איך בין געוואר געווארן, אז זי איז מיין חיה־עטלס א מומע פון א קליין שטעטל מיט א מאדנעם נאמען ― אצע־לעס. דאס הייסט, שרייבן שרייבט זיך עס וואלאצעגאלאווא, נאר יידן,
וואס האבן פיינט לאנגע נעמען, האבן דאס פארקירצט אף אצעלעס,
און מע רופט זי: די מומע נחמה פון אצעלעס.
</p><p></p><p>
― וווהין־זשע פארט איר, מומעניו, אין וואסער ארט אריין?
</p><p></p><p>
― פרעגט זי חיה־עטל.
</p><p></p><p>
― לאז מיך אזוי וויסן בייז מיט דיר אינאיינעם, ווי איך ווייס, וואס
פאר א נאמען דאס האט! דאס הייסט, איך האב אפילו יא געוווסט דעם
נאמען, נאר איך האב שוין פארגעסן. געדענקען געדענק איך, אז עס לאזט
זיך אויס מיט א „באד״.
</p><p></p><p>
― אפשר מאריענבאד?
</p><p></p><p>
― סע קאן זיין, אז מאריענבאד.
</p><p></p><p>
― צי אפשר קארלסבאד?
</p><p></p><p>
― האסט געפועלט בא מיר אזוי אויך, לאז זיין קארלסבאד.
</p><p></p><p>
― צי אפשר פראנצענסבאד? אדער באדענבאד?
</p><p></p><p>
― לאז זיין פראנצענסבאד, הייסע באד, קאלטע באד, אבי א באד...
דער דאקטער האט מיר געהייסן פארן אין די ווארעמבעדער, פאר איך.
איך פיר מיט זיך א בריוו פון אים צום פראפעסאר, מסתמא שרייבט
ער שוין דארטן אין וואסערע בעדער.
</p><p></p><p>
אונדזער מומע נחמה האט, נישקשה, פארדינט, איך זאל אייך זי
באשרייבן ווי סע געהער צו זיין, איבערגעבן אין קורצן איר ביאגראפיע:
ערשטנס, איז זי דאך מיין חיה־עטלס אן אייגענע מומע, דאס הייסט,
מיין שוויגערס אן אייגענע שוועסטער, און מיין ווייבס מומע געהער דאך
</p><p></p><p>
יי ד י ש ע  ש ר יי ב ע ר  87
מיר אויך אן א מומע. און צווייטנס, איז זי אזא פארשוין, וואס ס׳איז,
כ׳לעבן, כדאי זיך מיט איר צו באקענען אביסל פון דער נאענט.
</p><p></p><p>
אין דער יוגנט, ווייזט אויס, האט זי באדארפט זיין א גאנץ שיינע,
און בטבע איז זי נאך היינט אויך א לעבעדיקע, א פריילעכע נשמה, און
האט ליב לעבן א גוטן טאג. דעם ערשטן מאן האט זי געהאט אן אלטן
שטורמאק, פארשווארצט געווארן מיט אים נישט לאנג, געבליבן נאך אים
א יונגע אלמנה אן קינדער, נאר מיט געלט ― ביידע זאכן דווקא נישט
קיין חסרונות אף צו חתונה האבן דאס אנדערע מאל און נעמען א מאן
נאך איר באגער און אנהייבן פירן א לעבן איבעראנייס. וואס פאר א מין
נפש איז איר צווייטער מאן, וואס זי האט אים גענומען „נאך איר באגער״, קאן איך אייך נישט זאגן; איך ווייס נאר, אז ער אליין זיצט אין
אצעלעס, און זי האט ער ארויסגעשיקט אין די ווארעמבעדער אף א וואך
זעקס, זי זאל זיך אנטאן „כל הפארגעניגן שבעולם״, נישט זשאלעווען קיין
געלט, און וואס איר הארץ גלוסט ― דאס זאל זי טאן, און וואס אירע
אויגן זעען ― דאס זאל זי קויפן.
</p><p></p><p>
אזוי זאגט די מומע נחמה פון אצעלעס, און איך זע, אז אלע מיינע
דאמען זיינען איר מקנא, וואס זי איז אזוי פריי און האט אזא גליקלעך
לעבן בא איר מאן, און ― אוי וויי! ― איך מוז מיך מודה זיין, אז
אפילו מיין חיה־עטל אליין קוקט אף דער מומע און אף מיר, און איך
ווייס, וואס איר קוק באדייט; איר קוק באדייט: „אט וואס ס׳הייסט א
מאן אף דער וועלט!״...
</p><p></p><p>
און די מומע נחמה פון אצעלעם האלט אין איין ריידן; דאס מויל
מאכט זיך איר נישט צו אף קיין מינוט. אליין איז זי א קלייניטשקע,
א ווייסינקע, א קיילעכיקע, מיט א ווייס קיילעכיק גוידערל, מיט א נעזל ווי
א פאסאלקע, מיט גרויע אייגעלעך, און א קול האט זי א הייזעריקס, און
אז זי רעדט, טאנצט זי אונטער, דרייט זיך אף אלע זייטן, פארגעסט אלע
מינוט, ווו זי האלט אין די יוצרות, מישט צענויף קאשע מיט בארשט
מיט נעכטיקע טעג, טוט זיך א פאטש מיט ביידע הענטלעך איבער די
קיילעכיקע קלובעס: ,, איך וועל מיר נאר א מעשה אנטאן! ׳, און צעלאכט
זיך אזוי, אז אלע מוזן לאכן מיט איר אינאיינעם.
</p><p></p><p>
― מומעניו, ― פרעג איך זי ― בא וואסער פראפעסאר האט אייך
דער דאקטער געהייסן זיין?
</p><p></p><p>
― לאם איך אזוי וויסן פון אים! ― זאגט די מומע נחמה. ― ער
האט מיר דארט פארשריבן, דער שיינער דאקטער פון אצעלעס, אף א
שטיקל פאפיר דעם נאמען זיינעם, נאר איך געדענק שוין נישט אין
וואסער א שטאט: צי אין ווין, צי אין בערלין? איך וועל מיר נאר א מעשה
אנטאן!
</p><p></p><p>
און די מומע נחמה זוכט ― זוכט אין אלע קעשענעס און קאן נישט
געפינען דאס שטיקל פאפיר, וואס דער שיינער דאקטער פון אצעלעס האט
איר פארשריבן.
</p><p></p><p>
― ווייסט איר כאטש, לכל הפחות, דאס חולאת אייערס? ― פרעג
איך זי אף א ציקאוועסט.
</p><p></p><p>
― אט וועל איך דיר באלד גיין דערציילן מיין חולאת! ― מאכט
די מומע נחמה און צעלאכט זיך, און אלע דאמען שיסן־אויס אזא געלעכטער, גלייך ווי איך וואלט דא געזאגט מי יודע וואס פאר א נארישקייט. נאר איך בין צופרידן און דאנקבאר דער מומע נחמה פון אצעלעס
און וועל איך קיינמאל נישט פארגעסן די טובה, וואס זי האט זיך באצייטנס אונטערגעכאפט און אויסגעלייזט מיך נישט איינמאל פון א סך,
א סך צרות, אי בשעת נסיעה, אי דארט, אין די ווארעמבעדער. זי איז,
לאז מען זאגן, געווען די אמתע רפואה צו מיין ווייבס נערוון. קיינער
האט אזוי נישט געקאנט אויפמונטערן מיין חיה־עטלען, ווי די מומע
נחמה, זי מאכן בארעדעוודיק, בשעת זי שווייגט, און זי מאכן לאכנדיק,
בשעת זי איז פארזארגט, מרה־שחורהדיק.
</p><p></p><p>
איך ווינטש אייך, לעזער, אויב איר האט א ווייב, און דאס ווייב
האט נערוון, און איר פארט מיט איר אין די ווארעמבעדער, זאל אייך
גאט צושיקן א מומע נחמה פון אצעלעס, וועט איר גענעזן זיין און אויסגעלייזט ווערן, אם ירצה השם, פון א סך צרות און אומגליקן, וואס א
באווייבטער מענטש קאן אף זיך האבן.
</p><p></p><p>
 ו.
</p><p>
(א בהלה אין ווין. ― אן אומגליק מיט דער שפראך. ― נישטא וואס צו עסן. )
</p><p></p><p>
ביז ווין האבן מיר זיך אלע געהאלטן איינס, אפגערעדט, מיר זאלן
אלע פארפארן אף איין סטאנציע, אלע גיין צו איין פראפעסאר ― הכלל,
אומעטום אינאיינעם. נאר פון דער ערשטער מינוט אן, וואס מיר זיינען
געקומען קיין ווין, איז געקומען אף אונדז אלעמען א טומל, א לויפעניש
מיט אן אויסכאפעניש. דער ערשטער אומגליק האט זיך גענומען פון די
ווינער ארטעלשטשיקעס, וואס האבן זיך א לאז געטאן צו אונדז, ווי די
מלאכי־חבלה, עפעס גערעדט צו אונדז מיט א מאדנעם לשון, נישט געקוקט אין די אויגן אריין, געכאפט אונדזער באגאזש אונטער די הענט און
א זאג געטאן:
</p><p></p><p>
― געפעק! געפעק!
</p><p></p><p>
וואס געפעק? ווער געפעק? ― ווייס איך נישט. מיין חיה־עטל וויל
זיי איינהאלטן, קוקט אף מיר, ווי איינער רעדט: „וואס שווייגסטו?״
נאר די מלאכי־חבלה הערן אונדז ביידן, ווי המן דעם גראגער; זיי האבן
פארנומען אונדזערע פעקלעך און מארש, איך ווייס אליין נישט וווהין,
און מיר נאך זיי.
</p><p></p><p>
― וואס לאזסטו זיי? ― שרייט צו מיר מיין חיה־עטל און לויפט
מיט מיר אינאיינעם נאך די מלאכי־חבלה. ― פאר וואס פרעגסטו זיי
כאטש נישט, וווהין טראגן זיי אונדזערע זאכן? דו קאנסט דאך מיט זיי
ריידן אף דייטש!
</p><p></p><p>
― מסתמא אפן וואקזאל, ― זאג איך, ― וואס האסטו מורא?
</p><p></p><p>
― אזוי? וואס איך האב מורא? ס׳איז דיר דאס אנדערע קוישל
מיטן צירונג? ― און מיין חיה־עטל איז שוין פארטיק מיר אפשפילן א
וויוואט, ווי איך בין ווערט. ערשט מיר דערזעען די מומע נחמה פון
אצעלעס ליגן אף דער ערד אויסגעצויגן און פארשפרייט ביידע הענט אף
אירע פעקלעך, ווי א געטרייע מוטער, וואס באשיצט אירע קינדער, אדער
ווי אן אדלער, וואס מע וויל בא אים אוועקרויבן זיינע קליינע אדלערלעך.
איינער פון די מלאכי־חבלה שטייט איבער איר און וויל נעמען טראגן די
זאכן, לאזט זי אים נישט און שרייט אף א קול:
</p><p></p><p>
― טשעפעט נישט די וועשטשעס, איך וועל מיר א מעשה אנטאן!
</p><p></p><p>
אזוי קאמיש און לוסטיק האט אויסגעזען די דאזיקע סצענע, אז מיר
האבן זיך ביידע נישט געקאנט איינהאלטן און האבן זיך געקאטשעט
פאר געלעכטער.
</p><p></p><p>
― מומעניו, גאט איז מיט אייך! ― מאכט צו איר חיה־עטל ―
וואס האט איר מורא? אט טראגט מען דאך אונדזערע וועשטשעס אויך,
און מיר האבן קיין מורא נישט...
</p><p></p><p>
בתוך כך האבן מיר אין דער בהלה פארלוירן די יעקאטערינאסלא־ווער דאמע מיט דער טאכטער און מיט דער שוועסטער, און א דאנק גאט,
וואס מיר האבן זיך כאטש געהאלטן אין דרייען מיט דער מומע נחמה,
וואס האט זיך אנגעהאלטן אן מיין חיה־עטלען באם קליידל, נישט אפגעלאזט זי אף קיין טריט, און חיה־עטל האט זיך אנגעהאלטן אן מיר, און
אזוי זיינען מיר געווען אלע דריי שוין נישט צעשיידט.
</p><p></p><p>
אויסגעגרוזעט מיט גרויסע צרות דעם באגאזש, דערציילט מיר איינער פון די מלאכי־חבלה, א רויטער דייטש מיט א ווייסן פארטעך, עפעס א
גאנצע מעשה אף זיין געמוטשעט לשון, וואס מע פארשטייט נישט א
ווארט, מחמת ער רעדט נישט מיטן מויל, נאר מיטן האלדז, און מיט אזא
מהירות, קוים וואס מע כאפט מיטן אויער. איינציקע ווערטער נאר האב
איך געכאפט: „האטעל״... „פערד״... „וואגן״...
</p><p></p><p>
― וואס וויל ער, כ׳וועל מיר א מעשה אנטאן!? ― מאכט די מומע
נחמה צו חיה־עטלען.
</p><p></p><p>
― פרעג אים, וואס וויל ער? ― מאכט צו מיר מיין חיה־עטל.
</p><p></p><p>
― פרעג אים אף דייטש: וואס זאגט ער?
</p><p></p><p>
― ער פרעגט, ― זאג איך ― ווי אזוי מיר ווילן פארן אין שטאט
אריין? צי מיט פערד, צי מיטן טראמוויי?
</p><p></p><p>
― מיט סוסים! ― מאכט צו אים די מומע נחמה, און אף מיר און
אף חיה־עטלען פאלט אן א געלעכטער.
</p><p></p><p>
― גענוג שוין לאכן! ― זאגט צו מיר חיה־עטל, ― זאג אים אף
דייטש, אז מיר ברויכן אן איזוואשטשיק.
</p><p></p><p>
― פיואיט! ― מאך איך צו אים און טו א פייף און ווי א שמייס
מיט דער בייטש, ער זאל מיך פארשטיין. און שטעלט אייך פאר, אז ער
האט מיך באלד פארשטאנען!
</p><p></p><p>
― יא וואהל! ― מאכט ער צו מיר, און אין צוויי מינוט ארום זיצן
מיר שוין אלע דריי אין א גרויסארטיקן פאיעטאן מיט אזעלכע געזונטע
סוסים, וואס בא אונדז זעט מען דאס גארנישט. אויך דעם באגאזש האט
ער אונדז ארויפגעפעקלט, דער רויטער דייטש מיט די געזונטע פלייצעס.
איך רוק אים אריין אין יד אריין א שיינע מטבע, כאפט ער אראפ דאס
היטל און דאנקט אונדז אן א פולן קאפ. דער קוטשער פון די סוסים, א
גאנצער דייטש מיט א לולקע־ציכעק, נעמט זיך פאוואלינקע אראפ פון
די פערד די קאלדרעס (דא גייען אלע פערד צוגעדעקט מיט קאלדרעס, זיי
זאלן זיך, חלילה, נישט צוקילן), זעצט זיך אנידער און דרייט־אויס צו
אונדז דעם קאפ און לאזט ארויס אויך פונעם האלדז, נישט פונעם מויל
(אזוי ריידן זיי דא אלע), עפעס א מינים ווערטער מיט א ניגון, וואס
ס׳איז שווער צו פארשטיין.
</p><p></p><p>
― וואס וויל ער? ― מאכט די מומע נחמה צו חיה־עטלען.
</p><p></p><p>
― פרעג אים וואס ער וויל? ― מאכט חיה־עטל צו מיר.
</p><p></p><p>
― וואס איז, דייטש? וואס ווילסטו? ― מאך איך צו אים, מער
מיט די הענט, געוויינלעך, און די מומע נחמה העלפט מיר אונטער:
</p><p></p><p>
― מכח אן אכסניא פרעגט איר?
</p><p></p><p>
.― האדיעט שוין, מומעניו! ― זאגט צו איר מיין חיה־עטל. ―
דייטש ― לאזט אים! מיין מאן וועט אים שוין זאגן אף דייטש.
</p><p></p><p>
מיין חיה־עטלס ווערטער גיבן מיר צו אזוי פיל קוראזש, אז איך הייב
שוין אן צו ריידן אף צוויי לשונות מיט א מאל ― אף דייטש און אף
פראנצויז:
</p><p></p><p>
― גראנד האטעל בעסטע קוואליטעט פראנטע מאאשיקא! ― און
בשעת מעשה טו איך אים א קנאק מיט דער צונג. פארשטייט ער מיך, דער
דייטש, און רופט זיך אן צו מיר:
</p><p></p><p>
― יא וואהל! יא וואהל!
</p><p></p><p>
און עס געדויערט נישט לאנג, פירט ער אונדז צו צו זייער א גרויסארטיק הויז מיט שפיגלדיקע פענצטער, און עס לויפן־ארויס אקעגן אונדז
נייע מלאכי־חבלה מיט שווארצע פרעק, און מע כאפט אונדז אונטער די
הענט און מע פירט אונדז גלייך ארויף, און עס קומט אונדז אקעגן איינער מיט צוויי באקנבערד, איך וואלט געמעגט שווערן ― א גראף א
מאגנאט. צום סוף איז דאס א שווייצאר. כאפט אראפ דאס היטל און
טראגט אונדז אקעגן זייער א שיינעם גוט־מארגן.
</p><p></p><p>
― פיל צימער ווינשען זיע? ― מאכט ער צו די דאמען.
</p><p></p><p>
― וואס ווינטשט ער אונדז, איך וועל מיר נאר א מעשה אנטאן?
― זאגט די מומע נחמה, און מיר ביידע לאכן.
</p><p></p><p>
― ער פרעגט, וויפל נומערן, ― זאג איך.
</p><p></p><p>
זאג אים אף דייטש, אז צוויי ― מאכט צו מיר חיה־עטל, און
איך באווייז אים אף דייטש צוויי פינגער און לייג אים צו אף פראנצויזיש:
</p><p></p><p>
― פראנטע מאאשיקא באנזשור!
</p><p></p><p>
― יא וואהל! ― מאכט ער צו מיר, ― אם ערשטען שטאק! ― און
פירט אונדז אריין אין גרויסארטיקע חדרים.
</p><p></p><p>
― ווי טייער איז בא אייך ― זאגט די מומע נחמה ― א מעת־לעת?
</p><p></p><p>
שטייט ער, דער דייטש, און קוקט אף איר, ווי א זינדיקער מענטש;
ער הייבט נישט אן צו פארשטיין, וואס מע רעדט צו אים, און מאכט
צו מיר מיט א שמייכעלע זיס, ווי צוקער:
</p><p></p><p>
― פילייכט וואלען מיר בעסער דייטש שפרעכען?
</p><p></p><p>
― זאג אים אף דייטש, ― רופט זיך אן צו מיר מיין חיה־עטל.
און איך מאך צו אים מיט די הענט, ווי איינער רעדט: מה יקר?
פארשטייט ער מיך נישט און פינטלט מיט די אויגן... אן אומגליק מיט
זייער שפראך! בא אונדז רעדט מען אויך דייטש, נאר ס׳איז גארנישט
דאס דייטש, וואס בא זיי. איך באגעגן מיך אמאל בא אונדז אין יעהופעץ מיט דייטשן, איך מאך מיט זיי געשעפטן. איך רייד מיט זיי
האלב יידיש, האלב דייטש, מיר פארשטייען איינס דאס אנדערע. דא זאל
גאט שומר ומציל זיין! אלע ציין קאן מען זיך אויסברעכן.
</p><p></p><p>
דאס איז אבער נאך די ערשטע צייט. וואס ווייטער ווערן מיר אלץ
מער געוווינט מיט דער שפראך, און מיר הייבן אן פארשטיין איינס דאס
אנדערע מיטן קוק! אפן אנדערן טאג איז שוין מיין חיה־עטל אליין געגאנגען מיט דער מומע נחמה אין די קלייטן, און זיי האבן שוין איינגעהאנדלט סחורה, און מע האט זיי שוין אפגענארט, ווי די אמתע בראדער סוחרים.
</p><p></p><p>
יי ד י ש ע  ש ר יי ב ע ר  93
</p><p></p><p>
― געפעלט דיר, חיה־עטל, די שטאט ווין? ― זאג איך צו מיין
 ווייב נאכדעם, אז מיר האבן זיך שוין איינגעוואשן און איבערגעטאן פו־
 נעם וועג און אפגעטרונקען טיי און אנגעקוקט די שטאט ווין.
</p><p></p><p>
― אנצינדן לאז זי זיך דיר אפן פייער! ― זאגט חיה־עטל. ―
 אין ,אזא גרויסער שטאט זאל נישט זיין ווו צו עסן!
</p><p></p><p>
וואס־זשע איז די מעשה? מיר זיינען געגאנגען זוכן א יידישן
רעסטאראן, האבן מיר זיך ארומגעדרייט איבער דער שטאט א שעה זעקס
און נישט געקאנט געפינען. וועמען מיר האבן געפרעגט, איז אדער מע
האט א ו נ ד ז  נישט פארשטאנען, אדער מיר האבן  י ע נ ע ם  ניט
פארשטאנען... אט ווייזט ער אן, דאכט זיך, זייער גוט: רעכטס! לינקס!
פארווערטס!... און קומט צו עפעס, לאזט זיך אויס, אז עס הייבט זיך
גארנישט אן... האבן מיר דעם ערשטן טאג טאקע געגעסן מכות, געלעבט מיט קאווע און מיט לייזע אייער און מיט ווינער פוטערגעבעקס־לעך, וואס צעגייען זיך אין מויל, ווי שניי אף דער זון.
</p><p></p><p>
ערשט אפן צווייטן טאג האבן מיר דערטאפט א יידישן רעסטאראן
מיטן נאמען „כשר״. און נאך וואס פאר א מין כשר! כשר צו כשר איז
נישט גלייך! דער רעסטאראטאר, כאטש ער „שפרעכט דייטש״, נאר ער
גייט מיט א יארמלקע אפן קאפ, און צום עסן וואשט מען זיך, און די
געסט גייען־צו איינס צום אנדערן און מע גיט זיך אפ שלום און מע
פרעגט זיך אויס, פון וואנען פארט א ייד? און וווהין? און וואס? און
ווען? און אויב געשעפט, איז צוליב וואס פאר א געשעפט? און אויב
צום דאקטער, איז צו וואסער דאקטער? ― מיט איינעם ווארט, גאנץ
יידישלעך, פונקט ווי אין ווארשע.
</p><p></p><p>
 ז.
</p><p>
(צווישן יידן ווערט מען נישט פארפאלן. ― אן עצה פון א רעסטאראטאר. ―
</p><p></p><p>
 א קאמיסיאנער פון לאמפנגלעזער אונטערזוכט מיינע דאמען. )
</p><p></p><p>
„צווישן יידן, זאגט די וועלט, ווערט מען נישט פארפאלן״... זאלט
איר טאקע וויסן, אז ס׳איז אמת. וואס וואלטן מיר געטאן, למשל, ווען
מיר שלאגן זיך נישט צו צו קיין יידישן רעסטאראן, ווו דער רעסטא־ראטאר אליין איז אזוי פריינטלעך און שלאגט זיך אן מיט זיינע עצות,
צו וואסער דאקטער מיר זאלן גיין? וועדליק די דייטשן מיט זייער שטומפיקער שווערער שפראך, וואלטן מיר זיך ארומגעדרייט אין ווין ימים
ושנים. ,וואס גייט דאס אן, אשטייגער, דעם שווייצאר פון האטעל, וואס
מיר טוען אין ווין? פון זיינעטוועגן וואלטן מיר געמעגט דארט האלטן
ראש־השנה, און אפילו די אנדערע טעג סוכות, אבי מיר זאלן שטיין
בא אים אין זיין גרויסארטיקן האטעל, טרינקען די שיינע טיי, וואס
מע דערלאנגט אונדז פונעם קעסל, און צאלן אים פאר איטלעכן טרונק
וואסער און פאר דער מאשינע, ,וואס מע הייבט אונדז אויף און מע
לאזט אונדז אראפ צוואנציק מאל א טאג, וואס מיין חיה־עטל איז דערפון ווינציק־וואס צופרידן. זי זאגט, אז עס דרייט זיך איר דער קאפ
 אף צו חלשן. און די מומע נחמה פון אצעלעס האט דאס ערשטע מאל
דערפון אזוי זיך צעשריען, אז מיר זיינען געווען שטארקער פון אייזן,
אז מיר האבן נישט געפלאצט פאר געלעכטער!
</p><p></p><p>
נישט אזוי איז אבער צווישן יידן; דער בעל־הבית פון דער יידישער רעסטאראציע האט אונדז באלד גענומען אפן צימבל: ווער זיינען
מיר? פון וואנען? וווהין פארן מיר? וואס איז אונדזער שלאפקייט?
און צו וואסער פראפעסאר דארפן מיר? דערהערט, אז מיר פארן אין
די ווארעמבעדער, און אנגעשמעקט, אז ס׳איז פאראן געלט, האט ער
אונדז אנידערגעלייגט א צעטל, אז מיר מוזן זיך פריער זען מיטן
פראפעסאר, ווארעם מיר קאנען ווערן אומגליקלעך, טאמער חלילה פארן
מיר אין די ווארעמבעדער אן א פראפעסאר! בלייבט די קשיא: וואסער
פראפעסאר? ― דאס קאן אונדז זאגן נאר דער דאקטער. און וואסער
דאקטער? ― דאס קאן אונדז זאגן נאר דער שוואגער זיינער; דער
שוואגער זיינער איז אויסגעבונדן מיט אלע דאקטוירים. אויב מיר ווילן,
זאלן מיר ווארטן אף זיין שוואגער.
</p><p></p><p>
איז דאך מסתמא מיר די געשיכטע נישט געפעלן.
</p><p></p><p>
― אפשר וואלט געווען א סברא, ― זאג איך ― מיר זאלן זיך
דורכשלאגן גלייך צום פראפעסאר? מיר זיינען, חלילה, נישט פון די
מסוכנע קראנקע. מיר זיינען, ברוך השם, געזונטע מענטשן, אייגנטלעך;
מיר ווילן נאר וויסן אין וואסער באד מיר זאלן פארן.
</p><p></p><p>
― איר מיינט, אפנים, אז איר זייט אין רוסלאנד? ― מאכט דער
רעסטאראטאר, ― איך ווילט גיין גלייך צום פראפעסאר? גייט אייך געזונטערהייט, נאר זעט, איר זאלט קיין חרטה נישט האבן.
</p><p></p><p>
― דארפסט עפעס אנארבעטן א חתונה! ― מאכט צו מיר שטילערהייט מיין חיה־עטל, און די מומע נחמה האלט זי אונטער:
</p><p></p><p>
― וואס וועט דיך ארן, אז מיר וועלן פריער זיין באם דאקטער?
</p><p></p><p>
בקיצור, ס׳איז געבליבן, מיר זאלן זיך זען פריער מיטן דאקטער,
דאס הייסט, מיר זאלן גיין אהיים און ווארטן, ביז עס וועט קומען צו
אונדז דער שוואגער פונעם רעסטאראטאר; נאכדעם וועט אונדז דער
שוואגער ברענגען דעם דאקטער, און דער דאקטער וועט אונדז שוין
פירן צום פראפעסאר.
</p><p></p><p>
געפעלט אייך נאר, וויפל פראטעקציעס מע באדארף האבן אין ווין,
ביז מע דערשלאגט זיך צו א פראפעסאר!
</p><p></p><p>
א גאנצן טאג זיינען מיר אפגעזעסן אין האטעל און געווארט אפן
רעסטאראטארס שוואגער. די זון האט שוין געהאלטן בא זעצן זיך, און
מיר זיינען געזעסן אלע דריי בא איין פענצטער און געקוקט אף דער
טומעלדיקער שטאט מיט די נארישע דייטשן, וואס דרייען זיך ארום
הין און צוריק אלע אין צילינדערס.. פלוצעם הערן מיר, עמעצער
קלאפט אין טיר אריין: איינס, צוויי, דריי און עס קומט אריין א
דייטש מיט א טענדעווערענדע, מיט א צילינדער, מיט א גרויסן שטעקן
און מיט הענטשקעלעך, און כאטש ס׳איז שוין געווען שטאק־נאכט,
מאכט ער צו אונדז מיט א ניגון:
</p><p></p><p>
― גוטען טאאאאאג!
</p><p></p><p>
― אלע בייזע וויסטע חלומות אף מיינע שונאימס קעפ! איך וועל
מיר נאר א מעשה אנטאן! ― רופט זיך אפ די מומע נחמה, און מיר
קאנען זיך נישט איינהאלטן און שיסן אויס א געלעכטער.
</p><p></p><p>
איז דאס דעם דייטש, אפנים, שטארק נישט געפעלן, ווארעם ער
האט זיך שטארק צעבייזערט אף אונדז וואס מיר לאכן און געקלאפט
מיטן שטעקן אין טיש אריין און אלץ געשריען:
</p><p></p><p>
―אונפארשעמט!... רוסישע שוויינען!...
</p><p></p><p>
אפנים, חזירים הייסט דאס?... ביז איך האב געמוזט אויפשטיין
און צוגיין צו אים און געבן אים צו פארשטיין, אז נישט פון אים לאכן
מיר, נאר פון דער מומע נחמה.
</p><p></p><p>
― זי איז פארריקט? ― מאכט ער צו מיר און גיט מיר צו פארשטיין אף יידיש, אז דאס הייסט משוגע. פונעם ווארט „משוגע״ פארשטייען מיר, אז ער איז א ייד, און איך ווער געוואר, אז ער איז דעם
רעסטאראטארס שוואגער, און ס׳איז גאר א סברא, אז ער קאן ריידן אף
אונדזער לשון. און עס ווערט אף אונדז אלעמען א שמחה. גיך ווערט
באשאפן טיי (פונעם קעסל, געוויינטלעך), און מיר טרעטן־צו צו אונדזער געשעפט.
</p><p></p><p>
― אלזא, וואס איז אייער שלאפקייט? ― צעפרעגט ער זיך בא
אונדז.
</p><p></p><p>
וואס קאנען מיר אים זאגן דערויף, אז אייגנטלעך ווייסן מיר אליין
נישט? איך פרווו אים געפינען א תירוץ, אז אים קאנען מיר נישט
זאגן, מיר קאנען דאס זאגן נאר דעם פראפעסאר אליין; לאזט ער זיך
נישט איינריידן און זאגט, אז פראפעסארן זיינען פאראן אין ווין וויפל
שטערן אין הימל (קיין עין־הרע נישט!), און אף איטלעכער שלאפקייט
איז פאראן א באזונדערער פראפעסאר. ,,וואס טוט מען? ― קלער איך
מיר. ― וואס פאר א שלאפקייט זאל איך אים אויסטראכטן?״ בין איך
מיך מיישב און דריי זיך אויס, ווי אף א טעלער, און זאג אים דעם ריינעם ריכטיקן אמת, אז איך בין געזונט און שטארק אף אלע אברים, און
די שלאפע זיינען זיי. איך ווייז אים אן אף מיין חיה־עטלען מיט דער
מומע נחמה און לאז אויס אף דייטש:
</p><p></p><p>
― האבן זיי פארשטאנד?
</p><p></p><p>
― זייער שיין! ― מאכט ער צו מיר מיט א שטרענגן קוק און רופט
זיך אן צו מיינע דאמען: ― זאגט־זשע מיר, איך בעט אייך זייער, וואס
פעלט אייך, אייגנטלעך?
</p><p></p><p>
― אוי, איך וועל מיר נאר א מעשה אנטאן, לאז ער ארויסגיין!
― מאכט די מומע נחמה צו מיין חיה־עטלען, און מע משלחט מיך
ארויס אין קארידאר ארויס אף עטלעכע מינוט, און אז איך קום אריין
צוריק, ווער איך געוואר, אז דער פראפעסאר הייסט רויטנאגעל און דער
דאקטער הייסט זילבערשטערן.
</p><p></p><p>
― און וואס זייט איר? ― פרעג איך אים.
</p><p></p><p>
― א קאמיסיאנער פון לאמפנגלעזער און אבאזשורן ― מאכט ער
גאנץ קאלטבלוטיק.
</p><p></p><p>
― וואס סע האט זיך מיר געחלומט יענע נאכט און היינטיקע
נאכט און אלע נעכט פון א גאנץ יאר! איך וועל מיר נאר א מעשה
אנטאן! ― זאגט די מומע נחמה און טוט א פליעסק מיט די הענט, און
מיין חיה־עטל ווערט רויט ווי פייער, און אף מיר פאלט אן א פרישער
געלעכטער, און בכדי דער קאמיסיאנער פון לאמפנגלעזער און אבא־זשורן זאל זיך נישט געפינען באליידיקט, געפין איך א תירוץ און
זאג, אז איך האב מיך דערמאנט א מעשה, וואס האט זיך געטראפן בא
אונדז אין יעהופעץ נאך פאר־א־יארן, און איך לאז אויס ווידער אף
דייטש:
</p><p></p><p>
― האבען זיי פארשטאנד?
</p><p></p><p>
― צי איך האב פארשטאנד, צי ניין ― דאס איז קיין ספק נישט,
נאר צי איר האט פארשטאנד ― „דאס איז איינע פראגע!״ ― מאכט
ער צו מיר אויך אף דייטש, נעמט די טענדעווערענדע מיטן שטעקן און
מיטן צילינדער און גייט אוועק שטארק אנגעברוגזט, און צווישן אונדז,
פיל איך, ווערט א שנאה, שנאת־מוות!
</p><p></p><p>
 ח.
(דער פראפעסאר רויטנאגעל וויל אונדז צעשיידן. ― מיר צעקריגן זיך מיט ווין.
</p><p></p><p>
 די מומע נחמה ווייזט זיך ארויס, ווער זי איז. )
</p><p></p><p>
 גרינגער איז בא אונדז אריינגעבן א קינד אין גימנאזיע אדער
ארויסנעמען פונעם פריזיוו, ווי זען זיך אין ווין מיטן פראפעסאר
רויטנאגעל. פריער האט אונדז דער דאקטער זילבערשטערן געטאן
טובות, געגעבן עצות, געשריבן רעצעפטן, אי דאס ― צוליב דעם קאמיסיאנער פון די לאמפנגלעזער און אבאזשורן, וואס האט אונדז געטאן
צוליב זיין שוואגער דעם רעסטאראטאר; און ערשט אפן דריטן טאג
האבן מיר זיך דערשלאגן צום פראפעסאר רויטנאגעל, וואס איז געווען
אזוי פריינטלעך און האט אונדז צוגענומען איטלעכן באזונדער און האט
אונדז פארשריבן איטלעכן אן אנדער באד. מיין חיה־עטלען האט ער
אפגעשיקט קיין פראנצענסבאד, די מומע נחמה ― קיין מאריענבאד,
און מיך ― קיין קארלסבאד.
</p><p></p><p>
ארויס פונעם פראפעסאר רויטנאגעל, זיינען מיר געבליבן שטיין אלע
דריי, געקוקט איינס אף דאס אנדערע אן ווערטער, ווי איינער רעדט:
„וואס טוט מען איצטער?״ און ס׳איז געבליבן, מיר זאלן זיך אן עצה
האלטן מיטן דאקטער זילבערשטערן. און אזוי ווי דער דאקטער זיל־בערשטערן נעמט איצטער נישט צו, באדארף מען אנקומען צום קאמיסיאנער פון לאמפנגלעזער און אבאזשורן. נאר אזוי ווי מיר ווייסן ניט,
ווו ער זיצט, איז געבליבן, מיר זאלן זיך דורכגיין צום רעסטאראטאר.
</p><p></p><p>
― נו, וואס הערט זיך? ― מאכט ער צו אונדז.
</p><p></p><p>
― וואס זאל זיך הערן? ― זאגן מיר, ― אייער שוואגער האט
אונדז געקוילעט, אלע דריי געקוילעט!
</p><p></p><p>
און מיר האבן אים דערציילט, אז דער פראפעסאר האט אונדז געשיקט איטלעכן באזונדער אין אן אנדער באד.
</p><p></p><p>
― דאס איז גאר? נו, וואס־זשע איז? ― זאגט זיך דער רעסטא־ראטאר גאנץ קאלטבלוטיק.
</p><p></p><p>
― א חכם איר זייט! ― מאכט צו אים חיה־עטל ― דערויף בין
איך געקומען אהער מיט מיין מאן, מע זאל אונדז צעשיידן, מיך קיין
ליסי, אים קיין סטריסי!
</p><p></p><p>
― בארוהיקן זי זיך, מאדאם! ― מאכט ער צו איר, ― פון פראנצענסבאד קיין קארלסבאד איז גאר נישט אזא ווייטע שטרעקע; צוויי־דריי שטונדן רייזע, נישט מער. ווילט איר, פארט איר זיך דורך צו
אייער מאן; ווילט איר, פארט זיך דורך אייער מאן צו אייך.
</p><p></p><p>
― א דאנק אייך פאר דער עצה! ― זאגט צו אים חיה־עטל שוין
מיט כעס ― איר זאלט דערלעבן אנזאגן בעסערע בשורות און געבן
קליגערע עצות.
</p><p></p><p>
― דארט אין קיך, בא די לאקשן! ― לייגט־צו א קנויטל די מומע
נחמה. און דער רעסטאראטאר איז זי מכבד און זאגט צו איר, אז „מיט
מארק־ווייבער איז ער קיין מחותן נישט״... פארדריסט דאס מיין חיה־עטלען, און זי זאגט צו אים, אז די דאזיקע מארק־יידענע איז אירע אן
אייגענע מומע און קומט ארויס פון א סך א שענערן יחוס, ווי ער מיט
זיין רעסטאראן, און אפילו מיט דעם שיינעם שוואגער זיינעם, וואס
טראגט ארום לאמפנגלעזלעך מיט אבאזשוךן איבער די הייזער אף צו
פארקויפן...
</p><p></p><p>
― קום! ― זאגט זי צו מיר, ― לאמיר בעסער עסן לייזע אייער,
איידער זיך באגעגענען מיט אזעלכע גראבע לייט, וואס ריידן כלומרשט
אף דייטש און נארן אויס אונדזערע רוסישע קערבלעך.
</p><p></p><p>
די גאנצע צייט, וואס מיין חיה־עטל האט אים געזידלט, האט אים
נישט געארט; נאר די לעצטע ווערטער „רוסישע קערבלעך״ האבן אים
אזוי צעקאכט, אז ער האט זיך אנגעצונדן מיט א העליש פייער, אנגעפאלן אף אונדז, ווי א ווילדע חיה, געווען גרייט אונדז דורס צו זיין.
וואס טויג אייך, מיר זיינען פונעם רעסטאראן קוים ארויס מיטן לעבן,
און מע האט אונדז ארויסבאגלייט שיין, מיט כבוד, נאכגעשריען אף
דער גאס און געמאכט מיט קולאקעס: ― „רוסישע שוויינען! רוסישע
שוויינען!״
</p><p></p><p>
נאר דאס בעסטע האבן מיר געהאט דערנאך, שפעטער, אינעם האטעל. דארט האבן מיר געהאט א פארבייסונג פונעם שוואגער זיינעם.
דער קאמיסיאנער פון לאמפנגלעזער און אבאזשורן האט אנגעקלאפט צו
אונדז אין דער טיר אריין, אריינגעקומען מיט נאך איינעם א דייטש,
אויך מיט א צילינדער, נאר אן א טענדעווערענדע, און האט אונדז געפרעגט: „אף וואס פאר אן אופן האבן מיר זיך דערלויבט אים צו באליידיקן הינטער די אויגן?״... בשעת מעשה האט ער געקלאפט מיטן
שטעקן אין טיש אריין און איז געווען אזוי רויט, אז איך האב מיך דערשראקן, אנגעהויבן מורא האבן פאר קלעפ, א קשיא אף א מעשה: וואס
א דייטש קאן בא זיך אין ווין?
</p><p></p><p>
נישט אזוי האט אבער באקלערט די זאך די מומע נחמה פון
אצעלעס. זי האט זיך, אפנים, ווינציק־וואס איבערגעשראקן פארן דאזיקן דייטש. האט זי זיך אויפגעכאפט פונעם ארט און איז צוגעשפרונגען
צו אים גלייך אין פנים אריין, זיך גענומען מיט ביידע הענט בא די
זייטן און האט אים אויסגעלומרט א צעטל, און דווקא אף פראסט יידיש:
</p><p></p><p>
― הער נאר אויס, דו קיר״ה־דייטש, דו שוטה בן פיקהאלף, דו
לאמפנגלאז, איך וועל מיר נאר א מעשה אנטאן! דו מיינסט דאך
אוודאי, אז מע האט זיך דערשראקן פאר דיין טענדעווערענדע מיטן
שווארצן קוימען, וואס דו טראגסט אפן קאפ? סך הכל האסטו דאך בא
 אונדז אויסגענארט די עטלעכע פאר גילדן אומזיסט און אומנישט, ווי
 א פראסטער מאשעניק! דו מיינסט, מע ווייס נישט, ווער דו ביסט,
 דו אפגעריסענער דלפון, דו נאקעטער כתריליק? גייסט נישט אוועק?
אט פאר איך אריין צו דיר אין פנים אריין און פליק דיר אויס דאס
 בערדל עד פרוטה אחת, פארשטייסטו מיך, ווארעם איך האב שוין אף
מיין לעבן געפאטשט אזעלכע לייט, הערסטו, וואס דו וועסט זיך בא זיי
באהאלטן אין קעשענע! וואס זאגט איר, איך בעט אייך, אף דעם
משוגענעם דייטש מיט דעם לאקשן־טאפ, איך וועל מיר נאר א מעשה
אנטאן?!... פאלג מיך, נעם דעם וועג, וועסטו בעסער מאכן!...
</p><p></p><p>
― ― ― ― ― ― ― ― ― ― ― ―  ― ― ―
</p><p>
איך ווייס נישט, צי ער האט זיך טאקע איבערגעשראקן פאר דער
מומע נחמה, וועלכע האט אויסגעזען אין דער מינוט, ווי א צערייצטע
ספאלאשעטע הון, וואס איז גרייט אויסגראבלען אייך די אויגן, צי ער
האט גלאט נישט געוואלט האבן צו טאן אין ווין מיט א יידענע פון
אצעלעס ― מיין דייטש מיט דער טענדעווערענדע האט גענומען דעם
צילינדער אין די הענט און די פיס אף די פלייצעס און האט געמאכט
פליטה גאר אף אן אנדער אופן, א שטארקן קלאפ געטאן מיט דער
טיר און אף יענער זייט שוועל געבענטשט אונדז מיטן געוויסן נאמען
„רוסישע שוויינען״, וואס מיר זיינען צו דעם שוין אזוי צוגעוווינט געווארן, אשטייגער, ווי מיר זיינען געוווינט צו א „גוט מארגן, גוט יאר״.
</p><p></p><p>
פון דעמאלט אן האב איך אנגעהויבן פאר דער מומע נחמה פון
אצעלעס האבן דרך־ארץ. זי איז בא אונדז ביידן געווארן אין די אויגן
העכער מיט ניין־און־ניינציק פראצענט, און ס׳איז בא אונדז געבליבן,
מיר זאלן זיך מיט איר אונטערוועגנס שוין טאקע מער נישט צעשיידן.
</p><p></p><p>
 געשריבן אין יאר 1903
</p><p></p><p>
מאריענבאד
</p><p>
נישט קיין ראמאן, נאר א פארפלאנטעניש צווישן צוויי שטעט: ווארשע און מאריענבאד,
דורך 36 בריוולעך, 14 ליבעצעטעלעך און 46 דעפעשן.
</p><p>
1.
</p><p>
(בעלצע קורלענדער פון בערלין צו איר מאן שלמה קורלענדער אף די נאלעווקיס
אין ווארשע )
</p><p>
לבעלי היקר מוהר״ר שלמה נ״י.
</p><p></p><p>
איך קום דיר צו מעלדן, אז דערווייל בין איך נאך אין בערלין און
וועל ערשט קאנען ארויספארן קיין מאריענבאד הלוואי נאך שבת. איך
דארף מיך פאר דיר נישט פארענטפערן, נאר דו קאנסט מיר גלייבן, אז
איך בין כלל נישט שולדיק, וואס ס׳האט זיך אזוי געמאכט, אז איך זאל
מיך פארהאלטן אין בערלין א גאנצע וואך צייט. אז דו וועסט אויסהערן
ביזן סוף אלצדינג, וואס איך האב דא איבערגעטראגן, וועסטו אליין זאגן,
אז מע קאן נישט אויסרעכענען א זאך אף צופריער. „א מענטש טראכט
און גאט לאכט״. אזוי איז די מעשה:
</p><p></p><p>
איך האב גערעכנט צו פארברענגען אין בערלין מער נישט, אז איין
טאג, העכסטנס ― צוויי. ווארעם וואס דארף געדויערן זיין באם פראפעסאר? וואלט געווען גוט, ווען איך ברענג אראפ דעם פראפעסאר צו זיך.
האב איך מיר אבער איבערגעלייגט: צו וואס זאל איך דיר אויסברענגען
איבעריקע דרייסיק מארק, וואס קאנען צונוץ קומען אף עפעס אנדערש?
איך הער אזוי אויך אפטמאל פון דיר, אז עס גייט אוועק א סך געלט, און
די צייט, זאגסטו, איז איצט אויך נישט אין בעסטן, און נאך כדומה
</p>
</body>