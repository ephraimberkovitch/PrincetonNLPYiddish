
 &nbsp; אינעם יידישן מוזיי און טאלעראנץ־צענטער אין מאסקווע איז פארגעקומען א פרעזענטאציע פונעם בוך וועגן בוכארער יידן אין דער רוסישער קולטור־טראדיציע. 
 ״יעלענא קאראוואי: אן אנדער קוק. בוכארער יידן אין דער רוסישער קולטור״ דערציילט וועגן דער יידישער קהילה פון סאמארקאנד דורך די ווערק פון דער סאוועטישער קינסטלערין יעלענא קאראוואי, פאר וועלכער אט די טעמע איז געווארן א צענטראלע אין איר שאפן. 
 דער היסטארישער וועג פון בוכארער יידן אינעם 20סטן יארהונדערט איז באשטימט געווארן מיט צוזאמענשטויס פון זייער טראדיציאנעלן ארט לעבן מיט נייער תקופה און צוזאמען מיט איר – מיט נייער פאליטיק און נייע אידעאלן. דאס האט זיך אפגעשפיגלט אין די ווערק פון יעלענא קאראוואי: די קינסטלערין האט אין מאדערניסטישן סטיל פארקערפערט, ווי אזוי דער יידישער קווארטאל פון סאמארקאנד לעבט איבער זיין עקאנאמישן און קולטורעלן אויפבלי. 
 וועדליק עס דערציילן די צונויפשטעלער פונעם בוך, זיינען די גורלות פון בוכארער יידן און פון דער קינסטלערין, וועלכע האט געפונען אין זייער סביבה א סך סוזשעטן, אין עפעס וואס ענלעך: ״סיי וועגן דעם פאלק, סיי וועגן יעלענא קאראוואי ווייסט מען איצט פיל ווייניקער, ווי זיי פארדינען״. 
 דאס בוך ״יעלענא קאראוואי: אן אנדער קוק. בוכארער יידן אין דער רוסישער קולטור״ איז צוגעגרייט דורכן מארדזשאני פאנד ביי דער שטיצע פונעם פאנד אויפן נאמען פון יצחק מאוואשעוו. דער מחבר פונעם בוך איז רפאל נעקטאלאוו, דער אקאדעמישער קורארטאר – מיכאל טשלענאוו, דער וויסנשאפטלעכער רעדאקטאר – וואלערי דימשיץ. די טרעפונג אינעם יידישן צענטער האט געפירט דער דירעקטאר פונעם מלוכהשן קונסט־מוזיי אויף אי. סאוויצקיס נאמען אין נוקוס טיגראן מקרטיטשוו. 
 