

פון אונדזער עזבון: שמואל־ניסן גאדינער (1892־1942) 



 by באריס סאנדלער 
February 28, 2021February 28, 2021 Filed under:
ליטעראטור
פערזענלעכקייטן
פראזע 


פראזאיקער און דראמאטורג. געבוירן אין טעלעכאן, ווייסרוסלאנד. באקומען א טראדיציאנעלע דערציונג. יידיש האט אים געלערנט זיין טאטע, אן ארענדאר. אין 1908 איז ער אריבערגעפארן מיט די עלטערן קיין ווארשע, ווו ער איז געווארן א לערן־יינגל אין א שלאסער־ווארשטאט. זיך פארנומען מיט זעלבסטבילדונג, שטודירט די רוסישע, פוילישע און דייטשישע ליטעראטור. אין ווארשע מאכט ער זיינע ערשטע פרווון אין פאעזיע און פראזע, ווייזט זיינע ערשטע שאפונגען י.־ל. פרצן, וועלכער דערמוטיקט אים צו שרייבן ווייטער.
סוף 1912 ווערט ער גערופן אין ארמיי און דינט אויף קאווקאז, ווו ער באטייליקט זיך אין די ערשטע שלאכטן בעת דער ערשטער וועלט־מלחמה. אין א שלאכט שוין אין די קארפאטן־בערג ווערט ער פארווונדעט און פאלט אריין אין געפאנגענשאפט. עס איז אים געלונגען צו אנטלויפן פונעם לאגער קיין ווארשע און פון דארטן קיין רוסלאנד. בשעתן בירגער־קריג גייט ער אוועק אין דער רויטער ארמיי. אין 1921 קומט ער אן קיין מאסקווע, ווו ער ווערט א סטודענט פונעם ליטעראטור־אינסטיטוט.
זיין ערשטע דערציילונג „רגעס‟ דרוקט ער אין מאסקווער „עמעס‟ (1921). די מלחמה־מאטיוון ווערן די הויפט־טעמע אין זיינע ווערק. ער דרוקט זיינע דערציילונגען אין מאסקווער זשורנאל „שטראם‟, אין מינסקער „שטערן‟ און ווערט אנערקענט ווי איינער פון די גרונטלייגער פון דער סאוועטישער פראזע. גאדינער האט צוויי מאל באזוכט ביראבידזשאן און געשאפן א גרעסערע דערציילונג „ביראבידזשאנער‟ וועגן די ערשטע איבערוואנדערער. גרויס מייסטערשאפט באווייזט ער אין זיין קרוין־ווערק „דער מענטש מיט דער ביקס‟, ווו ער שילדערט די געשעענישן אין דער ערשטער וועלט־מלחמה און בירגערקריג. אין סאמע אנהייב פון דער מלחמה אין סאוועטן־פארבאנד אין 1941 גייט ער פרייוויליק אוועק אויפן פראנט. דערנאך קעמפט ער אין די רייען פון די פארטיזאנער. גאדינער איז אומגעקומען אין יאר 1942.
די דערציילונג „די הייליקע אומשולד פון דער שקלאווער לבנה‟ איז איינגעשלאסן אינעם ערשטן באנד פון ש. גאדינערס ווערק, ארויסגעגעבן אין מאסקווע אין 1933 דורכן פארלאג „עמעס‟.

די הייליקע אומשולד פון דער שקלאווער לבנה (אויסצוג)
איך האב אנומלט געטראפן א שקלאווער יידן אויף ארבאט [1], סאמע לעבן אריינגאנג אין וואכטאנגאוו־טעאטער, און ער האט מיר זייער רירנדיק דערציילט וועגן זיין שקלאווער לבנה, וואס האט אים קיין מאסקווע געבראכט צו טרייבן.
דער ייד איז געזעסן ביי א מאסעלעפראם־שופלעדל [2] מיט פאפיראסן און געהאלטן א ספר אין די הענט.
אלע מאסקווער מאסעלעפראם־הענדלער האלטן ביכער אין די הענט און לייענען. דאס צעבייטן זיי די לאנגע שעהען, וואס זיי דארפן זיצן לעבן זייערע שופלעדלעך, אויף איינציקע וויילעס פרייד און אומעט, ווייטיק און בלאסע ליכט, וואס שיינט צו זיי פון די זייטלעך ארויס.
אויף די מאסקווער גאסן איז אפטער רעדנדיק און שטויביק, און זעלטענער — ליכטיק און זוניק. און אין די ביכער שרייבט מען וועגן לבנות אין דער רעכטער זייט און פון דער לינקער זייט, וועגן פרייד און מי און מענטשלעכע מאטערנישן, וואס שפארן פון זייערע לעבנס ארויס, ווי טשוועקעס פון א זאק. איז קיין ווונדער ניט וואס מע לייענט. נאר מיין ייד איז געווען אן עלטערער מענטש און אויך ער האט געלייענט. האט מיך פאראינטערעסירט צו זען, וועגן וועלכע לבנה ער לייענט. איך האב זיך צו אים דערנענטערט און געזען, — ער קוקט זיך איין אין זיינעם א ספר — דער ייד האט געהאלטן א „חק לישראל‟ אין די הענט.
קיינעם האט זיך דערווייל ניט איינגעגעבן צו דערגיין ביזן גרונט די סודות פון הינטערבאוווסטזיניקן מענטשלעכן געדאכט. אמאל מאכט זיך, אז איר דערזעט אזוינס, וואס איר האט שוין איין מאל געזען ערגעץ ווו, דאכט זיך, — אין אן אנדער לעבן, אויף אן אנדער וועלט, ווו זייט געווען אפשר מיט טויזנטער יאר צוריק. און כאטש איר ווייסט זיכער, אז איר לעבט סך־הכל א יאר דרייסיק און פריער זייט איר אין ערגעץ ניט געווען, קאנט איר זיך דאך ניט באפרייען פונעם אויסטערלישן געפיל פון צוויי מאל לעבן אין באזונדערע וועלטן.
דער ייד האט געהאלטן זיין „חק ישראל‟ אין די הענט, און מיר האט זיך אויסגעדאכט, אז דאס זיצט מיין אייגענער טאטע און איך האב געוואלט אויסשרייען: „טאטע, ווי קומסטו אהער?‟
מיין טאטע איז געווען אן ערלעכער פישער, א פארהארטעוועטער הארעפאשניק, וואס פלעגט אין פארנאכטן מיט דער נעץ ארויספארן אויף דער אזערע פיש כאפן. מיין טאטע איז געווען א פרומער ייד און פלעגט אפט זיצן אין שבתים־נאכמיטאגן מיטן „חק לישראל‟ אין די הענט אויף דער פריזבע פון זיי דארפישער שטוב. דאס איז אבער געווען אן אנדער לעבן, אויף אן אנדער וועלט, וואס איז שוין אונטערגעגאנגען. מיין טאטע איז איין מאל אין א פארנאכט מיט דער נעץ אין דער אזערע אוועק און צוריק ניט געקומען. אפשר האט אים א פיש דערשלונגען, און אפשר האט אים דער שטורעם צום וויסטן ברעג צוגעווארפן, צו יענעם ברעג, הינטער וועלכן, לויט מיינע דעמאלטיקע קינדערשע פארשטעלונגען, האט זיך געענדיקט די וועלט און אנגעהויבן יענע וועלט. איז מעגלעך, אז מיין טאטע איז פון יענער וועלט געקומען און אנידערגעזעצט זיך דא אויף ארבאט, סאמע ביים אריינגאנג אין וואכטאנגאוו־טעאטער האנדלען מיט מאסעלפראם־פאפיראסן און ווידעראמאל אריינקוקן אין זיין „חק ישראל‟?
איך האב קינדווייז מיין טאטן ליב געהאט. איך האב זיך שוואך פארגעשטעלט, ווער מיין באשעפער איז, אבער מיר איז גענוג געווען, וואס ער האט מיר באוויזן די שענסטע לבנה אויף דער וועלט. ער האט מיך איין מאל אין פארנאכט מיטגענומען מיט זיך אין דער אזערע אריין. ער האט מיר באוויזן, ווי די לבנה האט זיך אויפגעהויבן פון איין ברעג א בלאסע און שוואכע און איז אין איר וועג געוואקסן און געקלארט זיך, און די אזערע האט פון איר ליכט און העלן שיין אנגעקוואלן, זיבן בונטע קוואלן זיך אנגעמאסטן און פון סאמע אויסן אראפגעווארפן אויף זיך א זילבערנעם שאל, וואס האט אויסגעזען, ווי א שליאך, אן אויסגעשפרייטער איבער איר. עס איז אזוי שיין געווען, אז עס האט זיך מיר אזש געוואלט פון שיפל ארויסשפרינגען און אוועקשפאנען איבערן זילבערנעם שליאך מיט די בארוועסע פיסלעך צו דער לבנה און איבערנעכטיקן דארטן. נאר מיין טאטע האט געלאכט פון מיר, ווייל אין דער אמתן, האט ער געזאגט, איז לבנה ווייט און דו וועסט זי ניט דערלאנגען, און וועט באלד א שווארצע אין דער אזערע אריינפאלן און דערטרונקען ווערן. און טאקע: צו האלבער נאכט האט זי זיך אנגעהויבן קוילערן אראפ, ווי די אזערע וואלט זי צו זיך מיט שטריק געצויגן. זי איז געווארן רויטער און טונקעלער, מיין לבנה, זי איז פון די כוחות אויסגעגאנגען און פארזשאווערט געווארן און א פארזשאווערטע אין דער אזערע אריינגעפאלן און דערטרונקען געווארן. עס האט מיך דעמאלט ביים הארצן פארקלעמט, ווי איך וואלט א ליבע מתנה פון טאש פארלוירן, און איך האב אין דער שטיל געוויינט. נאר מיין טאטע האט מיך געטרייסט: מארגן וועט זי ווידער זיין. און אויף מארגן איז זי ווידער געווען און איך בין געלאפן צום ברעג קוקן, ווי זי גייט אויף, העלט און קוועלט, פוצט אויס די אזערע אין א זילבערנעם שאל און ווערט פארטונקלט און פארזשאווערט און דערטרינקט זיך אין דער אזערע. און אזוי אלע נאכט. דערפאר האב איך ליב געהאט מיין טאטן. נאר אויב עס האט זיך איצט ארויסגעוויזן, א מיין טאטע איז פון דער אזערע צוריקגעקומען און אנידערגעזעצט זיך דא אויף ארבאט מיט פאפיראסן האנדלען, וואלט איך אים פיינט געקראגן און ניט געוואלט זיך קענען מיט אים. בין איך צום יידן נענטער צוגעגאנגען, געבעטן ביי אים  א פעקל „עקסטרא‟ און דערווייל גוט באקוקט אים, דעם יידן, צי ער איז מיין טאטע אדער ניט.
ניין, דאס איז ניט מיין טאטע. דאס איז גלאט אזוי א ייד. א פיינער ייד. א שקלאווער ייד. ער האט געקאנט זיין אויף דער אזערע — זיצט ער דא, אויף ארבאט. האב איך אים ניט ליב, ניט פיינט. נאר אוועק פון אים איז מיר שווער: ער האט ביי זיך אין בוזעם־טאש זיין שקלאווער לבנה, און האנדלען האנדלט ער מיט פאפיראסן.
דער ייד טראגט אויפן לייב א גרויע „זעפיר‟־אויבערהעמד, מיט א קאלנערל, מיט א געשטריקט שניפס, מיט א געווענטענע קאמזעלקע אויף דער אויבערהעמד און אן אלפאגענעם שווארצן רעקל אויף דעם קאמזעלקעלע. אויף דעם קאמזעלקעלע הענגט ביי אים א שווארץ שנירעלע, און אויפן שנירל — אין טאש — א דיקער זילבערנער זייגער מיט טאפלטע קאפערטעס. דאס אלפאגענע רעקל קליידט אים צו דער בארד. די בארד האט צוויי שפיצן און גלאנצט מיט דער זעלבער זיידענער שווארצקייט, מיט וועלכער דאס אלפאגענע רעקל שיינט ארויס. די בארד האט זיך איר חשיבות און רויקייט: דאס איז דעם יידס „באלאנס‟. ווען מע שערט אים אפ די בארד, וואלט ער געוויס זיין רו פארלוירן און וואלט זיך א מטורפער איבער די מאסקווער גאסן ארומגעטראגן, און אזוי זיצט ער זיך דא א רויקער, און א שקלאווער לבנה שלאפט זיך ביי אים אין בוזעם־טאש.
עס איז א גאנצע מעשה, וויאזוי ער קומט קיין מאסקווע. עס הייבט זיך אן מיט א ווייב און מיט א זאק. ער איז געלעגן אין זאק, האט אים דאס ווייב געשיקט אן איינלאדונג פון זאגס [3], איז ער ארויסגעקראכן פון זאק. און איצט זוכט ער א כלה.
— יא, מאלט אייך אויס, אז מע טרעפט זי מיט א מענטשן צו זיבעצן יאר. סך־הכל מיט פערצן יאר צוריק איז עס געווען. מע שפאצירט. מע רעדט וועגן „יעווגעני אניעגין‟ [4]. מע גייט צוזאמען אויף „שולמית‟ און בר־כוכבא‟ [5]. מע זינגט צוזאמען אליקום צונזערס לידלעך. און די לבנה, מיין ליבער פריינד, איז אומעטום די זעלבע. אז מע קען א ביסל דיגדוק מיט העברעיש — ניט שייך —א ביסל —טאקע גרונטאוונע — און מע לייענט זיך אן מיט „אהבת־ציון‟, און זי איז אויך ניט גאר פארגרעבטע און באנעמט אן איידעלן געפיל — פארליבט מען זיך. וואס מיינט איר, מע האט די ליבע פון אויסלאנד געבראכט צו פירן? ס׳איז א סברא, אז ס׳איז גאר א געטלעכער פונק, אט די דאזיקע סאמע ליבע — פארליבט מען זיך. און אז טאטע־מאמע ווילן ניט — נעמט מען זיך פאר די הענט און מע אנטלויפט פון שקלאוו.
ווערט ער בוכהאלטער און זי היט אים ווי אן אויג אין קאפ און האט אים א זון. עס ווערט ניט אזוי גיך דאס אלץ, מיין ליבער פריינד, — דאס לעבן ווערט זיך אויך, עס לאזט זיך ניט — עס ווערט זיך און עס גייט אוועק א צענדליק יאר, ביז דאס ווערט. און א יאר זיבן גייט אוועק נאך דעם. אז מע לעבט אפ זיבעצן יאר צוזאמען, ווערט מען א ביסל קילער איינע צו די אנדערע, און עס הייבט אן שטעכן דער האבער אין א געוויסן ארט. באטראכט א יידענע צו פינף און דרייסיק יאר, אז זי וויל ניט מער קינדלען. אפשר ווילט איר וויסן, וויפל האט זי עס אזוי אנגעקינדלט פאר זיבעצן יאר? צוויי. מער איז ניט געווען און מער וויל זי ניט און מער דארף זי ניט. וויי פאראן — גענונג! זי וויל אן אקושערקע ווערן. און ער איז א בוכהאלטער און פארנעמט זיך זיין בכבודיקע שטעלע און האט פון דער זייט אויך.
ס׳איז אלץ גאנץ געוויינטלעך, מיין ליבער פריינד. א מענטשנס לעבן — איז אדער עס באשטייט פון חמורישע קלייניקייטן מיט א גאט אין הימל, אדער עס באשטייט פון חמורישע נארישקייטן מיט א שד אין דער נשמה. ביי איר האט זיך באזעצט א שד אין דער נשמה: זי וויל אקושערקע ווערן. נאר אז מע לעבט אפ מיט א מענטשן ביי אכצן יאר און מע האט מיט אים א פאר קינדער פון זעכצן און פופצן יאר, צעגייט מען זיך ניט, ווי א פאר צעווערטלטע שכנים. אין אונדזערע הייליקע ספרים שטייט געשריבן: „אשה גרשת בדעתה ובלא דעתה‟ — א פרוי קאן אפגעגט ווערן סיי מיט איר גוטן ווילן, סיי אן איר גוטן ווילן. נאר די חכמים אונדזערע האבן זיך געכאפט: — ס׳הייסט, און ווי איז, אויב ס׳וועלן זיך געפינען פארכעס, וואס וועלן פארלאנגען אלע פינף יאר א פרישע בתולה, אי דעמאלט ווי? האט מען איינגעשטעלט: „לא בדעתה‟ — אן איר גטן וויסן, — נאר א פרעגט טאן ביי איר דארף מען, — צי וויל זי יא, צי וויל זי ניט זיך גטן. איך האב ביי איר א פרעג געטאן. זי האט ניט געוואלט זיך גטן. זי האט געוואלט אקושערקע ווערן. — נארעלע, — האט זי געזאגט, — איך וויל עפעס טאן, אז ניט וועט מיר אומעטיק זיין, איז דאס וועל איך טאן? דער גוטער יאר ווייסט, וואס א מענטש קאן פון לאנגווייל אפטאן! — און אליין שמייכלט זי צו מיר מיט עפעס א מאדנעם געלעכטערל — א גרינעם אזא מיט פוילע ווערעמלעך — צום ערשטן מאל האט זי דעמאלט צו מיר אזוי געלאכט — א חצופיש געלעכטערל! נאר… איך וועל אייך ניט פארהאלטן: אזוי ווי כ׳בין בוכהאלטער און קען דייטש, האב איך אויסגעשריבן פון דייטשלאנד א שאפקעלע ביכלעך אויף אקושערסטווע און זיך אנידערגעזעצט מיט איר קנעלן גינעקאלאגיע — אגב, האב איך זיך אליין א טראפנדל פאראינטערעסירט דערמיט גאר פון דער פילאסאפישער זייט — איז א גאנץ טיפער ענין אט דאס מער און פרוכפערן זיך, — און בקיצור, כ׳האב זי פארטיק געמאכט און זי איז מיט מזל אקושערקע געווארן.
יא, ער איז א שקלאווער. שקלאווער האבן אויף קיין זאך אין דער וועלט קיין מורא ניט. זיי קאנען שפילן אין אלע אקטן אויף דער סצענע פון לעבן. זאל זיין מיט מזל אקושערקע, כאטש ער האט עס ניט געדארפט — אן דעם האט ער אויך געהאט שעפן פולע שיסלען און ניט ווייניק געטאן פאר מענטשן אויך, — ס׳האט פאר אלעמען געקלעקט. נאר ס׳איז איר אומעטיק געווארן, האט ער איז געהאלפן נעמען א „זאבאווע‟ [4] אין די הענט. און איצט… איצט קאן ער מיט פאפיראסן האנדלען. ער קאן א קאנדוקטער זיין אויפן טראמוויי. א קאנדוקטער איז שווער — מע דארף שטיין אכט שעה אויף די פיס, און דאס איז אים שווער. ער איז א „פאלנע ניעגאדניק‟ [5] (א גאנצער ניט־טויגער), האט די קאמיסיע אויסגעפונען.
א לאנגווייליקע לבנה, די שקלאווער. נאר אויף ארבאט ווערט טונקל. איך זיץ און איך רייכער, און דער ייד רייכערט מיר פאר די אויגן מיט זיין פארזשאווערטער שקלאווער לבנה…
[1] ארבאט — איינע פון די צענטראלע גאסן אין מאסקווע[2] מאסעלעפראם — מאסקווער אונטערנעמונג פאר איבערארבעטן די ווירטשאפט־פראדוקציע[3] זאגס — אן אינסטיטוציע, ווו עס ווערן רעגיסטרירט בירגערלעכע אקטן[4] „זאבאווע‟ (רוס.) — פארוויילונג[5] „פאלנע ניעגאדניק‟ (רוס.) — א גאנצער נישט־טויגער

Share this:TwitterFacebookPrintLike this:Like Loading...

Related
 


Tagged: literaturestoryYiddish 
Post navigation


Previous Post
לאפסוס־קאקטוס — 42 

Next Post
דער באַרג וואָס מיר קלעטערן 



