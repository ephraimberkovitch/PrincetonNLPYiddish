 
 מעשיות פאר יידישע קינדער: בלומען  
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
צען קליינע מעשהלעך.
    
געשריבן אין יאר 1888.
  
א) פונעם בארג סיני
ב) כותל מערבי
 ג) אברהמל
ד) דער אוצר
ח) אן עזות!
 ו) איינגעטיילט זיך
 ז) צוויי נשמהלעך
ח) איך שעם זיך
ש) עק וועלט
 י) מלאך־המות
  
פ ו נ ע ם  ב א ר ג ־ ס י נ י
    
בא אונדז אין כתרילעווקע, פון יענער זייט בית־המדרש, שטייט
א בארג, א הויכער בארג, הויך ביז דער כמארע, ביזן הימל.
    
אזוי האט עס מיר אויסגעוויזן אין יענער צייט, ווען מיר האבן געלערנט אין חדר, און גערופן האבן מיר אים „בארג סיני״.
    
אין א שיינעם זומער־טאג, גאנץ פרי, זיינען מיר, חברה, צען חדר־יינגלעך, נאך יונגע קינדער, געגאנגען, מיט די הייליקע ספרים אונטער
די ארעמס און מיט די אנבייסנס אין די הענט אין חדר אריין.
    
די זון האט נאר־וואס אנגעהויבן ארויסצוגיין „פון איר פוטער־פאס״ און האט צוגעגאסן אירע מילדע גילדענע שטראלן אף דעם שפיץ
בארג.
    
און דער בארג איז געווען באדעקט מיט טוי, מיט ראסע, און די
ראסע האט געבלישטשעט, ווי דימענטן; ווי פערל זיינען געהאנגען די
טראפן. ריין, מחיה ריין, איז געווען די לופט, אזוי ריין, ווי איר קאנט
זיך נישט פארשטעלן.
    
איבערראשט, פארכשופט זיינען מיר געווען מיטן דאזיקן געטלעכן
אויסזיכט פונעם דאזיקן געטלעכן פרימארגן.
    
― ווייסט איר וואס, חברה? ― האט זיך איינער פון אונדז אנגערופן. ― ווייסט איר וואס, חברה? לאמיר גאר ארויפגיין אפן בארג־סיני!
    
― ווייסט איז גאר וואס, קינדער? ― האט זיך אנגערופן נאך איינער.
― לאמיר טאקע ארויפקריכן אפן בארג־סיני. מיר זיינען אף אים נאך
קיינמאל ניט געוועזן!
    
און מיר האבן זיך אלע גענומען דראפען ארויף אפן בארג־סיני;
אף אלע פיר, אף די הענט מיט די פיס, זיינען מיר אלע מיט חשק געקראכן אפן בארג־סיני.
    
און אז מיר זיינען געקומען אפן שפיץ־בארג און האבן א קוק געטאן אראפ, אראפ אף דער ערד, זיינען מיר פארציטערט געווארן.
    
אזוי הויך זיינען מיר געוועזן פון דער ערד, אזוי קליין האט אונדז
אויסגעזען די ערד.
    
― ווו זיינען מיר, קינדער, ווו זיינען מיר?
    
― ווו זיינען מיר, זאגסטו? אונטער דער כמארע.
    
― אונטער דער כמארע, זאגסטו? העכער פון דער כמארע!
    
― העכער, העכער, ― א ו נ ט ע ר ן  ה י מ ל!
    
― איר זעט דעם בית־מדרש, קינדער? דעם בית מדרש זעט איר?
    
― יא, קוים־קוים, ווי א קליין שטיבעלע די גרויס.
    
― ווי א שטיבעלע, זאגסטו? ווי א טישל די גרויס. ווי א בענקעלע.
    
― ווי א בענקעלע, זאגסטו? ווי די גמרא די גרויס, ווי מיין סידור.
    
― ווי דיין סידורל, זאגסטו? ווי אן איי, ווי א וועלשן ניסל.
    
― ווי א ניסל, זאגסטו? ווי א פאסאלע, ווי אן ארבעסל.
    
― ווי אן ארבעסל? ווי א מאנדל, ווי א מילב, ווי א... א... א...
    
און ס׳איז בא אונדז אלע געבליבן דער הסכם, מיר זאלן זיך אויסציען אויבן, אפן בארג, מיט די פנימער ארויף.
    
איך האב זיך שטארק איינגעקוקט אינעם בלויען הימל, און מיינע
אויגן האבן דעם הימל צו זיך צוגעצויגן, אלץ נעענטער און נעענטער,
אזוי לאנג, ביז איך האב אים צו זיך צוגעצויגן נאענט, גאנץ נאענט.
    
אזוי נאענט, אז איך האב די האנט אויסגעצויגן און האב מיט מיינע פינגער זיך צוגערירט צום הימל, צום קאלטן הימל, זיך צוגערירט,
אנגענומען, אנגעטאפט, געהאלטן, געהאלטן, געהאלטן...
    
ניט נאר די אויגן אליין זיינען געווען אין הימל; מיין נשמה, מיין
הארץ, מיין גוף, מיין גאנצער „איך״ ― איך בין אינגאנצן, אינגאנצן
געווען דארט, אויבן אין הימל.
    
איך בין געווען אין הימל און האב געזען מלאכים. מיט די ווייסע
ברייטע פליגלען זיינען די מלאכים געשווומען אונטערן ברייטן בלויען
הימל; זיי האבן זיך געוויגט און געוויגט, געשוועבט און געשוועבט ―
און געשטאנען אף איין ארט. פון זייער וויגן זיך און פון זייער שוועבן
  
זיינען געגאנגען זיסע זעלטענע קולות; סע האט געזונגען און געזונגען,
אזוי שטיל געזונגען, אזוי שיין געזונגען, אזוי זיס געזונגען, ווי די
כהנים מיט די לוויים, ווי דער „ארגל״ אין בית־המקדש, בא יידן פארצייטנס, ווי סע שטייט בא אונדז אין הייליקע ספרים געשריבן.
    
און א גרינג, קיל ווינטעלע איז פארביי מיר דורכגעלאפן, און האט
מיך עטוואס, קוים־קוים, אנגערירט אין שטערן. און א טייערער ריח פונעם גן־עדן, איז פארביי מיר דורכגעגאנגען, און מיינע אויגן האבן זיך
צוגעמאכט, צוגעמאכט...
    
― אין חדר אריין, שקצים, עכברושים, הולטאיעס! אין חדר אריין,
ימח־שמוניקעס! הארט, שיבעניקעס, איך וועל אייך שוין צושטעלן,
ליידאקעס, א בענקעלע צום רבין! אין חדר אריין, פוסטעפאסניקעס, כל־בוניקעס, אין חדר אריין!
    
דאס איז געווען דער שמש פון בית־המדרש, רב יקותיאל דער שמש.
א בייזער ייד מיט א צעפלעצטער נאז און מיט א שטענדיקן לולקע־ציבעק
אין די ציין.
    
און מיר זיינען מיטאמאל אראפגעפאלן פונעם הימל אף דער ערד.
  
ב.
    
 כ ו ת ל  מ ע ר ב י
    
 (די איבערגעבליבענע וואנט פונעם בית־המקדש).
    
― דערציילט זשע מיר, איך בעט אייך, אקוראט. האט איר הייסט
דאס אליין געזען מיט אייערע אייגענע אויגן די „כותל מערבי״? אזוי,
הייסט דאס? האט איר זי גוט געזען? דערציילט זשע מיר, וויאזוי, און
וואס, און ווען?...
    
אזוי האט מיין רבי זיך אנגערופן צו א יידן, וואס איז נאר וואס
געקומען צוריק פון ארץ־ישראל, פון ירושלים.
    
― זאגט־זשע מיר, איך בעט אייך, מאלט מיר אויס אקוראט, וויאזוי און ווו, און וואס, און ווען?
    
דער ירושלים־ייד האט אים אויסגעמאלט אקוראט, וויאזוי, און ווו,
און וואס, און ווען, און מיין רבי האט געשלונגען די ווערטער, אנגע־
  
קוועלט, געווארן ברייטער ווי לענגער, ווי א מענטש, וואס נעמט־אפ א
גרוס פון א נאענטן מענטשן אין א ווייטער מדינה.
    
דער רבי האט זיך אזוי שטארק איינגעקוקט אינעם ירושלים־ייד,
אז ער האט גארניט באמערקט, ווי מיר, חברה, האבן זיך איינציקווייז
ארויסגערוקט פונעם טיש, און האבן זיך ארויסגעגנבעט אין דרויסן
ארויס, און האבן געכאפט א גליטש אפן אייז.
    
אז מיר זיינען געקומען צוריק אין חדר אריין, האבן מיר נאך געטראפן זיי זיצן.
    
― כותל מערבי! ― האט דער רבי געזאגט צום ירושלים־ייד.
― כותל מערבי! אט דאס איז אונדז פארבליבן פון אונדזער גאנצן בית־המקדש, פון אונדזער גאנצער מלוכה! כותל מערבי! כותל מערבי!...
    
און דער רבי האט זיך צעוויינט.
  
ג.
  
א ב ר ה מ ל
    
אז איך האב זיך מיט זיי באגעגנט, זיינען זיי ביידע צוזאמען
אלט געווען כמעט צוויי הונדערט יאר.
    
― אברהמל! מיר האבן א גאסט.
    
― ווער איז?
    
און דאס פארפאלק פון צוויי הונדערט יאר האבן מיך אויפגענומען
מיט פרייד, מיט פארגעניגן.
    
און איך האב באם פארפאלק פון צוויי הונדערט יאר פארבראכט
די צייט מיט פרייד, מיט פארגעניגן.
    
ביידע נידעריקע, ווייסע, ווי געפאלענער שניי, אן ציין, איינגעבויגענע, נאר פריילעכע, ציכטיקע, לעבעדיקע, ווייזן אויס ווי ברודער און
שוועסטער, ניט ווי מאן און ווייב.
    
― איך געדענק נאך אייער זיידן, אייער עלטער־זיידן; געווען א
וווילער ייד, גאר א וווילער, אבער טאקע גאר א וווילער, ניט אזוי ווי
היינטיקע יידן ― ניין, אבער טאקער גאר ניין! מיר האבן זיך באקענט
מיט אים, אפנים, ― ווו האבן מיר זיך באקענט מיט אייער עלטער־זיידן?...
    
ער שאמקעט מיט די ליפן און דערציילט מיר אלע מעשיות פון
אמאליקע יארן, און דערמאנט ער זיך אן  י ע נ ע  יארן, ווערט ער
ווי מונטערער, פרישער, יינגער.
    
― הער נאך, סערדצע! ― זאגט דער אלטיטשקער. ― געדענקסט
ניט, נשמה־מיינע, וויאזוי האט געהייסן דער פריץ, וואס זיין עלטער־עלטער־זיידע האט אים געהאלטן די ארענדע? הא, סערדצע?
    
― פ א ן פ ר ז ש ע ש ר ז ש א נ ס ק י , ― זאגט זי ― אברהמל,
פרזשעשרזשאנסקי האט ער געהייסן.
    
― יא, ביסט גערעכט, סערדצע, ביסט גערעכט: פאן פרזשעשרזשאנסקי האט ער געהייסן.
    
און זיי פייפן אויס מאדנע דעם דאזיקן נאמען מיט דער צונג.
    
― דאס האט באדארפט זיין, סערדצע, ניט זייער לאנג, איא? ווי
מיינסטו, סערדצע?
    
― נישט לאנג, אברהמעלע, נישט לאנג; א יאר... א יאר זעכציק אדער זיבעציק; נישט מער, נישט מער ווי א יאר זיבעציק. ―
ענטפערט אים די אלטיטשקע.
    
און דער אלטער יונגערמאנטשיק דערציילט מיר אלערליי מעשיות,
אנעקדאטן, בין שפעט־שפעט אין דער נאכט אריין.
    
― קום שוין, אברהמעניו, קום שוין שלאפן!
    
און די אלטיטשקע נעמט דעם אלטן און פירט אים אפ פאר א
האנט שלאפן, ווי מע פירט אפ א קליין קינד, און אין עטלעכע מינוט
ארום קומט זי אריין צו מיר שוין אליין, אביסל אויסגעטאן, מיט א
ווייסן אנגעקראכמעלטן שלייער אפן קאפ און מיט עטלעכע שפילקעס
אין מויל. זי זעצט זיך צו צו מיר אביסל שמועסן און מיר שמועסן ווידער א היפשע וויילע, און מיר קאנען זיך גאר זאט ניט אנריידן; דאס
הייסט, ניט איך רייד ― זי רעדט, די אלטיטשקע רעדט, און איך הער
זי אויס.
    
― איר קאנט זיך גארניט פארשטעלן ― זאגט זי צו מיר, אנגעשפארט אף די אויסגעטריקנטע עלנבויגנס ― איר קאנט זיך גארניט
פארשטעלן, ווי שוואך מיין אברהמל הייבט אן צו ווערן די לעצטע
צייט. אז איבעריקע האלבע שעה לאז ער זיצן באדערנאכט, ווערט ער
מיד און מוז גיין שלאפן. נאר למאי זאל איך זינדיקן? א דאנק גאט
דערפאר. קיין סך אברהמלען, ווי מיין אברהמל, איז ניטא. איך האב נאך פון
אים קיין איינציק מאל, חלילה, קיין אומכבוד נישט געהאט. קיין קרום
ווארט ניט געהארכט, פון דער ערשטער שעה נאך דער חופה ביז
היינטיקן טאג צו הונדערט און צוואנציק יאר. למאי זאל איך זאגן? איך
האב צו אים גארניט. איך האב צו אים גארניט, און מיר לעבן זיך ברוך
השם, צופרידן, ווי גאט האט געבאטן, און צום אייבערשטן קיין טענות
האבן מיר אויך ניט. ער פירט אונדז אויס פון כמה יארן, און מיר
דארפן, חלילה, צו לייטן ניט אנקומען, און קיין פרעמדס האבן מיר
נאך קיינמאל ניט פארנומען, געלויבט איז גאט ברוך־הוא...
    
― נו, און אייערע קינדער?
    
― מיינע קינדער?... עך־עך־עך! גאט ברוך־הוא האט מיך געשטראפט, אויסגעשטארבן אלע קינדער... אייניקלעך האבן מיר, געלויבט דער אייבערשטער, אור־אייניקלעך און אור־אור־אייניקלעך, קיין
עין הרע ניט... נאר קיין קינדער נישטא; אלע אויסגעשטארבן.
    
די אלטיטשקע האט זיך פארטראכט.
    
אין א מינוט ארום רופט זי זיך אן צו מיר:
    
― וואס זאגט איר עפעס אף אים?
    
― אף וועמען?
    
― אף מיין אברהמלען.
    
איך האב נישט געקאנט פארשטיין, וואס זי מיינט דערמיט, האב
איך נאר א שמייכל געטאן און האב איבערגעטראגן אונדזער שמועס אף
אן אנדער ענין.
    
מיר האבן נאך לאנג־לאנג פארבראכט. מיר האבן גערעדט וועגן
אלערליי זאכן און וועגן פארשיידענע לייט; נאר מער און אפטער פון
אלע האט זיך געדרייט בא איר אף דער צונג אברהמל, איר אברהמל.
    
אברהמל איז געווען א ביישפיל אף יעדן אויפן, א פארגלייכן צו
יעדן מענטשן. אברהמל! אברהמל! אברהמל!
    
עס האט זיך מיר אויסגעדאכט, אז סע זיצט אקעגן מיר א ווייבל,
א יונג ווייבל, ניט קיין אלטע יידענע פון קרוב צו הונדערט יאר.
    
איך וואלט א בעלן זיין וויסן, ווו איז אצינד דאס דאזיקע פארל?...
  
ד.
  
ד ע ר  א ו צ ר.
    
אף יענער זייט בארג, הינטערן אלטן בית־המדרש, געפינט זיך
אן אוצר.
    
אזוי האט מען געשמועסט בא אונדז אין שטעטל.
    
נאר קומען צום אוצר איז ניט אזוי גרינג. אז אלע יידן אין שטעטל
וועלן לעבן בשלום, און וועלן זיך נעמען אלע אים זוכן, דעמאלט וועט
מען אים געפינען.
    
אזוי האט מען געשמועסט בא אונדז אין שטעטל.
    
און אז אלע יידן וועלן לעבן צופרידן, עס וועט ניט זיין קיין קנאה
בא יידן, קיין שנאה, קיין קריג, קיין לשון־הרע, קיין רכילות, און מע
וועט זיך נעמען אלע, וועט מען אפזוכן דעם אוצר, און אז ניט ― וועט
ער אריין טיף־טיף אין דער ערד אריין...
    
אזוי האט מען געשמועסט בא אונדז אין שטעטל, און מע האט
אנגעהויבן זיך צו שפארן און איבערשפארן, צו אמפערן זיך און צו
ווערטלען זיך, צו זידלען און צו קריגן זיך, וואס ווייטער אלץ מער, אלץ
שטארקער, און אלץ איבערן אוצר. דער האט געזאגט: ער דארף זיין דא,
דער האט געזאגט: דארטן, ― און מען האט ניט אויפגעהערט זיך צו
שפארן און איבערשפארן, צו אמפערן זיך און צו ווערטלען זיך, צו זידלען און צו קריגן זיך, וואס ווייטער אלץ מערער, אלץ שטארקער, און
אלץ איבערן אוצר ― און דער אוצר... האט געזונקען אלץ טיפער און
טיפער אין דער ערד אריין.
  
ח.
  
א ן  ע ז ו ת!
    
אף דער ערד איז ער געזעסן, אף דער ערד, בא דער טיר פון דער
שול, ער איז געזעסן און האט גערעכנט די גראשנס, געציילט די פרוטות ― די פרוטות, וואס ער האט דורכן טאג געמאכט. צענויפגעקליבן.
    
צוויי מאל אין וואך, מאנטיק און דאנערשטיק, גייט ער איבער די
  
הייזער. פרוטות נעמט דער א ר ע מ ע ר  ארעמאן בא די ר יי כ ע
ארעמעלייט. די צוויי טעג זיינען ז יי נ ע.
    
ווי ליכטיק שיינט די זון, ווי ווארעם זיינען אירע שטראלן! איין
האנט האלט ער אין בוזעם, און אין דער אנדערער האלט ער די גראשנס,
די פרוטות. ער ווארפט זיי און קלינגט מיט זיי: ער ציילט זיי און
רעכנט זיי. פלוצים...
    
ווער פארט דאס אין דער דאזיקער קארעטע, זעקס פערד געשפאנט?
א! דאס איז דער גראף פונעם שטעטל.
    
די פערד טראגן די קארעטע, און דער שטויב גייט נאך, ווי צוויי
וואלקנס, בא די זייטן.
    
דער שטויב האט אים אביסל פארשאטן די אויגן מיטן מויל און
האט אים אף צוויי מינוט פארשטעלט די שיין פון דער ליכטיקער זון.
    
― אביסל א העזה! אן עזות פון א גראף! ― האט ער א מורקע געטאן זיך אין בארד אריין, און האט זיך ווידער גענומען צו דער ארבעט,
רעכענען די גראשנס, ציילן די פרוטות...
  
ו.
    
 א יי נ ג ע ט יי ל ט  ז י ך.
    
היינט איז געווארן א מאדע: „חברות״, „חדרים״, „שקאלעס״, „סאנאטאריע״. אמאל האבן מיר דערפון גארנישט אנגעהויבן צו וויסן.
    
געשטארבן אן ארעמאן און איבערגעלאזט א טוץ קינדער יתומים
― כאטש נעם ווארף זיי אריין אין וואסער אריין! מאלט אייך, עס רעדט
זיך נאר אזוי; עס האט זיך נאך נישט געמאכט, מע זאל נעמען לעבעדיקע נפשות און ווארפן זיי אין טייך אריין! עס רעדט זיך נאר אזוי...
    
אזוי ווי היינט געדענק איך. כתריאל דער וואסערפירער איז געשטארבן, און באלד נאך אים איז געשטארבן זיין ווייב כתרילעכע, און
ס׳איז געבליבן פון זיי א היפש ביסל קינדער, אן א טאטן, אן א מאמען, אן א ווינקל, אן א שטיקל ברויט ― א גוואלד, א גוואלד, חושך
איז געווארן אין שטאט, חושך צווישן די ארעמע לייט.
    
רוצחים! גזלנים! קוילערס! וואס שווייגט מען? ווי לאזט מען דאס
אזויפיל נפשות אויסגיין פון הונגער? פארוואס טוט מען עפעס ניט? ווו
זיינען די נגידים אונדזערע? די גבירים?
    
די נגידים, די גבירים זיינען געווען פארנומען מיט זייערע געשעפטן, און די ארעמעלייט האבן ניט אויפגעהערט צו פילדערן און צו
ליארעמען, אזוי לאנג, ביז ס׳איז געקומען אפדערנאכט, האט מען געמאכט באם רב אן אסיפה, און ס׳איז געבליבן, מע זאל זיך מיט די
קינדער איינטיילן.
    
אט דא איז ערשט געווארן דער רעכטער געפילדער: בעלנים אף
אזא גרויסע מצווה זיינען געווען א סך, און קינדער ― סך הכל זיבן.
  
ז.
  
צ וו יי  נ ש מ ה ל ע ך.
    
― שוין פארטיק בא דיר דארט אלצדינג? נעם אט די צוויי און
טראג זיי אראפ אהין, אף דער ערד, און קום באלד צוריק.
    
אזוי האט גאט ברוך־הוא געזאגט צום מלאך, אנווייזנדיק אים אף
צוויי זינדיקע נשמהלעך.
    
און דער מלאך האט גענומען די צוויי זינדיקע נשמהלעך אונטער
די פליגל און האט זיך אראפגעלאזט מיט זיי אף דער ערד.
    
און די נאכט האט פארשפרייט אירע שווארצע פליגל אף דער ערד,
און ס׳איז געוועזן פינצטער.
    
און א קאלטער ווינט, א שטארקער ווינט, האט געדרייט און געבלאזן דורך די פענצטער, דורך דער טיר, דורך די ווענט פון א קליין
איינגעהויקערט שטיבל. אינעם קליין איינגעהויקערט שטיבל, אף שטרוי
געבעט, ליגט אף דער ערד אן אויסגעטריקנט ווייבל. דאס ווייבל
ליגט און קאטשעט זיך. זי קאטשעט זיך ― זי גייט צו קינד.
    
און א קאלטער ווינט, א שטארקער ווינט האט געדרייט און געבלאזן און האט ניט געקענט דורכבלאזן די געמויערטע ווענט מיט די
הויכע טירן און פענצטער פון א שיין רייך הויז. אינעם שיינעם רייכן
הויז, ווייך געבעט, גוט געבעט, מיט אטלעס און מיט זייד, ליגט א געזונטע, א שיינע פרוי. די געזונטע שיינע פרוי ליגט און קאטשעט זיך.
זי קאטשעט זיך ― זי גייט צו קינד.
    
און דער מלאך האט אין דער גיך אהער אריינגעלאזט די צוויי
נשמהלעך.
    
― גייט, קינדערלעך, ― האט ער צו זיי געזאגט ― גייט, ברידערלעך, קומט־אפ אביסל אף דער וועלט!
    
און ס׳איז אין דער דאזיקער נאכט געבארן געווארן צוויי יינגלעך:
איינס אף דער ערד, אף שטרוי, ― אף הונגער, אף דחקות, אף צרות ―
א פיקערל, אן עסערל, אן איבעריקס אף דער וועלט; און דאס אנדערע
― אף אטלעס און אף זייד, אף פרייד, אף גוטס, אף גליק, אף לאקעט־קעס, אף זאבאווקעס, צו געניסן פון דער וועלט.
    
― היתכן? ― האט דער מלאך געפרעגט באם רבונו־של־עולם. ―
איז טאקע רעכט אזוי? דעם ג א ר, און דעם ג א ר נ י ט? דעם
שטרוי, און דעם אטלעס? דעם לאקעטקעס, און דעם דחקות?
    
― קוק־אראפ און שווייג! ― האט אים געענטפערט דער האר פון
דער גאנצער וועלט.
    
עס איז איבערגעלאפן צוואנציק יאר.
    
און די נאכט האט פארשפרייט אירע שווארצע פליגל אף דער ערד
און ס׳איז געוועזן פינצטער.
    
און א שטארקער ווינט, א קאלטער ווינט האט געדרייט און געבלאזן דורך די פענצטער, דורך דער טיר, דורך די ווענט פון א קליין
איינגעהויקערט שטיבל, פונעם קליין איינגעהויקערט שטיבל הערט זיך
א קול, א וויינענדיק קול:
    
― רבונו של עולם! ליבער גאט! נעם־אן מיין געבעט, הער־צו מיין
געוויין; שיק מיר דעם טויט, נעם מיך צו פון דער וועלט ― איך קאן
זיך שוין מער דא ניט מוטשען!
    
― ניין, לעב נאך, לעב נאך, מוטשע זיך, ― לעב לאנג, לעב לאנג,
מיין קינד!...
    
און א שטארקער ווינט, א קאלטער ווינט האט געדרייט און געבלאזן און האט ניט געקאנט דורכבלאזן די געמויערטע ווענט מיט די
הויכע טירן און פענצטער פון א שיין רייך הויז. פונעם שיינעם רייכן
הויז הערט זיך א קול, א וויינענדיק קול:
    
― רבונו של עולם! ליבער גאט, נעם־אן מיין געבעט, הער־צו
מיין געוויין; נעם־צו דעם מלאך־המות פון מיר. איך וויל לעבן... אן
עבירה אזא גוטס. איך וויל פון דער וועלט אזוי יונג נישט גיין!
    
― ניין, שטארב, ניין, שטארב, געזעגן זיך, ― גענוג געהוליעט,
מיין קינד!...
    
און א שטארקער ווינט, א קאלטער ווינט האט געדרייט און געבלאזן די נאכט, און די זינדיקע נשמה אינעם גליקלעכן הויז, פון דעם
גביר דעם געזונטן, איז ניט ווילנדיק צוריק אפן הימל ארויף.
    
און א שטארקער ווינט, א קאלטער ווינט האט נאך לאנג דא געבלאזן און געדרייט, און די זינדיקע נשמה אינעם געפאלענעם שטיבעלע
האט זיך ניט ווילנדיק באם קבצן באם קראנקן געהאלטן נאך לאנג, נאך
לאנג געהאלטן!
    
 ח.
  
א י ך  ש ע ם  ז י ך.
    
איך האב געהאט א חבר. מיר האבן געלערנט אין איין חדר. אינאיינעם געלעבט, אינאיינעם געטאן נארישקייטן אינאיינעם געטיילט
פריידן און ליידן.
    
די בלינדע, וואס מע רופט זי פארטונע, די  ה צ ל ח ה , האט זיך
צוגעשמייכלט צו מיין חבר, און סע האט אים באגליקט, און ס׳איז אים
אוועקגעגאנגען בעסער און בעסער, און איז געוואקסן העכער און העכער.
    
און איך בין געבליבן פון אונטן...
    
לאנג, גאנץ לאנג האבן מיר זיך ניט געזען, ניט באגעגנט. מיר זיינען געגאנגען אף פארשיידענע וועגן, מיר האבן געוווינט אין פארשיידענע שטעט.
    
איינמאל בין איך געקומען אין דער שטאט, ווו מיין חבר האט געוווינט, און בין געגאנגען פארביי מיין חברס אויסגעצייכנט הויז און
האב זיך אפגעשטעלט:
    
„יא אריינגיין, צי ניט אריינגיין?״
    
און איך בין אריינגעגאנגען.
    
שטעלט אייך פאר ― ע ר ה א ט  מ י ך  ד ע ר ק ע נ ט!...
    
― וואס־זשע מאכסטו, ברודער? ווי גייט עס?
    
א היפשע וויילע זיינען מיר געשטאנען פון פארנט; אינעווייניק צו
זיך האט ער מיך ניט אריינגערופן.
    
ער האט פארשטאנען, אז סע ווונדערט מיך, האט ער צו מיר געזאגט, באטראכט מיין הלבשה:
    
― זיי מיר מוחל, גוטער ברודער, האב קיין פאראיבל, איך בעט
דיך, זיי מיר מוחל, איך קאן ניט,  א י ך  ש ע ם  ז י ך!...
    
― דו שעמסט זיך, דו שעמסט זיך מיט מיר?
    
― אך, ניין, חלילה, ניט דאס מיין איך, ניט דאס האב איך געזאגט! איך האב געזאגט, איך שעם זיך מיט... מיט מיין גרויסארטיק
הויז... פאר דיר, פאר מיין אלטן חבר, פאר... פאר... זאג מיר, ווו
וווינסטו? ווו שטייסטו? איך וועל קומען, איך וועל זיין בא דיר, איך
וועל זיין בא דיר!
    
ער האט געווארפן אן אויג אף מיינע אויסגעדרייטע צעריסענע
שטיוול און איז געווארן רויט פאר בושה...
    
איך האב אים פארשטאנען און האב אים מוחל געווען מיטן גאנצן
הארצן, מיטן גאנצן הארצן!
  
ט.
    
  ע ק ־ וו ע ל ט.
    
דארט, אף יענער זייט בית־עולם, הינטער דער שטאט, נייט זיך
צונויף דער הימל מיט דער ערד.
    
דארט, אף יענער זייט בית־עולם, הינטער דער שטאט, איז עק־וועלט.
    
אזוי האבן מיר אלע אין חדר אפגעפסקנט און האבן אפגערעדט
צווישן זיך ― צענויפזאמלען זיך שבת באטאג, ווען דער עולם, ווען אלע
יידן, ווען די גאנצע שטאט שלאפן מיטן זיסן שבתדיקן שלאף, און זיך
לאזן און גיין ביזן עק־וועלט.
    
שבת באטאג, ווען דער עולם, ווען אלע יידן, ווען די גאנצע שטאט
זיינען געשלאפן מיטן זיסן שבתדיקן שלאף, האבן מיר זיך צענויפגע־זאמלט און האבן זיך געלאזט גיין און גיין ביזן עק־וועלט.
    
און מיר זיינען געגאנגען ― צי א שעה, צי צוויי, צי דריי ― ווייס
איך ניט; נאר מיר זיינען, ברוך השם, מיט גאטס הילף, געקומען בשלום
ביז דער מיל, ביז דער ווינט־מיל.
    
דא, בא דער ווינט־מיל, האבן מיר זיך געזעצט רוען. זיך צוגעזעצט,
צוגעלייגט. צוגעלייגט זיך, אויסגעצויגן זיך אפן גרינעם גראז, אפן
שמעקנדיקן גראז, און געכאפט א דרעמל.
    
יעדער פון אונדז איז פארנומען מיט זיין זאך, מיט זיינע געדאנקען, מיט זיין פארגעניגן. ס׳איז שטיל. קיינער זאגט ניט קיין ווארט;
קיינער וויל, מע זאל אים איבערשלאגן. קיינער וויל יענעם איבערשלאגן.
    
― ווו־זשע איז  ע ק ־ וו ע ל ט? ― האט זיך אנגערופן איינער
פון אונדז.
    
― אט דאס איז דאך עק־וועלט, נארעלע! ― האט אים דער אנדערער געענטפערט.
    
און ס׳איז בא אונדז אלע געבליבן דער הסכם, אז דא, הינטער דער
ווינט־מיל, איז עק־וועלט; אז ווייטער פון דער מיל איז שוין די הרי־חושך, די פינצטערע בערג, וואס זיינען באדעקט מיט א שווארץ גראז,
און דארט, אף די בערג, געפינען זיך נאך עד־היום קליינע יידעלעך מיט
לאנגע בערד ביז די שפיץ־פינגער פון די פיס, ― די קליינע יידעלעך,
וואס גאט האט זיי אהער פארטריבן פאר זייערע צינגער, פאר זייערע
לאנגע צינגער, דערפאר וואס זיי האבן געהרגעט איינער דעם אנדערן
מיט די צינגער; און אף יענער זייט בערג איז שוין דער פארגליווערטער
ים, וואס דער שטורעמווינט פארטרייבט אהין אלע אקרענטן מיט אלע
שיפן און וואס קיינער קומט שוין פון דארט ניט צוריק...
    
― אין בית־מדרש אריין! ווייסע־חברהניקעס! אין בית־מדרש אריין!
לייטישע בחורימלעך! דאכט זיך, שענער צו זיצן אין בית־מדרש שבת
באטאג און לערנען „פרק״, איידער וואלגערן זיך, גלייך מיט אלע
שקצימלעך, הינטער דער מיל. אין בית־מדרש אריין, גויים, עם־הארצים.
אין בית־מדרש אריין!
    
דאס איז געווען „מאטיע רויטעבאק״ א שיינער ייד, א יודע־ספר,
א בעל־הבית מיט אן אייגענער שטוב און מיט א „שטאט״ אין מזרח־וואנט, די דריטע שטאט פונעם ארון־קודש...
  
י.
    
  מ ל א ך ־ ה מ ו ת
    
איך האב געהערט אין חדר. מיין רבי האט מיר דערציילט. מיין
רבי רב מאיר, זכרונו לברכה...
    
שרעקלעכע מעשיות האט ער זיך אנדערציילט פונעם מענטשנס
סוף, פונעם מלאך־המות מיט די טויזנטער אויגן פון קאפ ביז פיס, פונעם מלאך־הדומה מיט די אייזערנע ריטער, וואס קומט אין קבר
אריין מיט א דאפראס:
    
― רשע! מה שמך? רשע! וויאזוי רופט מען דיך? עסקת בתורה?
וואס האסטו געלערנט?
    
און נאך פיל שרעקלעכע, באמת מוראדיקע מעשיות. און עס איז
איבערגעגאנגען א פראסט איבערן לייב, און די האר האבן זיך געשטעלט
קאפויר.
    
נאר שרעקלעכער פון אלץ איז בא מיר געווען דער מלאך־המות,
דער מלאך־המות מיט די טויזנטער אויגן פון קאפ ביז פיס. און איך בין
זיכער, אז ווען איך וואלט  ד ע נ ס ט מ א ל זיך באגעגענט מיטן דאזיקן פארשוין, וואלט איך געוויס געשטארבן פאר פחד אליין.
    
אך, ווי עס בייטן זיך די צייטן!
    
אצינד, ווען איך זע זיך מיט „אים״ כמעט יעדן טאג, ווער איך
גאר ניט נתפעל.
    
איך פיל „אים״ נעבן זיך; איך הער „זיין״ אטעמען אט דא, נעבן
זיך; איך ווייס, איך הער, אז „ער״ גייט מיר נאך פון הינטן פיס־טריט
― און גארניט!
    
― נו, גיכער, גיכער! ― זאגט „ער״ מיר. ― מאך א צוואה און
קום...
    
― מארגן, אם־ירצה־השם, מארגן! ― ענטפער איך „אים״ און
לייג דאס אפ פון טאג אף טאג.
    
און אזוי ווי איר זעט, נארן מיר איינער דעם אנדערן. ער זאגט מיר:
„צוואה!״ איך אים: „מארגן... מארגן... מארגן...״
    
 דער יינגסטער פון די מלכים
    
 (א מעשה לכבוד פסח).
  
א.
    
א גליקלעך קינד אט דער יוזעק! אלע האבן אים ליב, איטלעכער
פעסטעט אים, גיט אים נאך, קושט אים, האלדזט אים.
    
וואס איז די מעשה?
    
יוזעק!
    
„אייגענע טאטע־מאמע באדארפן אזוי ניט באלעווען קיין בן־יחידל,
ווי די צוויי שוועסטער, שרה און רבקה, באלעווען דאס קליינע ברודערל
זייערס. יוזעק און יוזעק און יוזעק! יוזעק, עס! יוזעק, טרינק! יוזעק,
גיי שלאפן! יוזעק, נא דיר א צוקערקע! יוזעק, מע נייט דיר א פאר נייע
הייזלעך אף יום־טוב! יוזעק, מע וועט דיך שיקן ערב פסח אין באד
אריין! יוזעק, וועסט פראווען פסח דעם סדר! יוזעק און יוזעק און יוזעק
― ס׳איז שוין נמאס און מאוס צו הערן! „איר נעמט א קינד, א ברילאנטן קינד, און מאכט פון דעם א תל!״
    
אזוי זאגן די שכנהטעס, וואס זיצן מיט די שוועסטער אינאיינעם,
און אליין רוקן זיי אונטער יוזעקן אלע מאל א צוקער־לעקעכל, א שטיקל שטרודל, א געבראטן לעבערל, אביסל איינגעמאכטס.
    
גענומען האט זיך עס פון רחמנות, פון דעם, וואס אלע, די גאנצע
וועלט האט אף אים געהאט רחמנות ― נעבעך א יתומל!
 
 