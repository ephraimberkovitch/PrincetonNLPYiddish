 
 דער בלוטיקער שפאס: 44: אן ערב־יום־טובדיקער וויזיט 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס פיר־און־פערציקסטע קאפיטל
    
 אן ערב־יום־טובדיקער וויזיט
    
דוד שאפירא איז, ווי מיר ווייסן, איבערהויפט א גיכער פארשוין,
וואס טוט אלצדינג בחיפזונדיק, אויף איין פוס, ובפרט נאך, אז ס׳איז
ערב פסח, און מע באדארף גיין אין שול, און דא האט דער
שווארץ יאר געבראכט צוטראגן די געסט (פאליציע) ― האט ער זיך
גאר אינגאנצן פארלוירן. עס האט זיך אים אויסגעדאכט, אז ער
האט שוין לאנג פארשפעטיקט, כאטש אין דער אמתן איז נאך געווען
זייער פרי. די זון האט ערשט געהאלטן ביי געזעגענען זיך מיט
דער שטאט, פריילעך באלייכטנדיק די שפיץ קלויסטערס מיט די
פארגאלדעטע קעפ פון די אלטע דעכע סאבארן. דוד האט זיך אזוי
געכאפט, אז אלצדינג, וואס ער האט געטאן, האט ער געמוזט טאן
דריי מאל, ווארעם עס איז געפאלן ביי אים פון די הענט. ער האט
אפילו קיין צייט ניט געהאט זיך אויסטענהן רעכט מיטן
קווארטיראנט, פארוואס ער גייט ניט מיט אים אין שול אריין לכבוד
יום־טוב.
    
― איך רעד ניט פון פרומקייט, ― האט דוד קוים צייט געהאט
אים פארצוהאלטן― איך בין אליין אויך ווייט פון פרום. איך מיין
נאר, אז אזא ווארעמער ייד, ווי איר זענט ― איר האלט דאך מיט
די ציוניסטן האלט איר דאך ― איז, דאכט מיר, אז עס באדארף ביי
אייך דער יום־טוב זיין טייערער פון אלע יום־טובים?
    
און נישט ווארטנדיק אויף קיין ענטפער, רופט ער זיך אן שוין
צום ווייב, גיך, אפגעקאכט, ווי זיין שטייגער איז:
    
― הער נאר אויס, שרה. ס׳איז יום־טוב. ס׳איז פסח. עס זאל
ניט דערמאנט ווערן אין שטוב דאס ווארט „אביסק״. דאס הייסט,
ס׳זאל ניט זיין קיין שום רייד מער פון דעם. דו הערסט, וואס
איך זאג?
    
― איך הער, איך הער, וואס דען, איך הער ניט?
    
― ניין. איך מיין, ס׳זאל זיין שא אבער טאקע שא!
    
― גוט, גוט, ― זאגט שרה.
    
― ווארעם יום־טוב איז יום־טוב, ― גיט ער איר צו פארשטיין
מיט די הענט.
    
― יום־טוב איז יום־טוב, ― זאגט אים נאך שרה, און דוד לאזט
זיך לויפן אין שול אריין, און סיאמקע נאך אים.
    
,אים איז גרינג צו זאגן שא, ― טראכט זיך שרה. ― נאט אט
רייסט זיך אריין פלוצעם אין מיטן ערב יום־טוב פאליציע, קערט
איבער די שטוב הארע־קארע, מע ווייסט ניט וואס, מע ווייסט ניט ווען,
און ס׳זאל אים זיין שא!״ ... פארשטייט זיך, או דוד איז אוועק אין
שול, האט שרה געוואלט זיך א ביסל דורכשמועסן מיט די
„קינדער״, אין איינעם דערנערן דעם שכל פון דער„בהלה״: צי זי האט
פארשטאנען מיט איר שכל, צי דאס הארץ האט איר געזאגט, אן
דאס דארף האבן עפעס א שייכות צו קירילעכעס זונדל ― זי האט
געגילט, אז זי מוז זיך אויסרעדן. איז דאך אבער פאראן שכנים
אויף דער וועלט, פריינד און גוטע פריינד, האט דאס זיי געבראכט
צוטראגן איינס נאכ׳ס אנדערע, איינס נאכ׳ס אנדערע, גלייך ווי מען
האט זיך אנגערעדט. אט אן אומגליק! ניטא קיין סודות אויף דער
„יידישער גאס״. ווי נאר דער „אביסק״ ביי די שאפיראס האט זיך
געענדיקט און פאליציע איז אוועק, אזוי האט שוין כמעט די גאנצע גאס
פון איין עק ביזן אנדערן געוווסט אז די שאפיראס האבן געהאט
״געסט״ ― און עס האט זיך אויפגעהויבן א קאכעניש, א גאנצער שטורעם:
    
― אין מיטן העלן טאג פאליציע?
    
― און נאך ערב־פסח דערצו?
    
― וואס קאן עס זיין?
    
נאענטע שכנים, פריינד און גוטע פריינד, כאטש יעדער איז
געווען פארנומען מיטן ערב־יום־טוב, האבן זיך פונדעסטוועגן
אריינגעכאפט צו די שאפיראס, נאר אויף אן מינוט, געוווירע ווערן, וואס
און ווען? ― איז מען אבער אוועקגעגאנגען פון דארט מיט דעם, מיט
וואס מע איז געקומען.
    
― גארנישט. גאלע גארנישט. א נארישקייט, ווייס איך, א רעוויזיע
ביים קווארטיראנט. געזוכט ביכלעך, פאפירלעך, נישט געפונען
גארנישט... גאלע גארנישט! ...
    
גארנישט איז גארנישט ... האט אייך א גוטן יום־טוב! ―
האבן געזאגט די גוטע פריינד און זענען אוועק.
    
פטור געווארן פון די שכנים, פריינד און גוטע פריינד, האט
שרה געהאט א פארבייסעכטס: זי האט געמוזט מקבל פנים זיין
פריינדלעך, ווי אלע מאל, איר רייכע שוויגערין, טויבע פאמיליאנט, מיט
אירע צוויי טעכטער, די מאמזעלן. אויסגעפוצט זיך אינעם גאנצן
יום־טוב, האבן זיי זיך אראפגעכאפט פון דעם אויבערשטן טייל
שטאט, ווו די יידישע אריסטאקראטיע געפינט זיך, אראפ צו זייערע
ארעמע קרובים א ביסל זיצן. טויבע איז איצט אליין, אן „אלמנה
חיה״, ווי זי זאגט אויף זיך אויף קאטאוועס איר מאן, ר׳ שלמה
פאמיליאנט, וואס פארט צוויי מאל אין יאר, אויף פסח און אויף
סוכות, צום רבין, האט דעם פסח אויך ניט פארפעלט. איבערגעלאזט
אלע געשעפטן אויף פרעמדע הענט )דער רבי איז בילכער(, איז ער
אוועק אויף צוויי־דריי וואכן פון דער היים און מען קאן ניט זאגן,
אז זיין ווייב און קינדער זאלן זיך האבן שטארק אפגעגעסן דאס
הארץ פון אזא זאך. אדרבה, אז ער איז ניטא אין דער היים, פידלען
זיך זיינע בני־בית א סך לעבעדיקער. די שטוב באקומט דעמאלט גאר
אן אנדער פנים. יעדער פילט זיך ווי א מענטש, וואס האט
אראפגעווארפן פון זיך א שווערע משא, אויסגעטאן אן ענגען שוך, אדער ווי
א פרוי פארן שלאפן גיין, אז זי באפרייט זיך פון איר קארסעט.
טויבע איז צופרידן, וואס זי וועט צוויי־דריי וואכן נאכאנאנד ניט
אנקוקן די „חסידארניע״ און ניט הערן זיין „בים־באם״ און
פארשפארן האדעווען זיי מיט שלש־סעודותן. און אירע טעכטער די
מאמזעלן זענען נאך מער צופרידן: מע קאן זיך זען מיט א
לעבעדיקן מענטשן, רעדן מיט א פרעמדן מאנסביל, און דורכגיין
זיך אן איבעריק מאל צו גאסט צו זייערע ארעמע קרובים )צו די
שאפיראס(, זיצן דארט אן איבעריקע האלבע שעה, און זיך אנרעדן פון
מאדעס אין פון טעאטער און פון ליטעראטור און זיך אנלאכן פאר
א גאנץ יאר.
    
דעם דאזיקן ערב־פסח האט זיי טויבע אליין צוגעטריבן, זיי
זאלן זיך אנטאן א ביסל גיכער און זיך דורכגיין צו דער מומע
שרה. און אלע דריי, די מוטער מיט אירע צוויי טעכטער מאמזעלן,
זענען געקומען צו די שאפיראס שוין דעמאלט, ווען שרה האט געהאט
אפגעבענטשט ליכט, און די דאזיקע געזעלשאפט האט זיך איינגעטיילט
אין צוויי באזונדערע גרופעס: יונגווארג באזונדער און די מאמעס
באזונדער. איטלעכע גרופע מיט אירע אינטערעסן און מיט אירע רייד.
די מאמעס, וואס האבן זיך שוין אזא צייט ניט געזען )פון פורים
אן( האבן געהאט צו רעדן און צו רעדן. נאר קודם־כל האט
טויבע פאמיליאנט נישט געקאנט איינהאלטן זיך פון צו זאגן איר
שוויגערין א ביסל מוסר, איצטיקס מאל ניט פאר אירע קינדער,
חלילה, נאר פאר איר קווארטיראנט, וואס איז געבליבן אין דער
היים, נישט געגאנגען מיט איר דודן אין שול אריין דאוונען.
    
― וואס איז דאס פאר א הפקרות?...
    
געמאכט א פנים פון א רביצין, האט זי מיט איר גלאטיק
צינגל און מיט איר בוימלדיקע שפראך גענומען אויסרעדן איר, אז
מע מעג זיך זיין א סטודענט און א מעדאליסט און א מיליאנער און א
יידישער פאטריאט און וואס אין דער וועלט ― און דאך ― וואס צו גאט
איז צו גאט און וואס צו לייטן איז צו לייטן ― ווי גייט עס נישט
א יידיש קינד אין שול אריין כאטש איין מאל אין יאר, כאטש פון
יוצא וועגן?:
    
― אוי, טויבעניו, הארצעניו, איר זאלט דאס זאגן? ― שלאגט
איר איבער שרה, ― איר ווייסט ניט היינטיקע יונגע לייט? איר האט
דאך אליין קינדער...
    
― קינדער? וואס וועט מען זאגן אויף מיינע קינדער? מיינע
קינדער די יינגלעך דאוונען, ברוך־השם, אלע טאג, און מיינע
טעכטער...
    
― וואס גלייכט איר, טויבעניו, נשמהניו? אייערע קינדער
האבן טאטע־מאמע, ביז הונדערט צוואנציק יאר...
    
אכצן מאל טאטע־מאמע. וואס פאר א תירוץ? איצט וואלט
איר שוין, שרה׳ל קרוין, געמעגט אליין זיך ארויסשטעלן פאר א
מאסע שוין צייט, כ׳לעבן... אדער אניט לאזט מיך, וועל איך אים
זאגן א פאר ווארעמע ווערטער, ווי א גוטער פריינד...
און טויבע איז גרייט זיך אויפהייבן רעדן מיט שאפיראס
קווארטיראנט א פאר ווארעמע ווערטער, ווי א גוטער פריינד, כאפט זיך
אויף שרה ווי איין אפגעבריטע, נעמט זי אן פאר ביידע הענט:
    
― ניין, טויבעניו, הארצעניו, ליובעניו ― מע דארף ניט! מע
דארף נאך ניט! נאך ניט געקומען די צייט: מע דארף נאך א ביסל
צוווארטן ... אם ירצה השם נאך יום־טוב. לאז אריבער דער יום־טוב
בשלום ... דערציילט מיר בעסער, נשמהניו, וואס הערט זיך עפעס
אין שטאט? צו אייך גייען מענטשן און איר זיצט אויף אזא גאס.
איך בין מישטיינס געזאגט אזוי פארטארעראמט געווען מיטן ערב־פסח,
איין מענטש אליין ...
    
― אוי, עס הערט זיך ניט גוט, שרה׳ל קרוין, זייער ניט גוט!
    
און שרה פאמיליאנט, שאקלענדיק זיך, ווי מע שאקלט זיך
איבער א קרבן־מינחה ביים דאווענען, גיט איבער איר שוויגערין
אלצדינג, וואס עס טוט זיך אין שטאט און וואס מע רעדט און ווי מע
ריכט זיך אויף זייער חגא אויף א שחיטה, דער אויבערשטער זאל
שומר ומציל זיין.
    
― ער איז א כל־יכול ― לאזט אויס טויבע מיט א
לשון־קודש־ווארט און גיט איבער איר שוויגערין א שיינע מעשה, וואס האט זיך
ערשט היינט געטראפן אויף דער גרויסער גויישער גאס.
    
― איר האט נאך גארניט געהערט, שרה׳ל קרוין, פונעם נס?
    
― ניין. דערציילט, נשמהניו, דערציילט.
    
― שיער־שיער ניט ארויס אן אומגליק, ― זאגט שרה און מאסטיעט
זיך איין אין שטול, ― דער שומר־ישראל האט זיך אריינגעמישט און
עס האט זיך אויסגעלאזט מיט א נעכטיקן טאג. הערט, ווי אזוי גאט
פירט א זאך. היינט בייטאג, סאמע אין דער רעכטער היץ, ווען
יידן זענען פארטראגן, ווער עס גייט אין מרחץ, ווער נאך ארבע
כוסות און ווער עס לויפט אהיים פון געשעפט, פלוצעם מע טוט א
קוק אויף דער גרויסער גאס איין איינגעלויף, א גוואלד, א הארמידער ―
חושך! די גאנצע גאס איז פארפלייצט. דעם טראמוויי האט מען
אפגעשטעלט. פאליציע פייפט. וואס איז די מעשה? די מעשה איז
א שיינע מעשה, נאר א קורצע. עפעס איינער א גרויסער מענטש, א גענעראל,
און נישט נאר א גענעראל, נאר א גענעראל־אטיטיאנט, איז געגאנגען
שפאצירן און דערזען, ווי עפעס איינער א שווארצער גייט אין
גאס, פירט א קליין קינד פאר א הענטל. דאס קינד וויל ניט גיין,
וויינט, גיסט מיט טרערן, און ער שלעפט דאס און שלעפט דאס.
גייט צו צו אים דער גענעראל: וואס האסטו צום קינד? ער שווייגט.
וווהין פירסטו דאס קינד? ער שווייגט. וועמענס קינד איז דאס? ער
שווייגט. פוילט זיך ניט דער גענעראל, מאכט א גוואלד, רופט צו
פאליציע:
    
― נעמט אים אט דעם יידן, ער פירט א קריסטלעך קינד פאר
א קרבן־פסח!
    
שרה ברעכט די הענט:
    
― נו? טאקע א קריסטלעך קינד? און ווער איז דער ייד?
    
― כאפט־זשע ניט, שרהל קרוין ... מילא, או א גענעראל הייסט,
קאן מען קיין דבר־אחר ניט זיין און מע מוז פאלגן. נעמט מען דעם
מענטשן מיטן קינד און מע זעצט זיי ארויף אויף א איזוואזטשיק מיט
פאליציע און מע פירט זיי אין חדר אריין. און דער גענעראל
באזונדער אויף א דראזשקע נאך זיי. און דער גאנצער עולם פון הינטן.
א טומל, א רעש, א יאריד. „א ייד ... א יינגל ... א קרבן־פסח...
א גענעראל!״ מער הערט מען ניט. א פאר חברה־לייט האבן
ארויסגעלאזט דאס ווארט „פאגראם״. יידישע קלייטן האבן שוין געהאלטן
ביי צומאכן זיך.
    
― וויי איז מיר, נו? וואס־זשע איז דער סוף?
    
― דער סוף איז, אויף אלע יידישע שונאים אזא סוף! נו־נו,
דער שווארצער מענטש, לאזט זיך אויס, איז גאר א גרעק, און דאס
קינד דאס איז טאקע זיין קינד, און געוויינט האט דאס קינד, ווייל עס
האט דערזען פון דער ווייטן מאראנצן, האט זיך דעם קינד
פארוואלט א מאראנץ און געבעטן ביים פאטער, ער זאל אים קויפן א
מאראנץ, האט אים דער פאטער אויף צו־להכעיס ניט געוואלט קויפן
קיין מאראנץ, צו וואס דארף א קינד מאראנצן, איר פארשטייט?
    
― אט דאס איז גאר? טפו זאל דאס ווערן! אוי, האט איר
מיך, טויבעניו, אפגעשראקן!
    
― וואס רעדט איר אנגעשראקן? מענטשן זענען חלשות
געפאלן, זאגט איר גאר אנגעשראקן. א קלייניקייט א גענעראל, און נאך
אזא גענעראל, א גענעראל־אטיטיאנט! ... און ווער אין שולדיק? אלץ
אט דער שרץ, וואס מע האט געפונען דא נעבן אייך.. הלוואי דער
אויבערשטער זאל טאן א נס, מע זאל כאטש ניט אריינשלעפן דודן
אהער...
    
― דודן? וואס פאר א משל? ווי קומט אהער דוד? ...
    
― וואס פרעגט איר, שרהל קרוין? א קשיא אויף א מעשה
היינטיקע צייטן. למאי איר האט שוין א פנים פארגעסן פורים צו דער
  
סעודה, אז די ערלית איז אריינגעקומען צו אונדז מיט א־יענעם
„ווערגעלעץ״, געדענקט איר?
    
ווייס איך וואס, כ׳לעבן, וואס אייך קאן איינפאלן,
טויבעניו, גייט שוין, גייט!
    
שרה צעלאכט זיך כלומרשט און ברעכט די הענט, קנאקט אויס
אלע פינגער. זי פילט, אז עס זענען איר מיט אמאל פארקילט
געווארן אלע געבליטן. אין איין מינוט איז איר פארענטפערט
געווארן דאס, וואס זי האט ביז אהער נאר געפילט מיטן הארצן, און
טויזנטערליי מחשבות, נאך נישט קיין קלארע, האלבע, צעברעקלטע,
נאר טרויעריקע, איינע טרויעריקער פון דער אנדערער, פליען איר
דורך ווי א שטורעם, ווי א בייזער חלום, ווי א סך בייזע חלומות, איינס
נאכ׳ס אנדערע, איינס נאכ׳ס אנדערע:
  
...................
...................
    
און פון צווייטן חדר, דארט ווו יונגווארג זיצט, הערט זיך א
שמועס, וואס פירט זיך אויף רוסיש און דווקא הויך און דווקא
פריילעך. דער שמועס ווערט איבערגעריסן אפטמאל מיט א הילכיקן
געלעכטער, און העכער פון אלע לאזט זיך הערן דעם קווארטיראנטס
קול.
    
― וואס גייט אים אפ? ― מאכט טויבע מיט א פרום פנים און
שנורעוועט צונויף דאס פיסקל ― יידן לעבן אין גרויסע פחדים,
גייט מען אין שול אריין און מע בעט גאט, ס׳זאל אפלויפן דער
יום־טוב בשלום, און דער... פאראן א פנים אלערליי יידן ביים רבונו
של עולם! ...
    
פארשטאנען, אז דאס איז פאר איר שוויגערין נישט אזוי
אנגענעם צו הערן, קערט זיך טויבע אום צוריק צו זייער פריעריקן
שמועס וועגן די פחדים, וואס אין שטאט, זשאלעוועט ניט קיין
פארבן אויף פארצושטעלן די זאך וואס טונקעלער, נאר דערזען נאך
שרה׳ס פנים, אז יענע האלט אט־אט ביים חלשן, האט זיך טויבע א
כאפ געגעבן צוריק, גענומען זי בארויקן, אז ס׳איז, מאלט אייך,
ניט אזוי די מעשה, ווי מע זאגט, אז איצט איז אייגנטלעך גאר
נישטא וואס מורא צו האבן, אז אויב עס וועט חלילה עפעס זיין, וועט
עס זיין ערשט אויף  ז יי ע ר  יום־טוב, דאס הייסט ארום די אנדערע
טעג פסח... און יעדנפאלס טאמער, לא יעלה ולא יבא, א קשיא וואס
  
א זאך מאכט זיך, זאל זי, שרה הייסט עס, גאר נישט קלערן לאנג,
זי זאל פארנעמען איר מאן מיט אירע קינדער מיטן קווארטיראנט
אינאיינעם און אריבערפעקלען זיך גלייך צו איר ארויף. ביי איר
איז נישטא, ברוך־השם, וואס מורא צו האבן. זי זיצט אויף אזא גאס,
וואס מע האט „וואאבשטשע״ [вообще: געוויינטלעך] ווינציקער מורא... און דערמיט הייבט זיך
טויבע פאמיליאנט אויף און הייבט אן געזעגענען זיך, ווארעם מע וועט
שוין באלד ארויסגיין פון די שולן:
    
― א גוטן יום־טוב.
    
― א גוט יאר זאל אייך זיין! ― כאפט זיך אויף שרה
ארויסבאגלייטן איר רייכע שוויגערין, כאטש זי האט זי ליב ווי
אויגן־ווייטיק, ווארעם וויפל מאל טויבע זאל צו איר נישט קומען, האט
זיך נאך ניט געטראפן, אז זי זאל ניט אנזאלצן שרהן אויף דער
נשמה אויף א גאנצער וואך,- א גוט יאר זאל אייך זיין און האט א
פריילעכן יום־טוב.
    
― א פריילעכן און א כ ש ר ן יום־טוב! ― כאפט אונטער טויבע
)קוועטשט דאס ווארט א כשרן(, ― א כשרער פסח זאל זיין אונדז און
אייך און כל ישראל און אלע יידן פון דער גאנצער וועלט אמן
ואמן.
    
 דאס פינף־און־פערציקסטע קאפיטל
    
 א שיינע נאכט
    
ארויסבאגלייטן די מומע טויבע מיט אירע טעכטער איז
געגאנגען בעטי, פארשטייט זיך מיט איר שטענדיקן קאוואליר, מיטן
קווארטיראנט. שרה אליין האט צוגעטראכט דאס דאזיקע
ארויסבאגלייטן. זי האט מורא געהאט, טאמער געפינט זיך די שוויגערין
באליידיקט. טויבע ראט זיך אפילו געשטעלט אקעגן:
    
― צו וואס? א דאנק! מיר וועלן אליין טרעפן... נאר עס האט
זיך איר ניט געהאלפן. בעטי איז שוין געווען אנגעטאן, דאס הייסט
זי האט ארויפגעווארפן אויף די פלייצעס א גרינגן שארף פון בלויז
פוליאר און א ווינק געגעבן צום קווארטיראנט, וועלכער איז שוין
געשטאנען גרייט צו גיין מיט זיי אן א היטל, ווי ער שטייט און
גייט. טויבע פאמיליאנט האט זיך נאך א ביסל געבראכן און
געקווענקלט, און אלע פינף זענען ארויסגעשווומען אויף דער גאס.
    
― אך, וואס פאר א נאכט! וואס פאר א הימל! ― רופן אויס
יונגווארג אלע אין איין קול און קוועלן אן פון דער נאכט.
    
― לכבוד דעם הייליקן יום־טוב און לכבוד דעם ערשטן סדר
האט דער אויבערשטער געשענקט זיין פאלק ישראל אזא ליבע נאכט, ―
זאגט טויבע מיטן טאן פון טייטש־חומש, און כאטש ס׳איז אין
דרויסן נישט אזוי ליכטיק, פונדעסטוועגן קאן מען זען איר פרום
צופרידן פנים און אירע פרומע פארשנורעוועטע ליפעלעך. טויבע
פאמיליאנט איז מיט איר ערב־יום־טובדיקן וויזיט, וואס זי האט
געמאכט צו איר ארעמער שוויגערין, גאנץ צופרידן. און זי מעג זיין
צופרידן. וויפל גוטע זאכן זי האט דא אויפגעטאן: אי מוסר
געזאגט, אי אלע נייעס איבערגעגעבן, אי איינגעלאדן אירע אייגענע
 
 