

לאפסוס־קאקטוס 



 by באריס סאנדלער 
October 9, 2017December 3, 2017 Filed under:
נאטיצן פונעם רעדאקטאר
שפראך 


אין די 18 יאר פון רעדאגירן דעם ״פארווערטס״ איז קיין עין־הרע אויפגעקומען א דור יונגע פען־מענטשן; ס׳רוב פון זיי האבן יידיש אויסגעלערנט; זייער ״מאמע״ איז געווען דאס לערנבוך און דער שפראך־לערער גופא. צומאל, בשעתן רעדן מיט א יונגער־מאן אדער א מיידל טרעף איך, לויטן אויסרעד, ווער איז געווען זייער יידיש־לערער. אן אנדער זאך איז, ווען מע לייענט א טעקסט.
די היינטיקע יונגע יידישע מחברים קומען מערסטנס ארויס פון די אוניווערסיטעטן אדער זומער־פראגראמען. דארט באקומען זיי די שפראך־יסודות, אבער נישט קיין פראקטישע געניטשאפט, ווי אנצושרייבן אן ארטיקל אדער א נאטיץ. דעריבער קומט, צום באדויערן, זעלטן אויס צו לייענען א זאפטיקע, פארביקע און קערנדיקע פראזע־שורה, כאטש אנגעשריבן איז עס בדרך־כלל אקוראט און גראמאטיש אויסגעהאלטן. 
אין מיינע נאטיצן וויל איך נישט זיין קיין מענטאר; איך וועל זיך באמיען, אז די וואס וועלן אין זיי אריינקוקן, זאלן עס אויפנעמען ווי פריינדלעכע עצות פון אן עלטערן חבר. איך וועל זיך אפשטעלן, קודם־כל, אויף די טיפישע פאלן, וועלכע ס׳איז מיר אויסגעקומען און קומט ווייטער אויס צו ״קלייבן אויפן פעלד״ פון די היינטיקע יידישע פובליקאציעס.
לויט מיין אייגענער דערפארונג ווייס איך, אז דער בעסטער וועג אויסצומיידן סטיליסטישע פעלערן, איבערחזרונגען, אומגעלומפערטקייט און צומאל פשוט אומזיניקייט, — איז נעמען אין באטראכט די פארריכטונגען, וואס דער רעדאקאטאר האט געלאזט אין דיין טעקסט. עס זיינען פאראן אלגעמיינע כאראקטעריסטישע פיטשעווקעס, שרייבערישע סודותלעך און קונצן, וועלכע עס איז גוט זיי צו וויסן. דווקא אט די ״קלייניקייטן״, אט די שפראכלעכע געווירצן גיבן צו דעם טעקסט א געשמאקן טעם. לאמיר אין זיי געדענקען און זיך מיט זיי באניצן צום ארט.
שיקט אריין אייערע פראגעס און מאכט קלאר ביי זיך מיינע באמערקונגען; און אויב איר זייט נישט מסכים מיט זיי, אדער איר ווילט צו זיי עפעס צוגעבן נאך — אדרבא, שעמט זיך נישט, זייט אין דעם א שותף.

1. קאלקעס פון אן אנדער שפראך
מסתמא די אפטסטע סטיליסטישע אומפינקטלעכקייטן, וועלכע טרעפן זיך היינט אין די יידישע טעקסטן, זיינען פארבונדן מיט דעם, וואס מע שרייבט דעם יידישן זאץ ״איבערגעזעצטערהייט״. דאס הייסט, מע שטעלט דעם זאץ צונויף (אין קאפ) אויף איין שפראך, און דערנאך שרייבט מען אים אן אויף יידיש, איבערגעזעצט ווארט ביי ווארט.
ריזיקירן און ריזיקע
איך וועל נישט ריזיקירן מיין קינד.
אין יידיש, אז מע ריזיקירט אדער מע ריזיקירט נישט, טוט מען עס מיט עמעצן אדער מיט עפעס. דעריבער דארף זיין אזוי:
איך וועל נישט ריזיקירן מיט מיין קינד (אדער מיטן געלט).
דער זעלבער זינען פונעם געזאגטן, וואלט געקאנט איבערגעגעבן ווערן נישט דורכן ווערב ״ריזיקירן״, נאר דורכן סובסטאנטיוו ״ריזיקע״.
איך וועל נישט דערלאזן קיין מינדסטע ריזיקע אויף מיין קינד.
צי איז דא אן אונטערשייד צווישן די ביידע זאצן?
דער ערשטער וואריאנט: ״איך וועל נישט ריזיקירן מיט מיין קינד״ — קלינגט קורץ און שארף.
דער צווייטער וואריאנט: ״איך וועל נישט דערלאזן קיין מינדסטע ריזיקע אויף מיין קינד״ — קלינגט אויך קאטעגאריש, אבער ער טראג נאך אין זיך א הארציק מיטגעפיל, א זארג.
נאך מער: דעם ערשטן וואריאנט וואלט גיכער געפאסט, עס זאל זאגן א טאטע; און דעם צווייטן וואריאנט — א מאמע.
* * *
אינטערעס, אינטערעסירן זיך, פאראינטערעסירן זיך
ארום די דריי ווערטער, וואס האבן איין זין, און ווערן אפט באניצט, קומט כסדר פאר א פלאנטערניש. ריכטיקער דאס פלאנטערניש קומט פאר ארום די פרעפאזיציעס, מיט וועלכע די ווערטער פארן זיך.
אט לייען איך לעצטנס אזא זאץ:
איך האב זיך שוין פון לאנג פאראינטערעסירט אין אזא פראיעקט.
אויב ״איך האב״ (ווי א פארטיציפ צום ווערב), מוז שטיין ווייטער נישט ״פאראיניטערעסירט״, נאר ״זיך אינטערעסירט״, און פארן זיך מיט דער פרעפאזיציע ״מיט״: איך האב זיך שוין פון לאנג אינטערעסירט מיט אזא פראיעקט.
אדער:
אויב זיך באנוצן מיטן ווערב ״פאראינטערעסירט״, וואס מאכט דעם זאץ אקטיווער, — מוז דער זאץ געבויט ווערן מיטן פארטיציפ ״בין״: איך בין שוין לאנג פאראינטערעסירט אין אזא פראיעקט.
אויב מע וויל אויסמיידן ביידע ווערבן און זיך באניצן מיטן סובסטאנטיוו ״אינטערעס״, וועט דער זאץ זיין אזא: איך האב שוין לאנג אן אינטערעס צו אזא פראיעקט.
ווי מיר זעען: אלע דריי ווערטער האבן קאנקרעטע פרעפאזיציעס: אינטערעס צו, אינטערעסירן זיך מיט, זיין פאראינטערעסירט אין.
פארגעדענקט עס און ס׳וועט נישט זיין קיין פלאנטערניש.
מיט שטעכיקע גרוסן,
לאפסוס־קאקטוס
 

Share this:TwitterFacebookPrintLike this:Like Loading...

Related
 


Tagged: researchYiddish 
Post navigation


Previous Post
די ווינטערדיקע מנורה 

Next Post
פון אונדזער עזבון: זלמן ווענדראף (1877־1971) 



