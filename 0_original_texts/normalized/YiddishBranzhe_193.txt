

די געשיכטע פון יידן אין בעמען און מערן (9) 



 by באריס סאנדלער 
March 2, 2020March 6, 2020 Filed under:
געשיכטע 

מיכאל דונאיעווסקי
ווירטשאפטלעכער און געזעלשאפטלעכער אויפבלי
רודאלף דער צווייטער (1611־1576), וואס האט געהאט א גאר אויסטערלישן כאראקטער, ליב געהאט אלצדינג, וואס איז געווען משונה־מאדנע, איז אויך זיכער געווען פארכישופט פון יידן און יידישן גלויבן. ער האט געטאן מעשים־טובים פאר דער יידישער באפעלקערונג פון סאמע אנהייב זיין רעגירונג. בעתן באשטעטיקן אלע פריערדיקע פריווילעגיעס, האט רודאלף צוגעזאגט די יידן, אז זיי וועלן ניט ארויסגעטריבן ווערן נישט בלויז פון פראג, נאר אויך פון אנדערע שטעט און שטעטלעך אין בעמען און מערן.
רודאלף דער צווייטער (1611־1576)
אין יאר 1585 האט ער באשטעטיקט, אז די יידישע געטא ווערט אונטערגעארדנט נאר דעם קייסערס געריכט; דאס הייסט, אז די ניט־יידישע שטאט־באאמטע האבן אויטאמאטיש פארלוירן זייער מאכט צו מישפטן די יידן און צו באשטימען אנדערע זאכן, וואס שייך דער ארטיקער יידישער באפעלקערונג און זייער לעבנס־שטייגער בכלל. און דער עיקר, האט ער לעגאליזירט, הגם ניט אין גאנצן, דעם האנדל מיט סחורה פון בעמישע יידן, וואס איז ביז דעמאלט אפיציעל פארווערט געווען. אין יאר 1599 האט רודאלף אפילו באפרייט די יידישע שטאט (פראגער יידישע געטא) פון שטייערן און פון צאלן לטובת ניט־יידישער פראג און… מיט צוויי יאר שפעטער — גענומען פארטיידיקן די יידישע שטאט אויך פאר ניט־יידישע מלאכה־פראפעסיאנעלע צעכן — פאראיינען, וואס האבן אין יענער תקופה געהאט אין אייראפע בכלל זייער א מערקווערדיקע השפעה און רעכט, וואס שייך שטעט־אנפירונג.
ווייזט אויס, ביים סוף 16 י״ה האבן יידן געהאט אויף זייער צד דעם קייסערס הויף און טיילווייז דעם אדל, צוליב זייערע בשותפותדיקע געשעפטס־אינטערעסן. א מערערע יורידישע זיכערהייט, באשטעטיקט מיטן קייסערס עדיקט, ווי דאס באפרייען פון האנדל, מער רעכט אינעם רעגירן געטאס — דאס אלץ האט געבראכט דערצו, אז דאס ווירטשאפטלעכע און געזעלשאפטלעכע לעבן פון די בעמישע און מערישע יידן האט זיך אזוי סטאביליזירט און ווייטער זיך אנטוויקלט אן גרויסע שינויים אזש ביז דער דרייסיק־יעריקער מלחמה.
מע קען זיכער זאגן, אז די דאזיקע תקופה איז פאר דער יידישער פראגער שטאט געווען די מערקווערדיקסטע אין איר גאנצער געשיכטע!
נאך אין 1567 איז די יידישע שטאט במשך פון א פאר צענדליקער יאר געווארן „א האנדל־אימפעריע‟, ווי אויך דער גרעסטער צענטער פונעם יידישן יישוב אין גאנץ אייראפע. די עקאנאמיש שטארקע געטא איז דעמאלט געווארן איינער פון די אשכנזישע צענטערס, אזא מין הויפט־שטאט פון יידן אין גלות אין יענער צייט.
אין דער פראגער יידישער שטאט זענען געווען באוווסטע ישיבות, דארט האבן געארבעט און געלעבט באקאנטע רבנים, וויסנשאפטלערס, טוערס, שטדלנים און פרנסים; זיך געפונען בארימטע ביז היינט צו טאג יידישע דרוקערייען, עס איז געגרינדעט געווארן, למשל, א נייער מין פון חברא־קדישא, און נאך יארן שפעטער פלעג מען רופן די דאזיקע תקופה ווי די „גאלדענע צייט‟ פון בעמישער העברעישער ליטעראטור.
וועגן דער דאזיקער תקופה קען מען לאנג שרייבן. צום באדויערן, מוז איך עס אבער מאכן אין קורצן.
מרדכי בן שמואל מייזל (1528־1601)
ס׳איז וויכטיק צו דערמאנען, למשל, דעם יידישן געשעפטסמאן, באנקיר און הויפס־ייד מרדכי בן שמואל מייזל (1528־1601). ער האט געשטאמט פון א משפחה, וואס איז דערמאנט געווארן נאך אין פראגער פינקסי־קהילה אין יאר 1477. פון יאר 1576 איז מייזל געווען א גבאי, שפעטער איז ער געווארן דער ראש־הקהל. זיינע פונקציעס, מוז מען באטאנען, האט ער אויסגעפירט אין די קריטישע צייטן פאר דער געטא; צום מערסטן, א דאנק אים, איז געלונגען געווארן צו סטאביליזירן דעם מצב אין דער געטא נאכן יאר 1564. א דאנק אים, האבן זיך קיין פראג אומגעקערט רייכע יידישע פאמיליעס. דאס איז געווען זייער וויכטיק, ווייל דער גרעסטער עול פון שטייערן, פארשיידענע צאלונגען, סאציאלער הילף איז תמיד געלעגן אויף זייערע פלייצעס, און זיי זענען געווען דער באוועגונג־מאטאר פארן גרויסן מיסחר, וואס האט געקענט שטעלן די געטא־עקאנאמיע אויף די פיס.
אונטער זיין אנפירונג האט די געטא באקומען א סך גרעסערע אומאפהענגיקייט אין פארגלייך מיט די פריערדיקע צייטן; מיט זיין נאמען זענען פארבונדן ס׳רוב מערקווערדיקסטע געביידעס, וואס זענען דעמאלט אויפגעבויט געווארן אין דער געטא.
מייזלס בנינים האבן זיך קאנצענטרירט ארום דעם אלטן יידישן בית־עולם און דער אלט־נייער שיל אין מיטן פון דער יידישער שטאט אין פראג. מייזל האט זיך באטייליקט אינעם אויפבויען דעם יידישן נייעם ראטהויז. אויף זיינע אייגענע הוצאות האט ער אויפגעבויט די הויכע שיל אין דעם ראטהויז און אן אנדער שיל, וואס וועט שפעטער טראגן זיין נאמען ווי מייזל־שיל. במשך פון הונדערטער יארן איז די מייזל־שיל געווען די פרעכטיקסטע שיל אין דער גאנצער יידישער שטאט בכלל. א חוץ דעם, האט ער אויפגעבויט א שפיטאל פאר ארעמע־לייט, א באד, א מיקווה און דריי אזוי גערופענע קלויזן. אין איינער פון די קלויזן האט עקזיסטירט די בארימטע ישיבה פון מהר״ל.
דאס יידישע ראטהויז אין פראג
מייזל איז געווען א ברויטגעבער פון דער יידישער וויסנשאפט און פון א סך חברות; אויפגעבויט א הויז פאר א חברא־קדישא, געקויפט ערד און דערמיט גרעסער געמאכט דעם שטח פונעם בית־עולם, אונטערגעשטיצט פינאנציעל שפיטאלן, שולן פאר קינדער און הקדשים, אפילו אויף אייגענע הוצאות האט ער אויסברוקירט די גאסן אין דער געטא. ער האט א סך געהאלפן די יידישע איינוווינערס מיטן באקומען הלוואות אן פראצענטן און דערמיט סטאביליזירט דעם עקאנאמישן מצב אין דער געטא. גרויסע געלט־מתנות האט ער אוועקגעשיקט אין אנדערע פרעמדע יידישע יישובים ווי פויזן, קראקע, ירושלים און וכדומה. ווי א פאליטיקער, באנקיר, מעצענאט האט ער זיך באמיט אריינצוברענגען אין לעבן פון דער פראגער יידישער שטאט נייע הומאניסטישע מחשבות, אידעען פון רענעסאנס.
המשך קומט
 

Share this:TwitterFacebookPrintLike this:Like Loading...

Related
 


Tagged: historyjewsresearch 
Post navigation


Previous Post
פון אונדזער עזבון: נחום אויסלענדער (1893־1962) 

Next Post
בוקארעשטער שריפטן (4) 



