 
 פונעם יאריד: שמואליק דער יתום 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
„שבת״, נאר „סאבעס״, ― און פעטש זיינען געפלויגן, און קלעפ האט מען
געטיילט, און שמיץ האט מען געציילט. אי שמיץ! סטייטש שמיץ!
    
בקיצור ― ס׳איז געווען א לעבן.
    
4
  
שמואליק דער יתום
  
מעשיות, פאנטאזיעס און חלומות. ― קבלה און כשוף.
    
פאראן פנימער, וואס זיינען באשאפן געווארן פון גאט אף צו פארכשופן אייך מיטן ערשטן קוק. „האב מיך ליב״! ― אזוי שרייט צו אייך
דאס דאזיקע פנימל, און איר באקומט דאס ליב, איר ווייסט ניט פארוואס.
    
אט אזא מין חנעוודיק פנימל האט געהאט שמואליק דער יתום, א
יינגל אן א טאטן, אן א מאמען, וואס אויפגעהאלטן האט ער זיך באם
רב.
    
צו אים איז דאס צוגעקלעפט געווארן שלום נחום וועוויקס, דער העלד
פון דער דאזיקער אויטאביאגראפיע, פון דער ערשטער מינוט, וואס זיי
האבן זיך באקענט, זיך געטיילט מיט אים מיט די אנבייסנס און מיט די
מיטאגס האלב אף האלב און געווארן חבר ― אבער וואס חבר הייסט!
נפש אחת ― איין לייב, איין נשמה! פארוואס? איבער זיינע מעשיות.
    
קיינער האט נישט געהאט אזוי פיל מעשיות אף צו „דערציילן״, וויפל
שמואליק. האבן מעשיות אף צו דערציילן איז אבער נאך ניט אינגאנצן.
דאס דערציילן אליין איז אויך א זאך. דערציילן א מעשה דארף מען קאנען.
און שמואליק האט געקאנט דערציילן מעשיות אזוי, ווי קיינער נישט!
    
פון וואנען האבן זיך צו דעם ציקאוון בחור מיט די רויטע בעקלעך
און מיט די פארחלומטע אויגן גענומען אזוי פיל מעשיות, און אזעלכע
שיינע, רייכע מעשיות, מיט אזעלכע זעלטענע פאנטאסטישע בילדער? צי
האט ער זיי ווו געהערט אמאל דערציילן? אדער דאס איז געווען פון זיין
קאפ אויסגעטראכט, לויטער פאנטאזיעס? עד־היום קאן איך דאס נישט
באגרייפן. איך ווייס נאר איין זאך: עס האט זיך בא אים געגאסן ווי פון
א קוואל, נאר פון אזא קוואל, וואס שעפט זיך נישט אויס קיינמאל. און געגאנגען איז דאס בא אים גלאט, ווי אף בוימל, און געצויגן האט זיך עס ווי
א לאנגער זיידן־פאדעם. און זיס איז געווען די שטים, זיס די שפראך,
זיס ווי צוקער. און די בעקלעך רויט, און די אויגן פארחלומט און נאסלעך,
ווי איבערגעצויגן מיט א דין רויכל.
    
פארקליבן זיך פרייטיק נאך האלבן טאג, אדער שבת נאכן עסן,
אדער יום־טוב פארנאכטלעך, אפן הויכן וואראנקאווער בארג, וואס „דער
שפיץ זיינער דערגרייכט כמעט ביז דער כמארע״, האבן זיך ביידע חברים
אוועקגעלייגט מיטן פנים אראפ צום גראז, אדער מיטן פנים ארויף צום
הימל, שמואליק האט גענומען דערציילן א מעשה נאך א מעשה: א מעשה
פון א בן־מלך מיט א בת־מלכה, א מעשה פון א רב מיט א רביצין, א מעשה
פון א פרינץ מיט א פלעגהונט, א מעשה פון א פרינצעסין אין א קרישטאלענעם פאלאץ, א מעשה פון צוועלף גזלנים אין וואלד, א מעשה פון אן
אקרענט, וואס האט זיך אוועקגעלאזט אפן פארגליווערטן ים. מעשיות
פונעם פאפסט, וואס האט געפירט ויכוחים מיט די גרעסטע רבנים, און
מעשיות פון חיות, פון שדים און פון רוחות און פון כת־ליצנים, פון
מכשפים, שרעטעלעך, וואווקעלאקעס, פיפערנאטערס, האלב־מענטש, האלב־חיה, און א מעשה מיט א הענגלייכטער פון פראג ― און יעדע מעשה האט
געהאט איר טעם מיט איר ריח, און א באזונדער כשוף איז געווען אויסגעגאסן אף זיי אלע.
    
דער חבר, שלום נחום וועוויקס, האט געהאלטן אפן מויל און אויערן,
קיין אויג נישט אראפגעלאזט פונעם דאזיקן ציקאוון בחורל מיט די רויטע
בעקלעך און מיט די פארחלומטע נאסלעכע אויגן.
    
― פון וואנען ווייסטו דאס, אלצדינג, שמואליק?
    
― נארעלע, דאס איז נאך גארניט. למאי איך ווייס, ווי אזוי מע
צאפט וויין פון דער וואנט? און בוימל פון דער סטעליע?
    
― ווי אזוי צאפט מען דאס וויין פון דער וואנט? און בוימל פון דער
סטעליע?
    
― נארעלע, דאס איז נאך אויך בלאטע! איך ווייס אפילו, ווי אזוי מע
מאכט פון זאמד גאלד און פון שערבלעך דימענטן מיט בריליאנטן.
    
― ווי אזוי מאכט מען דאס?
    
― ווי אזוי? דורך קבלה. דער רב איז דאך א בעל־קבלה. ווער ווייס
עס ניט? ער שלאפט דאך קיינמאל ניט.
    
― וואס דען טוט ער?
    
― ביינאכט, ווען אלע שלאפן, איז ער אויף. זיצט ער אליין און פאר־
 נעמט זיך מיט קבלה.
    
― און דו זעסט אלצדינג, וואס ער טוט?
    
― ווי קאן איך זען, נארעלע, אז איך שלאף?
    
― פון וואנען־זשע ווייסטו, אז ער פארנעמט זיך מיט קבלה?
    
― ווער ווייסט עס נישט? דאס ווייס דאך א מינדסט קינד. פרעג
 וועמען דו ווילסט. דאס, וואס דער רב קאן, נארעלע, קאן קיינער נישט.
 וויל ער ― זיינען אפן פאר אים אלע צוועלף ברונעמס מיט קוועקזילבער
און אלע דרייצן גערטנער פון סאמע זאפרען, און גאלד מיט זילבער, מיט
דימענטן, מיט בריליאנטן ― כחול הים, אזויפיל, אז סע גלוסט זיך אזש
ניט!...
    
― פארוואס־זשע ביסטו תמיד הונגעריק? און פארוואס האט ער ניט
אף שבת?
    
― אזוי, ווארעם ער וויל ניט. ער וויל בעסער אפקומען אף דער וועלט,
תשובה־טאן. ער איז א בעל־תשובה. ער זאל וועלן, וואלט ער געווען רייך,
ווי קורח; טויזנט רויטשילדס וואלט ער פארשטעקט אין גארטל. ווארעם ער
ווייס, וויאזוי מע ווערט רייך. פאר אים איז אנטפלעקט אלצדינג. ער ווייס
אפילו דעם ארט, ווו דער אוצר ליגט באהאלטן?
    
― ווו ליגט דער אוצר באהאלטן?
    
― חכם! פון וואנען זאל איך וויסן? ווען איך זאל וויסן, ווו דער אוצר
ליגט, וואלט איך דיר שוין לאנג געזאגט. איך וואלט אין מיטן ביינאכט
געקומען צו דיר און וואלט דיך אויפגעוועקט פון שלאף: „קום, שלום, צום
אוצר, וועלן מיר צונויפזשעברעווען דאס גאלד פולע זשמעניעס און אנשטופן פולע קעשענעס!״
    
און האט שמואליק אנגעהויבן צו ריידן וועגן אוצר, אזוי האבן די פארחלומטע אויגן בא אים זיך אנגעצונדן, די רויטע בעקלעך צעפלאמט, און
אליין האט ער זיך אזוי צעהיצט און צעברענט און צעפלאקערט, אז ער האט
אויך דעם חבר זיינעם אנגעווארעמט, צעהיצט, צעברענט און צעפלאקערט.
שמואליק האט גערעדט, און זיין חבר, שלום נחום וועוויקס, האט אים געקוקט אין מויל אריין און מיט דארשט געשלונגען יעדער ווארט.
  
5
  
אוצרות
  
וואס איז אן אוצר? ― א לעגענדע פון כמעלניצקיס צייטן ― ווונדער־שטיינער.
    
אז ס׳איז פאראן אן אוצר דא בא אונדז אין אונדזער שטעטל ―
אין דעם איז דאך קיין ספק ניט.
    
פון וואנען האט זיך גענומען צו אונדז אן אוצר? פון כמעלניצקין.
כמעלניצקי האט אים דא באגראבן נאך פארצייטן. טויזנטער יארן האבן
מענטשן געזאמלט אוצרות מיט אוצרות, ביז ס׳איז געקומען כמעלניצקי
און האט עס באשטאט.
    
― ווער איז געווען כמעלניצקי?
 
 