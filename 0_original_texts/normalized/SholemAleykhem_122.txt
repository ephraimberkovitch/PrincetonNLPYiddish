<body dir=״rtl״ style=׳font־family:״Times New Roman״,Ariel,FreeSerif;׳>
<h1>ארעמע און פריילעכע: מען איז זיך מוחל</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
טיפן וואס שטארבן אפ
</p><p></p><p>
צווישן די פארשיידענע טיפן, וואס דאס יידישע לעבן גיט־ארויס,
געפינען זיך אזעלכע, וואס האלטן באם אוועקגיין, וואס שטארבן־אפ.
מאלן לעבעדיקע מענטשן איז א תענוג; באשרייבן די טיפן, וואס שטארבן־אפ, איז א מצווה. זיי בעטן זיך: „מאלט אונדז, באשרייבט אונדז;
לאמיר נישט פארגעסן ווערן פונעם קומענדיקן דור״... אזעלכע טיפן
גיב איך א גאנץ בינטל, א סעריע. אייניקע פון זיי ― אט דא, צוליב
עשרת־ימי־תשובה; די איבעריקע ― בא אנדערע געלעגנהייטן.
</p><p></p><p>
 א.
</p><p></p><p>
 נח־וואלף דער קצב
</p><p></p><p>
דער טאג פון ערב יום־כפור זאל זיין דריי מאל אזוי גרויס ווי ער
איז, וואלט ער אויך געווען קארג פאר נח־וואלף דעם קצב, ער זאל
פארטיק ווערן מיט זיין ארבעט ביז דער גרויסער ערב־יום־כפורדיקער
מנחה.
</p><p></p><p>
און ארבעט האט נח־וואלף גענוג ― ער דארף זיך איבערבעטן
מיט א שטאט יידן, בעטן מחילה בא אלע זיינע קונים, וואס קויפן בא
אים פלייש, און בא אלע זיינע שכנים, וואס וווינען מיט אים אף איין
גאס, וואס שטייען מיט אים א קלייט נעבן א קלייט, און וואס זיצן מיט
אים א שטאט נעבן א שטאט אין דער קצבישער קלויז.
</p><p></p><p>
ס׳איז נישטא אין שטאט א מענטש, וואס נח־וואלף דער קצב זאל
מיט אים נישט האבן געהאט עפעס א סטיטשקע. נישט מחמת נח־וואלף
דער קצב איז, חלילה, אזא שלעכטער מענטש, נאך ס׳איז בא אים, ווי
ער אליין זאגט אף זיך, א פאדלער כאראקטער ― זיך קריגן מיט דער
וועלט.
</p><p></p><p>
קומט איר צו אים אין יאטקע נאך פלייש, זאל ער אייך אפבאדן
מיט א שעפל קאלט וואסער, ער ווייס אליין נישט, פאר וואס.
</p><p></p><p>
עס קומט אריין א בעל־הביתטע.
</p><p></p><p>
― רב נח־וואלף, האט איר פריש פלייש?
</p><p></p><p>
ענטפערט איר נח־וואלף:
</p><p></p><p>
― ווי קומט צו מיר פריש? פארשטונקען פלייש, אויב איר דארפט,
קאנט איר בא מיר קריגן...
</p><p></p><p>
אדער:
</p><p></p><p>
― רב נח־וואלף, גיט מיר עפעס א גוטן חלק.
</p><p></p><p>
― איך וועל אייך געבן סאמע דעם חלק, וועלכן איר פארדינט...
</p><p></p><p>
אדער:
</p><p></p><p>
― וואס גיט איר עס מיר פאר א נבלה, וואלט איך וועלן וויסן?
</p><p></p><p>
― ווי קומט א נבלה זיין א מבין אף א נבלה?...
</p><p></p><p>
אט אזוי גראב באגייט זיך נח־וואלף מיט זיינע קונהטעס די בעל־הביתטעס. פון דינסטן שמועסט מען נישט. א דינסט, אז זי דארף גיין
אין יאטקע אריין, פארשעלט זי זיך איר געביין. זי ווייס פריער, אז פון
נח־וואלף דעם קצב וועט זי נישט גוט אפשניידן: אדער ער וועט איר
דערלאנגען מיט א לעקער איבערן פנים פון אויבן אראפ, אדער ער וועט
איר אנטאן דעם קויש אפן קאפ, אדער ער וועט זי גאר דורכטרייבן:
</p><p></p><p>
― גיי דיר, גיי געזונטערהייט צו אן אנדערן, פאראן גענוג קצבים
אן מיר.
</p><p></p><p>
פונדעסטוועגן, איינס צום אנדערן געהער זיך נישט אן. נח־וואלף
דער קצב איז טאקע א כעסן, א משוגענער, און דאך וועט מען צו קיין
אנדערן נישט גיין, ווארעם נח־וואלף דער קצב איז דער ערלעכסטער
פון אלע קצבים. אלע ווייסן, אז זיין וואג איז א וואג און זיין ווארט איז
א ווארט. זאגט ער אייך, אז דאס פלייש איז נעכטן געקוילעט, דארפט
איר אים דאס אנדערע מאל נישט איבערפרעגן. זאגט ער אייך צו א
מילץ, א לונג־און־לעבער אדער א פוס אף שבת ― קאנט איר שלאפן
רויק. היינט וועט ער אייך נישט אריינגיין אין קיין גנבהשע שטיק מיט
דער דינסט און נישט מאכן יד־אחת מיט די קצבים, און דעריבער גראבן
אף אים די דינסטן, ווי ווייט זיי קאנען, און די קצבים וואלטן אים
דערטרונקען אין א לעפל וואסער. ווי א ביין אין האלדז שטייט זיי נח־וואלף. א ייד אן עקשן, שפארט ער זיך איין ― איז ווי אן אקס פאר דער
שחיטה, פונעם ארט נישט צו רירן.
</p><p></p><p>
און אליין זעט ער אויס אויך ווי אן אקס, ווי א וויזלטיר. א הויכער,
א ברייטער, מיט א רויט פנים און א פאר ידים. אז ער נעמט האקן פלייש,
איז מיט אזא רציחה, גלייך ווי דער אקס אדער די בהמה האט עפעס
חוטא געווען און איז פארמשפט געווארן צעהאקט און צעשניטן צו ווערן
פון זיינע הענט.
</p><p></p><p>
― א ייד א רוצח! ― זאגט מען אף אים אין שטאט און מע האט
פאר אים מורא.
</p><p></p><p>
נאר אויב א גאנץ יאר עסט זיך נח־וואלף דער קצב איין איטלעכן
אין די ביינער אריין, איז דאס נאר ביז תשובה־טעג; און קומען די
תשובה־טעג, איז אים נישט צו דערקענען. פונעם ערשטן טאג ראש־חודש
אלול ווערט ער שוין אן אנדער מענטש. ער ווערט פרום, האט מורא פאר
גאט און פאר אן עבירה און פאר א בייזן חלום; הערט אויף צו קריגן
זיך מיט די קצבים; צו די בעל־הביתטעס ווערט ער ווייך ווי פוטער, צו
די דינסטן ― גוט, כאטש לייג אים צו צו א מכה ― גארנישט דער נח־וואלף. אפילו דאס פלייש האקן האקט ער אן רציחה, ווי אלע מאל, נאר
פאוואלינקע, מיט רחמים, גארנישט דער נח־וואלף.
</p><p></p><p>
ערב יום־כפור ווערט ער פארטיק פאר פרי; פארשלאסן די יאטקע,
דאוונען האט ער געדאוונט מיטן ערשטן מנין, טוט ער אן די יום־טובדיקע
קאפאטע און גייט פון שטוב צו שטוב צו אלע זיינע קונים און שכנים,
פריינט און באקאנטע, זיי איבערבעטן, זיך מוחל זיין:
</p><p></p><p>
― א גוט יום־טוב! טאמער האב איך אייך אנגערירט מיט א קרום
ווארט, בעט איך אייך איבער און ווינטש אייך א חתימה טובה.
</p><p></p><p>
דערויף ענטפערט מען אים: „גם אתם, לאז גאט מוחל זיין. ―
און מע בעט אים זיצן און מען איז אים מכבד מיט לעקעך.
</p><p></p><p>
 ב.
</p><p></p><p>
 עזריאל דער פיליער
</p><p></p><p>
זינט די וועלט שטייט, האט זי נאך נישט געזען אזא בייזן נפש,
ווי עזריאל דער פיליער.
</p><p></p><p>
א בייזער ייד מיט בייזע אויגן, מיט גרויסע ברעמען, און מיט וואנצעס אזעלכע, וואס שטעכן זיך, און מיט א בארד, ווי אן אנגעקלעפטע,
און א וואטענע לייבל טראגט ער זומער און ווינטער, וואס סע זעען זיך
ארויס פון דעם די ציצית פון טלית־קטן און סע שמעקט מיט רויע פיש
פאר א מייל.
</p><p></p><p>
א גאנצע וואך זעט מען אים נישט. נאר אלע ערב־שבת און אלע
ערב־יום־טוב קומט ער ארויס אין מארק אריין מיט א הויכן וואגן פיש.
אפן וואגן זיצט בא אים א מיידל מיט א שווארץ געשטופלט פנים און גיט
אכטונג אף די פיש. און זיין ווייב, מייטע די פיליערן, א יידענע א געשוואלענע, שטייט באם וואגן מיט א בעזמען אין האנט און גיט אכטונג
אף די פיש.
</p><p></p><p>
― פיש ― פיש ― פרישע ― צאפלדיקע ― ווייבעלעך ― אף
שבת!
</p><p></p><p>
אזוי קלינגט אויס עזריאל דער פיליער אף א קול מיט א שיינעם
ניגון איבערן גאנצן מארק און לאזט נישט אראפ קיין אויג פון די
ווייבער, וואס האבן באלאגערט דעם וואגן פון אלע זייטן און כאפן די
פיש בא די קעפלעך, פארקוקן אין די זשאברעס, טיטשען מיטן פינגער
אין די אויגן אדער אין די בייכלעך אריין ― און דאס האט עזריאל דער
פיליער פיינט, ווי חזיר, טרייבט ער אפ די ווייבער פונעם וואגן:
</p><p></p><p>
― אין דער ערד אריין! גענוג טאפן!
</p><p></p><p>
אפגעזאגט דאס דאזיקע שטיל און גיך, רופט עזריאל דער פיליער
ווידער אויס אף א ניגון מיט זיין קלינגענדיקן קול:
</p><p></p><p>
― פיש ― פיש ― פרישע ― צאפלדיקע ― ווייבעלעך ― אף
שבת!
</p><p></p><p>
איטלעכע יידענע, זי מעג זיין א בעל־הביתטע אדער א דינסט, איז
בא עזריאל דעם פיליער פאררעכנט, אז מע באדארף אף איר האבן אן
אויג. דאס הייסט, ער איז זי נישט חושד, חלילה, אז זי איז א גנבטע,
נאר בא פיש איז נישט שייך. עזריאל דער פיליער האלט, אז די שענסטע
נגידית און די ערלעכסטע צדקנית וועט זיך קוואפען אמאל, צווישן יא
און ניין, בשעת בהלה, אוועקצולקחענען א פישל, אז קיינער וועט נישט
זען: „פיש, זאגט ער, איז א נסיון, וואס פאר א בעל־הביתטע איז שווער
אויסצושטיין״... עס טרעפט אלע יאר א סקאנדאל: א ווייבל קריגט פון
אים געפאטשט מיט א העכטל איבער די פיסקעס. לויפט מען זיך צונויף,
און עס ווערט א געטומל. מענטשן שטעלן זיך איין פארן ווייבל, גיבן
איר אן עצה, זי זאל איינגעבן צום מיראוואי אדער שלעפן צום רב, נאר
ווייל דער בזיון איז גרויס, גרעסער פונעם ווייטיק, צעגייט זיך עס מיט
גארנישט.
</p><p></p><p>
א סך ווייבער קענען שוין עזריאלן. זיי ווייסן, אז אליין טאר מען
זיך צו זיינע פיש נישט צורירן, אזוי ווי, להבדיל, צו גאלד אדער צו
טייערע שטיינער.
</p><p></p><p>
― ווי טייער איז בא אייך היינט א פונט בריליאנטן? ― פרעגט
אים א ווייבל, שטייענדיק מיטן קויש דערווייטן און ווייזנדיק מיטן
מינדסטן פינגערל אפן וואגן.
</p><p></p><p>
― איך האנדל מיט פיש, נישט מיט בריליאנטן, ― ענטפערט איר
עזריאל און איז זי נישט מזכה אפילו מיט א קוק פון זיינע בייזע אויגן,
און לאזט אויס מיט א ניגון: „פיש ― פיש ― פרישע ― צאפלדיקע ―
ווייבעלעך!״
</p><p></p><p>
―. א ייד א נכפהניק! ― זאגן אף אים די ווייבער. זיי וואלטן וועלן
אים אויסמיידן, איז אוממעגלעך: נישטא מער קיין פיליערס אין שטאט,
אויסער עזריאל דעם פיליער, כאטש ציט זיך אויס און שטארבט, אדער
בלייבט, חלילה, אן פיש אף שבת, וואס איז נאך ערגער ווי געשטארבן,
ווארעם א מענטש, אז ער שטארבט, ווייס ער, אז ער איז געשטארבן ―
און אן עק; און א ווייב, אז זי קומט אהיים אן פיש אף שבת, וועט זי
שוין האבן א וואך פון איר מאן ― אף אלע שונאים געזאגט געווארן!
</p><p></p><p>
― ער זאל וועלן אנלייגן מיטן קאפ, נישט אום ערב־יום־טוב דערמאנענדיק!
</p><p></p><p>
אזוי זאגן אף אים די ווייבער דעם טאג, וואס ערב־יום־כפור, און
לויפן מיט די קאשעקלעך אין מארק אריין, האבן מורא, חלילה, נישט
פארשפעטיקן, ווארעם ערב־יום־כפור איז עזריאל זיך נוהג אויפשטיין
כאור, אז גאט אליין שלאפט נאך, און אז יידן קלייבן זיך נאך אין שול
אריין און קוקן־ארויס אף לעקעך פונעם גבאי, איז שוין עזריאל א יום־טובדיקער. דאס וואטאווע לייבל האט ער אראפגעווארפן און אנגעטאן
א גראבע לאסטיקענע קאפאטע, וואס ער טראגט נאר שבת און יום־טוב
און וואס סע שמעקט פונדעסטוועגן דורך און דורך מיט רויע פיש.
</p><p></p><p>
פריער פון אלע וועט זיך עזריאל דער פיליער פארפאסטן. פריער
פון אלע וועט ער קומען אין שול אריין, וועט זיך אוועקשטעלן מיטן
פנים צו דער וואנט אף איינעם פון די לעצטע ערטער אין דרום־זייט,
און איבערגעדעקט מיטן טלית איבערן קאפ, וועט ער אויסשטיין א מעת־לעת אף די פיס, נישט צוגעזעצט זיך אפילו אף א וויילע. און דאוונען
וועט ער אין דער שטיל, קיינער וועט פון אים א ווארט נישט הערן. און
וויינען וועט ער א סך, קיינער וועט בא אים קיין טרער נישט זען.
</p><p></p><p>
נאר דאס וועט זיין ערשט אף דער נאכט. דעם גאנצן טאג דארף ער
ארומגיין צו זיינע קונים און קונהטעס, זיי איבערבעטן, זיך מוחל זיין:
</p><p></p><p>
― א גוט יום־טוב! טאמער האב איך אייך אנגערירט מיט א קרום
ווארט, בעט איך אייך איבער און ווינטש אייך א חתימה טובה.
</p><p></p><p>
ענטפערט מען אים: „גם אתם, לאז גאט מוחל זיין״, ― און מע
בעט אים זיצן און מען איז אים מכבד מיט לעקעך.
</p><p></p><p>
 ג.
</p><p></p><p>
 גאנטע דער מלמד
</p><p></p><p>
הייסן הייסט ער זימל, נאר רופן רופט מען אים „גאנטע״. און
גאנטע רופט מען אים איבער דעם, וואס ער איז א גאנטע, א גזלן.
</p><p></p><p>
זימל איז טאקע א בארימטער מלמד, א גוטער בעל־תנ″ך און א
שיינער בעל־לשון־קודש; קיינער שלאגט אבער נישט אזוי זיינע תלמידים,
ווי זימל־גאנטע. אלץ הייסט געשלאגן! זימל הרגעט, ממיתט, מאכט ברוין
און בלוי. און שמייסן שמייסט ער ― זאל זיך גאט דערבארעמען! און
מחמת זימל איז שוין א זקן, אריבער שמונים, וואס האט אויסגעהאלטן
אף זיין שויס עטלעכע דורות, איז נישטא אין שטעטל כמעט איינער,
וואס זאל זיך קאנען בארימען, אז ער איז נישט געווען א געשמיסענער
פון זימל־גאנטע... זימל־גאנטע ― דעם שבח מוז מען אים נאכזאגן ―
לייגט נישט קיין כבוד אף קיינעם נישט: „יא שולדיק, נישט שולדיק, א
נגידס א יינגל, א קבצנס א יינגל ― לייג זיך, וועל איך דיר אריינצימבלען״.
</p><p></p><p>
אריינצימבלען איז בא אים א שמעק טאבעקע. ס׳איז געווען צייטן,
אז גאנטע איז נאך געווען יינגער, פלעגט ער ברעכן ביינער, מאכן
יידישע קינדער פאר קאליקעס. א ווערטעלע ― גאנטע? א ייד א גבר,
א הויכער און א ביינערדיקער. רייכערט נישט, שמעקט נישט קיין טא־בעקע, טרינקט נישט קיין בראנפן, קוקט אן א בריל, האט נאך כמעט
אלע ציין אין מויל. א בערדל איז בא אים א שיטערס, געציילטע האר,
ווייס ווי זילבער. די הויט טרוקן און גלאנציק, געל ווי פארמעט. פון די
באקן שטעקן ארויס צוויי ביינער. אפן שטערן מוראדיקע קנייטשן, אף
די הענט אדערן, און א קול איז בא אים פון א לעמפערט. קיין לעבעדיקער מענטש האט נאך נישט זוכה געווען אף דעם דאזיקן מוראדיקן
פנים צו זען א שמייכל. זיין אייגן ווייב מיט זיינע אייגענע קינדער האבן
פון אים קיינמאל קיין גוט ווארט נישט געהערט. נישט קיין מער מוראדיקע זאך פאר אפצושרעקן קליינע קינדער, ווי: „אט גיב איך דיך אפ
צו זימל־גאנטע אין חדר אריין!״ „גאנטע־גזלן״ ― אזוי רופט מען אים
אין שטאט.
</p><p></p><p>
נאר איין טאג אין יאר איז פאראן, וואס גאנטע ווערט ווייך ווי
וואקס. די מוראדיקע קנייטשן פונעם שטערן ווערן עטוואס אויסגעגלעט,
דאס טרויעריקע גלאנצנדיק־געל־פארמעטענע פנים ווערט עטוואס פאררויטלט און אף די אייביק שטרענגע ליפן באווייזט זיך ווי א מין טרויעריק שמייכעלע, ווי בא א קליין קינד, בעת עס קלייבט זיך אנהייבן צו
וויינען. דאס איז דער טאג פון ערב יום־כפור.
</p><p></p><p>
געקומען פון מרחץ אן אויסגעצוואגענער און אן אפגעוואשענער,
צעקעמט די געציילטע זילבערנע האר אף אלע זייטן און אנגעטאן די יום־טובדיקע צעהאקטע נאר אטלאסענע קאפאטע און דאס פליושענע היטל
מיטן מוראדיק ברייטן דעניק, גייט ער אום, שארנדיק מיט די פאנטאפל,
פון שטוב צו שטוב, צו אלע זיינע בעלי־בתים, וואס זיינען אלע אמאל
געווען זיינע תלמידים, זיי איבערבעטן, זיך מוחל זיין:
</p><p></p><p>
― א גוט יום־טוב! טאמער האב איך אייך אנגערירט מיט א קרום
ווארט, בעט איך אייך איבער און ווינטש אייך א חתימה טובה.
</p><p></p><p>
ענטפערט מען אים: „גם אתם, לאז גאט מוחל זיין״, ― און מע
בעט אים זיצן און מען איז אים מכבד מיט לעקעך.
</p><p></p><p>
 ד.
</p><p></p><p>
 רב משה־וועלוול בעל־עגלה
</p><p></p><p>
דער וואס מיינט, אז א בעל־עגלה איז א מענטש, וואס קיינער איז
נישט מחויב צו ליידן פון אים גלות, האט א טעות.
</p><p></p><p>
רב משה־וועלוול בעל־עגלה איז נישט גלייך צו אלע אנדערע בעלי־עגלות. דער נאמען אליין: „רב משה־וועלוול״ ― זאגט שוין גענוג. און
בסך הכל איז ער גאר א ייד א בעל־הבית, און א ייד וואס דאוונט, און
א ייד וואס קוקט אריין אין די קליינע אותיות, און א ייד וואס פארשטייט
א פסוק חומש מיט רש″י און קאן טרעפן א שטיקל „באר מים חיים״.
</p><p></p><p>
קומט ער אף אן אכסניה, אדער אין א קרעטשמע, און ס׳איז דא
א מנין, בינדט ער ארום די פארסמאלעוועטע כלאמידע מיט א רויטער
פאטשיילע, שטעלט זיך אוועק מיטן פנים צו דער וואנט, דאוונט אפ
א מנחהלע, אפילו אף א הייזעריק פארדומפן קול און אביסל אונטער דער
נאז, נאר מיט אלע דריידלעך, מעשה חזן.
</p><p></p><p>
בטבע איז רב משה־וועלוול א ייד דווקא א פריילעכער און א שטיק
ווערטלזאגער, און אף א שמחה ― א הוליאק, א גאנצער לץ, א פארשלעפטע קרענק. א פנים איז בא אים ווי פון מעטאל ― נישט מעש,
נישט בלעך, נאר גלאנצנדיק־רויטלעך, און א נאז כמו ווי א צעפלעצטע
אדער א צעשלאגענע, וואס דערפאר קומט־אויס בא אים דאס לשון א ביסעלע דאסיק, פאנפעוואטע. בארד און פאות טראגט ער, ווי א גוטער ייד,
א כלאמידע א לייוונטענע, נאר א לאנגע ביז דער ערד, מיט א בייטש
פונדעסטוועגן אין די הענט א לאנגע, שטיוול ― גוט אנגעשמירטע מיט
סמאלע, ווי א בעל־עגלה שטייט אן, און אן עזות־פנים איז ער, ווי
דרייסיק בעלי־עגלות אינאיינעם.
</p><p></p><p>
לאז עמעצער זיך איינשטעלן אים זאגן גלאט „משה־וועלוול״, נישט
„רב משה־וועלוול״, איז חיות נישט זיכער!
</p><p></p><p>
אדער, אשטייגער, זייט א בריה, אויב איר זייט א דארטיקער בעל־הבית, און פרוווט אוועקזעצן זיך בא דער באן, למשל, אף אן אנדער
בעל־עגלה, בעת ער, רב משה־וועלוול, איז דא און קוקט־ארויס אף פארשוינען, איז דעמאלט אז אך און וויי צו אייך און צו יענעם בעל־עגלה
און צו זיינע סוסים. ער וועט אייך מאכן מיט דער בלאטע גלייך. און
איר וועט שוין פארזאגן א צענטן, אז איר קומט מיט דען באן, זאלט
איר אייך קודם גוט ארומזען, צי איז נישטא ערגעץ רב משה־וועלוול מיט
זיינע סוסים.
</p><p></p><p>
אדער פרוווט זיך שאפן מיט אים, ווי מע שאפט זיך מיט א בעל־עגלה, און זאגט אים נישט: „זייט־זשע מוחל, רב משה־וועלוול!״ אדער:
„איר וועט אייך מטריח זיין, רב משה־וועלוול״... און האט איר זיך
ארויפגעזעצט בא אים אין וואגן, באדארפט איר געדענקען, אז איר זיצט
נישט בא אבי וועמען, נאר בא רב משה־וועלוולען, און אז רב משה־וועלוול וועט אייך הייסן קריכן אין בויד, וועט איר קריכן, און אז ער
וועט אייך הייסן אוועקזעצן זיך פאריטש, אקעגן, וועט איר זיצן, און אז
ער וועט אייך הייסן גיין ארויף־א־בארג מחילה צופוס, וועט איר גיין.
קיין דעות, וועמען ער זאל נעמען אין וואגן אריין, וועט איר אים נישט
זאגן. און אז איר וועט אים זאגן, וועט זיך אייך נישט העלפן. איר וועט
נאך ווערן אפגעזידלט פון קאפ ביז פיס און וועט זיין גערן, אז ער
וועט אייך נישט ארויסזעצן פון וואגן אין מיטן וועג.
</p><p></p><p>
שולדיק אין דעם איז נישט רב משה־וועלוול, נאר טאקע די שטאט
גופא. ווי אזוי מע פארוויגט א מענטשן, אזוי פירט ער זיך אויף. די
שטאט האט געמאכט פון אים א גאנצן יש, טראגט זיך ארום מיט זיין
תורה, בארימט זיך מיט זיין פרומקייט און יידישקייט, מיינט ער, אז לעקיש
איז זיין פעטער, און קריכט אלעמען אפן קאפ און זידלט איטלעכן באזונדער, מאכט אים מיט דער בלאטע גלייך.
</p><p></p><p>
― א מכה אשר לא כתובה בתורה! ― רופט מען אים אין שטאט
און מע היט זיך פאר אים, ווי פאר פייער. מיט אן איבעריק ווארט איז
מען מיט אים נישט זיכער. סכנת־נפשות!
</p><p></p><p>
נאר איין טאג אין יאר איז פאראן אזעלכער, ― דאס איז דער טאג
פון ערב יום־כפור ― וואס דעמאלט קאנט איר זיין זיכער, אז ער וועט
אייך נישט זאטשעפען. אדרבה, ער קומט צו אייך א יום־טובדיקער מיט
א קנאקנדיקער ליוסטרינענער קאפאטע און מיט א נייעם קאשקעט אפן
קאפ. פונעם ווייסן העמד קוקט־ארויס א מאדנער ברייטער קאלנער, אפגעלייגט מיט צוויי שפיצעכיקע עקן אפן האלדז. אף זיין בלעכן־מעשן
פנים איז אויסגעגאסן דאס ווארט „יום־טוב״, און אליין קומט ער אריין
צו איטלעכן מיט א ברייטן „גוט יום־טוב״, איבערבעטן, זיך מוחל זיין:
</p><p></p><p>
― א גוט יום־טוב! טאמער האב איך אייך אנגערירט מיט א קרום
ווארט, בעט איך אייך איבער און ווינטש אייך א חתימה טובה.
</p><p></p><p>
ענטפערט מען אים: „גם אתם, לאז גאט מוחל זיין״, ― און מע
בעט אים זיצן און מען איז אים מכבד מיט לעקעך.
</p><p></p><p>
 ח.
</p><p></p><p>
 סאנע דער וואסערפירער
</p><p></p><p>
― די גאנצע שטאט איז בא מיר אין די הענט, כחומד ביד היוצר
― ווי א פערדל אין א וואגן. ברצותו מקצר וברצותו מפצר ― וויל ער
― גייט, וויל ער ― שטייט ער. א רוח זיי אין טאטן אריין, די בעלי־בתים. ווילן זיי וואסער, זאלן זיי צו־רעכט מאכן די גרעבליע. אנישט ―
זאלן זיי טרינקען קדחת מיט רביעית און נישט האבן קיין טענות צו
סאנע דעם וואסער־פירער: „רב סאנע, וואסער! רב סאנע, וואסער!״
</p><p></p><p>
אזוי טענהט זיך אויס סאנע דער וואסערפירער מיט זיך אליין,
זיצנדיק אפן ליידיקן פעסל, און אונטערשמייסנדיק דאס פערדל, קרימט
ער איבער די בעל־הביתטעס, ווי זיי שטייען בא דער שוועל פון זייערע
הייזער און שלעפן אים יעדע צו זיך: „רב סאנע, וואסער! רב סאנע,
וואסער!״
</p><p></p><p>
סאנע ענטפערט זיי ניט דאס אנדערע ווארט. סאנע איז בכלל א ייד
א שווייגער. ריידן רעדט ער נאר אדער מיטן פערדל, אדער מיט זיך אליין.
זיצנדיק אפן פעסל, זאגט ער תהלים א קאפיטל נאך א קאפיטל, און אז
ער קומט צווישן מענטשן, שווייגט ער. איר קענט אים זידלען, איר
קענט אים חנפהנען ― פאר אים איז אלץ איינס. האט ער וואסער אין
פעסל ― וועט ער אייך אנגיסן א פולע דייזשע. האט ער ניט ― מעגט
איר ריידן פון היינט ביז מארגן. כאפן זיך, לויפן, מקריב זיין צוליב
אייך זיך און דאס פערדל ― דאס איז ער ניט מחויב.
</p><p></p><p>
דערפאר אבער אז עס קומט פרייטיק, איז די צוויי גילדן מיטן
קוילעטש ― דאס מוז זיין. אניט ― וועט ער בלייבן שטיין לעבן אייער
שטוב, ניט רירן זיך פונעם ארט ביז מארגן, אזוי אז די גאנצע גאס וועט
וויסן, אז איר האט ניט צו צאלן דעם וואסערפירער פאר וואסער...
</p><p></p><p>
א מאדנער ייד אט דער סאנע דער וואסערפירער. אליין איז ער
א קורצינקער און א גראבינקער, כאפט דעם אפבליק פון זיין פעסל מיט
וואסער. טראגן טראגט ער א גוייש פעלצל מיט א שמויסן היטל. די
שטיוול זיינען בא אים שטענדיק חרוב, די כאלעוועס ― מיט א שטריקל
ארומגעבונדן. ווינטער טראגט ער געפלאכטענע הענטשקעס אף די הענט
מיט גרויסע לעכער. וואנצעס האט ער האלבע, נאר סימנים פון וואנצעס,
און אויגן האט ער קליינע, קוקט בלינדלעך און זעט ניט, ווי העכער האלב
וואסער ווערט בא אים אויסגעפלעסקעט פונעם שפונט.
</p><p></p><p>
דאס איז דערפאר, וואס די גאסן זיינען ניט געפלאסטערט, טאנצט
דאס וועגעלע אהין און אהער; און מחמת די רעדער זיינען בא אים
קיינמאל ניט געשמירט, קען מען הערן פאר א מייל, אז סאנע דער וואסערפירער פארט מיטן פעסל. קומען ארויס צו אים די בעל־הביתטעס
אקעגן, איטלעכע מיט אן אנדער טענה:
</p><p></p><p>
― איר האט מיר אנגעגאסן א האלבע דייזשע מיט וואסער!
</p><p></p><p>
― ווען וועט איר שוין ברענגען מיר אויך אמאל וואסער?
</p><p></p><p>
סאנע קוקט אף זיי מיט די קליינע בלינדלעכע אויגן, ענטפערט ניט
דאס צווייטע ווארט, גלייך ווי ניט אים מיינט מען.
</p><p></p><p>
― שלים־מזל! ― רופט מען אים אין שטאט און מע ליידט פון
אים דעם גיהנם.
</p><p></p><p>
נאך איין טאג אין יאר דארף מען סאנע דעם וואסערפירער ניט
דערמאנען וועגן וואסער. דאס איז דער טאג פון ערב יום־כיפור.
</p><p></p><p>
פון כאור הבוקר ביז האלבן טאג ווערן בא אים אלע דייזשעס אנגעפילט מיט וואסער, און סאנע ווארפט אראפ פון זיך דאס גויישע פעלצל
מיטן שמויסן היטל, טוט אן די שבתדיקע קאנגארענע קאפאטע מיטן
קאלינקארענעם קאשקעט. אן אויסגעצוואגענער און א צוגעקעמטער, זעט
ער אויס ווי א באיארטער אלמן צו דער צווייטער חופה. פון שטוב צו
שטוב גייט ער צו זיינע בעלי־הביתטעס איבערבעטן, זיך מוחל זיין:
</p><p></p><p>
― א גוט יום־טוב! טאמער האב איך אייך אנגערירט מיט א קרום
ווארט, בעט איך אייך איבער און ווינטש אייך א חתימה טובה.
</p><p></p><p>
ענטפערט מען אים: „גם אתם, לאז גאט מוחל זיין״. ― מע בעט
אים זיצן און מען איז אים מכבד מיט לעקעך.
</p><p></p><p>
 ו.
</p><p></p><p>
 רפאל בעל־משגיח
</p><p>
רפאל איז א משגיח. ער גיט אכטונג.
</p><p></p><p>
אף וואס גיט ער אכטונג? אף אלצדינג. ער גיט אכטונג אף דער
תלמוד־תורה, די קינדער זאלן ניט גיין נאקעט און בארוועס; אפן ביקוך־חולים, ארעמע לייט זאלן דארט ניט אויסגיין פון הונגער; היינט גיט
ער אכטונג אף די בחורים, וואס זיצן אין בית־המדרש און לערנען, זיי
זאלן האבן וואס צו עסן און ניט גיין אין צעריסענע שטיוול. און גלאט
אף ארעמע לייט אין שטאט גיט ער אכטונג, זיי זאלן האבן אף שבת
און אף יום־טוב.
</p><p></p><p>
ער אליין טאקע גייט דאס פון זייערטוועגן איבער די הייזער, קלייבט
קאפיקעס, נעמט צונויף פון זייערטוועגן אף חתונות, אף בריתן, אף
פדיון־הבנס און אף אנדערע שמחות, לאזט ניט דורך קיינעם, רייסט
פון טויט און פון לעבעדיק און קריגט זיך, זידלט זיך און שלאגט זיך
פאר „זיינע״ ארעמע לייט.
</p><p></p><p>
א גאנצע וואך גייט ער אום מיט א שטעקן. און ערב שבת און
ערב יום־טוב ― מיט א זאק אף די פלייצעס. אין דעם דאזיקן זאק
ווארפט איר אים אריין וואס איר האט: א שטיקל ברויט, א פאלקע פון
אן עוף, א געבאקענעם קארטאפל, אן אוגערקע, א קנאבל, א ציבלקע,
א ביינדל ― אלצדינג איז א סחורה. און פרוווט, אדרבה, ווארפט ניט
אריין רב רפאלן אין זאק אריין גארנישט ניט, וועט איר קריגן געזידלט,
און אז איר וועט זיך שטעלן אויסטענהן, קענט איר אים נאך אריינברענגען אין כעס, און ער קען אייך געבן מיטן שטעקן.
</p><p></p><p>
רפאל איז אן אויסגעדינטער סאלדאט, א ניקאלאיעווסקער, און האלט
זיך גלייך, ווי א סטרונע, און גייט, ווי א סאלדאט. אז איר ווילט, קענט
איר זען בא אים אונטער דער קאפאטע, אפן לייבל, א מעדאל פון ני־קאלאיען. צוויי מעדאלן: איינע א זילבערנע, די אנדערע א בראנדזענע.
און ער האט צו דערציילן פון ניקאליי פאוולאוויטשן מעשיות מיט מעשיות.
נאר ווו האט ער צייט צו דערציילן מעשיות, אז ער האט אף זיך אזויפיל
ארבעט? א קלייניקייט ― א מענטש א משגיח!
</p><p></p><p>
ווער האט אים געמאכט פאר א משגיח ― ווייס קיינער ניט. ווער
צאלט אים און ווי פיל באקומט ער פאר זיין ארבעט ― ווייס קיינער ניט.
קיינער ווייס ניט און קיינער נעמט ניט אפ בא אים קיין דין וחשבון.
מע גלייבט אים. מע ווייס, אז וואס רפאל פארדינט פאר זיין ארבעט ―
מעגן דאס די שונאים האבן אף זייער פארמעגן, ווארעם ער אף זיך
אליין באדארף גארניט. און ער גייט מיט דעם גאנג, אז איר באדארפט
אויך גארניט. ער קען זיך פארגינען אייך זאגן מוסר, למאי איר גיט
אויס געלט אף דער רוח ווייס וואס, בעת אין שטאט זיינען דא אזויפיל
ארעמעלייט. די גאנצע וועלט איז בא אים באשאפן געווארן נאר פון די
ארעמעלייטס וועגן. דערזעט ער אף אייך א ניי מלבוש, וועט ער עס
א טאפ טאן און וועט אייך א פרעג טאן: „וואס קאסט?״ און וועט נעמען
אויסרעכענען אייך, וויפל ארעמעלייט וואלט מען געקענט דערמיט אויסקליידן. קומט ער צוגיין אף א חתונה, א ברית, א פדיון־הבן אדער אזוי
א שמחה, איז דאס ערשטע, וואס קומט אים אפן זינען: „וויפל ארעמעלייט וואלט מען מיט אזא סעודה געקענט אנהאדעווען?״... און ער ווארט
אפ, ווען וועט דער עולם אפבענטשן און צעגיין זיך, בכדי ער זאל קענען
צונויפנעמען די איבערגעבליבענע שטיקלעך פאר זיינע ארעמעלייט.
</p><p></p><p>
ווי אלט איז ער? ― דאס ווייס קיינער ניט, און ער אליין ― אויך
ניט. ער איז שוין א ביסל טויבלעך. אז איר רעדט צו אים און ער דערהערט ניט, צעשרייט ער זיך אף אייך, אז „איר שפרעכט אים אפ א גוט
אויג״, און איר מוזט ריידן העכער. אויך די ראיה איז בא אים די לעצטע צייט א ביסל געשלאגן. אז ער גייט, קוקט ער גלייך און טאפט מיטן
שטעקן. ער טרעפט אבער אהין, ווו מע דארף, און אז מע גיט אים,
דערזעט ער, און אז מע גיט אים ניט, בייזערט ער זיך, קלאפט מיטן
שטעקן:
</p><p></p><p>
― איר האט שוין היינט זיך אנגעפרעסן, דאנקען גאט, און אנגעזשליאקעט, און איצט רייכערט איר זיך א פאפיראסל. אייך איז, קיין
עין־הרע, גאנץ גוט! און דאס ווייסט איר, אז מיינע ארעמעלייט פאסטן
נאך פון נעכטן אן, יאדרא וואשי קאטשקי!...
</p><p></p><p>
דאס איז זיין יוונישע קללה, וואס ער איז מכבד מיט איר קליין
און גרויס. ענטפערן אים עפעס דערויף איז ארויסגעווארפן ― מע קען
נאך הערן פון אים ערגערע ווערטער...
</p><p></p><p>
― נאט אייך אזא אנשיקעניש! ― זאגט מען אף אים אין שטאט,
און מע באהאלט זיך אויס פון אים, טאמער וועט ער ניט געפינען.
</p><p></p><p>
קיין קינדער האט ער ניט. ער האט זיי אלעמען איבערגעלעבט. ער
האט נאר אייניקלעך, וואס האלטן אים אויס מיט גרויס צרות ― און
דאס גיט אים די מעגלעכקייט, ער זאל זיך קענען אינגאנצן אפגעבן צו
זיינע ארעמעלייט און טאג ווי נאכט ארומגיין איבער דער שטאט, זשעברעווען, שלעפן, רייסן, דערקוטשען, איינעסן זיך אין די ביינער אריין,
זידלען זיך און שילטן זיך אף יווניש.
</p><p></p><p>
נאר איין טאג אין יאר איז פאראן, וואס אונדזער בעל־משגיח לאזט
צורו דעם עולם. דאס איז דער טאג פון ערב יום־כיפור.
</p><p></p><p>
 ער האט שוין באזארגט זיינע ארעמעלייט נאך פון נעכטן, זיך אי־
</p><p></p><p>
בערגעקריגט מיט דער גאנצער שטאט, אויסגעוויזן מיט ראיות, אז ארעמע־
</p><p></p><p>
לייט באדארפן אויך שלאגן כפרות, אז ארעמעלייט באדארפן אויך האבן
</p><p></p><p>
מיט וואס צו פארפאסטן זיך ― עס גייט אזא הייליקער טאג, יאדרא
</p><p></p><p>
וואשי קאטשקי!... און איצט מארשירט ער מיט זיינע אלטע סאלדאטסקע
</p><p></p><p>
פיס איבער דער שטאט, שוין אן א זאק און אן א שטעקן, יום־טובדיק,
</p><p></p><p>
מיט ביידע ניקאלאיעווסקי מעדאלן אף דער ברייטער ברוסט. און מחמת
</p><p></p><p>
דעם שטעקן האט ער געלאזט אין דער היים, גייט ער הארט בא די ווענט,
</p><p></p><p>
פון שטוב צו שטוב, איבערבעטן דעם עולם, זיך מוחל זיין:
</p><p></p><p>
― א גוט יום־טוב! טאמער האב איך אייך אנגערירט מיט א קרום
</p><p></p><p>
ווארט, בעט איך אייך איבער, און ווינטש אייך א חתימה טובה.
</p><p></p><p>
 ענטפערט מען אים: „גם אתם, לאז גאט מוחל זיין״. ― מע בעט
 אים זיצן און מען איז אים מכבד מיט לעקעך.
</p><p></p><p>
 ז.
</p><p></p><p>
 געצע־גובערנאטאר
</p><p></p><p>
געצע־גובערנאטאר ― דאס איז דער שמש פון אלטן בית־המדרש.
</p><p></p><p>
אומעטום, אין אלע בתי־מדרשים פון דער גאנצער וועלט, זיינען
אפשר די שמשים ― שמשים. געצע דער שמש פון אונדזער אלטן בית־המדרש איז מער בעל־הבית, ווי שמש. וואס זאג איך? ער איז בעל־הבית
איבער אלע בעלי־בתים.
</p><p></p><p>
געצע לאזט ניט פירן קיין וועלטן אין בית־המדרש. ער זאגט, אז
א שול איז א מקום־קדוש. ווילט איר ריידן געשעפט ― קענט איר גיין
אין מארק. ווילט איר שמועסן פאליטיקע ― איז דא, להבדיל, א מרחץ.
בשום אופן וועט איר בא אים ניט פועלן, ער זאל אייך לאזן ריידן אפילו
שבת צו אויסנעמעניש. געצע איז א ייד, וואס לייגט ניט קיין כבוד אף
קיינעם. איר קענט אייך שטיין אויבנאן אין מזרח־וואנט און מעגט אייך
האבן זיבעצן זילבערנע עטרות אפן טלית, ווערט ער פאר אייך ניט
בטל. איר קענט אייך זיין דער גרעסטער גביר פון שטאט, רב יהושע־העשל אליין, ווילט איר נאר אויסריידן א ווארט, אזוי דערהערט איר
א זעץ איבערן שולחן און א געשריי „שששא!״ ― אז איר ווערט פארטויבט.
</p><p></p><p>
אדער פרוווט נעמען א ספר פון דער בית־המדרש־שאפע און ניט
צוריקברענגען צו דער צייט, וועט איר האבן פון געצען דעם גרעסטן
בזיון.
</p><p></p><p>
אדער זייט מנדר שבת צו עלית־התורה א חצי פונט נרות על הבית־מדרש, אדער ח″י פרוטות אף ארעמעלייט, און ווילט ניט אפגעבן ―
זייט איר שוין אן אנזעצער. סיידן איר האלט בא עוקר זיין און אוועקלאזן זיך קיין אמעריקע.
</p><p></p><p>
אדער לאז עמעצער איינשטעלן זיך שיקן געצען מיט א שליחות,
וואס איז ניט שייך מיט בית־המדרש, וועט ער אויסהערן און א זאג טאן:
</p><p></p><p>
― פיס האט איר? זייט זיך מטריח און גייט אליין! ― אט אזא
מענטש איז געצע.
</p><p></p><p>
די איינציקע, וואס דערוועגן זיך ארויסטרעטן מיט עזות קעגן געצע
דעם שמש, איז נאר יונגווארג. ציקאווע בחורימלעך, חדר־יינגלעך, קונדסים, שטאט־שקצים ― פון זיי האט ער דעם טויט. זיי טוען אים,
וואס מע טוט קיין יידן ניט: זיי קערן אים איבער די סטענדערס, אז
קיינער זעט ניט. זיי לאזן אים ארויס דאס וואסער פונעם האנטפאס.
פארקניפן אים דעם האנטוך. קאפען אים אן חלב אף די בית־המדרש־גמרות. רייסן ארויס דעם צווייטן „יקום פורקן״ פון אלע קהלשע סידורים,
אזוי אז וואס פאר א סידור מע זאל ניט עפענען, איז ער נאר מיט איין
„יקום־פורקן״.
</p><p></p><p>
פון די דאזיקע ווייסע חברהניקעס האט געצע אפגעשניטענע יאר,
דעם גיהנם! און ער קוקט זיי נאך, טאמער וועט ער עמעצן פאקן. און
האט ער געפאקט א חברה־מאן, רעכנט ער זיך שוין אפ מיט אים פאר
אלע. ארויס פון געצעס הענט מיט א בייל, מיט א בלוי אויג אדער אן
אן אויער.― הייסט נאך גוט אפגעשניטן. געצע האט פיינט לאנגע מחזקות,
גבית־עדות מיט פוסטע ספראווקעס: א נגידס א יינגל, אן ארעמער יתום
אויסגעפאטשט, פארפאלן!
</p><p></p><p>
געצע קען פאטשן. אז ער לאזט אראפ א האנט, קען מען דערזען
דעם זיידן פון יענער וועלט. א ייד א גבר (א משפחה פון גיבורים), כאטש
אפילו אזוי, אפן קוק, וועט איר פאר אים ניט געבן קיין צוויי צעבראכענע
גראשן. דאר, אויסגעטריקנט, הויט און ביינער. נאר פאות צוויי גראבע,
שווארצע, און אליין איז ער א שווארצער, שווארץ ווי א טאטער, מיט
שווארצע אויגן, בייזע, וואס קענען ניט קוקן גלייך אין פנים אריין, נאר
אראפ. באקן איינגעפאלענע, א נאז א פארלייגטע און וואנצעס שווארצע,
אראפגעלאזטע אראפ. די אלע זאכן אינאיינעם מאכן דעם איינדרוק, אז
אדער ער וויל געבן א ניס און קען ניט, אדער ער האט אייך עפעס צו
זאגן און וויל ניט, אדער ער איז גלאט א רע, א רשע.
</p><p></p><p>
― א רשע מרושע! ― זאגט מען אף אים אין שטאט. ― אן איינגעגעסענע בריאה, א ייד א צו־להכעיסניק, א מה־יעשהניק, האט ניט אף
זיך קיין אויבערהאר, טוט וואס ער וויל. וויל ער עפענען די שול ―
עפנט ער. וויל ער פארמאכן ― פארמאכט ער. קומט ווינטער, דארף מען
זיך אויסציען פאר אים, ער זאל דורכהייצן דאס בית־מדרש. און אמאל,
אז עס קומט אים אן, זאל ער אייך אנהייצן, ווי, להבדיל, אין באד.
</p><p></p><p>
א שטייגער, לאז אן ארעמאן אויסגיין, געצע זאל אים לאזן איבערנעכטיקן אין בית־מדרש. „א שול איז ניט קיין הקדש!״ ― זאגט ער
און טרייבט ארויס אין דרויסן אן א טראפן רחמנות.
</p><p></p><p>
אז עס קומט די צייט פון ימים־נוראים, פירט געצע די ממשלה
אין בית־מדרש ביד רמה. האט ער אף אייך געווארפן אן אומחן, וועט
איר ניט פועלן בא אים, אז אייער זון אדער אייער איידעם זאלן זיצן
דארטן, ווו איר ווילט; זייט זיכער, אז זיי וועלן שוין זיצן דארט, ווו ער
וויל. און אז איר וועט קומען צום גבאי מיט טענות, וועט מען אייך
ענטפערן:
</p><p></p><p>
― גייט צום גובערנאטאר.
</p><p></p><p>
דארפט איר שוין וויסן, אז דאס מיינט מען געצע דעם שמש. אין
די אויגן זאגט מען אים „דו״, און הינטער די אויגן רופט מען אים
„גובערנאטאר״.
</p><p></p><p>
דאס אייגענע איז סוכות מיטן אתרוג. איר ווילט, ער זאל אייך
ברענגען דעם אתרוג אין סוכה אריין וואס פריער ― אט דווקא ווייל
איר ווילט, וויל ער ניט; און אז איר שרייט אן אף אים, שרייט ער נאך
העכער:
</p><p></p><p>
― איר קענט ווארטן! איך האב אף אייך מער געווארט!
</p><p></p><p>
קומט איר אין שול אריין און שטעלט אים צו א בענקעלע פארן
גבאי. זאגט אייך דער גבאי:
</p><p></p><p>
― וואס קען מען טאן מיט א גובערנאטאר?
</p><p>
און אזוי איז הושענא־רבה מיט די הושענות. און אזוי איז חנוכה
מיט די חנוכה־ליכטלעך, פורים מיטן גראגער, פסח מיט מצה־שמורה,
שבועות מיט גרינס. אומעטום איז געצע. אלצדינג איז בא געצען אין די
הענט. געצע דער שמש פירט די גאנצע שטאט, געוועלטיקט איבער דער
שטאט.
</p><p></p><p>
און די שטאט ליידט פון אים גלות. די שטאט ליידט, כאטש מע
וויל ניט ליידן. א מענטש האט א גאל. קומט שבת אדער יום־טוב, בין
מנחה למעריב, מע קלייבט זיך צונויף אין שול און מע שמועסט. כל־זמן
מע דאוונט ניט, האט מען קיין מורא ניט פארן שמש און מע קען שמועסן
פראנק און פריי. קומט מען ארויף אף גלות־געצע. פרעגט מען זיך איינס
באם אנדערן: „עד מתי? ביז וואנען וועט מען טראגן אף זיך דעם דאזיקן גלות?״... און דערביי בלייבט מען. וואס קען מען טאן? עלעהיי
א רשע א גובערנאטאר, כא־כא!
</p><p></p><p>
נאר איין טאג אין יאר איז פאראן, וואס געצע־גובערנאטאר ווערט
אויס רשע. ניט קיין טאג, נאר א האלבן טאג. עטלעכע שעה. דאס איז
דער טאג פון ערב יום־כיפור, באלד נאכן אינדערפרייקן דאווענען, איידער דער עולם וועט קומען אין שול צו דער גרויסער מנחה און זיך
לאזן פון אים שלאגן מלקות. דעמאלט ווערט געצע אויס שמש, אויס
גובערנאטאר. ער איז אנגעטאן יום־טובדיק און לויפט פון שטוב צו שטוב,
צעלאזט די גראבע שווארצע פאות, איבערבעטן די בעלי־בתים, זיך
מוחל זיין.
</p><p></p><p>
― א גוט יום־טוב! טאמער האב איך אייך אנגערירט מיט א קרום
ווארט, בעט איך אייך איבער, און ווינטש אייך א חתימה טובה.
</p><p></p><p>
ענטפערט מען אים מיט א האלבן מויל: „גם אתם, לאז גאט מוחל
זיין״. ― מע בעט אים זיצן און מען איז אים מכבד מיט לעקעך.
</p><p>
ח.
</p><p>
זיסל דער יורד
</p><p>
זיסל איז אן אלטער בחור, א בלאסער, שוין מיט א גרוילעך בערדל.
ער זיצט אין בית־מדרש מיט אלע בחורים, וואס לערנען. נאר ער אליין
לערנט ניט. ער זיצט גלאט אזוי. ער האלט זיך אויף אין בית־המדרש.
ער איז אן עלנטער. ער איז א יורד.
</p><p></p><p>
ניט ער. זיין טאטע איז געווען א יורד, א געפאלענער נעבעך. קומט
ארויס פון דער שענסטער משפחה. סאמע נגידים, גבירים, אדירים.
</p><p></p><p>
זיסל דער יורד האט נאך היינט אויך רייכע פריינט. כמעט אלע
פיינסטע בעלי־בתים פון שטאט זיינען זיינע קרובים.
</p><p></p><p>
א סברה, אז דער נגיד רב יהושע־העשל אליין איז זיינער א שני־בשלישי, טאקע אן אייגענער גליד־גליד־געשוועסטערקינד. לאז ער נאר
וועלן, יהושע־העשל הייסט דאס, אויסרעכענען זיך, וועט אים שוין זיסל
באווייזן, וואס פארא נאענטע קרובים זיי זיינען.
</p><p></p><p>
ערשטנס, פון טאטנס צד. זיסלס זיידע, דאס הייסט, זיין טאטנס
טאטע, אברהם־מרדכי, און יהושע־העשלס באבע, דאס הייסט, זיין מאמעס
מאמע, פייגע־עטל, האבן זיך אנגעקערט...
</p><p></p><p>
נאר וואס קומט ארויס, אז מע לאזט אים ניט ריידן? מע גיט אים
א נדבה און מע הייסט אים גיין, ארויסגיין זאל פון זיי די פארע, טאקע
פון זיינע רייכע קרובים! אף קיין גוט ארט זאלן זיי ניט שטיין! ס׳זאל
זיי אנהייבן גיין פון היינט אן און ווייטער שלים־שלים־מזל און זיי זאלן
אריבערקומען אף זיין שטאנד, רבונו של עולם!
</p><p></p><p>
אזוי בענטשט זיסל דער יורד זיינע רייכע קרובים, וואס העלפן
העלפן זיי אים, נאר זיי לאזן אים ניט אף די אויגן, זיי האבן אים פיינט.
אן ארעמאן האט מען פיינט ― דאס איז שוין אן אלטער כלל.
</p><p></p><p>
זיצט ער אין בית־מדרש און נעמט קצבה און שילט מיט טויטע
קללות. ער שווערט, אז ער וואלט בעסער געגאנגען ארבעטן, האלץ האקן,
וואסער טראגן, נאר ווו?
</p><p></p><p>
ערשטנס, איז ער א יורד, א טאטנס א קינד, קומט ארויס פון סאמע
נגידים, גבירים, אדירים. רב יהושע־העשל אליין געהער אים אן א שני־בשלישי...
</p><p></p><p>
און צווייטנס, איז ער א קאליקע. איין פוס איז בא אים, ניט פאר
אייך געדאכט, מאדנע אויסגעבויגן. אז ער גייט, ווארפט ער מיט א פוס.
עס מאלט זיך אויס, אז ער איז אין כעס און שליידערט, וויל געבן מיטן
פוס אין די ציין אריין.
</p><p></p><p>
און אין כעס איז זיסל טאקע שטענדיק. ער איז א כעסן בטבע.
אף דער גאנצער וועלט איז ער אנגעשטויסן. און איז אפשר גארניט אומגערעכט אויך. קיין עין־הרע, אזא משפחה פון סאמע נגידים, גבירים, אדירים, זיינען זיי קראנק אויסהאלטן א געפאלענעם קרוב א קאליקע, ניט לאזן
אים גיין איבער די הייזער, ניט לאזן אים וואלגערן זיך אף דער הוילער
באנק אין בית־מדרש, אז פרעמדע בחורים זאלן דארפן גיין פון זיינעטוועגן
צונויפנעמען אמאל אף א מלבוש, אמאל אף א פאר שיך, ― ס׳זאל א רוח
אין זייער פאטער און מוטער אריין, טאקע די דאזיקע בחורים! איידער
מע בעט זיי איין, זיי זאלן אים מאכן א נייע קאפאטע, יענע איז שוין
צעריסן־צעפיצלט! אדער אננעמען זאנע אף א העמד, נייען וועט ער
שוין אליין אוועקגעבן, נייען זאל מען זיי תכריכים אלעמען, אלע יידן פון
שטאט! א שטאט פון סאמע רשעים! סדום! סדום איז א הונט אקעגן
איר!
</p><p></p><p>
אן אנדער שטאט וואלט אין זינען געהאט: עס זיצט אן אלטער
בחור, א יורד ― וואס וועט ער אויסזיצן? זיי זאלן זיין לייטישע מענטשן,
מיט א ברעקל יושר אין הארצן, וואלטן זיי געזארגט פאר זיסלען עפעס
א שידוך!!!
</p><p></p><p>
די משפחה איז ניט קליין צו געבן נדן, געבן זאל זיי גאט קרענק
מיט קדחת, און א כלה וואלט זיך שוין געפונען... ניטא דען קיין גרעסערע קאליקעס פון אים, קרומע, שטומע, בלינדע? פונדעסטוועגן, האבן
זיי דען ניט חתונה געהאט?
</p><p></p><p>
אף אים, אף זיסלען, וואלטן זיך געפונען צען בעלנים פאר איינעם.
ווען־זשע? אז עמעצער זאל אים טראגן אפן קאפ, זיך אפגעבן מיט אים.
</p><p></p><p>
אט, למשל, דרייט זיך ארום בא געצע דעם שמש א מויד, אסנע
רופט מען זי. זי קומט אמאל אויסקערן דאס בית־המדרש, אמאל וואשן
די בענק. א געזונטע מויד, א שווארצע, דער רוח זאל זי נעמען...
</p><p></p><p>
אן זיסלען וואלט זיך געצע אנגעכאפט מיט ביידע הענט. ווער איז
געצע דער שמש, און ווער איז זיסל דער יורד? ער וואלט נאך געמעגט
אויסשלאגן בא אים א קני ערד, אט דער שמש, א רוח אין זיין טאטנס
טאטן אריין!
</p><p></p><p>
בלאטע! זיסל וועט אבער ניט גיין צום שמש זיך אנשלאגן, ניט
דערהערן וועט דאס די שטאט, קומען זאל אף איר א שרפה, א מגפה
און א כאליערע היינטיקן טאג, רבונו של עולם, ס׳זאל זי אויסקייקלען פון
איין עק ביזן אנדערן!...
</p>
</body>