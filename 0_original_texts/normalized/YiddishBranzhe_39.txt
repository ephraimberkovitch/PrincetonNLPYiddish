

דער פערציקסטער געבוירן־טאג (3) עמיל קאלין 



 by באריס סאנדלער 
May 2, 2021May 3, 2021 Filed under:
ליטעראטור
פראזע 

3דער פסיכאלאג האט געהאט א השערה, אז ער שפילט איצט ביי חיימען די ראלע פון א פאטער־געשטאלט. אויפן איצטיקן שטאפל פון דער פסיכאלאגישער טעראפיע דינט ער ווי א פאטער, וואס סיי דער היינטיקער חיים און סיי פימע דאס קינד, נייטיקן זיך אין אים. זייער טעראפישע באגעגענישן פילן אן דעם חלל פון די טאטע־און-זון שמועסן, וואס זענען קיינמאל נישט פארגעקומען אין דער, אזוי גערופענער, אביעקטיווער ווירקלעכקייט
און אין דער אביעקטיווער ווירקלעכקייט האט דער פאטער זעלטן אויסגעביטן א ווארט מיט די קינדער. אלכסנדר, דער שטענדיק פארנומענער בוי־אינזשעניר, האט תמיד אויסגעזען אויסגעשעפט, אומצופרידן און אנטוישט. ער פלעגט קומען אהיים אויף פיר טעג נאך א גאנצן חודש הארעוואניע אויף עפעס א מיליטערישער באזע אין אונגארן. אלכסנדר האט זיך באצויגן צו זיינע זין, דאס הייסט, צו פימען און אנדרייען, במידת־השטרענגקייט: ער פלעגט זאגן, אז שטרענגקייט איז א גרויסע טובה, וואס ער טוט פאר די קינדער. אויב ער וועט נישט זיין שטרענג, וועלן זיי וואקסן אן דיסציפלין, פרא־אדעמס. ער פלעגט גאר זעלטן ברענגען א מתנה, קושן אדער גלעטן די קעפ פון זיינע זין.
דער פסיכאלאג האט ווייניק גערעדט בשעת דער טעראפיע. ס׳רוב צייט פלעגט ער זיצן, א פוס איבער א פוס, די געלע העפט אפן אויף דער רעכטער קני און א געשניצטער בלייער האט ארויסגעשטעקט צווישן דעם ווייזפינגער און דעם מיטלסטן פינגער, גרייט צו לאנדן איינס־און-צוויי אויף דער געלער העפט און פארשרייבן די באמערקונגען פון דעם פסיכאלאג. פון צייט צו צייט פלעגט דער פסיכאלאג צושאקלען מיטן קאפ אדער עפעס א ברום טאן. חיים איז געווען זייער נייגעריק צו דערגיין, וואס איז דער באטייט פון די דאזיקע שאקלענישן און ברומענישן. זיי זענען צום גוטן אדער אפשר גראד פארקערט, צום שלעכטן? עס האט זיך אים אויך געטראפן, אז דער בלייער איז נישט געבליבן הענגען אין דער לופטן; ער האט עפעס פארצייכנט אין העפט. צי איז דאס צום גוטן? מיט וואס פאר א נארישקייט האט ער זיך ארויסגעכאפט איצט? חיים האט נישט געוווסט.
חיימען איז אנגעקומען שווער צו געפינען א באקוועמען וויקל אויף דער קליינער קאנאפע; זיך אונטערגעלייגט א קישן הינטערן רוקן, זיך אנגעלענט אויף א פארענטש איז נאך אלץ געווען נישט באקוועם. ער האט זיך אפילו צעלייגט אויף דער קאנאפע מיט די פיס ארויף, ווי אין די אמעריקאנער פילמען, אבער דאס געפיל וואס ער רעדט צו דער סטעליע און נישט צו א מענטשן, איז אים נישט געפעלן געווען. אויך דאס מאל איז געשען דאס, וואס געשעט אויף יעדער טעראפיע; חיים הייבט אן צו רעדן און דערציילן וועגן וואס עס קומט מיט אים פאר היינט: דעם שעף ביי דער ארבעט, זיין כמעט־גרושה, קליינע פראבלעמען, אבער נאך א פאר מינוט רעדן, ווי דורך א כישוף, גליטשט זיך די טעמע אריבער אויף אנדערע סטעזשקעס; ער קערט זיך ווידער אום צו יענע נייע, סאוועטישע „קווארטאלן‟, פירעקיקע בנינים, וואס זענען געשטאנען ביים סאמע עק פון טשערנאוויץ — ווייטער האבן זיך געצויגן האלב־באארבעטע פעלדער און שטעכיקע קוסטעס. צווישן די בנינים איז געווען א גרין שטיקל פלאץ — א קיניגרייך, ווו עס האט געזשומעט א גאנצן טאג מיט קולות פון קינדער.
חיים האט זיך א קאפעלע געשעמט, וואס ער חזרט איבער די זעלבע רייד נאך א מאל און אבער א מאל. ער האט זיך געטרייסט דערמיט, וואס כאטש ער גיט איבער די אייגענע זאכן, טוט ער עס יעדעס מאל מיט אנדערע פרטים — שניידט אפ דא, גיט צו דארט:
„די וואס האט ׳געטראגן די הויזן׳ ביי אונדז איז געווען די מאמע. די באבע האט זעלטן געהאט א ווארט, און דער טאטע — א גאסט אויף א ווייל. דער מאמעס ווארט איז געווען אי דער ריינער אמת, אי אן עצה, אי א באפעל. די מאמע איז געווען א רירעוודיקע, פול מיט ענערגיע. תמיד אויף דער גרענעץ פון א נערוון־צוזאמענבראך. די באבע פארקערט — שטיל, צוגעלאזט, אונטערטעניק. דער טאטע פלעגט זיך ארומדרייען אין דער דירה מיט פארלייגטע הענט הינטערן רוקן, ווי א טוריסט. די איינציקע סצענע, אין וועלכער מיין טאטע האט געשפילט די הויפט־ראלע, איז געווען די פאלגנדיקע: ער איז געזעסן אויף דער סאפע אין וווינצימער, די פיס אנגעשפארט אויף א פוס־בענקעלע, די טארבעלעך אונטער די אויגן אנגעשוואלן, — און ער האט געקוקט אויפן ארום מיט א קאלעמוטנעם בליק פון עמעצן, וואס האט זיך נאר אויפגעוועקט. די שיטערע האר זענען צוגעקלעפט צום פליך מיט גרויסע טראפנס שווייס… איצט איז מיין טשופרינע אויך געווארן גרוי און שיטער ווי זיינע. איך געדענק נישט, ער זאל געווען זיך אויסטוישן מיט מיר מער ווי מיט געציילטע ווערטער…‟
און פלוצעם איז פון ערגעץ אויסגעוואקסן, ווי ביי א קונצנמאכער, א בלויער, שיינענדיקער וועלאסיפעד. אין יעדער צייט איז אזא וועלאסיפעד געווען אן אנטיקל. אונטן, צווישן די „קווארטאלן‟ זענען אלע קינדער זיך צונויפגעלאפן א קוק צו טאן אויף חידושים: פימע, אלכסנדר דאווידזאנס זון, האט געקראגן א וועלאסיפעד, וואס זיין טאטע האט אים אראפגעבראכט אזש פון אונגארן. דאס איז געווען טאקע א נאווינע; ווער נאך אויף זייער גאס האט געקענט זיך פארשטעלן, אז אזא זאך קאן עקזיסטירן?..
„דער וועלאסיפעד האט נישט זוכה געווען צו לאנגע יארן; קורץ דערנאך איז ער פארשווונדן געווארן, כאטש איך האב אים אפגעהיט, ווי דאס אויג אין קאפ. ׳אזוי טרעפט זיך, אז מע רייסט אויס יענעם די אויגן׳, — האט די מאמע אריינגעזאגט דעם טאטן צוליב זיין לייכטזיניקער מתנה. אין דער אמתן, האבן מיין טאטנס מתנות תמיד געהאט א ביטערן נאכטעם און אין דעם פאל איז עס נישט געווען אנדערש. ווי שטארק קען מען זיך פרייען מיט א מתנה, וואס מע קריגט פון א פאלנעם פרעמדן?
„דאס וואס עס איז געווען זייער וויכטיק אין זיינע אויגן, א חוץ דיסציפלין, זענען געווען מיינע צייכנס. די מאמע פלעגט אים שרייבן קיין אונגארן עקסטרע, אז איך ברענג אהיים פון דער שול צייכנס נידעריקער פון א „דריי‟; א „דריי‟ איז געווען אן אומגליק, עק־וועלט. דער טאטע האט קיינמאל נישט געהעכערט אויף מיר דעם קול אדער חלילה אויפגעהויבן די האנט. די מאמע האט דאס געטאן פאר אים: א „פיר‟ קאן מען, ווי עס זאל נישט זיין, פארגלעטן, א „צוויי‟ — עקזיסטירט נישט, און פאר א „דריי‟ כאפט מען קלעפ. דערזעענדיק א „דריי‟, פלעגט דאס בלוט איר א זעץ טאן אין קאפ, דאס פנים איז געווארן רויט, פארפלאמט. איך האב גוט געוווסט — א סעקונדע און מיין הינטן וועט פלאמען.
„זי האט זיך געגעבן א הייב אויף און צוגעגאנגען גלייך צו איר שאפע. דארטן זענען געהאנגען אירע רימענס אויף קליינע האקנס ביים לינקן טירל; געהאנגען אין א באזונדערער ארדענונג, וואס האט זיך קיינמאל נישט געביטן: דער ערשטער רימען איז געווען א דינער און א רויטער, דער צווייטע — א ווייסער און ברייטער. דער רויטער איז געווען מער פאפולער ווי דער ווייסער. בשעת זי האט אויסגעקליבן דעם רימען, האב איך אליין געדארפט אויסטאן די הויזן און תחתונים, און זיך לייגן מיטן נאקעטן הינטן ארויף אויף דער סאפע אין וווינצימער, ווו די באבע פלעגט שלאפן, און ווארטן שטיל אויף מיין פסק. די באבע פלעגט זיך ברעכן די פינגער, זיך בעטן פון מיינעט וועגן, אבער עס האט גארנישט געהאלפן. ׳דאס איז דערציונג!׳, — איז געווען דער מאמעס אייביקער ענטפער.
„די מאמע איז געשטאנען איבער מיר, געשריגן, א מאל געשאלטן, זיך באקלאגט אויף איר גורל, הלמאי קומט איר אזא שטראף?.. די ערשטע שמיץ האבן טאקע וויי געטאן, ווייטער — ניט. וויפל שמיץ פלעגט זי דערלאנגען? עס ווענדט זיך אין דער עבירה: צווישן פינף און צען. פאר א „דריי‟ פלעג זי געוויינטלעך מחבד זיין מיט פינף שמיץ. אנדרייען האט די מאמע געשאנעוועט, קיינמאל נישט געשלאגן אדער גערעדט צו אים אומגעדולדיק און בייזלעך, ווי זי האט גערעדט צו מיר. אין דער אמתן, האט זי גערעדט צו אים און נישט מיט אים. זי האט, איבערהויפט, געגעבן אים באפעלן און אנווייזונגען.
„איך פרווו זיך דערמאנען. ניין, איך מיין נישט, אז מע האט געהאט דערווארטונגען פון אים. קיין שום דערווארטונג. נישט געשטראפט און נישט געלויבט. די יארן זענען אריבער; ער האט געגעסן, געשלאפן, אויפגעשטאנען אין דער פרי. ווייטער דאס זעלבע… ער פלעגט ארויסגיין פון שטוב נאר אז די מאמע האט אים געשלעפט נאך זיך, כדי ער זאל אטעמען ׳א ביסל פרישע לופט׳. פון שפילן זיך מיט אנדערע קינדער האט נישט געקענט זיין קיין רייד. אז ער איז געווען קראנק, האט די מאמע אים נישט גענומען צו סתם א דאקטער, אבי ווער. זי פלעגט גיין מיט אים נאר צו אונדזער א ווייטע קרובה, וואס איר קאבינעט האט זיך געפונען אין אן אנדער עק שטאט.
איין מאל האט ׳אונדזער דאקטערשע׳ נישט געארבעט און די מאמע האט געמוזט גיין מיט אנדרייען צו א ׳פרעמדן דאקטער׳. דער דאקטער האט אים באטראכט און זיין דיאגנאזע איז געווען אן אנצינדונג אין דעם לינקן אויער. דערנאך האט ער צוגעגעבן, אז נאך זיין מיינונג ׳איז עפעס נישט ווי עס דארף צו זיין מיטן קינד׳, און רעקאמענדירט א ספעציאליסט זאל אים באטראכטן. די מאמע איז אוועק פון אים, ווי זי האט עס אליין דערציילט, אן א זיי־געזונט. די מעשה מיטן דאקטער האט שוין א לאנגע בארד, אבער די מאמע ווערט קיינמאל נישט מיד זי איבערצודערציילן ווארט ביי ווארט ביזן היינטיקן טאג און גיט צו איר מוסר־השכל: ׳דאקטוירים פארשטייען א קרענק!׳.
„וואס שייך אנדרייען, האט אים נאך קיין שום ספעציאליסט נישט באטראכט. ער איז אנדערש. דאס הייסט, שטארק מאדנע. דאס ווארפט זיך אין די אויגן. וואס איז מיט אים? פאר וואס איז ער אזא און נישט אן אנדערער? ער איז נישט ווי עס ׳דארף צו זיין׳, אבער וואס הייסט, ׳דארף צו זיין׳? מע קען אים אויסהיילן\? דעמאלט האט מען נישט געטארט שטעלן קיין פראגעס. אנדריי איז אזא — און שוין! זאגן אנדערש, האט געמיינט איינשטעלן דאס לעבן. ווי עס זאל ניט זיין, האט אנדריי פארענדיק די מיטלשול. ווי אזוי האט ער זי פארענדיקט? וואסער פנים האט זיין דיפלאם? ווידער, פראגעס, וואס מע טאר זיי נישט שטעלן. נאר אין ראטן־פארבאנד איז געווען אזא בילדונג־סיסטעם, ווען אזא מענטש, וואס האט אזעלכע ערנסטע פראבלעמען, האט פארט געקאנט פארענדיקן די שול.
„נאכן פארענדיקן די שול איז גארנישט געשען. דאס הייסט, ער איז ווייטער געזעסן אין דער היים. נישט געגאנגען אויף קורסן אדער זוכן ארבעט. הוילע גארנישט. דאס ווארט „צוקונפט‟ האט מען נישט געטארט דערמאנען. עס איז געווען צו מוראדיק מע זאל עס ארויפברענגען אויף די ליפן. איך האב אבער יא געוואלט א צוקונפט. ביי מיר איז דאס נישט געווען א מיאוס ווארט. שפילן אייביק די ראלע פון ׳פימע׳ האב איך נישט געקענט דערליידן. איך האב עולה געווען אליין קיין ישראל, איבערלאזנדיק די משפחה אין טשערנאוויץ.
„דעמאלט איז עס מיר נישט איינגעפאלן, אבער ס׳קאן זיין, אז מיין ברענענדיקער ציוניזם האט זיך געפלאקערט אין מיר אויכעט, כדי צו פארגעסן אין ׳פימען׳ און ווערן ׳חיים׳, וואס ׳חיים׳ זאל נישט הייסן — אבי ווערן ׳חיים׳! מיט דער צייט האב איך צוגעטראכט פאר ׳חיימען׳ א לעבן: ער ארבעט אין הייטעק, פארדינט שיין, פירט זיין לעבן לויט זיין געשמאק, און נישט לויט דער מאמעס שמיץ…‟
צומאל, אויב עס איז נאך געבליבן צייט, פלעגט חיים באשרייבן ווי אנדריי און די מאמע האבן עולה געווען נאך דעם טאטנס טויט און ווי ער האט א מאל, שוין אין ישראל, א מורמל געטאן וועגן אנדריי; געזאגט, אז עס איז אפשר כדאי א פסיכיאטער זאל אים באטראכטן, איז די מאמע אים באפאלן ווי א גזלטע און נישט גערעדט מיט אים פיר חדשים.
טיילמאל איז ער פלוצעם אריבערגעשפרונגען צו גאר אן אנדער ענין: גערעדט וועגן זיין גרושה, וואס האט פארקערפערט אין זיך די האפענונג פון א נייער, געזונטער היים; וועגן אירע שוועריקייטן צו ווערן טראגעדיק; וועגן דעם היימלאזן הונט, וואס זיי האבן אדאפטירט, אריינגעבראכט אין זייער קליינער דירה און זיך באצויגן צו אים, ווי צו זייער א נאך־נישט-געבוירענעם קינד. איצט גטן זיי זיך. עס איז אומעטיק, אבער זייער צוזאמענלעבן טויג נישט. קיינמאל נישט געטויגט…
דער פסיכאלאג האט באגלייט חיימען צו דער טיר מיט פאמעלעכע טריט. זיין רעדן איז געווען אזוי שטיל, אז חיים האט געדארפט אנשפיצן די אויערן, כדי אויפצוכאפן די ווערטער. דער פסיכאלאג האט געזאגט עפעס וועגן דער נארמאלער אנטוויקלונג פון דעם „זיך‟, נארקיסיזם אין די פרייקע יארן, קאנפליקטן און דעם שטענדיקן באוווסטזיין־שטראם צווישן די באגריפן „זיך‟ און „ארום‟. יעדנפאלס, איז כדאי ממשיך צו זיין מיט איין פיל „ציפרעלאקס‟ איין מאל א טאג און, אז חיים וועט זיך פילן שטארקער, וועט מען פרווון פארקלענערן די דאזע אויף א העלפט פיל.
חיים איז ארויס פון דער טעראפיע אן אויסגעשעפטער, מיט א זשום אין די אויערן און אן אויסגעליידיקטן קאפ. ער האט געוואלט ווייטער ציען דעם פאדעם פון די מחשבות, כאטש נאך אויף א פאר סעקונדעס, ביז דער ליפט וועט זיך אפשטעלן אויפן פארטער. זיינע הענט האבן אבער געהאט אנדערע פלענער פאר אים. די רעכטע האנט האט שוין גענישטערט מיט אימפעט אין זיינע קעשענעס נאך אן אויסגעגארטער סיגארעט; סוף־כל־סוף זי פארשטעקט צווישן די ליפן, האט ער גענומען זוכן דעם צינדער. די לינקע האנט האט געכאפט דעם אויסגעלאשענעם טעלעפאן, אים גיך אנגעצונדן. פינף בלישטשענדיקע מעלדונגען פון נישט פארענטפערטע רופן האבן באלד זיך באוויזן אויפן עקראן.
המשך קומט

Share this:TwitterFacebookPrintLike this:Like Loading...

Related
 


Tagged: fasadliteraturestoryYiddish 
Post navigation


Previous Post
אין דער צייט פון קאראנא־ווירוס (9) 

Next Post
ארץ־ישראל אין דער יידישער סאוועטישער ליטעראטור 



