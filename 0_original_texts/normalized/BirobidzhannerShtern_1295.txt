
 טאדעוש סלאבאדזיאנעק — דראמאטורג, רעזשיסאר, קריטיקער, געווינער פון דער „ניקע‟־פרעמיע פאר זיין פיעסע „אונדזער קלאס‟, — איז לעצטנס ארויס מיט א נייער פיעסע „יאקובס געשיכטע‟. אנצושרייבן די פיעסע האט אים אינספירירט די אויסערגעוויינטלעכע געשיכטע פונעם גלך יאקוב, וואס איז געשען אין די נאצישע צייטן. 
 
 די פערזאן, וועגן וועלכער די פיעסע איז אנגעשריבן, לעבט צווישן אונדז און דעריבער האט דער דראמאטורג געמוזט דורכפירן א גענויע אויספארשונג. „מען דארף זאגן גלייך, — האט מען געשריבן אין דער פוילישער פרעסע, — אז דאס איז א וויכטיקע און נויטווענדיקע פארשטעלונג, א באזונדערע אין דער היינטצייטיקער פוילישער קונסט‟. אגב, אין די ראמען פונעם היייאריקן אינטערנאציאנאלן טעאטער־פעסטיוואל, וואס קומט פאר יעדעס יאר אין ישראל אין קאמערי־טעאטער, איז דער דראמאטישער טעאטער, מיט וועלכן עס פירט אן סלאבאדזיאנעק, געקומען מיט אט דער פארשטעלונג. 
 א פאר ווערטער וועגן דעם מחבר טאדעוש סלאבאדזיאנעק. ער איז געבוירן געווארן אין יאר 1955 אין יעניסעיסק (סיביר). נאך דער מלחמה האט ער זיך אומגעקערט קיין פוילן, זיך באזעצט אין ביאליסטאק. פארענדיקט די טעאטראלאגישן פאקולטעט ביים קראקאווער אוניווערסיטעט, האט סלאבאדזיאנעק געשריבן רעצענזיעס אונטערן פסעודאנים יאן קאניעצפאלסקי. ווי א שרייבער דעביוטירט אין 1980. א באזונדער דערפאלג און אנערקענונג האט אים געבראכט די פיעסע „אונדזער קלאס‟ (2010) — א געשיכטע וועגן 10 שילער פון איין קלאס. א טייל זיינען ביי דער מיינונג, אז די פיעסע איז וועגן די שרעקלעכע מעשים אין יעדוואבנע [1]. 
 ״א סצענע פון דער פארשטעלונג ״אונדזער קלאס 
 אבער איך וויל אייך דערציילן נישט וועגן דער פארשטעלונג „יאקובס געשיכטע‟ און אפילו נישט וועגן דעם מחבר, נאר וועגן דעם מענטש, וואס איז, נישט ווילנדיק, 
 געווארן דער העלד פון דער דראמע „יאקובס געשיכטע‟. 
 צוליב די אומשטענדן און א דאנק ערלעכע מענטשן (אויך אזעלכע זיינען דעמאלט געווען, כאטש א צו קליינער צאל), איז יאקוב געבליבן לעבן. ער האט געהאט מזל, קאן מען זאגן. אייגנטלעך, וואס איז אזוינס מזל? 
 די פוילישע דיכטערין, די נאבל־פרייז געווינערין פאר ליטעראטור, וויסלאווא שימבארסקא, האט עס אנגערופן אין איינעם פון אירע לידער „א צופאל‟. יאקובס פערזענלעכע דראמע איז פארלאפן צוליב דעם אנטאגאניזם און דעם אומלייזלעכן פלאנטער ביים געפינען זיין פערזענלעכן לעבנס־מהות אין זיין צווייארטיקער צעריסנקייט. דאס אויפדעקן אין דער אייגענער ביאגראפיע דעם מהות, האט אים געשטעלט פאר א גורלדיקער דילענע: פון א פאלק, רעליגיע, קולטור, געזעלשאפט, שבט, אידעאלאגיע, וואס פריער האט ער נישט געדארפט וועגן דעם טראכטן; און דער עיקר: וואס איז דער זין פון מענטשנס זיין? אוודאי, קאן מען לעבן אן דעם אלעמען, אבער נישט אונדזער העלד. אייגנטלעך, האט ער זיך מיט דעם, סוף־כל־סוף, גוט אן עצה געגעבן — ער איז א ייד! 
 די געשיכטע אנטוויקלט זיך אין אנהייב פון דער נאצישער אקופאציע אין דער געטא פון סטארי סווענטשיאן (Stary Swiencian) לעבן ווילנע. דארט איז אין יאר 1943 געבוירן געווארן אונדזער העלד. די געטא איז אייגנטלעך ליקווידירט געווארן שוין אין 1941, אבער יאקובס פאטער איז געווען א גוטער שניידער, האט מען אים מיט דער משפחה געלאזט אין דער געטא. אין 1943, פילנדיק, אז דער סוף איז נאענט, האט יאקובס מוטער בתיה, געבראכט איר עופעלע צו דער קריסטלעכער משפחה וואשקינעל. זעענדיק, אז די קריסטן וואקלען זיך, האט זי געבעטן רחמים: „אין נאמען פון יעזוסן, דעם ייד, אין וועלכן איר גלויבט, ראטעוועט מיין קינד. אז ער וועט אויסוואקסן זאל ער ווערן א גלך‟. די ווערטער פון דער יידישער מוטער זיינען מקוים געווארן. 
 ראמואלד וואשקינעל־יאקוב וועקסלער מיט די בילדער פון זיינע צוויי מאמעס 
 ראמואלד, ווי מען האט דעם יינגעלע א נאמען געגעבן, איז געוואקסן אין דער משפחה וואשקינעל. די „עלטערן‟ פלעגן אים אלץ נאכגעבן, ווייל ער האט ארויסגעוויזן פעיקייטן מער פון אנדערע קינדער, געווען א בעסערער שילער פון אנדערע; ער אליין האט אלץ מער געפילט זיין אנדערשקייט. ער האט געזוכט אן ענלעכקייט מיט די „עלטערן‟, מיט דער „שוועסטער‟ — און נישט געפונען. באזונדערס שטארק האט ראמואלד עוואלט זיין ענלעך צום „פאטער‟. ענדלעך, קומט ער צו דער השערה, אז זיין די מוטער איז, ווייזט אויס, פארגוואלדיקט געווארן. ווען ער האט פאענדיקט די שול און געשטאנען פארן אויסווייל, וואס צו טאן ווייטער אין לעבן, האט אים די „מוטער‟, צום שטוינען פון דער משפחה, געזאגט ער זאל ווערן גלך. און אונדזער העלד איז געווארן א גלך. ער האט פארענדיקט דעם גלכים־סעמינאר, שטודירט פילאסאפיע, פילאלאגיע, געמאכט א דאקטארא, געשטיגן אין דער קירכישער היערארכיע אלץ העכער און העכער נמשך פון 12 יאר. 
 בעת א צופעליקן ווערטער־אויסטויש האט זיך די „מוטער‟ ארויסגעכאפט מיט די ווערטער: „איך האב דיך שטענדיק ליב געהאט ווי אן אייגן קינד…‟. 
 דא מוז מען אפכאפן דעם אטעם, אזוי ווי ראמואלד־יאקוב האט עס געטאן, ווען ער האט דערפילט, אז ס׳פעלט אים אויס אטעם. ער איז דאן אלט געווען 35 יאר און געווען א 
 קאטוילישער בישאף. דעמאלט האט ער געפאדערט א דערקלערונג. האט אים די „מוטער‟ אנטדעקט דעם אמת. אויף זיין פראגע, פאר וואס האט מען עס אים נישט דערציילט פריער. 
 „ווער זשע בין איך?‟ — שטעלט ער זיך די פראגע און ביי זיינע כמעט 50 יאר נאך לאנגע אויספארשונגען געפינט ער סוף־ל־סוף אויס די נעמען פון זיינע ביאלאגישע עלטערן — יעקב און בתיה וועקסלער. ער הייבט אן זוכן זיינע קרובים. אין 1992 קומט ער צום ערשטן מאל קיין ישראל, ווו אין א קיבוץ געפינט ער דעם פאטערס א ברודער און א שוועסטער. ער באשליסט צו לעבן ווי א ייד, נישט פארלאזנדיק דערביי זיין קאטוילישער דינסט. צו די נעמען ראמואלד וואשקינעל גיט ער צו די נעמען יאקוב וועקסלער (Romuald Waszkinel–Jakub Weksler). 
 שפעטער מיט א האלב יאר איז ער געשטאנען אין שיל מיט א יארמלקע אויפן קאפ. „מענטשן ווילן, איך זאל זיין אדער דא, אדער דארט‟, — באקלאגט ער זיך. היינט צו טאג געפינט זיך יאקוב וועקסלער אין ירושלים, ארבעט אין יד־ושם. 
 ״א סצענע פון דער פארשטעלונג ״יאקובס געשיכטע 
 היייאר, אין חודש יולי, זייענדיק אין ווארשע, בין איך געגאנגען ס׳צווייטע מאל זען די פארשטעלונג „יאקובס געשיכטע‟ אינעם ווארשעווער דראמאטישן טעאטער. דער גרויסער זאל איז געווען אויסגעפילט מיט אן עולם פון יונג און אלט. די פארשטעלונג, וואס האט געדויערט איבער 3 שעה, האט מען אויפגענומען מיט שטייענדיקע אוואציעס. כ׳ווייס נישט, וואס איר מיינט וועגן דעם, אבער מיך האט טיף גערירט צו זען, ווי דער פוילישן עולם נעמט אויף די פארשטעלונג מיט אזויפיל דאנקבארקייט, פארשטענדעניש און אנערקענונג. 
 אגב די נייע פיעסע, וואס טאדעוש סלאבאדזיאנעק האט אנגעשריבן לויט יצחק באשעוויס־זינגער, הייסט „פאטאליסט‟. 
 [1] יעדוואבנע — א שטעטל אין פוילן, אין לאמזשער געגנט, ווו די פוילישע איינוווינער פונעם שטעטל האבן אומגעבראכט זייערע יידישע שכינים אין יולי 1941; פארשפארט און פארברענט זיי לעבעדיקערהייט. די פאקטן פון דער בארבארישער אקציע האט אויסגעפארשט און פארעפנטלעכט פראפ׳ יאן טאמאש גראס אין זיין בוך „שכנים‟. 
 לאה שלאנגער 
 
 https://yiddishbranzhe\. com/2018/09/01/אקובס־געשיכטע-אין־לעבן-און־אוי/ 
 &nbsp; 
 &nbsp; 
 