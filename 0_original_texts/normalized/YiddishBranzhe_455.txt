

א יידישער פילם, געמאכט אין א צייט פון זיצן אויף טשעמאדאנען (3) 



 by באריס סאנדלער 
March 2, 2018March 6, 2018 Filed under:
באריס סאנדלער
געשיכטע
עסייען 

באריס סאנדלער
3 .טוריסטן און בעזשענצעס
אין יענע טעג, ווען די עמיגראציע־כוואליע האט אנגענומען כוח, און טויזנטער מענטשן האבן זיך געקליבן אין זייער נע־ונד, האבן אין דער זעלבער צייט אנגעהויבן אנצוקומען קיין מאלדאווע געסט פון ישראל און די פאראייניקטע שטאטן. אין די אנהייב 1970ער און שפעטער האבן די מענטשן פארלאזט די היימישע ערטער פון זייער קינדשאפט און יוגנט. זיי זיינען שוין פעסט געשטאנען אויף די פיס אין זייער נייער היים, און דאך האט זיי אהער געבראכט צו פירן דער באגער פון אפצופרישן דעם זכרון, פון לעשן דעם בענקשאפט־דורשט.
לעאניד פינטשעווסקי אין ״בעלצער תל־אביב״
צווישן אזעלכע געסט איז געווען מיין בעלצער בן־עיר און ניסלס נאענטער חבר, דער מאלער לעאניד פינטשעווסקי. ס׳איז שוין געווען טיף אין הארבסט אריין, און די גרויע טעג האבן מיטגעשטימט מיטן אלגעמיינעם געמיט פונעם מענטשלעכן ארום.
לעאניד איז געווען אנגעטאן אין א לאנגן גאבארדין־מאנטל, דער האלדז ארומגעוויקלט מיט א רויטן שארף, פון פארנט באמבלט זיך אויפן בויך א טייערער פאטאאפאראט. מיט איין ווארט, א טיפישער אמעריקאנער טוריסט, וואס נאך מיט עטלעכע יאר צוריק וואלט זיין עקסטראוואגאנטער באהעמישער אויסזען זיכער צוגעצויגן דעם אויפמערקט פון די „קאמפיטענטע זיכערהייט־ארגאנען‟. ס׳איז קלאר געווען, אז אויך זיי, די דאזיקע „ארגאנען‟, דער „שוץ און שווערד‟ פון דער סאוועטישער מאכט, געפינען זיך אין א צייטווייליקער פארלוירנקייט און פארלעגנהייט; זיי ווייסן, נעבעך, אליין נישט, וועמען צו דינען און וועמעס קאמאנדעס אויסצופירן — פון דער היגער נייער מאכט אדער נאך אלץ פון דער מאסקווער. דער שפעטערדיקער מאסקווער „אויגוסט־פוטש‟ פון 1991 קעגן גארבאטשאווס „פערעסטרויקע‟ האט נאך געהאלטן ביים אויסרייפן זיך אין די געדערעם פון „קאגעבע‟.
מיר, די פילמיר־גרופע, האבן אזא געלעגנהייט נישט געקאנט דורכלאזן; אזוי האט זיך אינעם סצענאר באוויזן דער עפיזאד, וואס האט געקראגן דעם נאמען „א גאסט אין בעלצער תל־אביב‟. דער וווין־קווארטאל, אויפגעבויט אין צענטער פון בעלץ, אין די 1960ער יארן, איז באשטאנען פון איינטיפישע פינפשטאקיקע קאאפעראטיווע הייזער. זיין „ציוניסטישן נאמען‟ האט ער געקראגן צוליב דעם, וואס אין ס׳רוב דירות פון אט די הייזער, האבן זיך באזעצט יידן. אין איינער פון אזא דירה האט פארן פארלאזן סאוועטן־פארבאנד געוווינט אונדזער אמעריקאנער גאסט, צוזאמען מיט זיין ווייב, קליין טעכטערל, און זיינע עלטערן.
ווי עס טרעפט ביי אן עכטן מאלער, האט זיין שאפערישער וועג אים פארפירט אין א זייט פון דעם „גענעראל־מאגיסטראל‟ מיטן נאמען „סאציאליסטישער רעאליזם‟. עטלעכע יאר איז אנגעגאנגען זיין קאמף זיך צו דערשלאגן אן ארויספאר־וויזע פאר זיין משפחה און עלטערן. און אט, נאך ניין יאר איז ער ווידער געקומען אין זיין הויף. צוזאמען מיט אים איז אהער געקומען זיין פריינד און תלמיד, דער מאלער שטעפאן סאדאווניקאוו. ביידע טראגן זיי אין הארצן א גרויסע ליבע צו בעלץ, אדער ווי זיי האבן עס גערופן, „בעלציאנסטווע‟. אט די אויסגעחלומטע בעלציאנסטווע האבן זיי אריבערגעטראגן אויף זייערע קינסטלערישע לייוונטן.
פינטשעווסקי שטייט אין מיטן דעם הויף לעבן א גרויסער בלויער קאנסטרוקציע — א טויבנשלאק. לעאניד הייבט אן רעדן אויף ענגליש. זיין פנים שמייכלט, אבער אין די שווארצע אויגן, אין די ווינקעלעך, זעט מען קוים אן טרערן. ער דערציילט נישט וועגן זיין לעבן אין ניו־יארק, ער דערמאנט זיך אין די יארן פון זיין קינדשאפט און יונגט.
— קיין בעלץ זיינען מיינע עלטערן אנגעקומען פון דער עוואקואציע. איך בין דעמאלט אלט געווען פינף יאר. אויף דער גאס, ווו מיר האבן דעמאלט געוווינט, האבן אלע קינדער גערעדט צווישן זיך יידיש. ביים אנהייב האב איך זיך איבערגעשראקן און זיך צעוויינט: „וואס שרייען זיי? וואס קריגן זיי זיך‟ — האב איך געכליפעט. אבער גאר אין גיכן האב איך זיך צו דעם צוגעוווינט און שוין אויך זיך געשפילט מיט די קינדער אויף יידיש. יידיש האב איך זיך אויסגעלערנט אויף דער גאס. אין דעם „בעלצער תל־אביב‟ האבן כמעט אין אלע דירות געוווינט מיינע באקאנטע און פריינד. היינט וואלט מען דא געקאנט מאכן א פרעכטיקע קאנצעפטועלע אויסשטעלונג, אויב ארויסהענגען אויף די אלע גאניקעס שילדלעך: „דא האט געוווינט מאניע וויינבוים‟, „דא האט געוווינט זוניע פליישמאן‟, „דא האט געוווינט ניומע קארנבליט‟ און אזוי ווייטער. איך ווייס נישט, ווער עס וווינט דא היינט, אבער היינט זיינען די טיר־און־פענצטער פארמאכט פאר מיר…
(ער רופט צו זיך צו זיין פריינד, שטעפאן סאדאווניקאוו.)
— דו האסט מיר פריער, שטעפאן, דערציילט זייער א טשיקאווע געשיכטע וועגן דעם ריזיקן טויבנשלאק, דערצייל עס אויך אינעם פילם פאר די קומעדיקע דורות.
— ווען מ׳האט דא געבויט אט דעם טויבנשלאק, האבן מענטשן זיך געחידושט, פאר וואס איז ער אזוי גרויס. ממש אן עגיפטישע פיראמידע. לאזט זיך אויס, אז אינעווייניק איז געמאכט געווארן א מין בונקער, ווו די יידן, וועלכע האבן געוווינט אין די ארומיקע דירות, האבן דארט צונויפגעקלאפט קאסטנס און זיך געפאקעוועט צום אוועקפארן…
שטעפאן סאדאווניקאוו איז געווען אין אונדזער פילם דער מאלער. זיינע בילדער מיט יידישע מאטיוון האבן אריינגעבראכט א באזונדערע ווארעמקייט און בענקשאפט נאך דער אמאליקער שטאט בעלץ מיט איר אייגנארטיקן גאסן־געבוי און בעסאראביש־רומענישער ארכיטעקטור; זיינע בילדער זיינען א געמאלטע לעגענדע וועגן א נעלם געווארענער שטאט מיט מאדנע יידישע פארשוינען. ווען ס׳איז געקומען זיין צייט, האט ער אויך עמיגרירט קיין רוסלאנד און זיך באזעצט אין מאסקווע. אין 2011 האט ער ארויסגעלאזט אויף רוסיש א בוך קינסטלערישע זכרונות, שיין אילוסטרירט מיט זיינע בילדער. עס הייסט, „אויגן איבערגעקערט אין הימל‟.
ווי געזאגט, האבן קיין געסט פון אויסלאנד נישט אויסגעפעלט אין יענע גרויע טעג 1990. עס זיינען אבער אנגעקומען קיין מאלדאווע אויך אנדערע „געסט‟. צו זיי וואלט מער געפאסט דאס ווארט „פליט‟ אדער דאס פארגעסענע — „בעזשעניעץ‟. נישט צו פארוויילן זיך און א קיצל צו טאן זייערע נאסטאלגישע געפילן זיינען אט די מענטשן געקומען; זיי זיינען אנטלאפן פון א שרעקלעכער סכנה, פון די אזוי גערופענע „צווישן־נאציאנאלע קאנפליקטן‟, וואס האבן אנגעהויבן אנצונעמען כוח אין פארשידענע ווינקלען פון סאוועטן־פארבאנד. דאס זיינען געווען בולטע סימנים, אז די מעכטיקע קאמוניסטישע אימפעריע האלט שמאל. אין מאלדאווע האט מען עס אויך פארזוכט, נאר א ביסל שפעטער, צווישן דעם לינקן און רעכטן נעסטער־ברעג, צווישן די פרא־רוסישע און פרא־רומענישע נאציאנאליסטן.
פליטים פון קאראבאך
דער פליט מיטן נאמען אריק, וואס האט זיך פאר אונדז אויסגערעדט זיין הארץ, איז אנטלאפן פון דער שטאט באקו, אזערביידזשאן. מיט דעם יונגערמאן, האלב ארמענער, האלב ייד, האבן מיר זיך געטראפן אין א שמוציקן ווינקל, זעט אויס א קיך, מיט א גאז־פליטע און א שמאל טישל, פארשפרייט מיט אן אפגעריבענעם צעראטע־טישטעך. ער האט זיך געקליבן טרינקען טיי, נאר איידער ער האט עס געטאן, האט ער פאררייכערט א ציגארעט און אנגעהויבן זיין ווידוי.
די סיטואציע איז זייער אנגעגליט געווארן. עס האבן זיך פארשפרייט טויזנטער קלאנגען — פאגראמען דא, פאגראמען דארט. איינעם האט מען דערהרגעט, דעם צווייטן — פארברענט… מער ווארטן האט מען שוין נישט געקאנט. מיר האבן באשלאסן צו פארן. אין וועג האבן מיר געהאט זיך אפגעשטעלט ביי עטלעכע קאנטראל־פאסטן, אבער מ׳האט אונדז באלד דורכגעלאזט. אויף איינעם האט מען אונדז פון דעסטוועגן פארהאלטן. דער מצב איז געווארן זייער קאמפליצירט. ס׳איז דערגאנגען דערצו, אז די מאמע האט געמוזט ווייזן אירע דאקומענטן און דערווייזן דעם פאטראל איר יידישן אפשטאם; אז מיר זיינען אלע יידן, נישט ארמענער. אין מיין פאס און אינעם פאס פון מיין שוועסטער איז געווען אנגעוויזן, אז מיר זיינען לויט דער נאציאנאליטעט ארמענער. אין יענע יארן, ווען איך האב באקומען מיין פאס, אין 1973, האט מער געלוינט צו פארשרייבן זיך ווי אן ארמענער, איידער א ייד. אפילו אין אזא רעפובליק ווי אזערביידזשאן, ווו צו די יידן האט מען זיך באצויגן גוט.
אונדזער יידישער אפשטאם פון דער מאמעס צד, האט פאקטיש געראטעוועט אונדזערע לעבנס.
נאך דריי טעג פארן זיינען מיר אנגעקומען קיין קעשענעוו. מיר האבן געהאפט, אז כאטש דא איז רויק און שטיל. איז אט, גיט א קוק אין דער צייטונג פון נעכטן: „אין מאלדאווע ווערט אלץ הייסער‟. איך לייען און ווייס שוין נישט וואס צו טראכטן?! איך שטעל זיך אין גאנצן נישט פאר: ווער איך בין איצט? פון דעם טאטנס צד בין איך אן ארמענער. פון דער מאמעס — א ייד. ווואהין זאל איך זיך אהינטאן? ווואהין זאל איך גיין און ווו איז מיין היים?..
דער פליט אריק, ווי אויך טויזנטער אנדערע פליטים פון אזערביידזשאן זיינען געפאלן א קרבן פון דעם קאנפליקט צווישן די נאציאנאליסטן פון צוויי שכנותדיקע, דערווייל נאך סאוועטישע רעפובליקן, ארמעניע און אזערביידזשאן, איבער דעם ראיאן בארג־קאראבאך, וואס האט צו יענער צייט געהערט צו אזערביידזשאן. אין יאר 1813 איז דער שטח פון בארג־קאראבאך אריין אין די גרענעצן פון דער רוסישער אימפעריע. די ארטיקע באפעלקערונג איז דעמאלט באשטאנען ס׳רוב פון די קאווקאזער מוסולמענער. איינצושטעלן א באלאנס, זיינען אהין פון ארמעניע בגוואלד אריינגעבראכט געווארן עטלעכע הונדערט קריסטלעכע משפחות. אזוי איז אין יענער געגנט צעבלאזן געווארן דאס אימפערישע פייער פון שינאה און מענטשנהאס.
סוף 19טן, אנהייב 20סטן יארהונדערט, איז אויך בעסאראביע, א דרום־פראווינץ אין דער רוסישער אימפעריע, געווארן אן עקספערימענטאלע לאבאראטאריע צו קולטיווירן מענטשנהאס, ווי א מיטל צו קעמפן מיט די קעגנער פון דער צארישער מאכט, וואס איז אליין געווען אומבאהאלפן צו לייזן די אינערלעכע עקאנאמישע פראבלעמען. האט די מאכט עס געטאן אויפן חשבון פון דער יידישער באפעלקערונג. קעשענעוו איז אין יענער צייט געווארן א פרוכטלעכער באדן פאר די קעגנער פון צארישן רעזשים. א סך פון זיי זיינען געווען יידן. קיין בעסערע „סחורה‟ אויסצוניצן אין איר קאמף קעגן „רעוואלוציאנערן‟ די דורותדיקע פראוואסלאוונע שינאה צו יידן, די בלוטזויגער אויפן לייב פון קריסטלעכן פאלק, איז שווער געווען צו געפינען. נאך א געוויסער צוגרייטונג, דורך דער שווארץ־מאהניקער פרעסע, אין שפיץ מיטן פאטאלאגישן אנטיסעמיט פאוואלאקי קרושעוואן, האט דער שיכורער המון זיך א לאז געטאן אין די ארעמע קווארטאלן פון קעשענעוו.
איינע פון די גאסן אין קעשענעוו נאכן פאגראם, אפריל 1903
דאס הויז נומער 13. א מיטל־יאריקע יידענע, אויסגעפוצט לכבוד אונדזער קומען אהער „צו מאכן מיט איר קינא‟, גיט אונדז איבער די קנאפע ידיעות, וואס זי האט געוווסט וועגן דער געשיכטע פון אט דעם הויז:
— דא איז אמאל געווען א גרויסער הויף. א האלבן הויף האבן מיינע עלטערן געקויפט ביי א גוי. אט אין דעם הויז וווין איך מיט מיין מאן, און דא לעבן אונדז, האט געוווינט אן אלטער ייד פון עטלעכע און אכציק יאר. ער האט טאקע אונדז דערציילט, אז אין דעם הויף איז געווען א גרויסער פאגראם. ווו איז ער איצט? ער איז ארויסגעפארן מיט זיין זון קיין אמעריקע. ער האט דארט א טאכטער…
אין זיין נאטיץ „דאס הויז נומער 13‟ האט דער רוסישער שרייבער וולאדימיר קאראלענקא געשריבן באלד נאכן פאגראם: „דעם 6טן אפריל 1903, אינעם לעצטן טאג פון דער גרויסער קריסטלעכער חגא פאסכא האבן זיך אין דער שטאט אנגעהויבן פאגראמען. די צעגראמירונג איז געווען אין פולן ברען. די שויבן צעזעצט און די פענצטער ארויסגעריסן. די הרובעס צעשמעטערט. דאס מעבל און געפעס צעבראכן אויף שטיק־שטיקלעך. די צעריסענע ספרים האבן זיך געוואלגערט איבערן הויף און ארום דעם הויז.
„צווישן דעם ווילדן גיהנום, אנגעפילט מיט קנאלן, בראזגן, מעשוגהנעם געלעכטער און שוידערלעכע געשרייען פון פחד, האט שוין אין די רוצחים אויפגעזאטן דער דורשט צו בלוט. אינעם הויז נומער 13 האט דער המון דערהרגעט אומבאהאלפענע יידן. דערהרגעט פאמעלעך, אין מיטן דעם טאג אין א שטאט מיט מענטשן, ווי ס׳וואלט געווען אין א פינצטערן וואלד.
״מאיר־זעלמאן ווייצמאן איז פארן פאגראם געווען בלינד אויף איין אויג. בעת דעם פאגראם האט א קריסטלעך יינגל אויסגעזעצט אים דאס צווייטע אויג. שפעטער האט דאס יינגל זיך בארימט, אז ער האט עס געטאן מיט אן אייזערנעם געוויכט, צוגעבונדן צו א שטריקל…‟
המשך קומט

Share this:TwitterFacebookPrintLike this:Like Loading...

Related
 



Post navigation


Previous Post
פון אונדזער עזבון: אירמע דרוקער (1906־1982) 

Next Post
יידישער שייגעץ (סוף) 



