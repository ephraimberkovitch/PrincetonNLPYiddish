 
 מאנאלאגן: א נגידישע פרעזשעניצע 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
א נגידישע פרעזשעניצע
    
 א ליטווישער דיאלאג
  
― וואס זאל איך דיר זאגן, הינדע? דעם קאפטן פארזעצן, א נגיד
זאל מען זיין!
    
― אקעגן וואס איז געקומען צו רייד?
    
― געווען באם נגיד. דערלאנגט צום טיש א פרעזשעניצע. ניט שייך
צו זאגן ― א גאלד!
    
― פטור! וואס איז דארטן? מיט פליטערלעך?
    
― ניט שייך צו זאגן ― טעם גן־עדן!
    
― געגעסן?
    
― פטור! וואס פאר א מחותן?
    
― פון וואן־זשע ווייסטע?
    
― מ׳זעט ניט?... א חיות צו קוקן פון דער ווייטן! צעגייט אין מויל,
ווי א פוטער!...
    
― נגידים ― וואס פעלט זיי?
    
― קאפווייטיק! כ׳וואלט וועלן זען, הינדע... נמ... נמ... זאלסט אמאל
מאכן א פרעזשעניצע...
    
― טאקע? א קליינע השגה!
    
― פאר וואס ניט? איין מאל אין לעבן!...
    
― משוגע ― וואס?
    
― נמ... נמ.. חלשט מיר די הארץ, הינדע!... מאך מיר א פרעזשע־
 ניצע, זע!...
    
― א קלאג! פון וואס מאכט נעם ― ווייסטע?
    
― פטור! פון וואן זאל איך וויסן?
    
― טא וואס־זשע רעדסטע?... ערשטנס, לייגן זיי אריין, די נגידים,
ווער ווייס וויפל פוטער!...
― מילא, איז אן פוטער, אבי א פרעזשעניצע!
    
― א צורה! היינט מילך?
    
― מילא, איז אן מילך, אבי א פרעזשעניצע!
    
― גוט! אבער אייער? אן אייער קאן מען דאך ניט מאכן א פרעזשעניצע!
    
― אייער? אווו שטייט דאס „אייער״? מע צעשלאגט אן איי און
מע מאכט א פרעזשעניצע.
    
― געפועלט! אווו נעמט נעם? געווען איין איי איז אוועק א האלבער
געלכל אף געפילעכץ און אביסל פון דעם ווייסל אף די רלות.
    
― נא־נא! אז דו ווילסט, געפינסטע נאך פון וואס צו מאכן א פרעזשעניצע!
    
― פון וואס? פון דער לושפייקע? א האלבע איי!
    
― איך ווייס? ביסט דאך עפעס א בעל־הביתטע!
    
― א בעל־הביתטע! סיידן מיט מעל אביסל?
    
― זאל זיין מיט מעל, אבי א פרעזשעניצע.
    
― חכם! אווו נעמט נעם?
    
― עט, א ביסל מעל אייך א זאך?
    
― אייך א זאך... סיידן רעטשענע?
    
― זאל זיין רעטשענע, אבי א פרעזשעניצע.
    
― א צורה! סיידן מיט א ציבעלע?
    
― זאל זיין מיט א ציבעלע, אבי א פרעזשעניצע.
    
― גאר פארגעסן! ניטא קיין ציבעלעס. פראן א קנאבעלע.
    
― זאל זיין א קנאבעלע, אבי א פרעזשעניצע.
    
― א שיינע פרעזשעניצע! מיט וואס באשמירט נעם די סקאווערדע?
    
― שמיר מיט וואס דו ווילסט, אבי א פרעזשעניצע.
    
― נא דיר א פרעזשעניצע!... אנגעשפארט דער יצר־הרע!... געזען
באם נגיד... דער נגיד זאל זיך אפשניידן דעם נאז, דארף נעם אייך
שניידן דעם נאז... אבוזשאנע!... ננא! נא דיר א פרעזשעניצע פלוצעם!...
גיי וואש דזאך, שיים פארטיק די פרעזשעניצע!
― שיים פארטיק די פרעזשעניצע? אט אזוי, הינדע, האב איך דיר
ליב... די נגידים מיינען ― נאר בא זיי פראן פרעזשעניצעס... אן איידעלער מאכל!... עס שמעקט דער קנאבל ― א חיות!... גוט, הינדע!
כ׳וואלט אלע טאג עסן פרעזשעניצעס... הערסטע, הינדע, וואס כ׳וועל דיר
זאגן?... נמ... נמ... דיין פרעזשעניצע איז גאר ניט דאס... עפעס זויערלעך, ווינציק זאלץ און קלעפיק... נמ... נמ... זאלסט מיר מוחל זיין...
נמ... נמ... גאט זאל נישט שטראפן פאר די רייד... חלשות, טפו! דער
שווארץ־יאר ווייס זיי, די נגידים, אין וואס זיי קאכענען זאך!...
    
געשריבן אין יאר 1904
    
― שוין פון א טאג דריי, אז עס גייט צו דיר א יונגערמאן אלע
אינדערפרי און באטאג און אויפדערנאכט, און טרעפט דיך ניט אין דער
היים. ער דארף דיך, זאגט ער, זייער נייטיק זען!
    
אזוי האט מען מיר אנגעזאגט א בשורה, בשעת איך בין געקומען
איינמאל צו פארן פון וועג אהיים.
    
― מסתמא א מחבר מיט א „ווערק״! ― אזוי האב איך מיר געטראכט און האב מיך אוועקגעזעצט צום טיש, און נאר גענומען זיך צו
דער ארבעט ― אהא, מע קלינגט שוין! עס עפנט זיך די טיר און עמעצער דארטן פארקעט זיך, טוט אויס די קאלאשן, הוסט, שנייצט די נאז ―
אלע סימנים פון א מחבר. איך וואלט שוין וועלן זען דעם פארשוין!
גאט האט געהאלפן, ער איז אריין. אפגעמאכט צו מיר א גאנץ פיינעם
„בואי־בשלום״, דאס הייסט, אפגעטראטן אף א פאר טריט צוריק, געמאכט
א מין רעוועראנס, געריבן בשעת מעשה א האנט אן א האנט, האט ער
זיך מיר פארגעשטעלט און אנגערופן א נאמען פון דער הגדה, איינעם
פון די נעמען, וואס אט האט איר דאס געהערט, און אט האט איר דאס
פארגעסן ― אוועקגעפלויגן.
    
― זיצט! מיט וואס קאן איך אייך דינען?
    
― איך בין געקומען צו אייך מכה זייער א נייטיקער זאך. דאס
הייסט, פאר מיר איז די זאך נייטיק, זייער נייטיק ממש, קאן מען זאגן,
נוגע אין לעבן אריין, און נאר איר, אזוי מיין איך, וועט דאס פארשטיין.
איר שרייבט אזוי פיל, אז איך מיין, אז איר באדארפט וויסן אלצדינג
און איר באדארפט זיין א מבין אף אלצדינג. אזוי מיין איך. דאס הייסט,
ניט איך מיין, נאר איך בין איבערצייגט, אז ס׳איז אזוי.
    
איך באטראכט מיין פארשוין: א טיפ פון א קליינשטעטלדיקן
משכיל, א מחבר. א יונגערמאן מיט א בלאס פנים, מיט גרויסע שווארצע
 
 