 
 אייזנבאן־געשיכטעס: 3: סטאנציע באראנאוויטש 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
סטאנציע באראנאוויטש
    
דאס מאל זיינען מיר געווען נישט מער ווי א פאר מנינים יידן
און מיר זיינען געזעסן אין וואגאן דריטער קלאס, מע קאן זאגן, בהרחבה.
דאס הייסט, געזעסן זיינען, אייגנטלעך, נאר די, וועלכע האבן באצייטנס
פארכאפט ערטער. די איבעריקע זיינען געשטאנען אנגעלענט אף די צווי־שנווענטלעך און האבן גענומען, פונדעסטוועגן, אן אנטייל אינעם שמועס
גלייך מיט די, וואס זיינען געזעסן. און דער שמועס איז געווען זייער
א לעבעדיקער שמועס. אלע האבן גערעדט, אלע אינאיינעם, ווי געוויינלעך. ס׳איז געווען אינדערפרי. דער עולם האט זיך אויסגעשלאפן, אפגעדאוונט, ווי עס איז איבערגעביסן, גוט אנגערייכערט זיך מיט פאפיראסן
און מען איז געווען אויפגעלייגט, זייער אויפגעלייגט, אף צו ריידן. פון
וואס? פון וואס איר ווילט. איטלעכן האט זיך געוואלט דערציילן עפעס
א פרישס, א צאפלדיקס, אזעלכעס, וואס זאל צוציען, אלע זאלן הארכן.
עס האט זיך אבער נישט איינגעגעבן קיינעם אויפצוהאלטן דעם עולם
אף איין זאך. אלע מינוט איז מען אריבערגעלאפן פון איין ענין אפן
אנדערן. אט רעדט מען, דאכט זיך, פונעם „אוראזשאי״, א גערעט אף
ווייץ און אף האבער, און אט איז מען אריבער (א סמיכות הפרשה!)
אף מילחמה. נישט געהאלטן זיך בא דער מילחמה קיין פינף מינוט, טוט
מען א שפרונג־אריבער גלייך צו דער רעוואלוציע. פון דער רעוואלוציע
גיט מען זיך א ווארף אין דער קאנסטיטוציע, און פון קאנסטיטוציע
פאלט מען שוין במילא אריין אין די פאגראמען, מיט די רציחות, רדיפות און נייע גזירות אף יידן, מיטן טרייבעניש פון די דערפער, מיטן
לויפעניש קיין אמעריקע, מיט די איבעריקע צרות און שלעק־פורעניות,
וואס מע הערט זיך אן אין היינטיקע שיינע צייטן: אנזעצן, עקספראפריאציעס, וואיענע פאלאזשעניע, תליות, הונגער, חלירע, פורישקעוויטש,
אזעוו...
    
„א־ז־ע־וו!״
    
איינער האט ארויסגעלאזט דאס דאזיקע ווארט, איינער האט דערמאנט דעם דאזיקן נאמען ― און דער גאנצער וואגאן איז געווארן אויפגעקאכט: אזעוו, און נאך א מאל אזעוו, און אבער א מאל אזעוו, און
טאקע ווידער א מאל אזעוו.
    
― האט קיין פאראיבל נישט, איר זייט, וואס ארט אייך, אלע
בהמות. סע טוט זיך אביסל ― אזשעוו! פכע! א גאנצער טארעראם ―
אזשעוו! וואס איז אזעלכעס אזשעוו? א ניקס, א יונגאטש, א פארך,
א מסור, א נול, א גארנישט שבגארנישט. איר זאלט מיך בעטן, וואלט איך
אייך דערציילט א מעשה פון א מסור, טאקע פון אונדזערן א קאמינקער,
וואלט איר, וואס ארט אייך, אליין געזאגט, אז אזשעוו איז א הונט
אקעגן אים!
    
אט מיט אזא שפראך איז ארויס איינער פון די פאסאזשירן, וואס
האבן נישט געהאט קיין ארט אין וואגאן און געהאנגען איבער אונדז
אף די צווישנווענטלעך. איך דריי־אויס דעם קאפ און הייב־אויף די אויגן,
דערזע איך א געפאקטן פארשוין אין א זיידענעם שבתדיקן קאשקעט,
מיט א רויטן קלייענדיקן פנים, מיט שמייכלענדיקע אויגן און אן ציין
פון פארנט. דאס הייסט, סאמע די פעדערשטע ציין פעלן אים, און מחמת
דעריבער, אפנים, רעדט ער ארויס א זיי״ן און א סמ″ך און א צד″י
אביסל פייפנדיק, און טאקע דערפאר קומט־אויס בא אים נישט „אזעוו״,
נאר „אזשעוו״.
    
מיר איז אט דער פארשוין באלד געפעלן געווארן. מיר איז געפעלן
זיין ברייטקייט, מיט זיין שפראך, מיט זיין האלטן אונדז אלעמען פאר
בהמות. איך האב ליב, איך בין מקנא אזא יידן.
    
באקומען אומגעריכט פון א קאמינקער יידן אן אטעסטאט פון
בהמות, איז דער גאנצער עולם געבליבן די ערשטע מינוט ווי געפלעפט,
גלייך ווי עמעצער וואלט זיי אפגעגאסן מיט א שעפל קאלט וואסער. מען
איז אבער גיך געקומען צו זיך, אביסל זיך איבערגעקוקט איינס מיט דאס
אנדערע און א זאג געטאן צום קאמינקער יידן:
    
― איר ווילט, מיר זאלן אייך בעטן, בעטן מיר אייך, מהכתיתי;
דערציילט אונדז, וועלן מיר הארכן, וואס האט זיך אזעלכעס געטראפן
בא אייך אין קאמינקע? נאר למאי שטייט איר? פארוואס זיצט איר נישט?
נישטא, זאגט איר, ווו? יידן! טוט זיך אביסל א רוק־צונויף! מאכט אן
ארט! זייט זשע מוחל!
    
און דער עולם, וואס איז אזוי אויך געזעסן גענוג צונויפגערוקט,
טוט זיך נאך אביסל א רוק־צונויף און מאכט אן ארט פארן קאמינקער
יידן. און דער קאמינקער ייד זעצט זיך אוועק גאנץ ברייטלעך (ווי א
סנדקא אף א ברית, בשעת דער שמש טוט א געשריי: „קוואטער״ און
מע טראגט אריין דאס קינד) ― און ער פאררוקט דעם קאשקעט ארויף,
פארקאטשעט די ארבל און הייבט אן מיט זיין ברייטער שפראך בזה
הלשון:
    
— הערט־זשע צו, מיינע ליבע יידן. אט דאס, וואס איך וויל אייך
דערציילן, איז, זאלט איר וויסן, נישט קיין פזמון, וואס מע לייענט אין
א ביכל פון די ביכלעך, און נישט קיין בבא־מעשה פון טויזנט און איין
נאכט. דאס איז א געשיכטע, פארשטייט איר מיך, וואס האט זיך פארלאפן, וואס ארט אייך, טאקע בא אונדז אין קאמינקע. מיין טאטע, עליו
השלום, האט דאס מיר אליין דערציילט, אז ער האט דאס געהארכט פון
זיין טאטן דערציילן וויפל מאל. ס׳איז א סברה, אז די גאנצע מעשה איז
געווען פארשריבן בא אונדז ערגעץ אין אן אלטן פנקס, וואס איז שוין
לאנג פארברענט געווארן. איר מעגט אייך לאכן, נאר איך זאג אייך, אז
ס׳איז אן עבירה, וואס דער פנקס איז פארברענט געווארן. דארטן איז
געווען, זאגט מען, באשריבן זייער שיינע מעשיות, א סך שענערע פון די
וואס דרוקן זיך אין די היינטיקע מעשה־ביכלעך און גאזעטן.
    
בקיצור המעשה ― דאס איז געווען בימי ניקאלאי הראשון, אין
די צייטן פון גנאט. וואס שמייכלט איר? איר ווייסט דען, וואס גנאט
הייסט? גנאט הייסט ― מע פלעגט גנאטעווען, טרייבן „קאליסטראי״.
וואס איז אזעלכעס „קאליסטראי״? ווייסט איר ווידער נישט? דארף מען
אייך, הייסט עס, קלאר מאכן. שטעלט אייך פאר ― פון ביידע זייטן
שטייען אויסגעשטעלט סאלדאטן מיט אייזערנע ריטער, און איר שפאצירט זיך דורך, וואס ארט אייך, א מאל עטלעכע און צוואנציק הין און
צוריק, איך בעט איבער אייער כבוד, א נאקעטער, ווי די מאמע האט
אייך געהאט און מע טוט אייך דאס, וואס דער רבי האט אייך געטאן
אין חדר דערפאר, וואס איר האט נישט געוואלט לערנען... ווייסט איר
שוין דעם טעם פון „טרייבן קאליסטראי״? אצינד קאנט איר הארכן
ווייטער.
    
ויהי היום ― טרעפט זיך א מעשה. עס קומט אן פונעם גובערנאטאר, — וואסילטשיקאוו איז דעמאלט געווען גובערנאטאר, ― מע זאל
גנאטעווען איינעם א יידן מיטן נאמען קיווקע. ווער איז געווען אט דער
קיווקע, און וואס האט ער אזעלכעס פארזינדיקט ― קאן איך אייך אקוראט נישט זאגן. א סברה, אז בטבע איז ער געווען א ייד א שענקער,
עפעס גארנישט אזא־נ־אנזיכטיק מענטשל, און נאך אן אלטער בחור,
א פארזעסענער דערצו. באדארף אים גאט אריינגעבן א זין, און ער
צערעדט זיך איינמאל מיט די גויים אין שענק, זונטיק איז דאס געוועזן,
וועגן גאט־זאכן. „נאש באג, וואש באג״ ― א ווארט פאר א ווארט,
מע האט אראפגעבראכט דעם סטאראסטע מיטן פריסטאוו און מע האט
געמאכט, וואס ארט אייך, א פראטאקאל. נעם־זשע, דו שענקער איינער,
שטעל־אוועק אן עמער בראנפן, וועט ווערן אויס פראטאקאל! זאגט ער:
„ניין! קיווקע נעמט נישט זיין ווארט צוריק״. ער איז נאך אן עקשן
אויך צו די צרות. וואס האט ער געמיינט? ער האט געמיינט, מע וועט
אים מן הסתם אפשטראפן מיט א דרייערל, און א גוטן טאג. ווער וועט
זיך גיין ריכטן אף אזא משפט, אז פאר אזא נאריש ווארט זאל מען
טרייבן א מענטשן „קאליסטראי״? בקיצור המעשה, מע האט אויפגעכאפט דעם בחור און מע האט אים, וואס ארט אייך, איינגעזעצט אין
חד־גדיא אריין, ביז מע וועט אים אפציילן מחילה פינף־און־צוואנציק
שמיץ מיטן גאנצן פאראד, אזוי ווי גאט האט געבאטן.
    
מילא, פארשטייט איר דאך מסתמא, וואס ס׳האט זיך אפגעטאן בא
אונדז אין קאמינקע, אז מע האט דערהערט אזא מעשה. און ווען דארף
זיך טרעפן אזא־נ־אומגליק? דווקא באנאכט, און דווקא אקעגן שבת.
אזוי, אז מען איז אויפגעשטאנען אינדערפרי און געקומען אין שול ―
א ויצעקו: „מע האט איינגעזעצט קיווקען!״... „מע האט אים געמשפט
גנאט!״... „גנאט?״... „פאר וואס? פאר ווען?״... „פאר א נארישקייט,
פאר א ווארט״... „א בילבול״... „וואסער בלבול? א ייד האט א לאנגע
צונג!״.. אכצן מאל א לאנגע צונג, אבער גנאט? סטייטש גנאט!... וואס
הייסט, מע וועט גנאטעווען א יידן? אונדזערן, א קאמינקער?!״...
    
אט אזוי האט דאס געקאכט, ווי אין א קעסל, דעם גאנצן שבת,
ביז שבת־צו־נאכטס. שבת־צו־נאכטס, נאך הבדלה, איז מען אריינגעפאלן מיט א גוואלד צו מיין זיידן (רב ניסל שאפירא האט מען אים גע־רופן): „ס׳טייטש, רב ניסל, וואס שווייגט איר? ווי קאנט איר דאס
דערלאזן אזא זאך, מע זאל שמייסן א יידן, אונדזערן, א קאמינקער?!״...
    
וועט איר דאך מסתמא פרעגן, וואס איז מען דאס געלאפן גראד צו
מיין זיידן? באדארף איך אייך זאגן, אז מיין זיידע (זאל האבן א ליכטיקן גן־עדן) איז געווען — נישט ווייל איך וויל מיך דא פאר אייך בארימען — דער גרעסטער, דער שענסטער, דער רייכסטער, דער פאר־נעמסטער בעל־הבית אין שטאט, און חשוב בא נאטשאלסטווע, און טאקע
א גרויסער קאפמענטש דערצו. אויסגעהערט דעם גוואלד, האט ער זיך
פאוואלינקע דורכגעשפאצירט עטלעכע מאל הין און צוריק איבערן שטוב
(אזא טבע האט ער געהאט: אז ער פלעגט עפעס טראכטן ― דערציילט
דער טאטע, עליו השלום, ― האט ער ליב געהאט ארומצושפאצירן עטלעכע מאל הין און צוריק). נאכדעם האט ער זיך אפגעשטעלט און א
זאג געטאן: „קינדער! גייטס אהיים. איר זאלט גאר קיין יסורים נישט
האבן. עס וועט, אם ירצה השם, זיין רעכט; אין קאמינקע האבן מיר
נאך, דאנקען גאט, ביז אהער נישט געהאט קיין געשמיסענעם, און מיר
וועלן, מיט גאטס הילף, ווייטער אויך נישט האבן״...
    
אט מיט די ווערטער האט זיי מיין זיידע, עליו השלום, געזאגט. און
אין שטאט האט מען געוווסט, אז רב ניסל שאפירא זאגט, איז געזאגט.
איבערפרעגן בא אים: ווי אזוי און וואס און ווען? — דאס האט ער
פיינט געהאט. א ייד א נגיד, פארשטייט איר מיך, און א תקיף בא
נאטשאלסטווע, און א קאפמענטש דערצו ― פאר אזא מענטשן האט
מען דרך־ארץ. און וואס זאלט איר קלערן? ― אזוי ווי דער זיידע האט
געזאגט, אזוי איז געווען. וואס־זשע איז געווען? וועט איר הארכן ווייטער.
    
דערזען, אז דער עולם אין וואגאן איז שוין גענוג געשפאנט און מע
וויל הארכן, וואס וועט זיין ווייטער, האט זיך דער קאמינקער ייד אפגעשטעלט, ארויסגענומען פון קעשענע א גרויסן פארטאבאק און פאוואלינקע צונויפגעדרייט א פאפיראס. עטלעכע מיטאמאל האבן זיך א ווארף
געטאן אים געבן פייער. אזא חשוב איז געווארן אט דער ייד אין וואגאן.
נאכדעם, ווי ער האט פאררויכערט און פארצויגן זיך מיטן פאפיראס,
האט ער זיך גענומען צו דער געשיכטע מיט מער פרישקייט.
    
― אצינד וועט איר הארכן, וואס א ייד א חכם טוט אויף. איך
מיין טאקע דעם זיידן מיינעם, זכר צדיק לברכה. ער איז זיך מיישב און
טוט־אפ א קלייניקייט. דהיינו: ער רעדט־אפ מיט נאטשאלסטווע, אז דער
פארמשפטער, קיווקע הייסט עס, זאל אף א מינוטקעלע נעמען, וואס ארט
אייך, און געבן א שטארב־אוועק, טאקע אין טורמע זיצנדיק... וואס
קוקט איר מיך אן? איר פארשטייט נישט? צי איר האט מורא, מע האט
אים חלילה געסמט? שרעקט אייך נישט. בא אונדז סמט מען נישט. וואס־זשע דען? מע האט דאס אפגעארבעט א סך שענער. מע האט אפגעמאכט
אזוי, אז דער פארמשפטער זאל זיך לייגן שלאפן געזונט און שטארק,
און אז ער וועט אויפשטיין אינדערפרי, זאל ער אויפשטיין א געשטארבענער... האט איר שוין צעקייט? צי מע דארף אייך טאקע אריינלייגן
א פינגער אין מויל אריין, איר זאלט אים אפבייסן?...
    
כך הווה. איינמאל אינדערפרי קומט צו גיין א שליח פון דער
טורמע מיט א פאפיר צו מיין זיידן: באשר בכן, אזוי ווי ס׳איז געשטארבן היינטיקע נאכט אין טורמע א ייד מיטן נאמען קיווקע, און
אזוי ווי מיין זיידע איז ראש וראשון און גבאי אין חברה קדישא, על
כן זאל מען זען, הייסט עס, מע זאל דעם געשטארבענעם צונעמען,
ברענגען אים, הייסט עס, צו קבר־ישראל... וואס זאגט איר אף דעם
שטיקל ארבעט? איא גוט? האט־זשע צייט. פרייט זיך נישט. נישט אזוי
גיך טוט זיך עס, ווי סע רעדט זיך. פארגעסט נאר נישט, אז דאס איז
נישט עפעס גלאט אזוי א ייד איז געשטארבן. דא איז דאך אריינגעמישט
עפעס סאלדאטסקע קנעפ... גובערנאטאר... גנאט... א ווערטעלע?!... ראשית חכמה, האט מען באדארפט זען, מע זאל אים נישט פאלמעסן. דערצו
האט מען באדארפט אנקומען, געוויינלעך, צום דאקטער, אז דער דאקטער זאל, הייסט עס, ארויסגעבן א פאפיר כתוב וחתום, אז ער האט
בודק געווען דעם נפטר תיכף ומיד נאכן טויט און ער געפינט, אז דער
נפטר איז נפטר געווארן פון הארצקלאפעניש, אזא מין אפאפלעקציע,
נישט דא געדאכט... אויך מיט דער איבעריקער נאטשאלסטווע האט מען
אפגעשמועסט, אלע זאלן זיך געבן א שרייב־אונטער אפן דאזיקן פאפיר
און פארטיק. אויס קיווקע. געשטארבן קיווקע.
    
מילא, וואס דאס האט אפגעקאסט דער שטאט ― מעגט איר זיך
אלע דא אין וואגאן ווינטשן פארדינען יעדן חודש. טאמער האט איר
מורא, שטיי איך צו צו אייך פאר א שותף. און אלץ ווער? דער זיידע,
עליו השלום. אף מיין זיידן האט מען זיך געקאנט פארלאזן. ער האט
דאס אפגעארבעט, פארשטייט איר מיך, שכלדיק און קונציק און קיילעכיק און גלאט, ארום און ארום. און טאקע באותו היום, ארום פארנאכט,
זיינען געקומען די שמשים פון חברה קדישא מיט דער מטה און מע
האט אים אוועקגעטראגן פון דער טורמע מחילה אפן הייליקן ארט מיט
גרויס כבוד, דאס הייסט, א פאר סאלדאטן זיינען נאכגעגאנגען נאך דער
מטה, און הינטן ― די גאנצע שטאט. וואס טויג אייך, אט דער קיווקע
האט זיך אף אזא לוויה אוודאי קיינמאל נישט געריכט. און אז מען
איז געקומען צום טויער פון הייליקן ארט, האט מען די סאלדאטן געגעבן, וואס ארט אייך, צו שיינע טרונק בראנפן, און דעם בר־מינן האט
מען אריינגעטראגן אין הויף אריין, און דארט איז שוין געשטאנען צוגעגרייט שמעון דער בעל־עגלה (איך רוף אייך אים אן באם נאמען, ווי
מיין טאטע, עליו השלום, האט מיר דערציילט) מיט פיר גוטע ברענענדיקע
סוסים, און נאך איידער דער האן האט א קריי געטאן, איז שוין אונדזער
בר־מינן געווען, וואס ארט אייך, העט־ווייט, אף יענער זייט ראגאטקע,
און איז אוועק אין א גוטער שעה א מזלדיקער גלייך קיין ראדיוויל, און
פון דארטן ― איבער דער גרענעץ, טיו־טיו, קיין בראד.
    
דאס פארשטייט איר שוין אליין מסתמא, אז ביז שמעון דער בעל־עגלה איז נישט געקומען צוריק פון ראדיוויל, איז די שטאט נישט געשלאפן. אן קעפ איז מען ארומגעגאנגען. און ועל כולם ― דער זיידע,
עליו השלום. ווארעם א קשיא אף א מעשה, טאמער כאפט מען אים בא
דער גרענעץ, דעם שיינעם בר־מינן, קיווקען הייסט עס, און מע ברענגט
אים צו פירן א לעבעדיקן, א געזונטן, דעמאלט גייט דאך אוועק א גאנצע
שטאט סך־הכל סיביר... דערפאר אבער, אז גאט האט געהאלפן, שמעון
דער בעל־עגלה איז געקומען בשלום צוריק פון ראדיוויל מיט זיינע ברענענדיקע סוסים און האט געבראכט צו פירן פון קיווקען א בריוול,
געשריבן מיט זיין אייגענער האנט: „ב ק ש ת י  ל ה ו ד י ע  א ז
א י ך  ב י ן  א י ן  ב ר א ד״, – איז געווארן אין שטעטל ששון
ושמחה! מע האט געמאכט א סעודה, טאקע בא מיין זיידן אין שטוב,
און מע האט געשיקט רופן דעם סמאטריטעל פון דער טורמע, מיטן
פריסטאוו, מיטן דאקטער, מיט דער איבעריקער נאטשאלסטווע, און מע
האט געהוליעט, כלי־זמר האבן געשפילט, און מע האט זיך אזוי אנגעשכורט, אז דער סמאטריטעל פון דער טורמע האט זיך, וואס ארט אייך,
שטארק געקושט מיט מיין זיידן און מיט דער גאנצער משפחה אפשר צען
מאל, און דער פריסטאוו האט געטאנצט, ארום פארטאג שוין, מחילה,
אן תחתונים, באם זיידן אפן דאך. א קלייניקייט ― פדיון שבויים!
אויסגעלייזט א יידן פון שמיץ! איז דאך גוט? איא? האט־זשע צייט,
מיינע ליבע יידן, ― אט דא הייבט זיך ערשט אן די רעכטע חתונה. אויב
איר ווילט הארכן ווייטער, וועל איך אייך בעטן איין וויילע מיר צוווארטן.
אט דא אף דער סטאנציע מוז איך אראפקריכן אף א מינוטקעלע, א
שמועס טאן מיטן נאטשאלניק סטאנציע, ער זאל מיר זאגן אקוראט,
וויפל האבן מיר נאך קיין באראנאוויטש. דאס הייסט, פארן פאר איך
ווייטער, נאר אין באראנאוויטש מוז איך אפשטייגן און כאפן אן אנדער
פאיעזד...
    
העלפט נישט. מע מוז ווארטן. דער קאמינקער פארשוין גייט ריידן
מיטן „נאטשאלניק סטאנציע״ מכח באראנאוויטש, און דער עולם דערווייל טוט זיך א שמועס־איבער וועגן דעם קאמינקער יידן מיט דער קא־מינקער געשיכטע:
    
— געפעלט אייך דאס יידל?
    
― א ווויל יידל.
    
— א יאדערדיקס.
    
— האט אין זיך רייד.
    
― די צונג נישט פיקן.
    
― און די מעשה?
    
― א שיינע מעשה.
    
― נאר א קורצע.
    
אגב, געפינען זיך אזעלכע, וואס זאגן, אז בא זיי האט זיך אויך
געטראפן אזא געשיכטע. דאס הייסט, נישט דווקא פונקט אזא געשיכטע,
נאר כמו עפעס ווי אף דעם אופן. און מחמת איטלעכן ווילט זיך זייער
דערציילן זיין געשיכטע, ווערט אין וואגאן א שטיקל יריד. ביז עס
קומט־אריין דער קאמינקער ייד. און אז עס קומט־אריין דער קאמינקער
ייד, ווערט שטיל, און אלע שפארן זיך צונויף, ווי א וואנט, און מע
הארכט די קאמינקער געשיכטע מיט קאפ און מיט מח.
    
― ווו־זשע האלטן מיר? האבן מיר שוין געפטרט, ברוך השם, א
יידן, וואס הייסט קיווקע. איא? אזוי מיינט איר? האט איר א טעות,
מיינע ליבע יידן. עס גייט־אוועק א האלב יאר אדער א יאר, איך וועל
אייך נישט זאגן אקוראט, איז זיך מיישב א ייד, וואס הייסט קיווקע,
און שיקט־אריין, וואס ארט אייך, א בריוול, טאקע אף מיין זיידנס
נאמען: „ראשית, שרייבט ער, בקשתי להודיע, אז איך בין, ברוך השם,
געזונט, גיב גאט דאס נעמלעכע פון אייך צו הערן. והשנית, שרייבט ער,
בין איך געבליבן אן א גראשן בא דער נשמה און אן שום טועכץ אין
א פרעמד ארט, צווישן דייטשן. זיי פארשטייען נישט מ יי ן שפראך,
און איך פארשטיי נישט  ז יי ע ר  לשון. און ווו צו פארדינען איז
נישטא, כאטש לייג זיך און שטארב. על כן, שרייבט ער, בקשתי לשלוח...״
איר פארשטייט א חכם? מע זאל אים שיקן, הייסט עס, געלט! האט מען
זיך מן הסתם גוט אויסגעלאכט, צעריסן, וואס ארט אייך, דאס בריוול,
אף צען חלקים און פארגעסן די מעשה. גייט נישט אוועק קיין דריי
וואכן, קומט־אן ווידער א בריוול, ווידער פונעם בר־מינן, פון קיווקען
הייסט עס, און ווידער אפן זיידנס נאמען, און ווידער „בקשתי להודיע״,
און ווידער א מאל „בקשתי לשלוח״, נאר דער דאזיקער „בקשתי לשלוח״
— מיט גאנצע טענות: „סטייטש, שרייבט ער, וואס האט מען געהאט
צו אים? נעכיי־בי וואלט מען אים, זאגט ער, שוין בעסער אפגעשמיסן.
די שמיץ וואלטן זיך, זאגט ער, שוין לאנג פארהיילט, און ער וואלט
זיך געבליבן בא זיין פרנסה, ווי פריער, נישט ארומגיין, זאגט ער, צווישן
די דייטשן שלינג־און־שלאנג און געשוואלן ווערן פאר הונגער״...
    
באקומען אזא מין בריוול, האט דער זיידע, עליו השלום, געשיקט
רופן צו זיך די שטאט: „וואס טוט מען? א ייד שטארבט פון הונגער.
מע מוז אים עפעס שיקן״... און אז רב ניסל שאפירא זאגט, קאן מען
קיין חזיר נישט זיין... האט מען זיך גאנץ פיין צונויפגעלייגט (מער פון
אלעמען האט געגעבן דער זיידע אליין, וואס פארשטייט איר דא נישט?)
און מע האט אים, וואס ארט אייך, ארויסגעשיקט אביסל געלט — און
ווידער פארגעסן, אז ס׳איז געווען אמאל א ייד, וואס האט געהייסן
קיווקע.
    
קיווקע אבער האט  נ י ש ט  פארגעסן, פארשטייט איר מיך, אז
ס׳איז דא א שטאט, וואס הייסט קאמינקע. עס גייט אוועק ווידער א האלב
יאר, אדער א יאר, איך וועל אייך נישט זאגן אקוראט, קומט נישט אן,
מיינט איר, פון אים ווידער א בריוול? און ווידער אפן זיידנס נאמען,
און ווידער „בקשתי להודיע״, און ווידער א מאל „בקשתי לשלוח״,
שוין דאנקען גאט מיט א מזל־טוב. „באשר בכן, ― שרייבט ער אין
בריוול, ― אזוי ווי ער איז נישט לאנג א חתן געווארן, נעמט זייער א
וווילע כלה, א טאטנס א קינד און פון א שיינער משפחה, על כן, „בקשתי
לשלוח״, זאל מען אים, הייסט עס, צושיקן צוויי הונדערט רייניש, וואס
ער האט צוגעזאגט איינלייגן נדן. אנישט, זאגט ער, איז דער שידוך
קיין שידוך נישט״... וואס זאגט איר אף דעם אומגליק? קיווקע וועט
חלילה בלייבן אן א כלה! וואס טויג אייך, מע האט זיך מיטן בריוול
ארומגעטראגן איבער קאמינקע, ווי מיט עפעס רעכטס, און דער עולם
האט געלאכט, זיך ממש געהאלטן בא די זייטן. חוכא וטלולא איז געווען
אין שטאט: „מזל־טוב אונדז״... „קיווקע איז א חתן געווארן״... „געהערט? צוויי הונדערט רייניש נדן״... „א טאטנס א קינד״... „כא־כא־כא״...
    
דער כא־כא־כא האט אבער לאנג נישט געדויערט, ווארעם אין א
פאר וואכן ארום קומט־אן, וואס ארט אייך, א בריוול, ווידער פון אים,
און ווידער צום זיידן, שוין אן א „בקשתי להודיע״, נאר מיט א „בקשתי
לשלוח״ אליין. „עס ווונדערט אים, שרייבט ער, וואס מע האט אים נאך
נישט ארויסגעשיקט די צוויי הונדערט רייניש, וואס ער האט צוגעזאגט
איינלייגן. טאמער שיקט מען אים נישט ארויס, זאגט ער, באלד צוויי
הונדערט רייניש, ווערט ער אויס חתן, און פאר בזיון בלייבט אים
איבער, זאגט ער, נאר איין זאך: אדער דערטרינקען זיך אין טייך, אדער
קומען צו פארן מיטן בייטשל אהיים, קיין קאמינקע״...
    
די דאזיקע לעצטע ווערטער זיינען אריין דעם עולם, וואס ארט
אייך, אין נאז אריין, און מע האט אויפגעהערט צו לאכן, און דעם זעלבן
אויפדערנאכט איז געווען באם זיידן אן אסיפה פון די פארנעמסטע בעלי־בתים אין שטאט, און ס׳איז געבליבן, אז עטלעכע שיינע יידן, און דער
זיידע בתוכם, זאלן נעמען די פאטשיילעס און מחילה לאזן זיך איבער
דער שטאט און צונויפמאכן פון קיווקעס וועגן נדן. א ברירה האט מען
געהאט? האט קיין יסורים נישט. מע האט אים נאך געמוזט אנשרייבן
א מזל־טוב אויך און צוווינטשעווען דעם חתן, ס׳זאל זיין אין א מזלדיקער שעה, ער זאל זיך מיט איר עלטערן אין עושר און אין כבוד און
דערלעבן קינדס־קינדער, ווי געוויינטלעך. וואס האט מען גערעכנט? ער
וועט חתונה האבן, וועט דאס אים פארדרייען דעם קאפ, וועט ער במילא
פארגעסן, אז ס׳איז דא א קאמינקע אף דער וועלט. צום סוף ― ווער?
וואס? אדרבה. ס׳איז נישט אוועקגעגאנגען קיין האלב יאר, אדער א
יאר ― איך וועל אייך נישט זאגן אקוראט, ― קומט נישט אן, מיינט
איר, פון אים ווידער א מאל א בריוול? וואס איז ווייטער? „באשר בכן,
אזוי ווי ער האט חתונה געהאט, שרייבט ער, און האט דווקא געטראפן,
גאט האט אים צוגעשיקט, זאגט ער, א ווייבל אף אלע יידישע קינדער
געזאגט געווארן. נאר וואס דען? מיט אלע מעלות, זאגט ער, קאן נישט
זיין. האט זי א טאטן ― מעג ער זיין די כפרה. א ליגנער, א דרייער,
א שווינדלער, אן אמתער באנדיט. ער האט אויסגענארט, שרייבט ער,
בא אים די צוויי הונדערט רייניש און האט אים ארויסגעטריבן מיטן
ווייב אף דער גאס. על כן, שרייבט ער, „בקשתי לשלוח״ ― זאל מען
אים, הייסט עס, ארויסשיקן תיכף ומיד אנדערע צוויי הונדערט רייניש.
אנישט, זאגט ער, קומט אים אויס אדער נעמען אריינווארפן זיך א
לעבעדיקער אין טייך־אריין, אדער קומען צו פארן צוריק אהיים מיטן
בייטשל״...
    
דאס האט שוין דער שטאט פארדראסן טאקע נישט אף קאטאוועס.
צוויי מאל נדן? ― דאס איז דאך שוין עפעס טאקע מעשה פארך! און
ס׳איז געבליבן, מע זאל אים אף זיין בריוו נישט ענטפערן גארנישט.
איז זיך מיישב קיווקע און ווארט־אפ א וואך צוויי אדער דריי און שיקט־אריין, וואס ארט אייך, ווידער א בריוו, און אלץ אף מיין זיידנס נאמען:
„אזוי און אזוי, וואס טראכט מען זיך? פאר וואס שיקט מען אים נישט
ארויס די צוויי הונדערט רייניש? ער וועט אפווארטן, שרייבט ער, נישט
מער ווי אנדערטהאלבן וואכן, און אז מע שיקט אים נישט ארויס, זאגט
ער, דאס געלט, האט אים קאמינקע פאר א גאסט, אם ירצה השם, גאר
אין גיכן״. און לאזט נאך אויס דעם בריוו מיט א „ונאמר אמן״. א
שייגעץ קאן!
    
ווי, פארשטייט איר, האט דאס געברענט און געבראטן איטלעכן
באזונדער? נאר וואס האט מען געקאנט טאן? ווידער א מאל אן אסיפה
באם זיידן אין שטוב, און ווידער א מאל שיינע בעלי־בתים מיט א פאטשיילע איבער דער שטאט. דער עולם האט זיך אפילו, וואס ארט אייך,
שטארק געקנייטשט, קיין חשק געהאט צו געבן געלט צוליב אזא כל־בוניק.
נאר ס׳איז עפעס א תירוץ ― אז רב ניסל שאפירא זאגט געבן, קאן מען
קיין חזיר נישט זיין. נאר א תנאי האט יעדער אויסגענומען, אז דאס גיט
ער צום לעצטן מאל. דער זיידע אליין האט אויך גאר אנדערש נישט
גערעכנט, אז דאס איז שוין דאס לעצטע מאל. און אזוי האט מען אים
טאקע אנגעשריבן, קיווקען הייסט דאס, בפירוש מיטן הארבן ווארט, אז
דאס שיקט מען אים ד א ס  ל ע צ ט ע  מ א ל, און אז מער זאל
ער פון קיין געלט גאר נישט דערוועגן מזכיר זיין אפילו. אוודאי האט ער
זיך שטארק איבערגעשראקן, דער גנב, ווי מיינט איר? איינמאל אונטער
א יום־טוב קומט נישט אן פונעם תנא (צום זיידן, געוויינטלעך) ווידער
א מאל א בריוול? וואס איז היינט? „באשר בכן, ― שרייבט ער, ―
אזוי ווי ער איז זיך צונויפגעקומען אין בראד מיט איינעם א דייטש,
זייער א לייטישן מענטשן און אן ערלעכן, און האט געשלאסן, זאגט ער,
מיט אים שותפות, א פאיאנס־געשעפט, און דאס געשעפט איז, זאגט ער,
זייער א גוט געשעפט און א ראיעל געשעפט, מע קאן, זאגט ער, דערפון
האבן זייער שיין פרנסה, ― על כן בקשתי לשלוח, זאל מען אים, הייסט
עס, צושיקן, למען השם, פיר הונדערט מיט פופציק רייניש. און טאקע
באלד, מע זאל נישט „מעדליווען״, זאגט ער, מיטן געלט. ווארעם דער
שותף, שרייבט ער, וויל נישט ווארטן, ער האט, זאגט ער, אנדערע
שותפים, צען פאר איינעם, און טאמער חלילה נעמט ער נישט דאס געשעפט, בלייבט ער אן א געשעפט, און וויבאלד ער בלייבט אן א געשעפט,
קומט אים אויס, זאגט ער, נאר אריינווארפן זיך אין טייך אריין, אדער
קומען צוריק אהיים מיטן בייטשל״ ― דער אלטער נוסח! אין לאזן
לאזט ער אויס מיט אן אנצוהערעניש, אז באם מע שיקט אים נישט
ארויס ביז אין צוויי וואכן צייט די פיר הונדערט מיט פופציק רייניש,
וועט זיי קאסטן טייערער, ווארעם זיי וועלן אים דארפן אומקערן פאר
הוצאות פון בראד קיין קאמינקע און צוריק פון קאמינקע קיין בראד ―
א כל־בוניק קאן!
    
באדארף מען אייך נאך דערציילן, וואס פאר א פארשטערטן יום־טוב די שטאט האט געהאט? און איבערהויפט ― דער זיידע מיינער!
ער, עליו השלום, האט נעבעך געהאט, וואס ארט אייך, דעם גרעסטן חלק!
ווארעם אז ס׳איז געקומען נאך יום־טוב צו דער אסיפה, האט דער עולם
אנגעהויבן אונטערמורמלען און טענהן: „גענוג! ביז וואנעט איז דער
שיער צו צאפן געלט? אלצדינג דארף דאך זיין מיט א מאס. קרעפלעך
עסן קאן אויך נמאס ווערן. אייער קיווקע וועט אונדז מאכן פאר קבצנים!״... אזוי טענהט די שטאט. ענטפערט דער זיידע: „וואס עפעס
מ יי ן קיווקע?״ זאגן זיי: „וועמענס דען? וועמענס אויפטו איז דאס
געווען, אז דער ממזר זאל פלוצעם באקומען אפאפלעקציע אין טורמע?״...
    
פון די ווערטער האט מיין זיידע ארויסגעזען (געווען א ייד א חכם),
אז ס׳איז דברים בטלים, קיין געלט וועט מער די שטאט נישט געבן. האט
ער זיך א ווארף געטאן צו נאטשאלסטווע ― נאטשאלסטווע ליגט דאך
אויך אין קוואס גלייך מיט אלע, ― טאמער וועלן זיי געבן כאטש עפעס
צושטייער? ― ווער? וואס? א נעכטיקער טאג! א גוי איז נישט קיין
ייד. א גוי נעמט זיך נישט צום הארצן. און, וואס ארט אייך, ער האט
נעבעך געמוזט, במחילה כבודו, דער זיידע הייסט עס, צעגארטלען זיך
און אוועקשיקן זיינע אייגענע עטלעכע גילדן צום דאזיקן רוצח, ימח
שמו. און א בריוו האט ער אים אוועקגעשריבן, א רעכטן בריוו (מיין
זיידע, עליו־השלום, אז ער האט געוואלט, האט ער געקאנט!). אינעם דאזיקן בריוו האט ער אים, וואס ארט אייך, גוט אויסגעשייגעצט, וויפל
ס׳איז אין אים אריין. ער האט אים אנגערופן כל־בוניק, און הולטיי,
און עם־הארץ, און פושע־ישראל, און בלוטצאפער, און פיאווקע, און
רשע מרושע, און מומר להכעיס, און וואס איר ווילט. און אנגעזאגט
האט ער אים איין מאל פאר אלע מאל, אז מער זאל ער זיך גאר נישט
דערוועגן שרייבן קיין בריוולעך און נישט מזכיר זיין אפילו פון קיין
געלט. און האט אים דערמאנט, אז ס׳איז דא א גאט אף דער וועלט,
וואס זעט אלצדינג און ווייס אלצדינג און צאלט בכפל־כפלים. און אויסגעלאזט האט ער דעם בריוו (פארט א יידיש הארץ!) מיט תחנונים, מיט
א געבעט הייסט עס, ער זאל רחמנות האבן אף זיינע אלטע יארן און
זאל נישט אומגליקלעך מאכן א שטאט מיט יידן, ובזכות זה וועט אים
  
דער אייבערשטער העלפן, ער וועט דארט מצליח זיין ווו ער וועט זיך
קערן און ווענדן. אט אזא מין בריוו האט אים דער זיידע, עליו השלום,
אוועקגעשריבן און אונטערגעחתמעט האט ער זיך מיטן גאנצן נאמען
בפירוש: „ניסל שאפירא״ ― און דאס איז געווען פון אים, ער זאל מיר
מוחל זיין, די גרעסטע נארישקייט, ווי איר וועט באלד הארכן, וואס ארט
אייך, פון דער געשיכטע ווייטער.
    
דא האט דער קאמינקער ייד ווידער א מאל זיך אפגעשטעלט,
ארויסגענומען דעם פארטאבאק, פאוואלינקע פארדרייט א פאפיראס,
פאררייכערט און שטארק פארצויגן זיך, איין מאל און צוויי מאל און
דריי מאל, גאר נישט געקוקט דערויף, וואס דער עולם איז נייגעריק,
גייט־אויס מיט אלע כחות, מע וויל שוין וויסן דעם שפיץ. נאכדעם ווי
ער האט זיך אביסל אנגערייכערט און אויסגעהוסט, האט ער גוט אויסגעשנייצט די נאז, פארקאטשעט איבעראנייס די ארבל און אנגעהויבן
מיטן זעלבן טאן, וואס פריער:
    
― איר קערט אוודאי מיינען, מיינע ליבע יידן, אז דער כלב
שבכלבים האט זיך שטארק איבערגעשראקן פאר מיין זיידנס בריוו? עס
הייבט זיך גאר נישט אן. עס גייט נישט אוועק קיין האלב יאר, אדער
א יאר ― קומט אן, וואס ארט אייך, פון דעם משומד אזא מין מכתב:
„ראשית בקשתי להודיע, אז מיין שותף דער דייטש, קומען זאל אף אים
א בייזער חלום, האט מיך באשווינדלט, באנומען פון קאפ ביז די פיס
און ארויסגעווארפן פון געשעפט. האב איך אפילו געוואלט איינגעבן
אף אים, פארפירן א פראצעס, האב איך אבער געזען, אז ס׳איז א נעכטיקער טאג. אנהייבן זיך לאדן מיט א דייטש — דארף מען זיך געזעגענען מיטן לעבן. זיי זיינען אזעלכע ממזרים, אז מע טאר נישט שטיין
אין זייערע דלית אמות! בין איך געגאנגען און האב בעסער אפגעדונגען
א געוועלב, טאקע נעבן זיין געוועלב, א טיר נעבן א טיר, און איך עפן
א ניי געשעפט, אויך פון פאיאנס, און מיט גאטס הילף, איך וועל דעם
דייטש באגראבן, ער וועט בא מיר עסן די ערד! נישטמער ― איין זאך,
וואס מע דארף האבן דערצו פאדעם, צום ווייניקסטן ― טויזנט רייניש.
על כן בקשתי לשלוח״... אזוי שרייבט ער, קיווקע הייסט עס, און לאזט־אויס דעם בריוו מיט די ווערטער: „און באם איר שיקט מיר נישט ארויס
אין אכט טאג ארום די טויזנט רייניש, שיק איך אפ, זאגט ער, אייער
לעצטן בריוו, וואס איז געחתמעט מיט אייער אייגענער האנט: „ניסל
שאפירא״, גלייך אין דער גובערניע אריין, און דערצייל זיי אויס די
גאנצע מעשה פון אל״ף ביז תי״ו: ווי אזוי איך האב באקומען אין טורמע
די אפאפלעקציע, ווי אזוי איך בין נאכדעם אפן הייליקן ארט אויפגעשטאנען תחית־המתים, ווי אזוי שמעון דער בעל־עגלה האט מיך געבראכט
בשלום קיין בראד, און ווי אזוי איר האט מיר ארויסגעשיקט עטלעכע
מאל לא־יחרץ־געלט. אלצדינג וועל איך זיי, זאגט ער, אויסדערציילן,
לאזן זיי וויסן, אז מיר האבן א גרויסן גאט און קיווקע איז נישט געשטארבן״...
    
געפעלט אייך, אשטייגער, אזא מין ברוך־הבא?! ווי נאר דער זיידע,
עליו השלום, האט איבערגעלייענט דעם דאזיקן זיסן בריוו, אזוי איז
אים באלד געווארן שלעכט, וואס ארט אייך, אף צו חלשן. עס האט אים
אפגענומען, נישט פאר מיר געדאכט... יידן, מיר שטייען? ווו זיינען מיר?
    
— סטאנציע באראנאוויטש... סטאנציע באראנאוויטש...
    
אזוי רופן־אויס די קאנדוקטארן, לויפנדיק איינס נאך דאס אנדערע
פארביי די פענצטער פון אונדזער וואגאן.
    
דערהערט דעם נאמען „באראנאוויטש״, שפרינגט־אויף אונדזער
קאמינקער ייד פון ארט, טוט זיך א כאפ צו זיין פעקל, עפעס א מין זאק,
אנגעשטופט גאט ווייס מיט וואס, שלעפט אים מיט אלע כחות און לאזט
זיך צו דער טיר. איין מינוט ― און ער איז שוין מיט ביידע פיס אף
דער פלאטפארמע, שוויצט און שטופט זיך מיטן זאק צווישן עולם, טוט
א קוק אריין יעדן איינציקן אין פנים אריין:
    
― באראנאוויטש?
    
― באראנאוויטש.
    
עס כאפט דעם אנבליק, ווי בא קידוש־לבנה:
    
— שלום עליכם?
    
— עליכם שלום!
    
א סך פון אונדזער וואגאן (און איך אויך בתוכם) לויפן אים נאך
פון הינטן און כאפן אים בא די פאלעס:
    
― פעטער! ס׳איז בלאטע! מיר וועלן אייך נישט אפלאזן. איר מוזט
אונדז זאגן ― וואס איז געווען דער סוף פון דער געשיכטע?
    
— וואסער סוף? ס׳איז ערשט אן אנהייב! לאזט מיך אפ! וואס
ווילט איר? איך זאל פארשפעטיקן איבער אייך דעם פאיעזד? מאדנע
יידן! איר הערט דאך: באראנאוויטש! סטאנציע באראנאוויטש!
    
און איידער מיר קוקן זיך ארום, איז שוין נישטא קיין זכר אפילו
פון דעם קאמינקער יידן.
    
פארברענט זאל ווערן די סטאנציע באראנאוויטש!
  
ענדע געשיכטע נומער דריי.
  
געשריבן אין יאר 1909
    
 געשיכטע נומער פיר
    
  צ ו ג ע נ ו מ ע ן
    
― איר זאגט דאס? איך וועל אייך דערציילן א שענערע זאך. פאראן
בא אונדז איינער פינקלשטיין. א ייד א גביר. אן אדיר. האט ער צוויי
בנים. דאכט זיך מיר, ווען איך האב זיין געלט, וואלט איך א שפיי געטאן
אפן גאנצן טארעראם. וויפל, מיינט איר, האט אים אפגעקאסט? לאמיר
דאס פארמאגן ביידע כאטש האלב!...
    
― אלדי שווארצע יאר! איך האב עס נאך געזאגט פאראיארן. אט
וועט איר זען, האב איך געזאגט, אז העכער האלב וועלן זיך אויסשמדן.
    
― דאס אייגענע, וואס איך. בא אונדז איז געווען איינער מארשאק,
איז ער אויסגעווען ווו די וועלט האט אן עק. אין ערגעץ ניט צוגעלאזט.
איז ער געגאנגען און האט זיך אוועקגעסמט...
    
― הלוואי איך זאל ליגן זאגן, האב איך געזאגט, אט וועט איר
זען, זאג איך, אז מע וועט זיך געבן א נעם בא אונדז צום שמדן, וועט
ניט בלייבן איין ייד, צו אלדי שווארצע יאר! וואס דען? ס׳איז, אפנים,
אן אופן גאר איבערצוטראגן די צרות מיט די פראצענטן מיט די צירקולארן? אלע טאג, אלע טאג א נייער צירקולאר. וויפל יידישע קינדער,
אזוי פיל צירקולארן. אט וועט איר זען, האב איך געזאגט, ווי מע וועט
זיך דערשפילן, אז מע וועט גאר אויפהערן צונעמען. א סימן האט איר,
נעמט, למשל, שפאלע. שפאלע — א יידישע שטאט? איא?
    
— למאי נעמיראוו? אט האב איך א בריוו פון נעמיראוו, שרייבט
מען מיר פון דארטן זייער מיאוסע זאכן!...
    
― און אין לובען, מיינט איר, איז בעסער?
 
 