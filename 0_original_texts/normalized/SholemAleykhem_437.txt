 
 מאטל פייסי דעם חזנס: 1\. 19: די כאליאסטרע 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
די כאליאסטרע
  
― א. ―
    
איר זייט דאך שוין באקאנט מיט דער כאליאסטרע. דאס איז אונדזער שכנה פעסיע מיט איר מאן דעם איינבינדער (ער הייסט משה), מיט
זייערע אכט קינדערלעך, וואס יעדער האט בא זיי, ווי איך האב אייך שוין
אמאל דערציילט, אן אנדער צונעמעניש. דער קלענערער פון אלע איז אין
מיינע יארן (ניין, דאס צענטע). מע רופט אים „ושתי״. דאס הייסט, דער
אמתער נאמען זיינער איז הערשל, נאר מחמת ער האט א גאלי אפן
שטערן, האבן אים די עלטערע א נאמען געגעבן „ושתי״. איך האלט פון
„ושתין״. איך האב אים ליב דערפאר, וואס ער וויינט נישט. וויפל איר
זאלט אים נישט שלאגן, נעמט ער צו ווי א שוואם. עס נעמט אים נישט
קיין קויל. איינמאל האט ער צעריסן א פרעמדן סדור, האט אים זיין
טאטע, משה דער איינבינדער, געשלאגן מיטן ברעטל, וואס מע שניידט
אף דעם פאפיר. „ושתי״ האט נאך דעם גוט געקרענקט צוויי טאג כסדר.
איר קאנט פארשטיין, אז ער האט זיך אפגעזאגט פון בולקע. מע האט
שוין ניט געהאלטן פון זיין לעבן. די מאמע זיינע, אונדזער שכנה פעסיע,
האט אים שוין באוויינט, און דער פאטער איז ארומגעגאנגען אן א קאפ.
אלע האבן געמיינט, אז ס׳איז אן עק, אויס „ושתי״! צום סוף ― גארנישט. אפן דריטן טאג האט „ושתי״ געבעטן ברויט און געגעסן ווי נאך
א תענית. עסן האבן זיי ליב אלע, זיי האלטן פון דער אכילה. „די הונגעריקע טשערעדע״ ― אזוי רופט זיי די מוטער אליין, פעסיע הייסט עס.
פעסיע איז א יידענע זייער א וווילע, נאר א ביסל צו דיק. זי האט דריי
גיידערס. איך האב זי שוין עטלעכע מאל אראפגעכאפט אף פאפיר. האט
איינמאל דערזען „ושתי״, האט ער ארויסגעכאפט בא מיר דאס געמאלעכץ און האט דאס באוויזן אף טשיקאוועס דער מאמע זיינער. האט
זי געלאכט. איז געוואר געווארן מיין ברודער אליהו, האט ער מיר געוואלט איינטיילן פאר די „מענטשעלעך״, ווי זיין שטייגער איז. א גליק,
וואס פעסיע אליין האט זיך איינגעשטעלט פאר מיר. „א קינד, זאגט זי,
מאכט זיך נאריש, נישט כדאי זיך אפעסן דאס הארץ״. לאנג לעבן זאל
זי, פעסיע. איך האב זי ליב. איך האב נאר פיינט, אז זי קושט זיך. אז זי
איז געקומען קיין אנטווערפן, האט זיך מיך ארומגעכאפט קושן, ווי אן
אייגן קינד. מיט אלעמען האט זי זיך געקושט. מער פון אלע, געוויינטלעך,
מיט דער מאמען. די מאמע, אז זי האט זי דערזען, איז גלייך ווי דעם
טאטן פון יענער וועלט: זי האט זיך אזוי צעוויינט, אז מיין ברודער
אליהו איז אנגעפאלן אף פעסיען, אז איבער איר מאכט די מאמע א תל פון
די אויגן און קאן נישט גיין צום דאקטער... גיין צום דאקטער ― דאס
מוז יעדער, ווער עס קומט אהער קיין אנטווערפן. דאס ערשטע, וואס
איינער פרעגט באם אנדערן, איז: „זייט איר שוין געווען באם דאקטער?״... „וואס האט אייך געזאגט דער דאקטער?״... אפילו די
„עזרה״, אז מע קומט צו איר צו גיין, שיקט זי באלד אפ צום דאקטער.
אז מיר זיינען געקומען אהין דאס ערשטע מאל, האט די מאמע נאר וואס
געוואלט אנהייבן דערציילן די מעשה: ווי אזוי איר מאן איז געווען
כל ימיו א חזן אין דער קצבישער שול... ווי אזוי ער האט זיך פארקילט
און קראנק געווארן... ווי אזוי זי האט אלצדינג פארקויפט, אבי ראטעווען דעם טאטן... ווי אזוי דער טאטע איז געשטארבן און זי איז
געבליבן אן אלמנה מיט צוויי קינדער יתומים... איינעם האט זי, ברוך
השם, חתונה געמאכט, אריינגעגעבן אין א שמאלץ־גרוב... די שמאלץ
איז אויסגערונען, די גרוב איז געבליבן... נאכדעם, ווי אזוי מיר האבן
פארקויפט דאס לעצטע שטיקל חיות, אונדזער האלבע שטוב, און געלאזט
זיך קיין אמעריקע... נאכדעם, ווי אזוי מיר האבן געגנבעט די גרענעץ
הינטער בראד, שיער ניט געהרגעט געווארן אין א פינצטערער נאכט,
און האבן פארלארן דאס גאנצע ביסל גוטס, דאס בעטגעוואנט ― וואס
וועלן מיר טאן איצט אן בעטגעוואנט אין אזא ווייט לאנד?...
    
אזוי טענהט די מאמע פאר דער „עזרה״, און די „עזרה״ הערט, און
דאס מיידל, וואס זיצט באם טיש (פריילן זייטשיק הייסט דאס מיידל),
פארשרייבט איטלעכס ווארט, וואס די מאמע זאגט, אין א בוך אריין.
די מאמע האט נאך צו דערציילן און צו דערציילן, רופט זיך אן צו איר
 איינער פון דער „עזרה״:
    
― אלזא, פארט איר קיין אמעריקע?
    
זאגן מיר:
    
― פארשטייט זיך, נישט קיין יעהופעץ, קיין אמעריקע.
    
רופט זיך אן צו אונדז יענער, וואס פון דער „עזרה״:
    
― זייט איר שוין געווען באם דאקטער?
    
זאגן מיר:
    
― וואסער דאקטער?
    
רופט זיך אן צו אונדז יענער, וואס פון דער „עזרה״:
    
― אט האט איר אן אדרעס. גייט זיך דורך, ראשית חכמה, צום
דאקטער, וועט ער באטראכטן אייערע אויגן.
    
דערהערט דאס ווארט „אויגן״, טוט מיין ברודער אליהו א קוק אף
דער מאמען און ווערט טויט ווי די וואנט...
    
וואס האט ער זיך אזוי דערשראקן?...
  
― ב. ―
    
שוין, דאנקען גאט. מיר זיינען שוין אלע געווען באם דאקטער, נאר
די מאמע נאך נישט. די מאמע וועט זיין שפעטער. מיין ברודער אליהו
האט מורא. זי האט די לעצטע צייט צופיל געוויינט... דער דאקטער
האט אונדז אריינגעקוקט אין די אויגן אריין און אנגעשריבן אונדז עפעס
אף א פאפיר און פארחתמעט אין א קאנווערט. האבן מיר זיך תחילת
זייער דערשראקן. מיר האבן געמיינט, אז דאס האט ער אונדז פארשריבן
א רפואה צו די אויגן. פרעגן מיר אים: וואס האט ער אונדז פארשריבן?
ווייזט ער אונדז מיט דער האנט אף דער טיר. שטויסן מיר זיך, אז מע
הייסט אונדז גיין... קומען מיר צו דער „עזרה״ און ווייזן איר דאס
געשריפטס פונעם דאקטער. נעמט דאס מיידל (פריילן זייטשיק) און
עפנט אויף דאס קאנווערטל און לייענט איבער און מאכט צו אונדז:
    
― איך קאן אייך אנזאגן א בשורה: דער דאקטער זאגט, אז איר
האט געזונטע אויגן.
    
אוודאי איז דאס פאר אונדז א בשורה! וואס טוט מען אבער מיט
דער מאמע? זי הערט ניט אויף צו וויינען. טענהן מיר מיט איר:
    
― וואס טוסטו? טאמער חלילה וועט דער דאקטער פארבראקעווען דיר די אויגן?
    
― הערסטו? אט דאס וויין איך דאך!...
    
אזוי ענטפערט די מאמע און לייגט צו צו די אויגן א פלעסטערל.
דאס פלעסטערל האט איר געגעבן אן עמיגראנט א פעלדשער. ער איז
זייער נישט קיין שיינער. ער האט משונה־מאדנע ציין, נאר ער בחורט
זיך. ער טראגט א מעשענעם זייגער מיט א זילבערנער קייט מיט א רוקער,
און א גאלדן רינגל אף דער האנט. ער הייסט נישט קיין שיינעם נאמען:
„ביבער!״ געקומען איז ער אהער קיין אנטווערפן מיט דער כאליאסטרע.
אפן וועג האט ער זיך מיט זיי באקענט. זיי האבן אינאיינעם געגנבעט די
גרענעץ. קיין נסים ונפלאות, ווי מיט אונדז, האט זיך זיי נישט געטראפן.
הרגענען האט מען זיי נישט געוואלט, קיין בעטגעוואנט האט מען בא זיי
נישט צוגענומען, נאר זיי זיינען גלאט פארשווארצט געווארן. זיי האבן
געהאט, זאגן זיי, צו זינגען און צו זאגן. זיי זיינען דורכגעגאנגען, זאגן
זיי, א שוויץ־באד אין האמבורג. וואס זיי דערציילן זיך אן פון דעם
האמבורג! די האר שטעלן זיך קאפויר! סדום איז א הונט אקעגן
האמבורג! מע באגייט זיך דארטן, זאגן זיי, מיט די עמיגראנטן א סך
ערגער ווי בא אונדז מיט ארעסטאנטן. ווען נישט אט דער פעלדשער
(ביבער), וואלטן זיי דארטן אומגעקומען. ער איז זיי געשטאנען אין
זייערע נויטן. ער, ביבער, איז א גרויסער עזות־פנים. ער דערציילט, ווי
אזוי ער האט זיך גערעכנט מיט די דייטשן, איז א שרעק! ער האט זיך,
זאגט ער, אויסגעשמועסט מיט זיי דווקא אף רוסיש. רוסיש, זאגט ער,
קאן ער גוט. א סברא, אז נאך בעסער פון אונדזער פיניען. פיניע דרינגט,
אז אלצדינג, וואס דער ביבער דערציילט אונדז, וואלט געווען זייער שיין,
ווען ס׳זאל זיין אמת. אונדזער חבר פיניע האט פון דער ערשטער מינוט
אן געווארפן אן אומחן אף דעם פעלדשער ביבער. ער האט געמאכט אף
אים א לידל. אז פיניע האט ניט ליב א מענטשן, מאכט ער אף אים א
לידל. אויב איר ווילט, קאן איך עס אייך איבערזאגן:
    
 אונדזער פעלדשער ביבער
    
 איז א גרויסער גיבור
    
 אף דערציילן זאכן.
    
 ס׳קאן זיך אמאל מאכן
    
 (פופציק מאל א טאג),
    
 טוט ער זיך א זאג
    
 א גרויסן ליגן
    
 פון דרך־שלום וועגן.
  
― ג ―
    
ביבער, אט דער פעלדשער, וואס איך דערצייל אייך, האט זיך אונטערגענומען צו־רעכט מאכן דער מאמע די אויגן. ער זאגט, אז קיין
דאקטער אין דער וועלט וועט נישט געפינען אף זיי קיין חסרון. ערשטנס,
ווייס ער די קונץ נאך פון דער היים. ער איז א פעלדשער, און א פעלדשער
איז דאך א האלבער דאקטער. און חוץ לזה, איז ער געווען אין „דייטשנלאנד״ און האט זיך צוגעקוקט, וואס מע טוט מיט די עמיגראנטן, זיי
זאלן האבן געזונטע אויגן. ער זאגט, אז מע מאכט ממש פון בלינד זעענדיק. פרעגט אים פיניע: „אפשר פארקערט?״... ווערט ער אין כעס
(ביבער איז א גרויסער כעסן). ער שיט אפ פיניען מיט ווערטער. ער זאגט,
אז ער איז צו א גרויסער חכם! צו קלוג פאר אמעריקע! אין אמעריקע,
זאגט ער, האט מען פיינט כיטראקעס! אמעריקע איז א לאנד, ווו מע
ווייס ניט פון קיין חכמות. אין אמעריקע איז געזאגט ― געמיינט, געמיינט ― געזאגט. אין אמעריקע איז א ווארט א ווארט. אמעריקע איז,
זאגט ער, געבויט אף אמת, און אף יושר, און אף גערעכטיקייט, און אף
כבוד, און אף ערלעכקייט, און אף סאוועסט, און אף מענטשלעכקייט,
און אף נאמנות, און אף רחמנות... פרעגט אים פיניע: „און אף וואס
נאך?״... ווערט ביבער נאך מער אין כעס! אן עבירה, וואס מע האט
זיי איבערגעשלאגן סאמע אינמיטן שמועס! מען איז אונדז געקומען זאגן,
אז עמעצער פרעגט זיך נאך אף אונדז אינדרויסן. ווער קאן עס זיין? מיר
גייען ארויס ― געסט! געסט! געסט! אונדזערע מחותנים זיינען געקומען! יונה דער בעקער מיט דער גאנצער משפחה. א נייע כאליאסטרע!
ווידעראמאל א גדולה: מיין שוועגערן ברכה קושט זיך מיט טאטע־מאמע,
מיין ברודער אליהו קושט זיך מיט זיין שווער און מיט די שוואגערס. אף
אים קוקנדיק, כאפט זיך פיניע אויך קושן מיט אונדזערע מחותנים, און
אף אים קוקנדיק, קושט זיך מיט זיי דער פעלדשער אויך. פרעגן זיי:
ווער איז דאס? זאגט ער: איך בין ביבער. שיסט אויס פיניע א געלעכטער... און די מאמע מיינע? די מאמע טוט זיך אירס: זי וויינט!...
מיין ברודער אליהו עקט זיך. ער קוקט אף איר און צופט זיך באם בערדל.
ער קאן איר אבער איצטער גארנישט זאגן: ס׳איז דאך אייגענע, נישט
קיין פרעמדע, מחותנים, און פון איין שטאט. פארוואס זאל מען זי ניט
לאזן א ביסל זיך אויסוויינען?...
    
― ווי אזוי האט איר געגנבעט די גרענעץ און ווו האט מען אייך
באנומען?
    
דאס איז געווען דאס ערשטע, וואס מיר האבן געפרעגט בא אונדזערע מחותנים. און אונדזערע מחותנים האבן פון דעם צו דערציילן גאנצע
פעק! מיר קריכן אבער נישט אין קאפ אריין זייערע מעשיות. איך האב
מיך פארקליבן אין א ווינקעלע מיט מיין שוועגערנס א שוועסטערל. איך
האב אייך אמאל דערציילט פון איר. זי הייסט אלטע און טראגט צוויי
צעפלעך, פון אונטן צונויפגעדרייט, ווי א בייגל. איר דארפט געדענקען,
אז מע האט זי מיר אמאל גערעדט פאר א כלה (בא מיין ברודער אליהו
אף דער חתונה). דעמאלט איז זי אלט געווען ניין יאר. איצט איז זי
שוין אלט צען, דאס עלפטע. אין איינע יארן מיט גאלדעלען, מיט דער
מיידל, וואס איז נעבעך געבליבן זיצן אין אנטווערפן איבער די אויגן.
איך דערצייל אלטען פון גאלדעלען, און פון אירע קראנקע אויגן נעבעך,
און פון מיין חבר מאטל דעם גרויסן, און פון מיין חבר מענדלען, און
פון דער „עזרה״, און פון דעם פריילן זייטשיק, וואס שרייבט אין א בוך,
און פונעם דאקטער, וואס קוקט אין די אויגן. און פון ווין דערצייל איך
איר, פונעם „אליאנץ״, וואס האט פיינט א יידן, און פון קראקע מיט
לעמבערג דערצייל איך איר. און פון דער גרענעץ, ווי אזוי מיר האבן
געגנבעט, און ווי אזוי מיר זיינען קוים ארויס מיטן לעבן. איך לאז נישט
דורך קיין זאך. אלטע הערט מיך אויס מיט גרויסע אויגן. נאכדעם דערציילט זי מיר, וואס זיי האבן געהאט. ווי אזוי איר טאטע האט שוין לאנג
געוואלט פארן קיין אמעריקע, האט איר מאמע נישט געוואלט. און נישט
אזוי די מאמע, ווי די משפחה. די משפחה זאגט, אז אין אמעריקע דארף
מען הארעווען, און איר מאמע איז דערצו נישט געוווינט געווארן. איר
מאמע האט א רעטאנדע. די רעטאנדע האט איר דער טאטע געמאכט נאך
אין די גוטע יארן, אז זיי האבן נאך געהאט א סך געלט. איצט, אז ס׳איז
זיי געווארן שלעכט, און די בעלי־חובות האבן אנגעהויבן צו דעקוטשען,
איז געבליבן, מע זאל פארקויפן אלצדינג און פארן קיין אמעריקע. אז
ס׳איז געקומען צו דער רעטאנדע, מע זאל פארקויפן די רעטאנדע, זאגט
די מאמע: אלצדינג וועט זי פארקויפן, נאר נישט די רעטאנדע. פרעגט
זי דער טאטע: אף וואס דארפסטו די רעטאנדע? אין אמעריקע דארף
מען נישט קיין רעטאנדע! זאגט אים די מאמע: וואס הייסט, אף וואס
דארף איך די רעטאנדע? וויפל יאר האב איך, זאגט זי, געבעטן גאט,
איך זאל מיך דערשלאגן צו א רעטאנדע, קוים דערלעבט א רעטאנדע,
זאל איך איצט נעמען און פארקויפן די רעטאנדע? טאג ווי נאכט האט
מען געהערט בא אונדז נאר רעטאנדע און רעטאנדע! די גאנצע משפחה
(פון דער מאמעס צד) איז זיך צונויפגעקומען. מע האט זיך געקריגט
און געזידלט. עס האט שוין געהאלטן כמעט בא צעגיין זיך, דאס הייסט,
דער טאטע זאל זיך גטן מיט דער מאמען, אלץ איבער דער רעטאנדע.
ווער האט אויסגעפירט? געוויינלעך, די מאמע! מע האט די רעטאנדע
ניט פארקויפט! מע האט מיטגענומען די רעטאנדע, איינגעפאקעוועט די
רעטאנדע באזונדער אין א פעקל, און ביז מיר זיינען געקומען צו דער
גרענעץ איז שוין ניט געווען קיין רעטאנדע...
    
אזוי דערציילט מיר אלטע, און ווייטער וויל איך שוין ניט הערן. מיר
איז נאר געגאנגען צו וויסן, אויב ס׳איז נאך דא א רעטאנדע? דערהערט,
אז ס׳איז שוין ניטא קיין רעטאנדע, בין איך צופרידן. איך נעם אלטען און
גיי מיט איר שפאצירן. איך באווייז איר די שטאט אנטווערפן. זי ווערט
ניט נתפעל. זי האט, זאגט זי, געזען גרעסערע שטעט. וואס זאגט איר אף
איר טאטן? איך פיר זי אף די סטאנציעס, ווו סע שטייען עמיגראנטן.
איך מאך זי באקאנט מיט מיינע חברים. אלטע ווערט נישט נתפעל פון
קיין זאך. זי האלט זיך גרויס. זי איז א גדלנטע. זי איז פון תמיד אן
אזוי... שפעטער גייען מיר אלע אינאיינעם, אונדזער כאליאסטרע און
זייער כאליאסטרע, אין דער „עזרה״. דארט באגעגענען מיר זיך מיט
אונדזער שכנה פעסיע מיט איר כאליאסטרע. אויך גאלדעלען זעען מיר
דארטן. גאלדעלע וויל זיך באקענען נענטער מיט אלטען. אלטע האלט זיך
פון איר פון דער ווייטן. גאלדעלע פירט מיך אפ אף א זייט און פרעגט
מיך, וואס איז מיט דעם מיידל אזוי דער יחוס, וואס סע שטייט איר נישט
אן מיט איר צו ריידן? דערצייל איך איר, אז מע האט מיר פאראיארן
בא מיין ברודער אף דער חתונה גערעדט אלטען פאר א כלה. ווערט זי
רויט, אזוי ווי פייער, און קערעוועט זיך אפ אף א זייט און ווישט זיך
די אויגן...
  
― ד ―
    
וואס זאגט איר אף דעם אומגליק, וואס אונדז האט געטראפן? מיר
זיינען געווען מיט דער מאמע באם דאקטער, ער זאל איר באטראכטן די
אויגן, האט ער איר באטראכט די אויגן און נישט געזאגט גארנישט. ער
האט נאר אנגעשריבן א צעטעלע און אריינגעלייגט אין א קאנווערט.
האבן מיר דעם קאנווערט אוועקגעטראגן צו דער „עזרה״. געקומען צו
דער „עזרה״, האבן מיר דארט נישט געטראפן קיינעם נאך, נאר איין
פריילן זייטשיק, אט די, וואס זי פארשרייבט אלע עמיגראנטן אין בוך
אריין. האט זי מיך באגעגנט מיט א געלעכטער. תמיד לאכט זי, ווען
זי זעט מיך. אלעמאל גיט זי מיר איבער א גרוס פון גאלדעלען און לאכט.
עפנט זי אויף דאס קאנווערטל, טוט א קוק אין צעטל אריין און הערט
אויף צו לאכן, און פארברעכט די הענט. פרעגט בא איר די מאמע: וואס
הערט זיך? זאגט זי: וואס זאל זיך הערן, מיין ליבע יידענע? ס׳איז
שלעכט! דער דאקטער זאגט, אז איר קאנט נישט פארן קיין אמעריקע... מיין שוועגערן ברכה, ווייסט איר דאך, האט א טבע פון חלשן,
איז זי באלד געפאלן חלשות. מיין ברודער אליהו איז געבליבן שטיין אן
א טראפן בלוט אין פנים. די מאמע אליין איז געבליבן א פארשטיינערטע.
זי קאן שוין אפילו נישט וויינען... דאס מיידל (פריילן זייטשיק) האט
זיך א ווארף געטאן נאך וואסער. זי האט אפגעמינטערט ברכהן, געטרייסט
אליהון, אויסגערעדט דאס הארץ דער מאמע און געהייסן קומען מארגן.
אפן וועג זאגט איר מיין ברודער אליהו מוסר, למאי זי האט געוויינט די
גאנצע צייט, און ער דערמאנט איר, וויפל מאל ער האט איר געזאגט,
זי זאל נישט וויינען!... די מאמע וויל אים ענטפערן, האט זי נישט
קיין ווערטער... זי קוקט ארויף און בעט גאט: „טו מיט מיר, רבונו
של עולם, א חסד און מיט מיינע קינדער, און נעם מיך צו פון דער
וועלט!״... אונדזער חבר פיניע דרינגט, אז אינגאנצן איז דא שולדיק
אט דער ליגנער, אט דער פעלדשער ביבער. א גאנצן טאג מיט א גאנצע
נאכט הערט מען ניט אויף צו עסן איינס דאס אנדערע, ביז עס קומט
מארגן. אף מארגן גייען מיר ווידער צו דער „עזרה״. גיט אונדז די
„עזרה״ אן עצה, אז מיר זאלן זיך פרווון פארן איבער לאנדאן. אפשר
וועט לאנדאן דורכלאזן די מאמע מיט אירע פארוויינטע אויגן קיין אמעריקע. אדער אויב נישט קיין אמעריקע, איז כאטש קיין קאנאדע... ווו
איז קאנאדע ― ווייסן מיר נישט. מע זאגט, אז ס׳איז נאך ווייטער פון
אמעריקע... מיין ברודער אליהו און אונדזער חבר פיניע האבן דערווייל
איבער וואס צו קריגן זיך. אליהו פרעגט אים: „פיניע! זאג נאר, ווו
איז דאס אט דאס קאנאדע? ביסט דאך עפעס אמאל געווען א מענטש
פון געאגראפיע״... זאגט אים פיניע, אז קאנאדע איז אין קאנאדע, דאס
הייסט, נישט אין קאנאדע, נאר אין אמעריקע. דאס הייסט, ער וויל זאגן,
אז קאנאדע איז טאקע דאס אייגענע וואס אמעריקע, נאר פארט נישט
אמעריקע. פרעגט אים אליהו: „ווי קאן דאס זיין?״ זאגט אים פיניע:
„נו, זעסטו דאך!״... דערווייל דארף מען גיין צום שיף באגלייטן
גוטע פריינט, אונדזער שכנה פעסיע מיט איר מאן דעם איינבינדער (משה
הייסט ער) מיט איר גאנצער כאליאסטרע. וויי־וויי, וואס סע טוט זיך
באם שיף! יידן, ווייבער, קינדער, קלומקעס, פעקלעך, קישנס, זעק מיט
בעטגעוואנט. דער לויפט. דער שרייט. דער וויינט. דער שוויצט. דער
עסט, דער שילט. פלוצים הערט זיך א קול פון א ווילדע חיה, פון א וויזלטיר: ה־ה־ה־ה־ה־ו־ו־ו־ו!!!...
    
דאס הודעט מען פון שיף, מע זאל זיך שוין געזעגענען. עס ווערט
א לויפעריי מיט א קושעריי מיט א געוויין ― א טעאטער און גענוג!
אלע געזעגענען זיך. מיר געזעגענען זיך אויך. אלע קושן זיך. מיר קושן
זיך אויך. מיר קושן זיך מיט דער כאליאסטרע. די מאמע קושט זיך מיט
אונדזער שכנה פעסיע. פעסיע רעדט איר אויס דאס הארץ, בעט, זי זאל
גארניט זארגן, זיי וועלן זיך, אם ירצה השם, זען אין גיכן אין אמעריקע... די מאמע מאכט מיט דער האנט און שלינגט די טרערן... די
לעצטע צייט וויינט זי א סך ווינציקער, ווי פריער. זי האט עפעס איינגענומען אזעלכעס אף נישט וויינען... דער גאנצער עולם איז שוין
אפן שיף. מיר זיינען אינדרויסן. אי, זיינען מיר זיי מקנא! אי, בין איך
מקנא „ושתין״! אמאל האט ער מיר מקנא געווען. היינט בין איך אים
מקנא!... און „ושתי״ שטייט מיט א צעריסן מיצל אפן שיף. ער
האלט די הענט ארונטער און ווייזט מיר א צונג. דאס הייסט, ער וויל מיר
געבן אנצוהערעניש, אז ער פארט און איך נישט. פארדריסט דאס מיך
זייער, נאר איך נעם מיך אן מיט הארץ און שטעל אים ארויס א פייג:
„נא דיר!״... דאס הייסט אזוי גרויס, ווי איך וואלט אים זאגן: „ושתי!
אזא מכה דיר און אזא שטיק גאלד מיר, ווי איך וועל אינגיכן זיין אין
אמעריקע!״...
    
א! איר זאלט גארנישט זארגן ― איך וועל אינגיכן זיין אין אמעריקע!
די כאליאסטרע ווערט צעקראכן
    
― א. ―
    
וואס א טאג, וואס א טאג ווערט די כאליאסטרע עמיגראנטן קלענער,
און אנטווערפן ווערט א פוסטקע. שבת מיטן שיף פארן אפ א גוזמא
עמיגראנטן, אלע קיין אמעריקע. מיט זיי פארט אוועק אויך מיין חבר
מאטל, דאס איז מאטל דער גרויסער, אט דער, וואס האט מיך אויסגעלערנט שטעלן א גובערנאטאר, די קונץ פון בויכריידעריי און נאך אזעלכע
זאכן. איך ווייס נישט, וואס האט אין אים דערזען אזעלכעס מיין ברודער
אליהו, וואס ער האט אים פיינט. איך מיין, אז דאס וואקסט פון ברכהן.
מיין שוועגערן ברכה האט א טבע זיך אונטערהערן, וואס מע רעדט, און
צוקוקן זיך, וואס מע לאכט. ס׳איז איר עסק, וואס מיר לאכן. אפשר
לאכן מיר פון אונדזער פיניען, אליהוס חבר, וואס ער שלעפט לעקעך פון
די קעשענעס מיט צוקערקעס און עסט? אדער אפשר גאר פון ביבער
דעם פעלדשער, ווי אזוי ער בארימט זיך פאר דער כאליאסטרע עמיגראנטן, האקט אזעלכע שקרים, אז מע קאן בלייבן אן א בויך לאכנדיק?
    
מאלט אייך, איצטיקס מאל איז זי גערעכט געווען. מיר האבן געמאכט א גאנצע קאמעדיע פון איר מאמע, ריוועלע די בעקערן מיט דער
רעטאנדע. טאג ווי נאכט רעדט זי פון דער רעטאנדע, וואס מע האט בא
איר אוועקגעגנבעט אף דער גרענעץ, דאס מויל מאכט זיך איר נישט צו!
    
מאלט אייך, אז מיין מאמע קאן זיך שוין נישט איינהאלטן און
זאגט צו איר:
    
― אוי, מחותנתטע! ווען איך זאל וועלן אזויפיל ריידן פון מיין
בעטגעוואנט, פון מיינע קישנס, וואס מע האט בא מיר צוגענומען אף
דער גרענעץ, ווי איר פון אייער רעטאנדע!...
 
 