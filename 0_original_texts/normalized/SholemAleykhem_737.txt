 
 פון כתרילעווקע: קאנקורענטן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
  
א ראמאן לכבוד פורים
  
א.
    
דעם גאנצן טאג פורים האט מנשה דער בחור מיט די גרויסע שטיוול
געקנאטן די מאזעפעווקער ליימענע בלאטע, און פיניע דער אלמנהס האט
געטיאפקעט מיט די קרומע פיס.
    
זיי האבן געטראגן שלח־מנות.
    
מנשה דער בחור האט געהאט פורים אין מאזעפעווקע די „גרעסטע
פראקטיקע״.
    
ער האט געהאט א פאר היפשע פיס, וואס האבן געקאנט ארבעטן.
    
ער האט געהאט א פאר היפשע הענט, וואס האבן געקאנט טראגן
עטלעכע בעקנס שלח־מנות מיטאמאל.
    
ער האט געהאט דערצו א געזונטן קאפ אף צו געדענקען, וווהין
מע דארף גיין פריער, און וווהין ― שפעטער, וווהין מע דארף טראגן דעם
שלח־מנות און וווהין ― יענעם שלח־מנות.
    
היינט די שטאט אליין באדארף מען קענען ― ס׳איז אויך נישט קיין
קלייניקייט.
    
און וואס וועט איר זאגן מכוח „פארבייטן די יוצרות״?
    
וואס פאר א פנים וועט איר, א שטייגער, האבן, אז איר וועט רבקהס
שלח־מנות, וואס איר דארפט אפטראגן צו לאהן, אוועקטראגן צוריק צו
רבקהן, אדער פארקערט?
    
איר מיינט, ס׳האט זיך נישט געטראפן אזא מעשה בא אונדז אין
מאזעפעווקע?
    
עס האט זיך געטראפן. און ס׳איז דערפון ארויס א מחלוקת, מיט
פעטש, מיט מסירות אין דער גובערניע, מיט א רעוויזאר, מיט א סליעדאוואטעל, מיט פאלשע עדות, מיט דריטהאלבן יאר טורמע ― א מיאוסע,
זייער א מיאוסע מעשה!
    
אלע יידישע מעשיות, אלע אומגליקן בא אונדז הייבן זיך אן פון א
קלייניקייט.
    
דערפון, וואס מאטל דער וויינער האט נישט געגעבן דווד־לייבן קיין
עליה שבת־בראשית, האט דווד־לייב אים געמסרט, אז ער רויכערט בראנפן
בשתיקה ― האט מען אים מיט נאך צוויי יידן פארשיקט קיין סיביר.
    
דערפון, וואס מע האט געקליבן א ראבינער אין א שטעטל, האט איין
ייד געמסרט דעם אנדערן, אז ער האט צוגעשטעלט א פאלשע לגאטע צוס
פריזיוו...
    
וואס דארפט איר מער? נעמט די מגילה אליין! דערפון, וואס מרדכי
האט נישט געוואלט קניען און בוקן זיך צו המנען, איז ארויס פונעם קעניג
אחשורוש אן „אוקאז״, און מע האט שיער נישט אויסגעקוילעט אלע יידן.
    
א גליק, וואס דער קעניג אחשורוש האט געהייסן, מע זאל אים אריינפירן ושתין א נאקעטע (אזוי האט אונדז דער רבי געטייטשט), און א גליק,
וואס ושתי האט נישט געוואלט אריינקומען, איז בא איר אויסגעוואקסן
א הארן אפן שטערן (אזוי האט אונדז דער רבי געטייטשט), און א גליק,
וואס מע האט געזוכט דעם קעניג אחשורוש אן אנדער מלכה, האט זיך געפונען א יידיש מיידל אסתר, און א גליק, וואס אסתר האט געפונען חן
אין די אויגן פונעם קעניג אחשורוש, כאטש זי איז געווען א גרינע (אזוי
האט אונדז דער רבי געטייטשט), ― האט זי געפועלט באם קעניג
אחשורוש, מע זאל איבערמאכן דעם „אוקאז״ פון די יידן אף די גויים,
― און פון דעמאלט אן עסן מיר אלע יאר המן־טאשן מיט מאן, קישעלעך
מיט פארפעלעך, פורים־קוילעטש מיט זאפרען, און מיר שיקן זיך איינס
דאס אנדערע שלח־מנות, און מנשה דער בחור פארדינט געלט.
    
מנשה דער בחור איז אבער ניט איינער אין מאזעפעווקע, וואס טראגט
שלח־מנות און פארדינט געלט; ער זאל זיין איינער אפן יאריד, וואלט
ער געגאנגען אין גאלד! דער חסרון איז, וואס אומעטום, אומעטום איז
ד קאנקורענציע.
    
מנשה האט אין זיין פרנסה גענוג קאנקורענטן, ווארעם אין מאזע־
  
פעווקע זיינען פאראן, ברוך השם, גענוג ארעמע בחורים מיט ארעמע
מיידלעך, נישט חלילה קיין דינסטמיידלעך, נאר בעל־הבתישע מיידלעך,
טאטנס קינדער און גלאט ארעמע געפאלענע יידן, וואס קוקן ארויס אף
דעם טאג פורים א גאנץ יאר.
    
דער טאג פורים ― דאס איז זייער מארק־טאג, זייער יאריד.
    
איינער פון די גרעסטע מנשהס קאנקורענטן איז געווען פיניע דער
אלמנהס מיט די קרומע פיס.
    
א קאנקורענט מיט קרומע פיס איז אפילו נישט אזוי געפערלעך
בא אזא אן ארבעט, ווו די פיס שפילן די גרעסטע ראלע, ובפרט פאר
מנשהן, וואס מיט איין שפאן געקאנט אריבערשפאנען דריי אזעלכע
ווי פיניע דער אלמנהס.
    
נאר דווקא אט די קרומע פיס, וואס בא פיניען, זיינען געווען פאר
מנשהן א שחיטה.
    
נישט איין מאל האט מנשה געזאגט צו פיניען:
    
― דו ווייסט קרומאק (אזוי האט אים מנשה גערופן), דו ווייסט?
איך בין דיר מקנא אף דיינע פיס.
    
― געפונען וועמען מקנא צו זיין! ― האט אים געענטפערט פיניע
און האט באהאלטן די אויסגעבויגענע בייגלדיקע פיס אונטער זיך.
    
― ווען איך האב דיינע פיס, ― האט אים מנשה געזאגט און האט
פאררויכערט א „ציגייער״ פון א צונויפגעדרייט שטיקל פאפיר מיט עטלעכע
שטיקלעך טיטון ― ווען איך האב דיינע פיס, פארשפאר איך אזוי צו
הארעווען. איטלעכער האט אף מיר דעמאלט רחמנות, און איך לעב מיר,
ווי גאט אין אדעס!
    
― ווי גאט אין אדעס, כע־כע? ― זאגט פיניע און שטעלט ארויס
מיט גדלות אן אויסגעבויגן פיסל, וואס האט א פנים פון א האלבן בייגל.
― און ווען איך האב דיינע פיס...
    
― וואס זשע וואלט געווען, קרומאק?
    
― איך ווייס שוין וואס סע וואלט געווען! גיב מיר א צי טאן
פון „ציגייער״, מנשה!
    
― ביסט נישט קראנק קויפן טיטון, קרומאק, ביסט דאך אנגעשטאפט
מיט געלט! ― זאגט צו אים מנשה און גיט אים א צי טאן פון זיין „ציגייער״.
    
― אנגעשטאפט מיט געלט, כע־כע? ― זאגט פיניע און באהאלט צוריק דאס פיסל. ― איך דארף אויסהאלטן א מאמע אן אלמנה, און דו
ביסט א פריי פייגעלע.
    
― חוץ דיין שאדן אף מיר געזאגט געווארן! ― זאגט מנשה, פארציט
זיך מיטן „ציגייער״ און לאזט ארויס דעם רויך פון ביידע נאזלעכער פון
דער נאז.
    
 ב
    
מנשה דער בחור און פיניע דער אלמנהס זיינען ביידע בית־המדרש־בחורים.
    
בית־המדרש־בחורים הייסן אויך אזעלכע, וואס האלטן זיך גלאט אויף
אין בית־המדרש, וואס וואלגערן זיך אין בית־המדרש.
    
דאס זיינען עלנטע, פארבלאנדזשעטע, צוגעשלאגענע, פריבלודנע
נפשות, אזעלכע, וואס קיין פארשריבענע ארעמע לייט זיינען זיי נישט,
איבער די הייזער חלילה גייען זיי נישט, נאר זיי רייבן זיך ארום די,
וואס לערנען אין בית־המדרש, פאלגן א גאנג, הייצן די הרובע, זיינען
תמיד דא בא א יארצייט, בא א סיום־התורה, בא א חתונה, אדער חלילה
בא א רייכער לוויה.
    
בעטן ― בעטן זיי נישט, נאר מע גיט זיי אליין.
    
זיי פארדינען זיך זייער שטיקל ברויט: איינער מיט זיינע געזונטע
פיס, דער אנדערער מיט זיינע קראנקע פיס ― פאר רחמנות.
    
דארטן, ווו מנשה לויפט זיך אן דעם גאנצן טאג און עס קומט צום
באצאלן אים פאר דער ארבעט, וואקסט אויס פיניע מיט די קרומע פיס
און שטעלט זיך אנידער בא דער זייט אן ווערטער און קוקט אין די אויגן
אריין.
    
― מע דארף אים אויך עפעס געבן, ― זאגט מען ― א רחמנות,
נעבעך א קאליקע.
    
מנשה שווייגט, נאר פארדריסן פארדריסט דאס אים.
    
„אט א בר־מזל! ― טראכט ער זיך. ― נישט געטאן פון דאנען
אהין, און גענומען כמעט גלייך מיט מיר ― אויסקרענקען זאל ער דאס!״
    
און פיניע שווייגט, קלייבט א גראשן צו א גראשן.
    
― דו באדארפסט שוין האבן א מטמון מיט געלט! ― זאגט צו
אים מנשה.
    
― א מטמון מיט געלט? כע־כע ― ענטפערט אים פיניע מיט א
קרום געלעכטערל.
    
― דו וואקסט דאך אן אדיר! ― זאגט צו אים מנשה.
    
― אן אדיר? כע־כע! ― ענטפערט אים פיניע מיטן זעלביקן געלעכטער.
    
― וואס וועסטו טאן מיט אזויפיל געלט, דו קרומאק איינער?
    
― אזויפיל געלט? כע־כע! ― ענטפערט אים פיניע אלץ מיט
יענעם געלעכטערל, וואס סע גלוסט זיך אים דערפאר אנשפייען אין פנים,
אדער אראפלאזן א פאר פעטש.
    
― גלאט, סע גלוסט זיך מיר נישט פאטשקען די הענט, ― זאגט
מנשה ― ווייטער וואלט איך דיר אביסל דורכבויקערן די ביינער.
    
― אנו, פרווו נאר! ― זאגט צו אים פיניע און שטעלט ארויס
זיינע בייגלדיקע פיסלעך.
    
פיניע ווייס גאנץ גוט, אז מנשה וועט זיך אפילו נישט צורירן צו
אים, ווארעם מנשה האט שוין איינמאל געכאפט איבער אים א רעכטן
פסק.
    
ער האט אים איינמאל געגעבן א שטופ פון זיך, האט זיך פיניע
איבערגעקערט דריי מאל מיט די פיס ארויף, איז אנגעלאפן אף מנשהן
דאס גאנצע בית־המדרש, אים געוואלט דורס זיין.
    
― דו שייגעץ, דו הולטיי, דו רוצח! א קאליקע, א צער־בעלי־חיים
נעמסטו און שלאגסט אים!?
    
פון דעמאלט אן רירט זיך מנשה צו אים נישט צו מיט קיין פינגער,
נאר פיינט האט ער אים ― ער קאן אים נישט אנקוקן!
    
ער האט אים פיינט פאר זיינע קרומע פיס, פאר זיין קרום פנים
און פאר זיין קרום געלעכטערל: „כע־כע!״
    
ער האט אים פיינט פאר זיין קמצנות, פאר זיין קלייבן געלט, פאר
זיין באהאלטן זיך.
    
מנשה איז נישט אזעלכער; וויפל ער האט זאגט ער, און וואס ער
פארדינט פארלעבט ער.
    
מנשה האלט פון דער אכילה, האט ליב א נאשעריי, א ציגאר־טיטון.
    
דערטאפט ער עטלעכע גראשן, קויפט ער באלד ברויט מיט הערינג
אף אנבייסן, א צוויי קארזשיקלעך מיט מאן, א געפרוירענעם עפל, וואס
אז ער גייט אפ פונעם פראסט, איז ער דאך טאקע טעם גן־עדן; און
א מאל טאקע עטלעכע באקסערן, מיט א קאנפעקט, מיט עטלעכע ניסלעך.
    
דעמאלט זעצט זיך אוועק אקעגן אים פיניע מיט די קרומע פיס און
קוקט אים אין די אויגן אריין און באלעקט זיך. קאן דאס מנשה נישט
צוזען, טוט ער אים א ווארף א שטיקל באקסער, א צוויי ניסלעך, ווי
מע טוט א ווארף א הונט א ביינדל:
    
― נא, קרומאק, ווערג זיך!
    
נאר מער פון אלצדינג האט אים מנשה פיינט איבער אן אנדער זאך,
וואס סע ווערט דערציילט אין קאפיטל ג.
  
ג
    
עוזר דער שמש האט א טאכטער קריינדל, א מיידל פון אריבער
שלושים.
    
קריינדל וואלט געווען א שיין מיידל, זייער א שיין מיידל, זי זאל
נישט געווען קינדווייז פאקן, אדער די פאקן זאלן זיך געווען אויסשטיין,
און זי זאל זיי נישט געווען אויסרייסן.
    
נאר מחמת זי האט קינדווייז געפאקט, און די פאקן האבן זיך נישט
אויסגעשטאנען, און זי האט זיי אויסגעריסן, איז איר געווארן דאס פנים
געשטופלט, ווי א רעשעטע.
    
קיין נדן האט עוזר דער שמש נישט געהאט אף צו געבן, איז קריינדל
נעבעך פארזעסן, נישט געווען פאר איר קיין חתן.
    
האט עוזר דער שמש געווארפן אן אויג אף איינעם פון די צוויי
בית־מדרש־בחורים, אף מנשהן און אף פיניען.
    
עוזר דער שמש האט זיך געשלאגן מיט דער דעה, וועמען פון די
צוויי זאל ער אויסקלייבן פאר א חתן פאר זיין טאכטער קריינדל.
    
מנשה איז א געזונטער יונג, א הארעפאשנער, איז ער אבער א
גארנישט מיט א נישט, א נאשער, אן אויסברענגער; און פיניע איז
א שטילער בחור, אן איינגעהאלטענער, היט אפ א גראשן, איז ער אבער
א קאליקע.
    
בא עוזר דעם שמש איז דער גורל געפאלן אף פיניען, די שמשטע
האט אויך געהאלטן בעסער פון פיניען: דערפאר וואס פיניע פלעגט זי
„פאלגן א גאנג״, העלפן ערב שבת ארויסטראגן די פאמעניצע, ברענגען
זאמד פון אונטערן בארג, וואס באם בית־המדרש, און פארשמירן טשאלנט.
    
מנשה פלעגט איר אויך העלפן אן ארבעט, און וואס מנשה האט
אפגעטאן אין דריי מינוט, האט פיניע נישט געקאנט אפטאן אין א טאג;
איז אבער דערפאר מנשה א גרויסער עזות־פנים. אז מע זאגט אים:
„אנו, טראג נאך אריין אומיסטנע אן עמער וואסער״, ― ענטפערט ער:
„און אליין זייט איר קליין?״
    
דערפאר האט אבער קריינדלען מער געצויגן צו מנשהן, ווי צו פיניען
מיט די קרומע פיס ― און ס׳איז נאך קיין חידוש נישט: דער איז פארט
א יונג מיט ביינער, און יענער ― פארט א קאליקע.
    
דער „קאליקע״ האט אבער נישט געדרעמלט. ער האט אנגעווענדט
אלע זיינע כוחות, ער זאל אויסנעמען מער פון מנשהן.
    
ערשטנס, האט ער זיך תמיד געדרייט פאר די אויגן, פלעגט זיך
טיילן מיט לעקעך נאך א חתונה, אלעמאל אויסלייען דעם שמש און דער
שמשטע עטלעכע גראשן אונטער א שבת; אפנעמען ― און ווייטער
אויסלייען.
    
אונטער א יום־טוב, אז מע האט באדארפט האבן נייטיק אף שיך,
טאקע פון קריינדלס וועגן, האט פיניע אויסגעליען א קערבל אדער צוויי
אף אויסצאלן.
    
בקיצור, פיניע האט זיך „איינגעקויפט״ צום שמש אין שטוב אריין,
אריין מיט די פיס אין הארצן, און איז געווארן א היימישער מענטש.
    
מנשה האט דאס געוווסט, און עס האט אין אים געברענט א פייער.
מנשה האט אליין געהאט אן אויג אף קריינדלען, און קריינדל ― אף
מנשהן. און סע קאן זיין, זיי האבן זיך אפשר געגעבן איינס דאס אנדערע
דאס ווארט ― ווער קאן דאס וויסן?
    
אפשר האבן זיי זיך א מאל דורכגעווארפן מיט א פאר ווערטער,
בשעת די פאמעניצע ארויסטראגן?
    
― ער קריכט נאך אלץ, דער קרומאק?
    
― לאז ער קריכן ― ווער הערט אים?
    
― און דער טאטע דיינער? און די מאמע? ― וואס וועלן זיי
זאגן?
    
― געזונטערהייט; לאזן זיי זיך מיט אים האלטן!...
    
און אפשר האבן זיי זיך אין א ליכטיקער נאכט, זומער איז דאס
געווען, בא דער שיין פון דער לבנה באגעגנט, כלומרשט אומגעריכט אין
שול־הויף, און האבן זיך צערעדט און האבן זיך געקוועטשט איינס דאס
אנדערע פאר די הענט, און קריינדלס אויגן האבן געבלישטשעט, און
דאס געשטופלטע פנים האט געשיינט, און די הענט זיינען איר געווען
הייס, ווי פייער?
    
― וואס איז בא דיר אזא ווארעמע האנט, קריינדל?
    
― פארוואס זאל זי זיין קאלט, מנשה?
    
― וועסט זיין מארגן אין דער צייט אט דא אפן אייגענעם ארט?
    
― פארוואס נישט?
    
און אפשר האבן די נאכטפייגלען מיט די פלעדערמייז פון מאזעפעווקע געהערט א קוש אין שול־הויף, א שטילן קוש, און האבן געמאכט
א שווייג? און די שטערן מיט דער לבנה האבן געזען א בחור מיט א
מיידל אין שול־הויף האלטן זיך פאר די הענט, און האבן געמאכט א
שווייג?
    
ערב זיין קאן איך אייך נישט; עפעס איז דארטן געוועזן. ווארעם
פיניע האט אנגעהויבן שטארק נאכקוקן נאך זיין חבר מנשה, און מנשה
האט געטראגן א שינאה אף זיין חבר פיניע, טיף פארבארגן בא זיך אין
הארצן, און פורים, בשעת אונדזערע צוויי בית־המדרש־בחורים האבן זיך
באגעגנט מיט די שלח־מנותן אין דער בלאטע, האט זיך די שינאה ארויסגעוויזן, און ס׳איז פארגעקומען צווישן די צוויי אזא מין סצענע.
  
ד
    
― אנו, ווייז נאר וויפל האסטו היינטיקן טאג געמאכט פונעם שלח־מנות טראגן? ― אזוי האט זיך אנגערופן מנשה צו זיין חבר פיניע.
    
― נו, און דו וויפל האסטו געמאכט? ― זאגט צו אים פיניע און
כאפט זיך מיט דער האנט בא דער קעשענע.
    
― א פאר קערבלעך, ― זאגט מנשה און באווייזט אים זיין ביסל
מינץ.
    
― און איך האב געמאכט א סך ווינציקער! ― מאכט פיניע און
לייגט אריין די האנט אין בוזעם־קעשענע און נעמט ארויס פון דארטן
א פולע האנט מיט מינץ און מיט זילבער און קוקט דערויף ווי אף א ליב
קינד, א טייער קינד.
    
פלוצעם טוט אים מנשה א זעץ איבער דער האנט פון אונטן ארויף
― און דאס גאנצע געלט האט זיך ארויסגעשאטן אף דער ערד, אין דער
טיפער בלאטע אריין, נישט ארויסגעזען זיך איין מטבע אפילו.
    
בא פיניע דער אלמנהס האט זיך ארויסגעריסן פונעם הארצן א
שרעקלעכער „אוי״ מיט א געוויין, א יאמערלעך געוויין,― און בא מנשה
דעם בחור ― א געלעכטער, א ווילדער געלעכטער.
    
און בכדי די מטבעות זאלן אריין טיפער אין דער בלאטע אריין,
האט מנשה מיט די געזונטע פיס גענומען טאנצן, לאכן און זינגען
בשעת מעשה:
    
 ששון ושימחה!
    
 אור ליהודים!
    
און פיניע האט נישט אויפגעהערט צו יאמערן און צו קלאגן:
    
― וויי איז מיר! וויי איז מיין וועלט! דאס גאנצע געלט, אפשר
דריטהאלבן קערבלעך! דו רוצח, דו גזלן, דו משומד איינער! וואס
האסטו געהאט צו מיר? וויי איז מיר, ווינד איז מיר!...
    
און פיניע איז צוגעפאלן מיטן פנים צו דער ערד, ווי מע פאלט־צו
צו א טויטן, ארומגענומען די בלאטע מיט ביידע הענט און געוויינט און
געיאמערט:
    
― וויי איז מיר! ווינד איז מיר! אזא טאג, פון גאנץ פרי אן
מיט די קראנקע פיס! אפשר דריטהאלבן קערבלעך!...
    
און מנשה האט נישט אויפגעהערט צו לאכן, צו טאנצן און צו
זינגען:
    
 ששון ושימחה!
    
 אור ליהודים!
  
. . . . . . . . . . . . . .
    
אין א קורצער צייט ארום איז געווען אין מאזעפעווקע אן ארעמע
חתונה, וואס די שטאט־בעלי־בתים האבן זיך שטארק מתעסק געווען אין
איר; עוזר דעם שמשס טאכטער האט גענומען אן ארעם בחור, דער
חתן איז א קרומער אף ביידע פיס! דערפאר איז אבער די כלה נעבעך
גוט מיאוס, און נישט אזוי מיאוס, ווי געשטופלט. בעלי־בתים האבן זיך
צונויפגעלייגט און געפראוועט דעם שמש א גאנץ פיינע חתונה; געשטעלט
ביר און בראנפן א סך און געהוליעט א גאנצע נאכט.
    
די גאנצע שטאט איז געווען אף דער חתונה. נאר איין מנשה דעם
בחור האט מען עפעס נישט געזען.
    
מנשה איז פון נאך יענעם פורים אן ווי נעלם געווארן.
    
קיינער פרעגט זיך אף אים נישט נאך, און קיינעם גייט ער נישט אפ.
    
איך מיין, אז עוזר דער שמש האט אים ארויסגערייכערט.
    
און אפשר איז ער אליין אוועק?...
    
 געשריבן אין יאר 1903
א ראמאן אין פיר טיילן, מיט א פראלאג און מיט אן עפילאג, געשריבן לכבוד פסח.
    
 פ ר א ל א ג
    
א, אפיקומן. א, דו ארויסגעגנבעטע האלבע מצה פסח צום סדר פון
אונטערן טאטנס קישן! דער אלטער שיינער מנהג פון פארצייטן !
וויפל מאל האסטו געמאכט יונגע הערצלעך קלאפנדיק, קליינע הענטלעך
ציטערנדיק און גרויסע ערנסטע מענטשן לאכנדיק! ווער וואלט זיך עס
ריכטן, אשטייגער, אז אזא קאטאוועסדיקער מנהג, וואס איז באשאפן
געווארן, דאכט זיך, נאך אף ליצנות, זאל פירן צו גאנץ ערנסטע רעזולטאטן? ווער וואלט זיך עס ריכטן, אשטייגער, אז אן ארויסגעגנבעט
שטיקל אפיקומן זאל ארויסראטעווען א יונג פארל, וועמענס הערצער
זיינען געווען מסוכן אנגעגריפן דורך דער ערשטער הייליקער ליבע, פון
א גרויסן אומגליק?... אזא גליקלעכער צופאל פארדינט באמת, מע
זאל אים ווידמענען א ראמאן אין פיר טיילן מיטן גרעסטן כבוד, איבערלאזנדיק יעדן איינציקן, ער זאל זיך דערפון אפלערנען דעם מוסר, וואס
ער וויל און וואס אים דאכט זיך אויס, אז דאס מיינט מען...
    
 ערשטער טייל
    
רב יאסעלע ווינאקור, דער גוראלניק פון זשידיווסקע גרעבליע, האט
געהייסן איינשפאנען די שפאקעס, האט זיך אויפגעזעצט אף דער געלער
נאטעטשאנקע און האט א זאג געגעבן צום קוטשער:
    
―וואינקא, פאשאל!
 
 