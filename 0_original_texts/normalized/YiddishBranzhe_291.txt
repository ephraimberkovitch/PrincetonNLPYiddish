

פון אונדזער עזבון: רחל בוימוואל (1914־2000) 



 by באריס סאנדלער 
June 1, 2019June 2, 2019 Filed under:
לידער
ליטעראטור־עזבון 


די דיכטערין איז געבוירן געווארן אין אדעס אין דער משפחה פונעם באקאנטן יידישן דראמאטורג און רעזשיסאר לייב בוימוואל. אין יאר 1936 האט רחל בוימוואל פארענדיקט דעם ליטערארישן פאקולטעט פון דער יידישער אפטיילונג ביים 2טן מאסקווער מלוכה־אוניווערסיטעט. לידער האט רחל אנגעהויבן שאפן פון קינדווייז אן, נאך איידער זי האט זיך אויסגעלערנט לייענען. אין יאר 1930 איז דערשינען איר ערשטע לידער־זאמלונג. דערנאך האבן זיך באוויזן אירע אנדערע ביכער — קינדער־מעשהלעך און מעשיות פאר דערוואקסענע, לינגוויסטישע עסייען. ביז איר עולה זיין קיין ישראל (1971) האט רחל בוימוואל ארויסגעלאזט אין ראטן־פארבאנד 18 לידער־זאמלונגען פאר קליין און גרויס.
א סאלידער שאפערישער סך־הכל פון איר פאעטישן טאלאנט אין ישראל זיינען געווען 8 לידער־ביכלעך אין יידיש, איינס אין רוסיש און צוויי אין דער איבערזעצונג אויף עברית. מע דארף אויך דערמאנען איר זעלטענע ארבעט וועגן יידישע אידיאמאטישע אויסדרוקן, וואס זי האט סיסטעמאטיש געפירט און פובליקירט אין פארשידענע אויסגאבעס. געשטארבן איז רחל בוימוואל אין ירושלים.
לייענט א קראנץ לידער פון רחל בוימוואלס בוך „ווונדערוועלט‟, הארץ־פארלאג, ירושלים 1990.
* * *
לויפט א קינד אין סאד ארום,
יאגט אים נאך זיין שאטן שטום.
נאר דער בוים, ער קאן ניט שווייגן.
ס׳לויפט א ווינט אין זיינע צווייגן.
נעמט דאס קינד פאר שימחה טאנצן.
טאנצט זיין שאטן, טאנצט דאס קינד,
טאנצט דער בוים און טאנצט דער ווינט.
שטיין דאס קינד בלייבט צוגעזאטן
צו זיין שמאלן, קורצן שאטן.
און דער ווינט אלץ שטילער ווערט.
אויך דער בוים האט זיך פארקלערט.
רוט דער בוים און רוט דער ווינט,
רוט דער שאטן, רוט דאס קינד…
כ׳קוק זיך צו וואס אלע טוען, —
גיי איך אויך א ביסל רוען.
דאס בייגעלע פאפיר
א גליק! א בייגעלע פאפיר —
מיר אין די הענט אריינגעפאלן
צוזאמען מיט די ערשטע שטראלן
גאר פרי, פארטאג א זייגער פיר.
עס איז געווען אונטער דער האנט.
איך האב, אזוי אז זיין זאל שנעלער,
ביז ס׳לויכט דער אויפגאנג נאך דער העלער,
פארשריבן אים פון ראנד ביז ראנד.
באפוילן שרייבן האט א שטים…
קיין ברעקל ארט איז ניט פארבליבן.
דער לעצטער אות האט זיך פארשריבן
שוין אויפן בוך וואס אונטער אים.
גארניט טאן
גארניט טאן איז אויך אן ארבעט!
נאר ניט יעדער קאן עס.
ס׳איז אן ארבעט גאר אן הארבע —
גלייבט מיר אויף נאמנות!
גארניט טאן מאכט פריי פון קלערן.
קלערסט און ס׳נאגט די ביינער.
און דער מענטש איז אפט מאל גערן
בעסער שלעפן שטיינער…
מעגסט מיט הענט און פיס ניט רירן,
אבער די געדאנקען?
שטענדיק וואכן די געהירן, —
און ס׳איז גאט צו דאנקען!
ס׳רייפן אויסטערלישע וועלטן
דארט אין מוח־שאכטל…
גארניט טאן גיט איין זיך זעלטן —
גארניט טאן און טראכטן,
טראכטן…
די שפיל
עס גייט א מאמע מיט א קינד.
דעם קינד בין איך געפעלן.
עס טוט א שיק צו מיר געשווינד
א שמייכל אזא העלן.
איך כאפ אים אונטער און שיק אפ
א שמייכל גלייך א צווייטן.
דאס קינד דרייט אויס צו מיר דעם קאפ
און שמייכלט, שמייכלט, שמייכלט…
די מאמע שלעפט עס פאר דער האנט,
נאר ס׳וויל פון גארניט וויסן.
פון אונדזער ווערן ערשט באקאנט
עס וויל די פרייד געניסן.
אויך איך בין גרייט דא שטיין א טאג,
די שפיל האט טויזנט טעמען.
נאר ס׳קינד פארשווינדט הינטערן ראג
אין איינעם מיט זיין מאמען.
אייניקלעך
מיין שכנה האט צוויי טעכטער,
דריי זין און זיבן אייניקלעך.
— זיבן — זאגט זי, אייניקלעך —
דאס איז פארשטייט זיך ווייניקלעך.
פון מיינע פינעף קינדער
געדארפט וואלט זיין אצינדער
כאטשבי צוואנציק אייניקלעך,
און דאס וואלט זיין נאך ווייניקלעך!
אט זיינען קינדער ביי מיין מאמען
געוועזן צוועלף מיט מיר צוזאמען.
מיט דריי שטערנדלעך
די לידער מיט דריי שטערנדלעך פון אויבן —
זיי זיינען אפשר פון די בעסטע.
זיי זיינען מיט א שילד איבער די שויבן
ניט באלעסטיקט.
דו, לייענער, אויף זיי קיין אומחן ווארף ניט.
פאר זיי איז שווערלעך צוקלייבן א נאמען.
אוודאי אנרופן זיי קאן מען,
נאר דאך — מע דארף ניט…
אזא מין לשון
פאראן א לשון
פון האלבע ווערטער, וואס קוים זיך זיפן
און ווערן אויסגעלאשן
אויף די ליפן.
דאך פילסטו זיי
מיט אלע ביינער, מיט די ריפן…
פאראן א לשון
פון האלבע ווערטער — אנגעגליטע קוילן:
א זאג, א שעפטשע,
נאר עפעס בלייבט פארהוילן,
נאר עפעס טוט ביים סאמען שלונג זיך קנוילן.
ביים סאמע שלונג,
נאר קומט ניט אויף דער צונג.
די ווערטער — קאנסט זיי ניט באפוילן
ארויסבאקומען זיך אין גאנצן.
ווי פייערלעך זיי טאנצן
פון מויל צו מויל, —
א פלאטער און ניטא שוין… —
אזא מין לשון!
דער אלטער בער
איך האב זיך פארקליבן ווייט.
קומט ניט קיינער אהער!
לאזט די פארבליבענע צייט
אליין זיין מיט זיך דעם בער.
דעם אלטן בער איז שלעכט,
דעם אלטן בער איז קאלט.
פון צווישן דעם צווייגן־געפלעכט
קוים וואס ער זעט שוין דעם וואלד.
איך, דער אלטער בער
ביז איצט — א צעשויבערטער סטויג.
עס ציטערט ביי מיר א טרער
אין רויטן ווינקל פון אויג.
ס׳וואלט גוט זיין כאטש נאך איין מאל
פארזוכן האניק מיט וואקס.
ס׳האט מאלינע מיר זיך פארוואלט,
געדענק איך ניט ווו זי וואקסט…
די בעריכע מיינע — אוועק.
געווען און אוועק! פאר וואס?..
צוריק מיט עטלעכע טעג
האט דורכגעהילכט נאענט א שאס
טו איך די ליפט א שמעק,
שטרענג איך אן מיין געהער…
שווער איז דעם אלטן בער
אויף די עלטערע טעג…
צו מיינע פיפיקע קאלעגן
ביי מיינע פיפיקע קאלעגן
איך קלייב זיך וועגן גארניט פרעגן,
כ׳בין זיי מקנא אויף קיין האר ניט.
ווען כ׳פאר מיט זיי די זעלבע וועגן,
וואלט איך זיי האבן וואס צו פרעגן,
וואלט איך זיי האבן וואס צו זאגן.
נאר כ׳זיץ מיט זיי ניט אין איין וואגן.
איך גיי צו פוס א וועג א שווערן,
נאר כ׳וויל ניט אן א זייט פארקערן.
איך קלייב זיך אויס פאר אלע „פרייזן‟
די פרייז — פון זייער פריינדשאפט פריי זיין.
ראנגלעניש
פון היץ — אין קעלט.
פון קעלט — אין היץ.
פון קושן צערטלעכע
צו שמיצן.
אט — אויפן טראן,
אט — אויף דער שפיז —
איין ראנגלעניש
דאס לעבן איז.
נאר ווערסט צו אלץ,
צו אלץ געוווינט.
וואס זאל ניט זיין,
נאר לעבן לוינט!
כסדר,
מיט א זשעדנעם בליק
דו זוכסט דאס פערעלע
פון גליק.
און יעדער מיט דער צייט דערגייט:
אין ראנגלעניש דאס גליק באשטייט.
טויטע זאכן
טויטע זאכן לעבן לאנג,
לעבן לעבעדיקע איבער,
בייטן שטעט און בייטן שטיבער
טויטערהייט און אן שום קלאנג…
בלייבן טעמפ און בלייבן שטום,
היטן זייער טויטן לעבן.
קאנסט זיי נעמען אומעטום,
קאנסט זיי יעדן איבערגעבן.
ווי די זונות זיינען זיי,
אן שום שטאלץ און אן שום עקל.
מענטשן שטארבן נעבן זיי, —
זאל זיי ארן כאטש א ברעקל!
כ׳ווייס ניט צי זיי זיינען טויט,
אויב זיי „לעבן איבער‟ דורות.
כאטש כ׳בין דולדן זיי גענויט,
כ׳האב פאר זיי א ביסל מורא…
 

Share this:TwitterFacebookPrintLike this:Like Loading...

Related
 


Tagged: jewsliteraturepoetryYiddish 
Post navigation


Previous Post
לאפסוס־קאקטוס — 21 

Next Post
די אפגעשטויסענע (8) 



