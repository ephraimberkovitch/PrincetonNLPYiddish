
 נאך אין די דרייסיקער יארן האט דוד בערגעלסאן געזאגט וועגן משה טייפן, אז דאס איז ווירקלעך א זעלטענער דיכטער און אריגינעלער טאלאנט. משה טייף איז געווען א מייסטער פון א קורצער ליד, פון פאלקסטימלעכער באלאדע, פון קאלאריטפולער פאעמע. מיט א קינסטלערישער קראפט האט ער דערהויבן דעם באלאדע־זשאנער צו דער הייך פון דער וועלט־ליטעראטור. 
באזונדערס פרוכטבאר זיינען ביים דיכטער געווען די לעצטע צוויי צענדליק יאר, ווען ער האט געשאפן אזעלכע ווונדערלעכע שעדעוורען, ווי »קיכעלעך און זעמעלעך«, »ווילנע, זומער 4491«, »א געזאנג צו דיר, עסטערל« און אנדערע. 
 דער פינפיאריקער 
נפתלי טייף 
 (מיין יינגעלע) 
 ווען האלבנאכט פאוואליע־שאלוועדיק 
נעמט פון טורעם קלינגען, 
אין א פעלצל מיט א שאלעכל 
ווייזט זיך א קליין יינגל. 
 גייט דורך גאסן, גייט דורך פלעצער, 
דרייט זיך ארום הייזער, 
טוט א ביס א האניק־פלעצל 
און נעמט ווידער שפרייזן. 
 ציט ארויס א דודעלע 
פון די ווייסע וואליקלעך, 
מיילעכל, שפרודלדיק, 
פליסט דעם זיידנס וואלעכל. 
 וועמען רופט ער? וועמען וועקט ער? 
וועמען זוכט דאס יינגל, 
ווען האלבנאכט אן אויפגעוועקטע 
נעמט פון טורעם קלינגען… 
 וויל איך שרייען: עווריקא! 
(ענדלעך אים געפונען!) 
נאר ס׳פארשווינדט מיין וועווריקל 
אין די שנייען־פונקען. 
 שמייסט דער ווינט אין נאקן מיר, 
און ווי איך — ער פיבערט. 
כ׳זע, ווי קינדער נאקעטע 
שיסט מען ביי די גריבער… 
4691 
 דער בריוונטרעגער 
 ווי גלייך א שיפעלע אין שטורעמדיקן ווינט, 
וואס וויל און קען ניט צוקומען צו ברעגן — 
אט ווייזט ער זיך, און אט פארשווינדט, 
דער מלאך אונדזערער, דער בריוונטרעגער. 
 אט ווייזט ער זיך, און אט פארשווינדט… 
ער פויזעט גיך צו די הארמאטן. 
און ווי א מוטער טיילט מתנות יעדן קינד, 
ער טיילט די בריוו די אויסגעמאטערטע סאלדאטן. 
 און שפעט באנאכט, אויף קופעס גראז, 
אין ערד־שטיבל, ביים קאנעצל, וואס בלינצט — 
מע לייענט בריוו. עס שמעקט פון יעדער אות 
דער קארשנוויט, די יומ־טובדיקע בלינצעס. 
 בלויז ער, דער בריוונטרעגער, קוקט און שווייגט 
און האלט דעם קאפ אראפגעבויגן, 
נאר אומגעריכט האט ערגעץ אויף א צווייג 
א סאלאוויי זיין פערל־שיטנדיקע ליד פארצויגן… 
 ווי נאר מיט גינגאלד־פעדעם האט די זון 
פארצירעוועט איעדעס שפעלטעלע, א יעדעס גריבל, 
עס האט דער סאלאוויי געווונטשן אים געזונט 
און אים א בריוול מיט זיין פייפעלע געשריבן. 
 אז נעכטן האט דערציילט א נייגעריקער ווינט 
פון אלץ, וואס האט געטראפן דארטן… 
אוי, בריוונטרעגער, פריינד! דיין ווייב און קינד 
ביים שונא ליגן אין א גרוב געשאכטן. 
 איז ער אוועק. די ערד — ווי אפגעבריט 
פון פולווער־סארפענדיקן רעגן… 
אווו איז ער? ער לעבט צי ניט, 
דער מלאך אונדזערער — דער בריוונטרעגער? 
 ווייזט אויס, פון דעמלט אן, ווייזט אויס, 
כ׳בין טרויעריק און קארג אויף ווערטער, 
איך זע: ער ליגט א דורכגעשאסענער און האלט אין פויסט 
א פעקעלע פארבלוטיקטע קאנווערטן… 
3491 — 7591 
 זעקס מיליאן 
 איך בין ביין — אייער ביין, איך בין גליד — אייער גליד, 
היי, שטייט אויף פון די גריבער, עס רופט אייך מיין ליד, 
און זי פלאטערט, און שוועבט, 
און זי עטעמט, און לעבט — 
ווייל מיין נאמען איז: 
אייזערנער מענטש! 
 איך בין פרייד — אייער פרייד, איך בין ליד — אייער ליד, 
און זי וואקסט, און זי בליט, ווי אין פרילינג דער צוויט, 
און זי פלאטערט, און שוועבט, 
און זי עטעמט און לעבט — 
ווייל מיין נאמען איז: 
אייזערנער מענטש! 
 איך בין ווונד — אייער ווונד, ניין, ניט איינס, זעקס מיליאן! 
היי, טאליאנים, געדענקט! אט די ווונד רירט ניט אן, 
ווייל זי גליט, ווייל זי בריט, 
און זי קלאפט אין מיין ליד — 
ווייל מיין נאמען איז: 
אייזערנער מענטש! 
0691 
 