 
 לכבוד יום־טוב: שלח מנות 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 א  ב י ל ד
  
האלב וואכעדיק, האלב יום־טובדיק, מיט א זיידענער פאטשיילע און
מיט א פארטעך, שטייט די מאמע באם טיש, שטארק צעטראגן. עפעס א
ווערטעלע אויסצוריידן ― כמעט א מאה שלח־מנותן אפנעמען און כמעט
א מאה שלח־מנותן אפשיקן. קיינעם נישט אנזעצן, חלילה קיין טעות
נישט האבן, געדענקען וועמען וואס פאר א שלח־מנות מע באדארף אפשיקן. צום ביישפיל: אז יענער שיקט אייך איין פלעדל, צוויי קישעלעך,
איין מאנדל, צוויי שטיקלעך טארט, איין האניק־טייגל מיט צוויי צוקער־לעקעכלעך ― באדארפט איר אים אפשיקן, געוויינלעך, צוויי פלעדלעך,
איין קישעלע, צוויי מאנדלעך, איין שטיקל טארט, צוויי האניק־טייגלעך
מיט דריי צוקער־לעקעכלעך. מע באדארף האבן א קאפ פון א מיניסטער,
חלילה נישט אנמאכן א חתונה, ווי עס האט זיך אמאל שוין געטראפן בא
אונדז אזא אומגליק, דאס הייסט, מע האט אפגעשיקט איינער א נגידיתטע
צוריק איר אייגענעם שלח־מנות, האט זיך דאס געטאן! עס איז ארויס א
מחלוקת צווישן די מאנען, מיט סקאנדאלן, מיט פעטש, מיט מסירות,
מיט רדיפות, ווי געוויינלעך... היינט די מענטשן, וואס ברענגען דעם שלח־מנות, באדארף מען אויך עפעס שענקען, וועמען א קאפיקע, און וועמען
צוויי, און וועמען נאך מער ווי צוויי... אט עפנט זיך די טיר און סע
קומט אריין א מיידל מיט שטארק־רויטע האר און מיט א סך קלייען אפן
פנים ― דאס איז מיין רבינס א מיידל. זי גייט־ארום פון איין בעל־הבית
צום אנדערן און נעמט־צונויף די שלח־מנותן פארן רבין. זי טראגט אין
האנט א שעלעכל, איבערגעדעקט מיט א טישטעכל. אינעם שעלעכל
ליגט א לעקעכל, אינעם לעקעכל שטעקט א ראזשינקע, און אף דער
ראזשינקע ליגט א זילבערנע מטבע. די מאמע דעקט־אויף דאס טישטעכל
און לייגט־צו צו יענער מטבע נאך א מטבע. און אויך דעם מיידל רוקט
זי עפעס אין האנט אריין. דאס רויטע מיידל ווערט נאך רויטער און ווינטשעוועט, ווי אן אלטע: „דערלעבט איבער־א־יאר מיט אייער מאן און
מיט אייערע קינדער״... נאך דעם רויטן מיידל קומט־אריין א געשוואלן
בחורל מיט אן אויפגעטראגענער באק, אונטערגעבונדן מיט א בלויער פאטשיילע. איין אויג א קליינס, דאס אנדערע א ביסל גרעסער. אין האנט
האלט ער א מעשן טעצל. אף דעם טעצל ליגט א פלעדל, אפן פלעדל איז
אויסגעוויקלט א פישעלע. דאס פישעלע איז אנגעפילט מיט האניקפארפל. און בא דער זייט ליגן עטלעכע זילבערנע מטבעות און א פאר
קערבלעך פאפירענע. דאס געשוואלענע בחורל גייט צו גלייך צו דער
מאמע און שיסט אויס אין איין אטעם, ווי אויסגעלערנט אף אויסנווייניק: „א גוט יום־טוב, דער רב האט אייך געשיקט שלח־מנות און דערלעבט
איבער־א־יאר מיט אייער מאן און מיט אייערע קינדער״... דאס געשוואלענע בחורל נעמט־אפ זיין רח″ש און גייט־אוועק אן א „זייט־געזונט״,
ווארעם די ווינטשעוואניע האט ער על־פי טעות אויסגעכאפט פריער. און
עס קומען־אן אלע מאל נייע פארשוינען מיט נייע שלח־מנותן: פונעם
דיין, פונעם חזן, פון די שוחטים, פונעם סופר, פונעם תלמוד־תורה־מלמד,
פונעם בעל־תוקע, פונעם בעל־מגילה, פונעם מנקר, פונעם וואסער־פירער,
פונעם בעדער (אויך כלי־קודש!), און נאך די דאזיקע אלע קומט צו גיין
וועלוול דער שמש אליין, נעבעך א קראנקער, א הייזעריקער, א יאדעשליווער. ער בלייבט שטיין א וויילע בא דער טיר, כאפט זיך באם הארצן
און פארהוסט זיך.
    
― וואס וועט איר עפעס זאגן גוטס? ― פרעגט אים די מאמע שוין
רעכט מיד פון דער ארבעט.
    
― מע האט אייך געשיקט שלח־מנות ― מאכט וועלוול און באווייזט
א לעקעכל אין האנט. ― דערלעבט איבער־א־יאר מיט אייער...
    
― פון וועמען איז? ― פרעגט אים ווידער די מאמע און לייגט־אריין די האנט אונטערן פארטעך; זי זוכט א מטבע.
    
― פון מיר טאקע אליין, דערלעבט איבער־א־יאר מיט אייער...
― מאכט וועלוול און פארהוסט זיך. ― האט קיין פאראיבל נישט, וואס
אליין... נישטא מיט וועמען צו שיקן... געווען איין מיידל, איז זי, נישט
דא געדאכט... איר געדענקט דאך מיין פראדלען, עליה השלום?...
    
וועלוול דער שמש פארהוסט זיך אף א גאנצער מינוט, און די מאמע
טוט זיך א כאפ צו דער קעשענע, נעמט־ארויס עטלעכע מטבעות מיט א
מאל און רוקט אים אריין אין האנט אריין, און איז אים מכבד, אויסער
דעם, מיט א שטיק טארט און מיט א פאר פלעדלעך. וועלוול שטופט דעם
טארט מיט די פלעדלעך אין בוזעם אריין, דאנקט און ווינטשעוועט:
„דערלעבט איבער־א־יאר מיט אייער מאן און מיט אייערע קינדער״, און
פארהוסט זיך ווידער א מאל. איך טו א קוק אף דער מאמע ― און דערזע,
אף אירע שיינע אויגן הענגט א טרער.
    
וועלוול דער שמש האט מיט זיין שלח־מנות, וואס ער האט געבראכט
„פון זיך אליין״, א ביסל פארשטערט אונדז דעם יום־טוב. אבער נישט
אף לאנג. באלד נאך זיין אוועקגאנג קומען־אן נייע פארשוינען מיט נייע
שלח־מנותן. און די מאמע האלט אין איין טיילן געלט: א גראשן אף
צווייען, צוויי גראשן אף דרייען. און איטלעכער באזונדער באקומט א
שטיקל טארט, א פלעדל, אדער א לעקעכל ― לאז אן ארעמאן אויך
וויסן פונעם הייליקן יום־טוב...
    
― דערלעבט איבער־א־יאר מיט אייער...
    
― גם אתם! דערלעבט אויך איבער־א־יאר!...
    
 געשריבן אין יאר 1916
מעשהלעך פאר יידישע קינדער
    
אמאל איז געווען א מלך. דער מלך איז געווען א גרויסער און א
שטארקער, נאר ער האט נישט ליב געהאט קיין יידן. האט ער ארויסגע-
געבן אלע מאל אף זיי נייע גזירות, ווי פרעה מלך מצרים.
    
איינמאל ― פסח איז דאס געווען ― האבן זיך צונויפגעקליבן בא
אים אין סענאט אלע מיניסטארן און מע האט זיך אוועקגעזעצט טראכטן,
וואס פאר א נייע גזירה זאל מען ארויסגעבן אף די יידן?
    
יידן זאלן נישט טארן זיצן אומעטום ― איז שוין דא. יידן זאלן ניט
טארן זיין קיין אפיצירן ― איז שוין דא. יידישע קינדער זאלן נישט
טארן לערנען אין די גימנאזיעס ― איז שוין דא.
    
איז איינעם איינגעפאלן, ער זאל ארויסטרעטן קעגן מצה. איז ער
ארויס מיט א מסירה ― אזוי און אזוי. דיינע יידעלעך, אז עס קומט פסח,
באקן זיי אן אף אכט טאג כסדר אזעלכע טרוקענע קיילעכיקע קארזשעק־לעך, וואס מע רופט זיי מצה. ווער ווייס, וואס דאס איז פאר א מין
מאכל! עס וואלט געווען מער ווי רעכט, מע זאל זיי פארבאטן עסן מצה.
    
האט זיך דער מלך פארטראכט און האט ארויסגעגעבן א באפויל,
מע זאל אים ברענגען א מצה.
    
האט מען זיך צעלאזט איבער דער הויפטשטאט זוכן א יידן, נאר
מע האט נישט געקאנט געפינען קיין יידן. און אז מע האט געפונען א
יידן און געפאדערט פון אים א מצה פארן מלך, האט ער געשווארן, אז
ער עסט נישט קיין מצה. (די יידן האבן פארשטאנען, אז דא מוז זיין א
נייע גזירה).
 
 