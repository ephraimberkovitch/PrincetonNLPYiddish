<body dir=״rtl״ style=׳font־family:״Times New Roman״,Ariel,FreeSerif;׳>
<h1>פונעם יאריד: דער סוף פון דער אידיליע</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
</p><p>
וואקאציעס, וועט מען פארן ביידע אהיים ― און אך! ווי זיי וועלן דאס
איבערראשן זייערע געוועזענע חברים מיט זייערע זשיטאמירער אוניפארעם, זיך האלטן פון זיי פון דער ווייטן, און ריידן פון פושקין און פון
לערמאנטאוו, פון בייראן און פון שעקספיר, הויך אף א קול, אלע זאלן
הערן און וויסן, אז דאס ריידן ניט קיין פארכעס... די חברים וועלן דאס
הערן און שטוינען, מקנא זיין. מיידלעך וועלן זיך רויטלען, דרייען ארום
זיי, כלומרשט פארריכטן די הענטשקעלעך, ווארפן מיט אויגלעך, וועלן
זיך וועלן באקענען נענטער ― קורץ, דאס וועט זיין א גן־עדן!
</p><p></p><p>
און מיטאמאל האט זיך פון די אלע חלומות אויסגעלאזט א טייך.
אויס זשיטאמיר! אויס לערער־אינסטיטוט! אויס באדן זיך, שיפן זיך!
אויס וואקאציעס! אויס חברים! אויס מיידלעך! אויס גן־עדן! אויס קאריערע! און דא דעם טאטנס פנים ― א רחמנות א קוק צו טאן. געל,
ווי א וואקס. נייע קנייטשן, נייע זארגן, נייע זיפצן: „גוואלד, וואס טוט
מען? וואס הייבט מען אן צו טאן?״... בנימינזאן דער פאעט פילט זיך ניט
גוט. ער וויל ברענגען א טרייסט כאטש מיט א נייעם שיר, נאר ― אוי־וויי! עס זינגט זיך ניט!
</p><p></p><p>
דעם קאלעקטאר זעט מען עפעס ניט. ער האט זיך א פאר מאל געהאט באוויזן אף א פאר מינוט, געזאגט, אז ער האט עפעס זייער א גוטן
פלאן פארן קונדס, וואס וועט אים פארזארגן אפן גאנצן לעבן מיט קינדער און קינדס־קינדער, נאר ער האט איצט זייער קיין צייט ניט. און ער
איז אוועק, און פון דעמאלט־אן הערט מען ניט פון אים און מע זעט
ניט.
</p><p></p><p>
61
</p><p>
דער סוף פון דער אידיליע
</p><p>
ווער איז געווען דער קאלעקטאר? ― דריי רובל מיט „גראמאטיקע״ אף יום־טוב
</p><p></p><p>
― דעם קאלעקטארס טויט ― די לוויה ― „געווען א מאדנער מענטש״ ― דער
</p><p></p><p>
 משורר בנימינזאן פארשווינדט און ווערט מגולגל קיין אמעריקע.
</p><p></p><p>
ניטא קיין אייביקע זאך אף דער וועלט. געקומען א סוף צו דער אויבן־באשריבענער אידיליע. איינער פון די אויסגערעכנטע פריינט איז אוועק
פאר דער צייט, און באלד נאך אים ― דער אנדערער, און די כנופיה
איז צעפאלן געווארן. דעם ערשטן פעטשאטעק האט געמאכט אונדזער
אלטער באקאנטער קאלעקטאר מיט די שווארצע ברילן און מיט די גרויסע
טיפע גומענע קאלאשן, און נאך אים האט זיך אינגיכן אפגעטראגן אויך
דער משורר בנימינזאן.
</p><p></p><p>
ווער איז געווען, אייגנטלעך, אט דער ייד דער קאלעקטאר? פון וואנען האט ער זיך גענומען? ווו און וועמען האט ער געהאט אף דער דאזיקער וועלט? פון וועמענס וועגן האט ער געהארעוועט דאס גאנצע לעבן?
טאג־איין טאג־אויס זיך געטיאפקעט אין דער בלאטע, געשוויצט און
ארויסגעקוקט אפן גרויסן געווינס? ― דאס זיינען זאכן, וואס ס׳איז שווער
אף זיי צו געבן, מער אדער ווייניקער, א קלארע תשובה. עס געדענקט זיך
נאר, אז ער האט אפטמאל געבעטן בא זיין יונגן פריינט, באם „קונדס״,
ער זאל זיך מטריח זיין אף א וויילע אנשרייבן מיט זיין שיין הענטל אף
רוסיש אן אדרעס. דעם אדרעס האט ער אזוי דיקטירט: „מיעסטעטשקא
פאגאסט, פינסקאווא אויעזדא, מינסקאי גובערני, גאספאזשא פריידקא
עטקא...״
</p><p></p><p>
― גאספאזשא פריידקע עטקע, ― פארריכט אים דער קונדס על־פי
גראמאטיקע, און דער קאלעקטאר דיקטירט ווייטער:
</p><p></p><p>
― סא וולאזשעניעם טרי רובליא.
</p><p></p><p>
― טריאך רובליי, ― פארריכט אים ווידער א מאל דער קונדס על־פי
גראמאטיקע.
</p><p></p><p>
― צו וואס גראמאטיקע? ― שפארט זיך דער קאלעקטאר, ― דארט
דארף מען ניט קיין גראמאטיקע אף יום־טוב, דארט קוקט מען ארויס
אף געלט...
</p><p></p><p>
נישט אומזיסט גייט בא אונדז אין וואלין א שפריכווארט, אז א ליטוואק פארט־אוועק אף זיבן פסחן פון דער היים און פארגעסט דעם זיי־געזונט. דער קאלעקטאר האט געהאט א טבע ― אוועקגיין אף א וויילע
און פארפאלן ווערן אף א צייט, און וויפל איר זאלט אים דערנאך ניט
מוטשען, ווו ער איז געווען ― וועט איר קיינמאל ניט דערגיין בא אים
קיין טאלק: „ניט געווען ― א דאגה איר האט!״
</p><p></p><p>
אויך איצט איז דער קאלעקטאר פארשווונדן געווארן, און קיינער
האט ניט געוווסט, ווו ער איז.
</p><p></p><p>
איינמאל ― דאס איז געוועזן נאך אינדערפרי, שלום איז געזעסן בא
זיך אף זיין קווארטיר, געמאכט מיט זיינע תלמידים די אוראקן ― עפנט
זיך די טיר און עס קומט־אריין א גאסט ― דער טאטע! שלום האט זיך
דערשראקן: „וואס האט זיך געטראפן?״ ― גארנישט. דער קאלעקטאר
איז ניט געזונט. מע דארף זיך דורכגיין צו אים, מבקר חולה זיין...
</p><p></p><p>
אפן וועג ווערט ער געווויר פון דעם טאטן איינצלהייטן, אז דער
קאלעקטאר איז, אייגנטלעך, שוין לאנג ניט מיט אלעמען. נאר די לעצטע
צייט איז ער שוין גאר ערנסט קראנק. וואס ווייטער ווערן די איינצלהייטן
אלץ טונקעלער און געדיכטער. עס לאזט זיך אויס, אז ער איז געפערלעך
קראנק. „א סברה, אז ער האלט זייער שמאל. דאס הייסט, ער וויל זאגן,
אז דער קאלעקטאר איז פארביי״... און אזוי ריידנדיק, קומען זיי צום
שול־הויף.
</p><p></p><p>
דער שול־הויף איז באגאסן מיט די שטראלן פון דער ברענענדיקער
זון אין די לעצטע זומערדיקע טעג. א גאנצע כאליאסטרע יידישע קינדער,
האלב־נאקעטע און גאנץ־בארוועסע, שפילן אין פערדלעך און פילן־אן
דעם שול־הויף מיט הילכיקע קולות פון זייערע יונגע געזונטע העלדזער.
עס איז א לעבן און א פרייד אף דער יידישער גאס. די לופט, ווי סע זאל
דא ניט זיין ענג און געשטיקט, איז דאך א מחיה. ווו־ניט־ווו ווארפט זיך
דורך א בוימל, שלאגט זיך דורך און קוקט־ארויס א גרעזל. די אויסגעגאסענע פאמעניצע שלאגט־צו דעם שטויב, וואס די קינדער (די פערדלעך)
האבן אויפגעהויבן מיט זייער לויפן. עס איז פארט זומער, מען איז
פארט אין דרויסן און עס איז פארט גוט אף גאטס וועלט!
</p><p></p><p>
― אט דא וווינט דער קאלעקטאר, ― רופט זיך אן דער טאטע,
און ביידע לאזן זיך אראפ אין א מין קעלער, אדער אזוי א פינצטערע גרוב,
האלטן זיך אן בא די נאסע ווענט, עפענען־אויף א טיר מיט א גרויסער
שווערער אייזערנער קליאמקע, און פאר זייערע אויגן באווייזט זיך אזא
מין בילד:
</p><p></p><p>
אף דער הוילער ערד, מיט שווארצן איבערגעדעקט, ליגט עפעס א
זאך, אין מיטן קיילעכיק פארשפיצט. צוקאפנס, בא דער זאך, צאנקען
צוויי ליכט, אריינגעשטעקט אין צוויי פלעשלעך פון פארשיידענער גרויס
און פארשיידענער פארב. פון יענער זייט ליכט, אף א בענקל, אין מיטן
שטוב, זיצט עפעס א ייד א שמש מיט א קאלטונעוואטער בארד און מיט א
צעפליקטער קאפאטע. בא דער רעכטער זייט, בא דער וואנט, שטייען
פאריתומט, איינס נעבן דאס אנדערע, ווי א צווילינג, א פאר אלטע טיפע
 צעריסענע גומענע קאלאשן, און אפן ביישטידל פונעם איין־און־איינציקן
 פענצטער וואלגערן זיך א פאר גרויסע שווארצע ברילן.
</p><p>
― ― ― ― ― ― ― ― ― ― ― ― ― ― ―
</p><p></p><p>
דעם זעלבן טאג איז געווען די לוויה. מען קאן זיך פארשטעלן, וואס
 פאר א לוויה האט דא געקאנט זיין, אז דער געשטארבענער איז, ערשטנס,
 א ייד אן ארעמאן ― ווער קען אים און ווער ווייס אים? און, צווייטנס,
האט ער געהאט א שם אין שטאט פון א שטילן אפיקורס. נאר אזוי ווי
 אין זיין ארויסבאגלייטן האבן זיך מתעסק געווען אזעלכע יידן, ווי רב
 נחום ראבינאוויטש, יאסיע פרוכשטיין, ביידע געראטענע איידעמס, און
 ארנאלד פון די פידווארקעס איז אויך געקומען ― דאס איז געווען די ער־
 שטע, אויב ניט די איינציקע, לוויה, וואס ארנאלד זאל זיין דערביי, ―
 האט זיך די שטאט פאראינטערעסירט, און קוקנדיק איינער אפן אנדערן,
 האט דער עולם גענומען קלייבן זיך און וואקסן און וואקסן ― און ס׳איז
געווען גאר אומגעריכט א לוויה א גרויסארטיקע, אן אימפאזאנטע. ארעמעלייט האבן דערשמעקט א „פעטע״ לוויה, איז מען זיך צונויפגעקראכן קאליקעס פון אלע ווינקעלעך, געשלעפט פאר די פאלעס, געמאכט גוואלדן
פאר וואס מע טיילט קיין געלט ניט פאר דער מטה. עס איז שווער געווען
איינצוריידן זיי, אז דאס איז געשטארבן א ייד אן אביון גלייך מיט זיי.
</p><p></p><p>
― פאר וואס־זשע קומט אים אזא לוויה?.― האבן זיי געטענהט,
― אז קיין גביר ניט, און קיין רב, ווי מע זעט ארויס, אויך ניט, היינט
וואס איז מיט אים דער יחוס?...
</p><p></p><p>
די זון האט נאך געהאלטן אין רעכטן בראטן, אז מע האט ארויסגעטראגן די מטה, מיט שווארצן איבערגעדעקט, פון פינצטערן קעלער ארויס.
דער שול־הויף און די גאנצע גאס איז געווען פארפלייצט, שווארץ פון
מענטשן. קיינער האט אבער קיינעם ניט גערופן. מען איז אליין געקומען.
קיינער האט ניט געוויינט, נאר זיפצן האבן זיך געלאזט הערן. קיינער האט
קיין הספד ניט געמאכט, קיין קריעה ניט געריסן, קיין קדיש ניט געזאגט,
קיין שבעה ניט געזעסן. נאר שבחים האבן זיך געהערט, געטראגן אין דער
לופטן: „א וווילער ייד געווען״... „נישט קיין צדיק, נאר א וווילער, גוטער
מענטש״... „אויסגעהאלטן א שטאט מיט ארעמעלייט״... „וויפל ער האט
פארדינט ― אוועקגעגעבן״... „דעם לעצטן ביסן״... „זיך מפקיר געווען
פאר יענעמס וועגן״... „געריסן פון טויטע און פון לעבעדיקע צוליב קראנקע אלטע יידן״... „פיינט געהאט, מע זאל אים דאנקען״... „קיינמאל ניט
גערעדט פון זיך, נאר יענעם אין זינען געהאט״... „געווען א מאדנער ייד״...
„ניט קיין מאדנער ייד, נאר א מאדנער מענטש״... „יא, א מענטש איז
דאס געווען״...
</p><p></p><p>
דאס איז געווען א שטילע, נאר א שיינע לוויה. עפעס האט זיך געפילט
א באפרידיקונג. א דאנק גאט דערפאר, וואס מענטשן צאלן־אפ, אויב ניט
פארן לעבן, איז כאטש נאכן טויט, כאטש וויפל ס׳ניט איז, כאטש א טראפן
כבוד פאר אזוי פיל יארן פיין און ליידן, צער, מאטערניש און ביטערניש.
ס׳איז נאר א ווייטיק, וואס ער אליין, דער קאלעקטאר מיט די שווארצע
ברילן, קאן ניט אויפשטיין כאטש אף א מינוט, כאטש אף א רגע, א קוק
טאן אף דעם כבוד, וואס ער האט... און אפשר ― ווער ווייס? וואס ווייסן
מיר?... און עס פלאנטען זיך מחשבות און געדאנקען פון „השארת־הנפש״, אין וועלכן דער נפטר האט געגלויבט, כאטש ער האט געשמט
פאר אן אפיקורס. אפשר גייט אט־דא זיין נשמה נאך דער מטה גלייך
מיט אונדז און ווייס מער פון אונדז, א סך, א סך מער?... ווער ווייס? ווער
ווייס?...
</p><p></p><p>
וואס ווייטער ווערט דער עולם שיטערער. ביזן בית־עולם זיינען געבליבן נאר די סאמע נאענטע פריינט. דער גאנצער „קלוב״. אן ארט האט
מען אים אפגעגעבן א באשיידענעם, ווי ער אליין. אין א זייט האט מען
אים באהאלטן, א בערגל ערד האט מען אפן פרישן קבר אנגעשאטן. און מען
איז זיך צעגאנגען. קיינער האט נישט געוויינט. קיינער האט קיין הספד
נישט געמאכט, קיין קדיש נישט געזאגט, קיין שבעה ניט געזעסן. די ערשטע צייט האט מען נאך פון אים אין „קלוב״ א פאר מאל גערעדט. דערנאך האט מען אויפגעהערט פון אים צו ריידן ― און פארגעסן.
</p><p></p><p>
גאר אין גיכן נאך דעם איז פארשווונדן געווארן אויך בנימינזאן דער
משורר. א שטיק צייט האט מען ניט געוווסט, ווו ער איז אהינגעקומען.
דערנאך האט מען זיך דערוווסט, אז ער איז אין קיעוו. אין א צייט ארום
האט זיך דער נאמען בנימינזאן געלאזט הערן אין דער גרויסער „מלחמה״,
וואס ס׳איז אויסגעבראכן צווישן די „חכמי קיעוו״, מיט וועלכע מיר וועלן
זיך נאך באגעגענען אין די ווייטערדיקע קאפיטלעך. זיין נאמען האט זיך
געלאזט הערן אינאיינעם מיט די נעמען פון משה־אהרן שאצקיס, יצחק־יעקב ווייסבערג, דובזעוויטש, דארעווסקי. און גאר־גאר שפעטער איז ארויס
א סלוך, אז בנימינזאן איז מגולגל געווארן אין אמעריקע און אז ער איז
דארטן א רעווערענט און איז, זעלבסטפארשטענדלעך, אלל־רייט.
</p><p></p><p>
און אט אזוי איז נתפרדה החבילה געווארן. צעשלאגן געווארן די
כנופיה, צעשטערט געווארן די זעלטענע גוטפריינטשאפט. אויס אידיליע.
</p><p></p><p>
62
</p><p>
א האלב יאר נע־ונד
</p><p>
עלנט און פאריתומט ― „דער ייד פון די שמויסן״. ― ער לאזט זיך אוועק אין
</p><p></p><p>
דער וועלט אריין זוכן גליק ― ניט אייביק איז מען א גאסט ― קאנקורענץ מיט
</p><p></p><p>
מיידלשע שרייבערס און קליינשטעטלדיקע קנאה־שנאה ― אברהם דער כלי־זמר. ―
</p><p></p><p>
 א מין סטעמפעניו ― ער אנטלויפט פון דער „וועלט״ צוריק אהיים
</p><p></p><p>
פארלוירן אזעלכע צוויי נאענטע גוטע פריינט, ווי דער קאלעקטאר און
בנימינזאן, האט דער העלד פון דער דאזיקער ביאגראפיע זיך קיין ארט
נישט געקאנט געפינען. ער האט זיך געפילט פאריתומט. נאך מער עלנט
האט ער זיך דערפילט, ווען זיין איינציקער איבערגעבליבענער חבר אליע
איז אויך אוועקגעפארן קיין זשיטאמיר. דא האט זיך, ניט ווילנדיק, צוגע־מישט אויך א געפיל פון קנאה. ער האט געוווסט גאנץ גוט, אז ס׳איז א
מיאוסע מדה, נישט קיין ריין געפיל. נאר וואס האט ער געקאנט טאן, אז
עס האט אים פארט פארדראסן ― פאר וואס קומט זיין חבר אזא גליק
און אים ניט? מיט וואס איז ער שולדיק, וואס ער האט זיך געכאפט געבוירן ווערן מיט א פאר חדשים פריער? איבער אזא נארישקייט זאל ער
פארלירן זיין קאריערע? פארשפילן דאס גאנצע לעבן? ער האט באהאלטן
</p>
</body>