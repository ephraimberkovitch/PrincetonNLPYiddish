 ווי מע זעט אינעם תנ״ך איז דאס ברענגען קרבנות אן אופן צו פארהייליקן דעם טויט. מע קען נישט אנטלויפן פון טויט, נאר מע קען אים פארט צוזאמענברענגען מיט קדושה. 
 וואס טוט מען אבער ווען די קדושה ווערט פארמינערט, אפגעשוואכט – פון חורבן, פון מאדערניטעט? וואס געשעט ווען א יחיד, נישט גאט, איז דער צענטער פון דער וועלט? האט דעמאלט א זינען מקריב זיין א קרבן, און פאר וועמען טוט מען דאס? 
 אין איר נייעם, גוט דורכגעטראכטן, קינסטערליש אילוסטרירטן בוך, פרוווט די פאעטעסע אלישא קאפלאן ענטפערן אויף די א פראגעס אין גערעם פון אירע אייגענע איבערלעבונגען, משפחה־געשיכטע, פריידן־און־ליידן, גשמיות און רוחניות. 
 קאפלאן איז א שרייבערין אין טאראנטע און א לערערין פון דער נאראטיווער מעדיצין, אן אופן צו העלפן דאקטוירים בעסער באהאנדלען פאציענטן דורכן צוהערן זיך צו זייערע פערזענלעכע געשיכטעס פון קראנקייט. זי קאארדינירט אויך די ארבעט פון א קאלעקטיווער פארם וואס דינט ווי א לאקאל פאר פראגרעסיווע אונטערנעמונגען. אין דעם בוך אבער פארלאזט זי זיך אויף אירע אייגענע שעפערישע כוחות, אויף אירע פערזענלעכע איבערלעבונגען ווי א קינד פון א פרומער משפחה, ווי אן אפשטאמיקע פון דער שארית־הפליטה און אויך — און דאס איז וויכטיק וואס שייך איר קונסט — ווי אן אפגעפארענע פון דעם פרומען דרך. 
 דאס עפענונג־ליד איז א פאסיקער אופן צו באקענען דעם לייענער מיט איר סטיל, צוגאנג און אינהאלט (אלע איבערזעצונגען זיינען מיינע): 
 מע זעט דא א בפירושע פארבידונג צווישן דעם גוף פונעם פאעט און דעם מקריב זיין א קרבן. דער קרבן איז א רעזולטאט פונעם טויט פון א בהמה, און דער פאעט, אין די דאזיקע לידער, פארוואנדלט דאס אין א באווייז פון לעבן, פון ליבשאפט. 
 אין אן אנדער ליד, זאגט דער פאעט אז „מיין גוטע זייט איז די חיישע.״ זי הייבט דא ארויס דאס עלעמענטאלע וואס פארבינדט זי, ווי א מענטש, מיט אלע מענטשן, מיט געליבטע, מיט די חיות וואס ווערן קרבנות. 
 אין אלגעמיין איז דער תוכן דא אן אויטאביאגראפישער, און כאטש עס קען זיין אן עכט־מאדערנער קוק, קען איך נישט אפטרייסלען פון זיך דעם געדאנק אז דאס בוך איז זייער ענלעך, כאטש ס׳איז אויף ענגליש, צו די ווערק פון די פריסטע יידישע דיכטערינס אין עזרא קארמאנס בארימטער אנטאלאגיע . דא, ביי קאפלאן, געפינט מען אויך די עראטיק געמישט מיט שולדגעפיל, מיט פריוואטער ליידנשאפט אין גערעם פון עפנטלעכע גרענעצן. 
 און אזוי ווי יענע דיכטערינס האבן אפט מאל געוואלט ארויס פון די ד׳ אמות פון שטעטל, אדער פון דער שטאט, משפהה און יידישקייט, אזוי אויך וויל קאפלאן ארויס פון אירע גרענעצן. „ערגעץ אין הימל״ — זאגט זי אין א ליד־אפטייל אונטערן טיטל „ערבות״ — „עפנט זיך א טיר.״ 
 דער מיטלסטער טייל איז דער טראגישסטער, ווי א צירונג פון אומגליק אין מיטן דער פרייער עראטישקייט און שפילעוודיקער אפיקורסות: זכרונות און אייינדרוקן פון קאפלאנס קרובים, לעבן־געבליבענע פון חורבן. 
 דאס בוך, מיט איר קערפערישקייט, רוחניות דורך אפיקורסות, און איינגעווארצלטקייט סיי אין דער געשיכטע, סיי אין דער איצטיקער וועלט, איז א גלאנצנדיקער ביישפיל פון יענער מענטשלעכקייט. 
 צוגעבן מוז מען אויך אז דאס איז נישט סתם א דין ביכל פאעזיע – דאס איז אן עלעגאנט ארויסגעגעבענער באנד מיט עטלעכע באשטאנדטיילן: נישט נאר די לידער אליין, נאר ארטיסטישע אילוסטראציעס פון טאבי אהרן כהן, צוזאמען מיט קריטישע באהאנדלונגען פון ליטעראטור־פארשערס און -קריטיקערס. א ווארט פריער איז אויך פאראן. דער אוניווערסיטעט־פארלאג פון דער ניו־יארקער שטאט־אוניווערסיטעט האט זיך אנגעטאן א כוח ארויסצוברענגען א בוך וואס ס׳איז א מחיה דאס צו נעמען אין דער האנט אריין, ממש ווי א גוט־אויסגעפורעמטע כלי אין בית־המיקדש. 
