

נאטיצן פונעם רעדאקטאר — 33 



 by באריס סאנדלער 
June 1, 2020June 1, 2020 Filed under:
באריס סאנדלער
נאטיצן פונעם רעדאקטאר 

די לוויה פון שלום־עליכמען, ניו־יארק, מיי 15, 1916
אזוי ווי שלום־עליכם האט עס געוואלט
אין חודש מיי האבן זיך ביי אונדז אין ניו־יארק צעבליט אלע מינים בלומען, קוסטעס און ביימער. ממש — א בליענדיקע סימפאניע פון פארבן און ריחות. איין קלייניקייט — א שאד, וואס די מגפה דערמעגלעכט נישט פריי שפאצירן אין פארק און מהנה זיין פון דער געטלעכער נאטור־פראכט.
אין מיי־חודש האט זיך אויך צעבליט יידיש אין דער ווירטועלער וועלט. אויף דער אינטערנאציאנאלער zoom־ארענע זיינען אויפגעטראטן יידישע ארטיסטן און מוזיקער פון איבער דער וועלט. פון דעסטוועגן, איז די צענטראלע אונטערנעמונג, לויט מיין מיינונג, פארגעקומען זונטיק, דעם 24סטן מיי, און געווידמעט איז זי געווען דעם 104טן יארצייט נאך אונדזער טייערן שלום־עליכם.
This slideshow requires JavaScript.
די טראדיציע זיך צונויפנעמען אין דעם טאג, ווי שלום־עליכם האט עס אנגעוויזן אין זיין צוואה, האבן זיינע קינדער און קינדס־קינדער הייליק אפגעהיט. דער סצענאר איז שיער נישט קאנאניזירט געווארן, און סיי די באטייליקטע און סיי די רשימה פון פארבעטענע געסט האט זיך פון יאר צו יאר כמעט נישט געביטן. איין מאל האב איך און מיין פרוי געהאט דעם זכות צו זיין אויף דעם רירנדיקן אוונט און זיך פאטאגראפירן מיט בעל קאופמאן, אונדז אלעמען אויף לאנגע יאר. צום באדויערן, האט זיך יעדעס יארצייט אלץ ווייניקער געהערט דאס יידישע ווארט, און אלץ מער — ענגליש.
ביי זיין לעבן האט שלום־עליכם זיך באשיידן גערופן „שרייבער אויפן זשארגאן‟, און מקנא געווען דעם גרויסן שרייבער מאקסים גארקי, וואס דער אייבערשטער גופא האט אין אים, צוזאמען מיט דער רוסישער נשמה, אריינגעאטעמט די רוסישע שפראך. איי, ווער געדענקט היינט מאקסים גארקין?! אנו, פרעגט היינט אומיסטן, פון איין עק וועלט ביזן אנדערן: „ווער ווייסט נישט דעם נאמען שלום־עליכם?‟ — וועט איר הערן ווי עס פליט א פליג, אזוי שטיל וועט זיין.
This slideshow requires JavaScript.
און אט האט שלום־עליכם זיך שוין אריינגעריסן אין דער עלעקטראנישער וועלט אויך. די בעסטע היינטיקע אקטיארן, ווי לאה קעניג, מייק בורשטיין, עלינאר ריסא, שיין בייקער, רפי גאלדוואסער, מענדי קאהן; זינגער און זינגערינס פון אויסטראליע, דרום־אפריקע, יאפאן, דייטשלאנד, בראזיל און אוודאי, פון אונדזער ניו־יארק, — האבן ארויסגעוויזן זייער מייסטערשאפט — אן א בינע, ביי זיך אין דער היים, אויף א משפחה־אופן.
איז עס דען נישט קיין פאנטאסטישער בוקעט פון יידישע טאלאנטן! בראווא!!
איך בין זיכער, אז שלום־עליכמען וואלט געפעלן געווארן אזא צונויפקום צו דערמאנען זיין יארצייט. ער האט זיך אויסגעלאכט פון דער כאלעריע אין אדעס, וואלט ער געוויס אפגעשפעט פון דער איצטיקער פאנדעמיע־שמאנדעמיע — אבי געזונט!
מיר הייבן ערשט אן זיך צוגעוווינען צו אזא מין מאסן־פארברענג ביים קאמפיוטער, אבער, כ׳בין זיכער, אז ווען די חלאס וועט מירטשעם אדורך, וועט אט די שיטה בלייבן און זיך נאך מער אנטוויקלען.
צו ברענגען די פרייד פאר טויזנטער מענטשן, וואס האבן געזען די שלום־עליכם־פראגראם, האבן פאראייניקט זייערע באמיונגען דער אלוועלטלעכער יידישער קולטור־קאנגרעס און דער אינסטיטוט פון יידישער ליטעראטור און שפראך אין קאליפארניע. א באזונדערער יישר־כוח און הארציקער דאנק קומט שיין בייקערן, מרים קאראל און מרים־חיה סיגל.
ברוקלין, ניו־יאר, מיי 2020

Share this:TwitterFacebookPrintLike this:Like Loading...

Related
 


Tagged: fasadjewsmusicYiddish 
Post navigation


Previous Post
שלום־עליכם אין ווערמאנט 

Next Post
לאפסוס־קאקטוס — 34 



