
 מיטוואָך אויפֿדערנאַכט הייבט זיך אָן דער תּענית תּשעה־באָבֿ, וועלכער באַצייכנט דעם חורבן פֿונעם בית־המקדש. אָט די דאַטע איז פֿעסט אַרײַן ניט בלויז אין דער יידישער רעליגיעזער טראַדיציע, נאָר אויך אין דער יידישער ליטעראטור. איינער פֿון די מוסטער־ווערק, וועלכע זיינען געווידמעט דער דאָזיקער טרויעריקער דאַטע פֿונעם יידישן לוח, איז דאָס ליד פֿון לייבֿ נײַדוסן (1890, גראָדנע – 1918, גראָדנע), וואָס ווערט געבראַכט דאָ. 
 
 ס׳איז אומעטיק־טריב אין בית־מדרש, אין אלטן, 
 עס גיסט זיך און גיסט זיך דער ניגון פון קינה 
 און ס׳דוכט זיך מיר אויס, אז אין שאטנס באהאלטן 
 שוועבט־אום די פארוואגלטע, איינזאע שכינה. 
 
 עס ציטערט א טונקעלע שיין פון די ליכטער 
 אריבער די אלטע און געלבלעכע ספרים, 
 אריבער די נאכטיקע טרויער־געזיכטער, 
 וואס קלאגן אויף טייערע, הייליקע קברים. 
 
 און ס׳בלאנדזשעט אין לופטן דער איינזאמער ניגון, 
 אזוי ווי א וואנד׳רער שוואכער און מידער; 
 אט זוכט ער אן אפרו, אט ווערט ער אנטשוויגן, 
 אט וויינט ער שוין ווידער… 
 
 עס קוקט די לבנה אריין דורך די פענצטער 
 און ס׳פאלבט זיך א בלאסלעכער אפשיין, א בלויער, 
 און כ׳זע ווי צוויישן א מחנה געשפענסטער 
 שטייט־אויף ירמיהו־הנביא אין טרויער… 
 
 דער גרייז־גרויער קאפ איז אין ליידן געבויגן, 
 דער שאטן פון אייביקייט רוט אויף זיין שטערן 
 און ס׳פינקלען די פינצטערע נעכט פון די אויגן 
 מיט דימענטן ריינע – מיט הייליקע טרערן… 
 
 ער שטייט אין א ווינקל און טרויעריק הערט ער, 
 ביז ס׳שטארבן די קלאנגען, די לעצטע, פון קינה, 
 און דאן, אין די שאטנס, די טונקעלע, ווערט ער 
 פארשווונדן צוגלייך מיט דער איינזאמער שכינה. 
 לייב ניידוס 
 