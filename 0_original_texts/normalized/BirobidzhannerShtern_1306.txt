
 הירש אשעראוויטש איז א יידישער פאעט, וועלכער איז כמעט אומבאקאנט די לייענערס אויף אנדערע שפראכן. מע האט אים כמעט נישט איבערגעזעצט, און פאר א יידישן ליטעראט איז דאס אן ערנסטע טראגעדיע. 
 ער איז געווען א גוטהארציקסטער, זייער באשיידענער, טיף דענקענדיקער מענטש, א מיטשפרעכער פון א הויכער קולטור. זיין פאעזיע איז ביטער און לייכט, זי רייניקט אפ, פארטיידיקט און פארשטארקט די נשמה. 
 הירש אשעראוויטש איז געשטארבן דעם 6טן יוני 1994 יאר אין תל־אביב, און געבוירן איז ער געווארן דעם 25טן יוני 1908 אין דער ליטווישער שטאט פאנעוועזשיס (פאנעוועזש). די לידער האט ער געשריבן פון קינדווייז אן, אבער פובליקירן זיך האט ער אנגעהויבן נאר אין 1934 יאר, באלד נאכן פארענדיקן דעם יורידישן פאקולטעט פונעם קאוונער אוניווערסיטעט. דער גאנצער טיראזש פון זיין ערשטן גרויסן זאמלבוך ״באגינען״ איז אריינגעפאלן אין די הענט פון די נאציס און געווען פארניכטעט. 
 מיט זיין קינפטיקן ווייב ריווקע (איר מיידל־פאמינילע־נאמען איז שמוקלער) האט הירש זיך באקענט אין גימנאזיע – איר משפחה איז אויך געווען פון פאנעוועזשיס. אין אנהייב פון דער מלחמה זיינען די וועגן פון הירש און ריווקע זיך פאנאנדערגעגאנגען: די אשעראוויטשס האבן זיך עוואקוירט קיין אלמא־אטא (קאזאכסטאן), און ריווקע מיט איר שוועסטער פרומע זיינען אריינגעפאלן אין דער קאוונער געטא. ריווקען האבן געראטעוועט צוויי אירע חברטעס, צוויי נאטאשעס (פאגעלעוויטשוטע און יעגאראווא) און פרומען – די דייטשקע העלענא האלצמאן (1891–1968), די קינסטלערין, לערערין פון צייכענען און פון דער דייטשישער שפראך. 
 די באקאנטע ישראלדיקע זשורנאליסטקע און שרייבערין שולמית שליט האט אזוי געשריבן וועגן אשעראוויטשן: 
 ״אין 1944 יאר, צוריקוועגס פון עוואקואציע קיין ליטע, האט אשעראוויטש פאפאדיעט קיין מאסקווע. דא האט ער אנגעשריבן זיין ״שמשון״ (סעפטעמבער – אקטאבער 1944) – די ערשטע פון די פאעמעס אויף ביבלישע טעמעס. אין 1945 יאר האט ער אנגעשריבן די פאעמע ״שאול״, אין 1962 – ״פיראמידן־בויער״, אין 1970 – נאכן ליד וועגן קין קערט ער זיך אום צו א־דער טעמע און שרייבט די פאעמע ״קין, נבך…״. 
 
 אוודאי נישט קיין ביבלישע טעמע, נישט איר באזיניקן אין שיין פון די שפעטערע געשעענישן אינעם לעבן פונעם יידישן פאלק האבן נישט געקאנט געפינען די אפשפיגלונג אינעם ערשטן און איינציקן בוך אויף דער רוסישער שפראך, וואס איז ארויסגעגאנגען אין איבערזעצונגען פון ארסעני טארקאווסקי (רוסישער דיכטער און איבערזעצער פון מיזרח־שפראכן) אין 1962 יאר. דאס בוך האט זיך אנגערופן ״מיין גוטער קליאן״ און איז זייער גיך געווארן א ראריטעט״. 
 שולמית שליט באשרייבט איר ערשטע באגעגעניש מיט אשעראוויטשן: 
 ״מיין באקאנטשאפט מיט א־דער משפחה, מיטן דיכטער ה. אשעראוויטש און זיין ווייב ריווקע, איז פארגעקומען אין 1966 יאר. צוזאמען מיט מיין חברטע דאליע עפשטיין האבן מיר איבערגעזעצט פון דער ליטווישער שפראך אויף רוסיש די דערציילונגען פונעם יידישן מחבר מאיר עלין ״פאר איין נאכט״. און ריווקע האט זיך ארויסגעוויזן פאר א גוטער מאשיניסטקע. ווען ריווקע האט געדרוקט, איז אין צימער אריינגעגאן הירש אשעראוויטש. (…) איך בין נישט ווילנדיק געווארן אן אביעקט פון זיין אינטערעס. ״א יידיש מיידל זעצט איבער דעם יידישן שרייבער פון ליטוויטש…״, – מיר האט זיך געדאכט, אז ער האט עס געזאגט מיט טרויער. 
 
 שפעטער האט מאיר עלין אנגערופן אשעראוויטשן ״אייזבארג״. ״פאר וואס?״ – האב איך געפרעגט און, מיינענדיק זיין וווקס, זיך צעלאכט. ״ווייל מיר ווייסן נאר זיין זעיקע טייל״, – האט געענטפערט עלין. און, כדי זיך נישט פארטיפן אין דער טעמע, האט צוגעגעבן: ״א ביסל שרייבט ער ביי טאג, א ביסל – ביי נאכט״. 
 דער זינען פון די ווערטער איז צו מיר דערגאנגען אין צענדליקער יאר ארום. אין דעם זעלבן יאר, ווען אין מאסקווע איז ארויסגעגאן זיין זאמלבוך פון לירישע לידער, האט ער ביי נאכט, נישט וויסנדיק, צי מע וועט עס א מאל פארעפנטלעכן, געשריבן זיין פול מיט ווייטיק און פלאמיקן כעס פאעמע ״מלוך״. יא, דאס איז געווען אין 1962. 
 דעם אמת געזאגט, האט מען איינגעשלאסן א־די פאעמע אין דער איבערזעצונג פון יאנינא ווייטשונייטע אינעם ליטווישן זאמלבוך פון 1964 יאר (״האניק פון דערקענטעניש״, ווילנע, ״וואגא״ פארלאג). 
 די ליטווישע פאעטן, די סאמע באקאנטע – ע. מעזשעלייטיס, יו. מארצינקיאוויטשוס, א. באלטאקיס – האבן אים איבערגעזעצט, כ׳ווייס נישט, צי מיט גרויס ליבע, אבער, כ׳בין זיכער, – מיטן גרויסן דרך־ארץ. זייער פאפולער – סיי ביי די לייענערס, סיי ביי די קריטיקערס – איז געווען זיין פאעמע ״ספארטאק״. 
 דעם 2טן יולי 1949 יאר האט מען אים ארעסטירט פאר ״אנטיסאוועטישער נאציאנאל־ציוניסטישער טעטיקייט״, און אין 1950 פארמישפט אים צו צען יאר לאגערן. נאך דער באפרייונג זומער 1956 יאר האט ער זיך אומגעקערט קיין ווילנע. 
 אין 1971 יאר האבן די אשעראוויטשס עליה געווען. אין ישראל זיינען ארויסגעגאנגען הירשס זאמלביכער: ״צווישן בליץ און דונער״ (1973), פאעמע ״מיין פאנעוועזש״ (1974 – צוזאמען מיט דער איבערזעצונג אויף איווריט פון אברהם שליאנסקי). אין 1976 יאר איז ארויסגעגאן פון דרוק זיין זאמלבוך לידער אויף איווריט – אין איבערזעצונג פון פארשיידענע פאעטן״. 
 די זשורנאליסטקע שעלי (טאטיאנע) שריימאן האט דערציילט וועגן הירש און ריווקע: 
 ״הירש – א בארימטער פאעט, וועלכער שרייבט אויף יידיש. ריווקע איז זיין ווייב און א געטרייער פריינד אין משך פון א סך יארצענדליקער. 
 זיי, שוין געעלטערטע מענטשן, האבן נישט געקאנט פארבייגיין, ווען אויף דער בן־יהודה־גאס האבן די נייע רעפאטריאנטן פון דער ווייטער אוקראינע אויסגעלאדן באגאזש, – הירש און ריווקע האבן זיי אומבאדינגט געהאלפן. ווען זיי האבן געהערט, אז עמעצער רעדט רוסיש אין דרויסן, האבן זיי נישט געקאנט נישט פארבעטן די אומבאקאנטע מענטשן צו זיך צום ווארמעס, כאטש זיי האבן געלעבט נישט רייך. ריווקע האט שטענדיק געהאלפן די נייע רעפאטריאנטן אלס איבערזעצערין. די אשעראוויטשס האבן זיך צעטיילט מיט די נייגעקומענע מיט אלץ, וואס זיי האבן געהאט, – אפילו מיט שאמפון און ציינפאסטע״. 
 די לעצטע יארן האט הירש אשעראוויטש א סך געקרענקט. אבער ריווקע איז געשטארבן די ערטשע. ער האט נישט געקאנט לעבן אן איר. ״ער האט געלעבט נאך איר נישט לאנג, – האט דערציילט ריווקעס קרובה גוטיע פיש. – ער איז געווען א גאלדענער מענטש, א גוטער, ער האט געהאלפן אלעמען. אבער זיי זיינען געווען די פארשלאסענע, ניט־באריידעוודיקע, זיי איז געווען גענוג די אייגענע קאמפאניע״. ריווקע האט אים אפגעהיט, און אלס פאעט – פארגעטערט. 
 ״עטל קאווענסקי, די יידישע אקטריסע, איז געקומעם מקבל־חולה זיין הירשן אין שפיטאל, – שרייבט שולמית שליט. – ער איז געווען זייער מיד. פארן אוועקגיין האט זי געזאגט: ״איצט פארמאכט די אויגן און רוט אפ א ביסל״. ווען זי איז געקומען אהיים, האט איר געקלונגען א מעדשוועסטער: ״איר ווייסט, ווי נאר איר זייט אוועקגעגאנגען, האט ער פארמאכט די אויגן און איז געשטארבן״… 
 ״ווען ריווקע און הירש זיינען געגאנגען מיט דער גאס, האבן די מענטשן זיך אומגעקוקט אויף זיי, – דערציילט שולמית שליט. – אפשר איבער דעם אונטערשייד אין וווקס (ריווקע איז געווען העכער) האבן זיי אויסגעזען א מאדנע פארפאלק, אבער מיר האט זיך געדאכט, – ווייל זיי האבן אויסגעשטראלט א שטיל ליכט – דאס ליכט פון ליבע. זיי האבן ליב געהאט און אפגעהיט איינער דעם אנדערן פון קינדווייז אן און ביז דער טיפער עלטער. איך האב שטענדיק געטראכט, פאר וואס זעצט מען נישט איבער אשעראוויטשן אויף דער רוסישער שפראך? זיין שפראך איז קלאסיש פשוט און פארשטענדלעך, די טעמאטיק פון זיין שאפונג איז נישט געעלטערט געווארן, נאך מער – זי איז זייער אקטועל היינט. ער איז קלוג, און דערפאר ווונדערשיין אפילו אין ווארט־ביי־ווארט־איבערזעצונג. כ׳האף, אז די איבערזעצונג פון ״מלוך״, געמאכט דורך עלא גרייפער, איז א גוטער סימן פון אומקערן פונעם פאעט צו די לייענערס״. 
 Ошерович. Стихи на русском языке 
 https://archive\. org/details/nybc200647 
 https://archive\. org/details/nybc205996 
 http://www\. yivoencyclopedia.org/article\. aspx/Osherovitsh_Hirsh 
 https://openlibrary\. org/books/OL3214774M/Baym_ets־ha-daas%CC%80 
 
 