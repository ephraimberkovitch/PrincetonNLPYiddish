 
 אייזנבאן־געשיכטעס: 8: דער נס פון הושענא־רבה 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
דער נס פון הושענא־רבה
    
„― דער נס פון הושענא־רבה ― אזוי האט מען א נאמען געגעבן
בא אונדז די באן־קאטאסטראפע, וואס האט זיך געטראפן פונקט אום
הושענא־רבה נ א כ ן  ק וו י ט ל. און געטראפן האט זיך די געשיכטע, לאז זיך
אייך דאכטן, טאקע בא אונדז אין הייסין. דאס הייסט, נישט אין הייסין
גופא, נאר א פאר סטאנציעס פאר הייסין. סאבאליווקע הייסט די סטאנציע״...
    
מיט אזא לשון האט מיר א הייסינער סוחר, ווייזט אויס, א לייטישער
מענטש, גענומען ברייטלעך צו דערציילן, וואס פאר א קאטאסטראפע עס
האט זיך געטראפן בא זיי מיט דער שמאלער באן, וואס מע רופט זי דארטן
„ ד ע ר   ל יי ד י ק ג יי ע ר ״ (איך האב אייך אים באשריבן שוין פריער, אין דעם
אריינפאר). און מחמת דער הייסינער סוחר האט מיר דערציילט די דאזיקע
געשיכטע טאקע פארנדיק מיטן „ליידיקגייער״, וואס האט צייט, און געווען
זיינען מיר מיט אים אין וואגאן סך־הכל צוויי פאסאזשירן, האט ער זיך
צעשפילעט, צעלייגט, ווי באם טאטן אין וויינגארטן, און גערעדט פערלדיק,
געטאקטע ווערטער, געגלעט זיך בעת־מעשה דאס בייכל, צוגעשמייכלט און
שטארק הנאה געהאט פון זיין אייגענער געשיכטע.
    
„― איר פארט דאך שוין מיט אונדזער ליידיקגייער, ברוך־השם, די
אנדערע וואך. ווייסט איר דאך מן הסתם די טבע זיינע? ער האט אייך
א טבע, אז ער קומט אף א סטאנציע און שטעלט זיך אוועק, פארגעסט
ער דעם זיי־געזונט. דאס הייסט, אייגנטלעך, לויט „ראספיסאניע״, טאר ער
נישט שטיין מער וויפל ס׳איז אים אנגעצייכנט. למשל, אף דער סטאנציע
זאטקעוויץ איז אויסגערעכנט, אז ער דארף שטיין פונקט א שעה מיט אכט
און פופציק מינוט, אדער אף דער סטאנציע סאבאליווקע, וואס איך דערצייל אייך, ― דארט טאר ער מער א רגע נישט שטיין ווי איין שעה מיט
צוויי און דרייסיק מינוט. נאר די מכות זאל זיך אים זעצן, וואס ער שטייט
סיי אין זאטקעוויץ, סיי אין סאבאליווקע מער ווי צוויי, און אמאל ― מער
ווי דריי שעה. עס ווענדט זיך אן דעם, וויפל צייט עס נעמען בא אים
צו די „מאניעוורעס״. און וואס בא אונדזער „ליידיקגייער״ ווערט אנגערופן „מאניעוורעס״ ― דארף איך דאך אייך נישט דערציילן. מע שפאנט־אויס דעם לאקאמאטיוו, און די „בריגאדע״, דער קאנדוקטאר מיטן מאשיניסט מיטן קאטשעגאר, זעצן זיך אוועק אינאיינעם מיטן נאטשאלניק
סטאנציע, מיטן זשאנדארם און מיטן טעלעגראפיסט טרינקען ביר, א פלעשל
נאך א פלעשל.
    
„וואס טוט, למשל, דער עולם, די פאסאזשירן הייסט עס, בעת „מאניעוורעס״? איר האט דאך שוין געזען, וואס מע טוט: מע נודעט זיך,
מע ווערט שיער נישט משוגע. ווער עס גענעצט, ווער עס פארשלאגט זיך
אין א ווינקל און כאפט א דרעמל, און ווער עס שפאצירט זיך ארום אף
דער „פלאצפארמע״, די הענט פארלייגט, און זינגט זיך שטילערהייט א
לידל.
    
„דארף זיך טרעפן א מעשה אין סאבאליווקע בעת „מאניעוורעס״.
שטייט זיך אזוי איינמאל הושענא־רבה אינדערפרי באם אפגעשפאנטן
לאקאמאטיוו, די הענט פארלייגט, איינער א מענטש, דוקא נישט קיין
פאסאזשיר, נאר אזוי א ייד, לאז זיך אייך דאכטן, טאקע א סאבאליווקער
בעל־הבית, א ציקאווער ייד, און קוקט. וואס טוט דא, למשל, א סאבא־ליווקער בעל־הבית? גארנישט. הושענא־רבה האט זיך א סאבאליווקער
בעלי־הבית גאנץ פיין אפגעדאוונט, אפגעשלאגן הושענות, אוועק אהיים
און אפגעגעסן. אפן הארצן איז האלב יום־טובדיק, האלב וואכעדיק. דאס
קוויטל האט מען אים דארטן סיי ווי סיי אונטערגעשריבן, און קיין ארבעט אין דער היים איז נישטא, ערב יום־טוב, האט ער גענומען דאס שטעקל און איז זיך ארויסגעגאנגען אביסל אפן וואקזאל ווסטרעטשאיען דעם
פאיעזד״.
    
„ווסטרעטשאיען דעם פאיעזד״, דארפט איר וויסן, איז בא אונדז
א מנהג אומעטום אין אונדזער געגנט. קומט די צייט פון „פאיעזד״
טראגט דאס אייך אוועק אפן וואקזאל, טאמער וועט מען עמעצן זען.
וואס זען? וועמען זען? א טעפליקער יידן? אן אבאדיווקער יידענע? א
גאלאוואניעווסקער גלח? יידישע גליקן! נאר גארנישט, מע גייט. און אגב
איז נאך אין יענער צייט די באן געווען א נייס, מע האט אונדז נאר־וואס
געהאט דורכגעפירט דעם „ליידיקגייער״, און ס׳איז נאך געווען וואס צו
זען און וואס צו הערן. נאר ווי אזוי די מעשה איז דארט געווען, צי אזוי,
צי אזוי, ― באם אפשפאנען דעם לאקאמאטיוו איז זיך הושענא־רבה
אין דער פרי, נאכן קוויטל, ווי איך דערצייל אייך, געשטאנען האלב
יום־טובדיק, האלב וואכעדיק, א סאבאליווקער בעל־הבית מיט א שטעקל
און געקוקט.
    
„אם כן, איז וואס? דאכט זיך מיר, אז א סאבאליווקער בעל־הבית
שטייט און קוקט אף אן אפגעשפאנטן לאקאמאטיוו ― וועמענס עסק
איז דאס? זאל ער זיך שטיין געזונטערהייט. ניין. באדארף זיך טרעפן
מסתמא אזוי, אז צווישן די איבעריקע פאסאזשירן געפינט זיך א גלח,
לאז זיך אייך דאכטן, טאקע א גאלאוואניעווסקער גלח, פון גאלאווא־ניעווסק, הייסט עס, א שטעטל נישט ווייט פון הייסין. נישטא וואס צו
טאן, שפאצירט זיך דער גלח אויך אף דער זעלבער „פלאצפארמע״, אויך
פארלייגט די הענט, און שטעלט זיך אפ אויך באם אפגעשפאנטן לאקאמאטיוו. רופט זיך אן דער גלח צום יידן: „הער נאר, יודקא! וואס האסטו
דא דערזען?״ ענטפערט אים דער ייד בייזלעך: „וואס עפעס יודקא? איך
הייס נישט יודקא, איך הייס בערקא״. מאכט צו אים דער גלח: „לאז
זיין בערקא. וואס קוקסטו דא, אשטייגער, בערקא?״ ענטפערט אים דער
ייד און לאזט נישט אראפ קיין אויג פונעם לאקאמאטיוו: „איך שטיי
און באטראכט גאטס ווונדער, ווי אזוי איבער א נארישקייט, איבער איין
דריי, וואס מע טוט א דריי איין שרייפל אהער, דאס אנדערע שרייפל
אהין ― הייבט אן גיין אזא גוואלדיקע מאשין!״ מאכט צו אים ווידער
דער גלח: „פון וואנען ווייסטו, אז מע טוט א דריי איין שרייפל אהער
און דאס אנדערע אהין, הייבט אן גיין די מאשין?״ ענטפערט אים דער
ייד: „איך זאל נישט וויסן, וואס־זשע וואלט איך געזאגט?״ מאכט צו
אים דער גלח: „קוגל ווייסטו, ווי אזוי מען עסט, אט וואס דו ווייסט!״
פארדריסט דאס שוין דעם יידן (סאבאליווקער יידן האבן אין זיך אמביציע), און ער רופט זיך אן צום גלח: „אנו, פאטערל, אפשר וואלסטו
זיך מטריח זיין אף א וויילע מיט מיר אפן לאקאמאטיוו, וואלט איך דיר
געבן צו פארשטיין דעם שכל, פאר וואס א לאקאמאטיוו גייט און פאר
וואס ער שטייט?״ דא האט שוין דעם גלח דערלאנגט א בראט נישט אף
קאטאוועס: וואס הייסט? אט דאס יידל וועט  א י ם  געבן צו פארשטיין דעם
שכל, פאר וואס א לאקאמאטיוו גייט און פאר וואס ער שטייט?!... און
ער מאכט צו אים מיט הארץ: „קריך, הערשקא, אפן לאקאמאטיוו!״
זאגט צו אים דער ייד ווידער א מאל: „איך הייס נישט הערשקא, איך
הייס בערקא״. מאכט צו אים דער גלח: „לאז זיין בערקא. קריך, בערקא!״
מאכט צו אים דער ייד: „וואס הייסט עפעס קריך? פאר וואס זאל איך
קריכן? קריך דו, פאטערל, פריער!״ מאכט צו אים דער גלח מיט גאל:
„דו לערנסט דאך מיך, נישט איך דיך, דארפסטו פריער קריכן״. בקיצור,
א ווארט פאר א ווארט ― מען איז, לאז זיך אייך דאכטן, ארויפגעקראכן
ביידע אפן לאקאמאטיוו, און דער סאבאליווקער ייד האט זיך גענומען
לערנען מיטן גלח „הלכות מאשינע״, געגעבן פאוואלינקע א דריי איין
קראן אהער, דעם אנדערן אהין, און איידער זיי האבן געקאנט ארויסלאזן א ווארט פונעם מויל, האבן זיי מיט שרעק דערזען, אז דער לאקאמאטיוו האט גערירט פונעם ארט און ― פאשאל!
    
„אצינד איז, דאכט מיר, די בעסטע צייט איבערלאזן דעם יידן מיטן
גלח אפן אפגעשפאנטן לאקאמאטיוו, לאזן זיי זיך פארן געזונטערהייט,
און מיר וועלן זיך דערווייל פארנעמען מיט דעם נפש: ווער איז דאס
געווען אט דער סאבאליווקער ייד, וואס האט געהאט אין זיך אזא
שטארקייט און האט זיך איינגעשטעלט ארויפצוקריכן מיט א גלח אף אן
אפגעשפאנטן לאקאמאטיוו?
    
„בערל עסיקמאכער ― אזוי, לאז זיך אייך דאכטן, הייסט דער סא־באליווקער ייד, וואס איך דערצייל אייך. פאר וואס רופט מען אים עסיק־מאכער? ווייל ער פארנעמט זיך דערמיט, וואס ער מאכט עסיק, דעם
בעסטן עסיק אין אונדזער ווינקל. די מלאכה האט ער, אייגנטלעך, בירושה
פון זיין טאטן. נאר ער האט צוגעקלערט ― אזוי זאגט בערל אליין ―
אזא מין מאשינע, וואס גיט־ארויס דעם בעסטן עסענץ. ער זאל האבן
צייט, זאגט ער, וואלט ער געקאנט באשטאטן מיט עסיק דריי גובערניעס.
נאר וואס דען? עס טוט זיך אים נישט נייטיק, זאגט ער, ער איז נישט
קיין אץ להעשיר. אט אזא מין מענטש איז אונדזער עסיקמאכער. אין
ערגעץ נישט געלערנט זיך ― און קען וואס פאר אן איידעלע מלאכה איר
ווילט, און האט א ידיעה אין אלערליי מאשינעס. פון וואנען קומט דאס
צו אים? דארף מען פארשטיין על־פי שכל, אז עסיק מאכן האט א שייכות,
זאגט ער, מיט טרייבן בראנפן, און טרייבן בראנפן קער זיך אן מיט לשון
„זאוואד״, און א זאוואד, זאגט ער, האט דאך אין זיך כמעט די אייגענע
מאשינעריע, וואס א באן; א זאוואד, זאגט ער, פייפט און א באן פייפט
― וואס איז די נפקא־מינה? דער עיקר ― אזוי זאגט בערל אליין און
מאכט בעת מעשה מיט די הענט ― דער עיקר איז נאר דער כח, וואס
נעמט זיך פונעם הייצן, זאגט ער. פונעם הייצן, וואס מע הייצט, ווארעמט
זיך אן דער קעסל, זאגט ער, און דאס וואסער הייבט אן קאכן, שטופט
דאס, זאגט ער, דעם וואל און עס דרייען זיך די רעדער, זאגט ער, אף
וואס פאר א זייט איר ווילט: ווילט איר, זאגט ער, ס׳זאל גיין רעכטס
― טוט א דריי דעם רעגוליאטאר רעכטס, ווילט איר לינקס ― דרייט,
זאגט ער, דעם רעגוליאטאר לינקס. ס׳איז, זאגט ער, אזוי פשוט, וואס
פשוטער קאן שוין גארנישט זיין!... אצינד, אז איך האב אייך אביסל
באקאנט געמאכט מיט דעם סאבאליווקער יידן, איז אייך שוין פארענטפערט, מיין איך, א סך קשיות, און מיר קאנען זיך אומקערן צו דער
קאטאסטראפע.
    
„דארף איך אייך נאך דערציילן, וואס פאר א פחד און וואס פאר
א טומל ס׳איז געווארן צווישן די פאסאזשירן אין סאבאליווקע אף דער
סטאנציע, אז מע האט דערזען דעם אפגעשפאנטן לאקאמאטיוו גיין איינעם אליין, מע ווייס נישט מיט וואס פאר א כח? איך מיין, אז דאס
דארפט איר שוין אליין פארשטיין. היינט די מהומה, וואס איז געקומען
אף דער „בריגאדע״? תחילת האט זיך אפילו די „בריגאדע״, לאז זיך
אייך דאכטן, געלאזט לויפן נאכן לאקאמאטיוו, געוואלט, אפנים, אים
כאפן פון הינטן. מע האט אבער גיך ארויסגעזען, אז די מי איז אומזיסט. עפעס טאקע נאר ווי אף צו להכעיס, האט זיך דער לאקאמאטיוו
איצטיקס מאל געלאזט לויפן און איז געפלויגן משוגענערווייז. זינט דער
„ליידיקגייער״ האט אנגעהויבן צו גיין אין אונדזערע מקומות, האט זיך
נאך קיינמאל נישט געטראפן, אז דער לאקאמאטיוו זאל אזוי גיך לויפן.
האט זיך די „בריגאדע״ נעבעך געמוזט אומקערן צוריק מיט ליידיקע
הענט און אינאיינעם מיטן זשאנדארם און מיטן נאטשאלניק האט מען
געמאכט א פראטאקאל און נאכדעם האט מען צעשיקט דעפעשן איבער
דער גאנצער ליניע: „א וו ע ק  א ל א ק א מ א ט י וו  א יי נ ע ר  א ל יי ן.  נ ע מ ט  מ י ט ל ע ן.
ט ע ל ע ג ר א פ י ר ט״.
    
„וואס פאר א פאניקע די דאזיקע דעפעש האט ארויסגערופן אף
דער גאנצער ליניע ― איז גרינג זיך פארצושטעלן. ערשטנס, האט מען
נישט פארשטאנען די דעפעש. וואס איז דער פשט: „אוועק א לאקאמאטיוו איינער אליין״? ווי גייט דאס אליין א לאקאמאטיוו? און, צווייטנס,
וואס באדייטן די ווערטער: „נעמט מיטלען״? וואס פאר מיטלען קאן
מען נעמען, א חוץ דעפעשן? און עס האבן אנגעהויבן פליען דעפעשן
איבער דער גאנצער ליניע. דער טעלעגראף האט געארבעט מיט רוחות.
אלע סטאנציעס האבן זיך איבערגערעדט צווישן זיך, און די שרעקלעכע
ידיעה האט זיך גיך פארשפרייט, לאז זיך אייך דאכטן, אין אלע שטעט
און שטעטלעך ארום און ארום, און ס׳איז געווארן, וואס זאל איך אייך
זאגן, חושך ואפלה! בא אונדז אין הייסין, למשל, האט מען שוין אפילו
דערציילט, וויפל נפשות עס זיינען געהרגעט געווארן. נעבעך באשערט
מענטשן אזא שרעקלעכער טויט! און ווען? פונקט הושענא־רבה נאכן
קוויטל! אפנים, ס׳איז שוין אזוי געווען אנגעצייכנט פון אויבן...
    
„אזוי האט מען געשמועסט בא אונדז אין הייסין און אין אלע ערטער ארום הייסין, און ס׳איז גאר נישט צו באשרייבן די יסורים מיטן
עגמת־נפש, וואס מיר אלע זיינען דערפון אויסגעשטאנען. נאר ווי קומט
עס צו די יסורים מיטן עגמת־נפש פון די פאסאזשירן נעבעך, וואס
זיינען געבליבן אין סאבאליווקע אף דער סטאנציע כצאן בלי רועה, אין
מיטן דער נסיעה אן א לאקאמאטיוו! סטייטש, וואס וועלן זיי טאן?
ס׳איז הושענא־רבה, ערב יום־טוב, וווהין גייט מען? סיידן סוכות האלטן
דא אין שטעטל? א פארשטערטער סוכות!... און די פאסאזשירן האבן
זיך צונויפגעשלאגן אלע אין איין ווינקעלע און האבן גענומען איבערריידן וועגן זייער אייגענער לאגע און וועגן דער לאגע פונעם „בורח״
(אזוי האבן זיי א נאמען געגעבן דעם אנטלאפענעם לאקאמאטיוו). מי
יודע, וואס מיט א שלים־מזל קאן זיך טרעפן? א ווערטעלע אויסצוריידן
― עס פליט איבער דער ליניע אזא מאשינע איינע אליין? עס איז דאך
לא ימלט, אז דער „בורח״ זאל זיך נישט באגעגענען ערגעץ אין מיטן
וועג מיטן „ליידיקגייער״, וואס גייט אים אקעגן פון הייסין איבער זאט־קעוויץ קיין סאבאליווקע. וואס וועט זיין מיט יענע פאסאזשירן נעבעך?
― און דער כח־הדמיון האט זיי שוין געמאלט א צוזאמענשטויס, א
מוראדיקע קאטאסטראפע מיט אלע פיטשעווקעס פון א באן־קאטאסטרא־פע. זיי האבן געזען פאר זיך באשיינפערלעך דאס גאנצע אומגליק: איבערגעקערטע וואגאנעס, צעפאלענע רעדער, מענטשישע קעפ, צעבראכענע
פיס, אפגעריסענע הענט און צעטראטענע טשעמאדאנעס, מיט בלוט באשפריצט!... פלוצעם ― א דעפעש! אנגעקומען א דעפעש פון זאטקעוויץ.
וואס שטייט אין דעפעש? אין דעפעש שטייט: „ד י  ר ג ע  ד ו ר כ ג ע פ ל וי ג ן
 מ י ט  א  ש ר ע ק ל ע כ ע ר  ג י כ ק יי ט  פ א ר ב יי ז א ט ק ע וו י ץ  א ל א ק א מ א ט י וו  מ י ט  צ וו יי
פ א ס א ז ש י ר ן.  א יי נ ע ר  ז ע ט ־ א וי ס  א י י ד,  ד ע ר  צ וו יי ט ע ר  א ג ל ח.  ב יי ד ע  ה א ב ן
ג ע מ א כ ט  מ י ט  ד י  ה ע נ ט ― מ ע  וו יי ס  נ י ש ט  וו א ס.  ד ע ר  ל א ק א מ א ט י וו  א י ז
א וו ע ק  ק יי ן  ה יי ס י ן״.
    
„אט דא איז ערשט געווארן א חתונה: וואס הייסט דאס? א ייד
מיט א גלח אפן אנטלאפענעם לאקאמאטיוו? וווהין זיינען זיי דאס אנטלאפן? און צוליב וואס? און ווער קאן זיין דער ייד?... אהין־אהער, איינער פונעם אנדערן ― מע האט זיך דערוווסט, אז דער ייד איז טאקע
א סאבאליווקער ייד. ווער? איר קענט אים? א שאלה אביסל! בערל עסיק־מאכער פון סאבאליווקע! פון וואנען ווייס מען דאס, אז ס׳איז ער? מע
ווייס! סאבאליווקער יידן שווערן, אז זיי האבן פון דער ווייטן אליין געזען
אים שטיין מיט א גלח באם אפגעשפאנטן לאקאמאטיוו און מאכן מיט
די הענט... וואס טוט זיך דא? וואס האט א ייד אן עסיקמאכער צו שטיין
מיט א גלח באם אפגעשפאנטן לאקאמאטיוו און מאכן מיט די הענט?!...
מע האט אזוי לאנג גערעדט און געפילדערט, ביז די מעשה איז דערגאנגען, לאז זיך אייך דאכטן, אין שטעטל אריין, אין סאבאליווקע הייסט
עס, און כאטש דאס שטעטל איז נישט אזוי שטארק ווייט פון סטאנציע,
נאר ביז די מעשה איז אנגעקומען פון איינעם צום אנדערן קיין סאבא־ליווקע, האט זי באקומען אלע מינוט אן אנדער געשטאלט, איטלעכער
באזונדער האט צוגעלייגט זיינס, און ביז ס׳איז דערגאנגען צו בערלען
אהיים, האט די מעשה מיטן גלח באקומען אזא ווילדן פנים, אז בערלס
ווייב איז נעבעך געפאלן חלשות אפשר צען מאל, מע האט געמוזט ברענגען דעם דאקטער... און עס האט זיך א שאט געטאן אף דער סטאנציע
יידן פון סאבאליווקע, לאז זיך אייך דאכטן, אזוי ווי שטערן אין הימל,
און ס׳איז געווארן אזא גוואלד, אז דער נאטשאלניק סטאנציע האט געמוזט געבן דעם זשאנדארם א „ראספאראזשעניע״, ער זאל אפרייניקן
די סטאנציע פון סאבאליווקער יידן... און וויבאלד אזוי, וואס־זשע האבן
מיר דא צו טאן? אפשר וואלטן מיר בעסער גיין א קוק טאן, וואס טוט
זיך מיט אונדזער יידן און מיטן גלח, להבדיל, אפן „בורח״, איך מיין,
אפן אנטלאפענעם לאקאמאטיוו?
    
עס איז אבער נאר גרינג צו זאגן ― א קוק טאן, וואס טוט זיך אפן
אנטלאפענעם לאקאמאטיוו! ווער קאן דאס וויסן, וואס דארט האט זיך
אפגעטאן? מיר מוזן גלייבן דעם סאבאליווקער עסיקמאכער אף נאמנות.
ער דערציילט זיך אן פון דער נסיעה אזעלכע חידושים, וואס ווען אפילו,
לאמיר זאגן, אז ס׳איז נאר האלב אמת, איז דאס אויך גאנץ גענוג. און
אף וויפל איך קען אט דעם עסיקמאכער פון סאבאליווקע, איז ער, דאכט
מיר, נישט אזא מענטש, וואס זאל ליב האבן מגזם זיין.
    
„די ערשטע צייט, אז דער לאקאמאטיוו איז אוועק, ― אזוי דערציילט בערל עסיקמאכער, ― געדענקט ער כמעט גארנישט, וואס מיט
אים האט זיך געטאן. נישט אזוי מחמת דערשרעק, ווי איבער דעם, וואס
ער האט נישט געקאנט פארשטיין, זאגט ער, פאר וואס דער לאקאמאטיוו וויל אים נישט פאלגן. על־פי שכל, זאגט ער, האט דער לאקאמאטיוו
באם צווייטן דריי פונעם רעגוליאטאר באלד באדארפט בלייבן שטיין.
צום סוף האט ער גאר אנגעהויבן גיין נאך גיכער, ווי פריער. עפעס נאר
ווי צענטויזנט רוחות וואלטן אים אונטערגעשטופט פון הינטן. ער איז
געלאפן, זאגט בערל, מיט אזא גיכקייט, אז די שטעקנס פונעם טעלעגראף
האבן אים, ווי פליגן, געשעמערירט אין די אויגן, און עס האט זיך אים
פארדרייט דער קאפ און די פיס האבן זיך אים ווי אונטערגעהאקט...
שפעטער אביסל, אז ער איז, זאגט ער, געקומען צוריק צו זיין פארשטאנד, האט ער זיך דערמאנט, אז א לאקאמאטיוו האט א טארמאז,
א פארהאלטער, אף צו פארהאלטן אים ווען מע וויל. פאראן ― גיט
בערל עסיקמאכער צו פארשטיין מיט די הענט ― א האנט־טארמאז און
פאראן א לופט־טארמאז, אזא מין רעדל, וואס אז מע טוט דאס א רעכטן
דריי, טוט דאס א קוועטש דעם הייבל, דעם ריטשאג הייסט דאס, און די
רעדער הערן־אויף צו דרייען זיך פון זיך אליין. ער געדענקט גאר נישט,
זאגט ער, ווי אזוי אזא זאך האט געקאנט ארויספליען אים פון קאפ?
און ער טוט זיך א לאז צום רעדל און וויל עס געבן, זאגט ער, א דריי
אין דער רעכטער זייט, ― אז מע כאפט אים נישט אן פאר א האנט:
„סטאפ!״ ― ווער איז? לאז זיך אייך דאכטן, דער גלח, טויט ווי די
וואנט, קוים וואס ער רעדט. „וואס ווילסטו טאן?״ ― פרעגט אים דער
גלח מיט ציטערניש. „גארנישט. איך וויל, זאגט אים בערל, אפשטעלן די
מאשינע״... „זאל דיך גאט היטן, זאגט צו אים דער גלח, זאלסט זיך
מיר מער נישט צורירן צו דער מאשינע! ווארעם פאלגסטו מיך נישט,
נעם איך דיך פארן קאלנער און טו דיך א ווארף־אראפ פון לאקאמאטיוו
אזוי, אז דו וועסט בא מיר פארגעסן, אז דו האסט אמאל געהייסן מאש־קא!״... „נישט מאשקא, איך הייס בערקא״ ― זאגט צו אים בערל און
וויל אים געבן צו פארשטיין דעם שכל פונעם רעדל, וואס מע רופט דאס
טארמאז. לאזט ער זיך נישט ריידן ― א ביטערער גלח! „גענוג שוין
צו דרייען, טענהט דער גלח, האסט שוין אזוי אויך גענוג געדרייט און
אנגעדרייט, פארדרייען זאל עס דיך, דו פארשאלטענער מענטש! בעסער
וואלסטו געבראכן האלדז־און־נאקן, איידער דו האסט זיך גענומען אף
מיין לעבן!״... רופט זיך אן צו אים בערל: „מיינסט אפשר, פאטערל, אז
מיין לעבן איז בא מיר נישט אזוי טייער, ווי בא דיר דיין לעבן?״ „דיין
לעבן? ― מאכט צו אים דער גלח מיט גאל ― וואס פאר א ווערט האט
א הינטיש לעבן?״... פארדריסט דאס שוין בערלען נישט אף קאטאוועס
און ער גיט אוועק, זאגט ער, דעם גלח א פארציע, אז ער וועט דאס האבן
צו געדענקען. „ערשטנס, זאגט אים בערל, איז אף א הונט אויך א רחמנות. נאך אונדזער דין טאר מען אפילו, זאגט ער, א הונט אויך נישט
אנרירן: ס׳איז א צער־בעלי־חיים. והשנית, פרעגט אים בערל א קשיא:
מיט וואס איז מיין לעבן, למשל, ערגער באם רבונו־של־עולם פון אן
אנדערנס לעבן? קומען מיר דען נישט ארויס, זאגט ער, אלע פון איין
יחוס, פון אדם־הראשונען? און גייען מיר דען נישט אלע אין איין ארט,
אין דער ערד אריין?... איז נומער צוויי. און נאך א זאך, זאגט צו אים
בערל: נא זע, פאטערל, דעם חילוק, זאגט ער, פון מיר ביז דיר. איך
טו וואס איך קאן, דער לאקאמאטיוו זאל זיך אפשטעלן ― הייסט דאס,
אז איך זארג פאר אונדז ביידן; און דו, זאגט ער, ביסט אזוי אויפגעטראגן, אז דו ביסט קאפאבל מיך נעמען און אראפווארפן פונעם לאקאמאטיוו, דאס הייסט ― הרגענען א מענטשן!״... און נאך א סך אזעלכע
שיינע ווערטער האט ער אין אים אריינגעזעצט, אינעם גלח הייסט עס,
געזאגט מוסר און דערציילט אזעלכע משלים, זאגט ער, אז דער גלח
האט שיער דעם שלאק באקומען. און אט אזוי ריידנדיק, האבן זיי דערזען, זאגט ער, פאר זיך די סטאנציע זאטקעוויץ מיטן נאטשאלניק סטאנציע, מיטן זשאנדארם. האבן זיי ביידע גענומען, ער און דער גלח, להבדיל,
מאכן צו זיי מיט די הענט, נאר קיינער האט זיי, אפנים, נישט פארשטאנען, וואס זיי מיינען, און זיי האבן נעבעך געמוזט, זאגט ער, פארן
ווייטער, קיין הייסין הייסט עס. פארנדיק ווייטער, איז שוין דער גלח,
זאגט ער, געווארן א סך ווייכער. נאר צורירן זיך צו די מאשינעס האט
ער אים נישט געלאזט. ער האט אים נאר א זאג געטאן, דער גלח הייסט
עס: „זאג מיר, לייבקא, וואס איך וועל דיך פרעגן?״ זאגט אים בערל:
„איך הייס נישט לייבקא, איך הייס בערקא״. זאגט אים דער גלח: „לאז
זיין בערקא. זאג מיר נאר, בערקא, וואלסט, למשל, א בעלן געווען געבן
א שפרונג־אראפ מיט מיר אינאיינעם פונעם לאקאמאטיוו אף דער ערד?״...
פרעגט אים בערל: „בכדי וואס? מיר זאלן חלילה דערהרגעט ווערן אף
טויט?״ מאכט צו אים דער גלח: „סיי־ווי־סיי וועלן מיר געהרגעט ווערן
אף טויט״. רופט זיך אפ צו אים בערל: „פון וואנען איז געדרונגען?
ס׳איז גאר קיין ראיה נישט, אז גאט וויל ― אוי־אוי־אוי, וואס ער קאן
טאן!״... מאכט צו אים דער גלח: „דהיינו?״ רופט זיך אן צו אים בערל:
„איך וועל דיר זאגן, זאגט ער, פאטערל! בא אונדז יידן איז היינט, זאגט
ער, א טאג, וואס ער הייסט הושענא־רבה. אין דעם דאזיקן טאג, זאגט
ער, ווערט אין הימל אנגעחתמעט יעדן מענטשן און יעדן באשעפעניש
אף דער וועלט, צי ער זאל לעבן, צי ער זאל שטארבן; און אויב שטארבן
― איז מיט וואס פאר א טויט זאל ער שטארבן. איז ממה־נפשך, זאגט
ער: האט מיר גאט אנגעצייכנט, איך זאל שטארבן, איז דאך א פארפאלענע זאך; וואס איז מיר די נפקא־מינה, צי איך וועל געהרגעט ווערן
פון א שפרונג, צי פון א לאקאמאטיוו, צי פון א דונער? און גלאט אזוי,
זאגט אים ווייטער בערל, גייענדיק אפן גלייכן וועג, קאן איך מיך נישט
אויסגליטשן און שטארבן, אז דער אייבערשטער וויל נאר? אלא וואס
דען? עס איז מיר היינט אנגעחתמעט געווארן פון אויבן, אז איך זאל
בלייבן לעבן, היינט למאי זאל איך שפרינגען?״
    
„און וואס זאל איך אייך זאגן? ― אזוי דערציילט ווייטער בערל
עסיקמאכער פון סאבאליווקע און שווערט מיט אזעלכע שבועות, אז מע
מעג גלייבן, דאכט מיר, א משומד ― ער געדענקט נישט, ווי אזוי דאס
האט זיך געטראפן, נאר אז זיי זיינען געקומען, זאגט ער, הינטער הייסין
און ארויסגעזען שוין פון דער ווייטן דעם קוימען פונעם הייסינער זאוואד, האט עפעס מיטאמאל דער לאקאמאטיוו, זאגט ער, אנגעהויבן גיין
שטילער און שטילער, נאכדעם ― גאר פאוואלינקע, קוים־קוים, און נאכדעם האט ער זיך מיישב געווען, דער לאקאמאטיוו הייסט עס, און האט
זיך גאר אנידערגעשטעלט. וואס איז די מעשה? ס׳איז אים, אפנים, אויסגעגאנגען הייצונג, און א לאקאמאטיוו, זאגט בערל עסיקמאכער, אז עס
גייט אים אויס הייצונג, הערט־אויף דאס וואסער צו קאכן און די רעדער
הערן־אויף צו דרייען זיך ― און א סוף. פונקט, זאגט ער, ווי, להבדיל,
א מענטש, אז מע זאל אים, למשל, נישט געבן קיין עסן... אוודאי האט
ער דעם גלח געזאגט טאקע דארט אפן ארט: „נו, פאטערל? וואס האב
איך דיר געזאגט, זאגט ער, ווען דער רבונו־של־עולם זאל מיר נישט געווען
אנצייכענען היינט פון אויבן, אז איך דארף נאך לעבן אף דער וועלט,
ווער ווייס אף וויפל צייט עס וואלט נאך געווען הייצונג און ווו מיר
וואלטן שוין איצטער אנגעשפארט?״ אזוי מאכט צו אים בערל, און דער,
זאגט ער, שטייט, די אויגן אראפגעלאזט אראפ, און שווייגט. וואס האט
ער אים נעבעך געקאנט ענטפערן?... ערשט שפעטער, זאגט ער, באם געזעגענען זיך, גייט דער גלח, זאגט ער, און ציט אים אויס א האנט און
מאכט צו אים: „פראשטשאי, איצקא״. זאגט אים בערל: „איך הייס נישט
איצקא, איך הייס בערקא״... מאכט צו אים דער גלח: „לאז זיין בערקא.
הערסטו בערקא? איך האב גאר נישט געוווסט, זאגט ער, אז דו ביסט
אזא...״ און מער האט ער נישט געהערט פון אים קיין ווארט, ווארעם
דער גלח האט פארקאטשעט, זאגט ער, די פאלעס פון דער ריאסע און
האט גענומען שטעלן פיס צוריק, צו זיך אהיים, אפנים, קיין גאלאווא־ניעווסק. און ער, בערל הייסט עס, האט זיך געלאזט גלייך אין שטאט
אריין, צו אונדז קיין הייסין. און בא אונדז האט ער שוין, לאז זיך אייך
דאכטן, געהאלטן יום־טוב, געבענטשט גומל, דערציילט אפשר טויזנט
מאל די מעשה פון אנהייב ביזן סוף, אלע מאל מיט נייע המצאות און
מיט נייע נסים... איטלעכער באזונדער האט געשלעפט דעם סאבאליוו־קער עסיקמאכער צו זיך, געוואלט אים האבן פאר אן אורח אף יום־טוב,
און אגב הערן פון אים אליין דעם נס פון הושענא־רבה ― און מיר האבן
דאס געהאט, לאז זיך אייך דאכטן, א שמחת־תורה! שוין געווען, ווי
זאגט איר, איין מאל א שמחת־תורה!״...
    
ענדע געשיכטע נומער אכט.
    
געשריבן אין יאר 1909
    
 א חתונה אן כלי־זמר
    
„― איך האב אייך געהאט צוגעזאגט, דאכט מיר, דערציילן נאך א
נס, וואס האט זיך געטראפן, לאז זיך אייך דאכטן, טאקע ווידער א מאל
מיט אונדזער „ליידיקגייער״, ווי אזוי, צו פארדאנקען דעם דאזיקן „ליידיקגייער״, זיינען מיר ניצול געווארן פון א גרויסן אומגליק. אויב איר
ווילט הארכן די דאזיקע מעשה, לייגט איר זיך אוועק, זייט מוחל, אט
דא אף דער באנק, און איך וועל מיך לייגן, הייסט עס, אף יענער באנק.
דא איז מיר נישט צו דער האנט״.
    
אט אזוי רופט זיך אן צו מיר איינמאל אלץ דער אייגענער
הייסינער סוחר, פארנדיק מיט מיר אין דער שמאלער אייזנבאן, וואס מע
רופט זי דארטן „דער ליידיקגייער״. און מחמת מיר זיינען דאס מאל, ווי
אלע מאל, געווען סך־הכל צוויי פארשוין איבער א גאנצן וואגאן, און
ווארעם איז געווען גענוג, האבן מיר מחילה אויסגעטאן די פידזשאקן,
צעשפיליעט די זשילעטן און צעלייגט זיך, ווי באם טאטן אין וויינגארטן.
ער אף איין באנק, איך אף דער אנדערער. ער פאוואליע און ברייטלעך,
ווי זיין שטייגער איז, דערציילט, און איך הער מיך איין, פארשרייבנדיק
בא זיך אין מוח איטלעכס ווארט, בכדי איך זאל דאס נאכדעם קאנען
איבערגעבן מיט זיין לשון.
    
„― ויהי בימי ― דאס איז געווען, נישט היינט געדאכט, בעת קאנסטיטוציע, אז ס׳האבן זיך אנגעהויבן, הייסט עס, די ישועות אף יידן.
כאטש אפילו אונדז האבן מיר אין הייסין, דארפט איר וויסן, פאר א
פאגראם קיינמאל קיין מורא נישט געהאט. איבער וואס, מיינט איר,
 
 