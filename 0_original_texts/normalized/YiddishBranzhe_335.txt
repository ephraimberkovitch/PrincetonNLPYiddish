

פון אונדזער עזבון: שיקע דריז (1908־1971) 



 by באריס סאנדלער 
February 1, 2019February 1, 2019 Filed under:
לידער
ליטעראטור־עזבון
פערזענלעכקייטן 

דער דיכטער שיקע דריז איז געבוירן געווארן אינעם שטעטל קראסנע, אוקראינע. ווען שיקע איז אלט געווארן 14 יאר, האט אים די מאמע געשיקט קיין קיעוו צו „ווערן א מענטש‟. ער ארבעט אויף א פאבריק און לערנט זיך אין א קונסטשול, דערנאך אין קיעווער קונסט־אינסטיטוט. דער דיכטער האט ליב געהאט צו דערציילן, אז קינדווייז איז זיין פארגעניגן געווען אנטראגן פונעם טייך ליים און אויפן ברעג אויסקנעטן דערפון שיסעלעך פאר די פייגל.

די ערשטע לידערזאמלונג האט דריז ארויסגעלאזט אין 1930, די צווייטע — מיט א יאר שפעטער, און ווייטער איז ביי אים געווען זייער א גרויסער איבעררייס. פון 1934 ביז 1947 האט ער געדינט אין דער ארמיי, ווי אן אפיציר אין דעם גרענעץ־מיליטער. פאר דער צייט האט מען אין ראטן־פארבאנד פארמאכט אלע יידישע שולן און ליקווידירט אלע פארלאגן, וואס פלעגן ארויסלאזן פאר קינדער ביכער, זשורנאלן און צייטונגען אויף יידיש. דעמאלט האט ער לידער פאר קינדער נישט געשריבן. ער איז ווידער געווארן א קינדער־דיכטער אויפן זעקסטן יארצענדליק פון זיין לעבן. זיינע לידער פאר קינדער ווערן א סך איבערגעזעצט אויף רוסיש. זיי ווערן זייער פאפולער. און כאטש די איבערזעצונגען זיינען געמאכט געווארן מייסטעריש, האבן זיי פארט פארלוירן דעם יידישן חן, וואס דער פאעט האט אין זיי אריינגעאטעמט.
מיר לייגן פאר א קראנץ שיקע דריזס לידער פון זיין לעצט זאמלבוך „די פערטע סטרונע‟ (פארלאג „סאוועטסקי פיסאטעל‟, מאסקווע, 1969).
די שיינהייט
געשניצט האט א מייסטער,
געטאקט פון א שטיין
א ווונדער, א כישוף —
די שיינהייט אליין.
געטאקט ווי א נאקעט,
א דורכזיכטיק לאגל
און לאנג זיך געשפיגלט
אין יעדער איר נאגל.
און שוין אויף דער עלטער,
גראוו און געבויגן,
דערשליפן האט ער
אירע לויטערע אויגן…
די שיינהייט האט אויפגעלעבט
פלוצעם דערשראקן —
פרעמד און פארחידושט
געקוקט אויפן זקן.
א בליץ געטאן —
שיין, ווי דער חלום אליין,
און נעלם געווארן צוריק אינעם שטיין.
1963
ווער וואס עס לאזט
א ווייניקן עפל,
א פליושענע פלוים
לאזט פאר אונדז איבער
דער פרוכטבארער בוים.
האניק און סטעלניק
פון יעדווידן מין
לאזט פאר אונדז איבער
די פלייסיקע בין.
די סמאליקע סאסנע —
א בורשטינענע קרעל,
א חכם — זיין חכמה,
א קעלבל — די פעל.
1964
דאס אלטע פערד
שטייט זיך דאס אלטע פערד
מיטן קאפ געבויגן,
מאגער,
הויט און ביין,
אזש די קליבעס געשוואלן פון עלטער.
אויסגעריבן די פעל,
ארום־און־ארום צעאייטערט —
כאטש, דאכט זיך, זומער־צייט,
פילט עס, אז דאס לעבן ווערט אלץ קעלטער.
ווילט זיך דעם פערד
אין א לאנקע דערמאנען, —
א שטיקל פערדישע הנאה אין לעבן —
פארטייטשן…
איז אבער א פערד — נאר א פערד
און קאן נאר געדענקען
דעם פייערדיקן ברי פון די בייטשן…
שטייט אזוי דאס פערד,
ווי פארזונקען אין דרימל,
און דערפילט ניט דעם באלעבאס,
וואס שטייט ביי דער שוועל, —
און זעט ניט דעם רימער,
וואס מעסט מיט די אויגן,
וויפל פאר שלייעס וועט אים געבן
דער קליאטשעס אויסגעדייווערטע פעל…
1965
מיינע לייכטער
אוונט־צייט
האב איך זיך דערוווסט,
א נייעס —
און שוין ניט געקאנט אנשלאפן ווערן…
אנגעקלאפט באלד
צו מיין הארץ אין לאדן:
זאג מיר, כ׳בעט דיר,
ס׳איז אמת?
כ׳האב א פריינד צו זיך פארבעטן,
און ער האט מיך באגנבעט!
צוגערויבט ביי מיר
מיינע לעצטע פאר לייכטער?
ס׳איז אמת!
האט געטיאכקעט מיין הארץ,
ס׳איז אמת!
געגנבעט —
און איך האב געמאכט זיך ניט הערנדיק,
ווייל ער
באדארף זיי בילכער,
די לעצטע פאר לייכטער,
די שיין פון די ליכטער…
ווייל ביי אים איז,
ניט דא געדאכט,
געשטארבן
זיין לעצטע האפענונג.
1965
א לויב צו דיר, לעבן
פאר דעם שוין אליין
א לויב צו דיר, לעבן,
וואס דו האסט א העמד
ניט פארגעסן מיר געבן.
און טאמער איך פלעג עס
צעפליקן, צעשינדן,
איז נאר צוליב יענעמס
א ווונד צו פארבינדן.
1965
ניי מיר אויף א גרינע עלטער
טייערער שניידער,
כ׳בין געקומען דיך בעטן —
אט האב איך געבראכט דיר
א קאשעק מיט בלעטער, —
איז זיי זיך מטריח,
לייג ניט אפ אויף שפעטער
און ניי מיר אויף
א גרינע עלטער.
וועלן מיינען די פייגל —
ס׳איז א בוים אויסגעוואקסן,
און בויען זיך נעסטן
ביי מיר אויף די אקסל.
זיין וועט א סטעזשקע
צו מיר אויסגעטראטן
און וויגן א וויגל
מע וועט אין מיין שאטן.
1965
רויטער וויין
רויטער וויין, זיסער וויין,
איז דאך טאקע גוט —
איין חסרון האט ער נאר —
ער דערמאנט מיר בלוט.
נעם אים צו און פרעג מיך ניט
קיין איבעריקע מעשיות,
נעם אים צו און שטעל אוועק
דאס פלעשל וויין דאס ווייסע.
ווייסער וויין, שטארקער וויין —
וואס איז דא צו קלערן…
איין חסרון האט ער נאר —
ער דערמאנט מיר טרערן.
נעם אים צו און פאלג א גאנג,
אויב דו ווילסט מיר דינען,
טו א שפרונג און ברענג אריין
א קופל ביר מיט פינע.
שוימיק ביר — קאלטער ביר…
גיי ניט, כ׳האב א טענה —
די פינע קאן דערמאנען מיר
די סיווע פאטלעס מיינע.
1966
צווישן נאכט און גאנצפרי
איך בין נאך ניט דארט, נאר איך בין שוין ניט הי —
איך שטיי אויף א בריק צווישן נאכט און גאנצפרי.
איך בין נאך ניט אלט, נאר איך בין שוין ניט יונג —
נאר עס לעבט נאך אין פריסיק פארטייעט א פונק.
ווי לאנג נאך אויף דער־וועלט, איז גלייב איך און האף
דעם פורים־שפיל מיינעם דערשפילן ביז סוף.
1967

Share this:TwitterFacebookPrintLike this:Like Loading...

Related
 


Tagged: jewspoetryYiddish 
Post navigation


Previous Post
לאפסוס־קאקטוס — 17 

Next Post
די געשיכטע פון יידן אין בעמען און מערן (2) 



