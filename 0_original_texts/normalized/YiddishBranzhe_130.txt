

פון אונדזער עזבון: נתן זאבארע (1908־1975) 



 by באריס סאנדלער 
September 1, 2020August 31, 2020 Filed under:
ליטעראטור
ליטעראטור־עזבון
פערזענלעכקייטן 


דער פראזאיקער נתן זאבארע געהערט צו די אקטיווסטע שעפערס פון דער סאוועטישער יידישער פראזע. דעביוטירט האט ער אין דער ליטעראטור אין יאר 1930. זיינע ערשטע דערציילונגען האבן זיך געדרוקט אין די זשורנאלן „פראליט‟ און „שטערן‟. די שטרעבונג צו ברייטע קינסטלערישע לייוונטן האט דער שרייבער פארקערפערט אין זיין „ראדיא־ראמאן‟ (1932) און אין די ראמאנען „נילאווקע‟ (1935), „פון לאנד צו לאנד‟ (1938), „דער פאטער‟ (1940. פון די ערשטע טעג געווען אויפן פראנט. וועגן דעם נאך־מלחמהדיקן דייטשלאנד איז אין „סאוועטיש היימלאנד‟ פובליקירט געווען זיין ראמאן „היינט ווערט געבוירן א וועלט‟. דארט זיינען אויך געווען געדרוקט די ערשטע דריי טיילן פון זאבארעס ראמאן „גלגל החוזר‟. ס׳האט געזאלט זיין א טעטראלאגיע, ס׳הייסט, א ווערק אין פיר ביכער, נאר דער שרייבער איז פלוצעם געשטארבן.
זאבארעס לעצטער ראמאן שילדערט אויף א ברייטן היסטארישן פאן דאס לעבן פון די יידן אין דרום־פראנקרייך סוף 12טן און אנהייב 13טן יארהונדערט. באזונדערס דעקט ער אויף די אידעען־פארבינדונגען צווישן דער אראבישער און יידישער פריידענקערישער קולטור און ראציאנאליסטישער פילאסאפיע, זייערע שייכותן און ראלע אין געמיינזאמען פראגרעסיוון קאמף קעגן די פויפסטלעכע פינצטערלינגען און וואנדאלן. דער שרייבער אנטפלעקט דא זיין טיפן וויסן פון דער סאציאל־פאליטישער סטרוקטור פונעם פרייקן אייראפעישן מיטלעלטער.
אן אויסצוג פונעם ראמאן „גלגל החוזר‟, פארלאג „סאוועטסקי פיסאטעל‟, מאסקווע, 1979.
נתן זאבארע
דאס צווייטע קאפיטל: ויהי ערב ויהי בוקר יום אחד
דער טורעם־גלאק אין לונעל איז דער געטרייסטער לעבן־באגלייטער פון די שטאט־לייט. ער לאזט זיך אפטער פון די קירכן־גלעקער הערן און רעדט מיט די מענטשן אין פארשיידענע טענער, אלע מאל מיט אן אנדער מין געקלאנג. א מאל פייערלעך־ערנסט, אן אנדערס מאל דראענדיק־בייז. ס׳טרעפט, אז ער ווארנט פאר א געפאר אדער ער רופט פאר א צונויפזאמל. ער קען אויך שטראפן און זידלען פאר עפעס. צומיינסטן אבער צעלאזט ער זיך מיט א פריילעך־צעטרענצלט קולכל, וואס בארויקט און גיט צו וויסן אין משך פונעם טאג, לויט אן אויסגערעכנטן סדר: ווען ס׳איז שוין צייט אויפצושטיין, ווען גיין צו דער תפילה. ער איז מודיע די צייט פון מיטיק און אוונט־עסן, די צייט פון פארוויילונג און שלאפן גיין. די מענטשן זיינע צו זיין קלינגען צוגעוווינט, ווי צו דעם בייט פון טאג און נאכט, און צום טורעם־גלאק זעלבסט, ווי צו א לעבעדיקער זאך, וואס טראגט אפילו א מענטשלעכן נאמען — „דער הייליקער מארטין‟…
איצט האט דער הייליקער מארטין אויסגעקלונגען דעם אנהייב טאג. די ערשטע סימנים פון לעבן דא, איז דאס פי, וואס ווערט געטריבן דורך אלע גאסן און געסלעך צו דער שטאטישער בראמע, ווו ס׳ווארטן שוין די פאסטעכער מיט זייערע כלבים. אויף אן אנדערער גאס זיינען פאר די צעעפנטע טויערן שוין אויך צונויפגעזאמלט א סך פויערים, אנגעפארענע און פוסגייער, אנגעלאדענע מיט כל־טוב. דורך שטאט־באאמטע, וואס באקומען גלייך אויפן ארט דעם צינש־אפצאל, ווערן זיי איינציקווייז דורכגעלאזט צום אריינגאנג, ווער מיט פולע ליימענע קרוגן אויף די קעפ, ווער מיט א פעסעלע וויין אדער מיט פולע קערב עופות און געווילד. ביי איינעם א פויער האט דער באאמטער אויסגעגאסן ביי די פיס דעם וויין פון א פעסל, נאך דעם, וואס ער האט אים פארזוכט און באשטימט, אז ער איז קאליע געווארן. דער פויער רייסט ביי אים דאס פעסל פון די הענט און מאנט צוריק דעם צינש, וואס ער האט שוין באצאלט פארן וויין. א צווייטער באאמטער קריגט זיך מיט א פויער, אז דער ביר זיינער איז שוין אין גאנצן אן אויסגעוועפטער: אויב ער וועט ניט באצאלן נאך א מאל אפצאל־געלט, וועט ער אים מיט אט דער השתנה ניט דורכלאזן צום אריינגאנג. עטלעכע באאמטע שלאגן א פויער מיט די פריידיקעס פלייש, הלמאי האט ער געוואלט דורכטראגן אין שטאט אריין אזא פגירה. דער פויער פארשטעלט דאס פנים און בעט זיך ביי די ארומיקע, זאלן זיי א שמעק טאן, צי ס׳איז נבלה, ער האט ערשט אייערנעכטן אליין געשאכטן דעם קאלב. זייטיקע מענטשן ווילן צעעפענען דעם לאנטוך און א קוק טאן, נאר מע טראגט שוין דעם פויער צו דער נאענטסטער אזערע און מע ווארפט אים צוזאמען מיטן פלייש אין וואסער אריין. די, וואס גייען בשלום אדורך די צינש־באאמטע, שטעלן זיך נאך אפ ביים סאמע אריינגאנג, ווו מענטשן מיט לעדערנע זעק אויף די ברוסטן, נעמען ביי יעדן איינעם דעם דורכגאנג־אפצאל.
מיטאמאל איז דא געווארן א געדראנג מיט א גערודער, מענטשן שטופן זיך פארויס און אין די זייטן. ס׳איז צוגעפארן צום טויער א פארמאכטע קארעטע, איינגעשפאנט אין דריי פאר פערד נאשפיץ מיט א גרופע רייטעריער — באגלייטער. די באאמטע שטעלן זיך אויף די ערטער, ווען זיי דערזעען דעם קיניגלעכן הערב אויף דער קארעטע — דעם הערב פון א גאר גרויסן סיניאר, דעם קיניגס א וואסאל. נאר די קארעטע, ניט אפשטעלנדיק זיך, פארט אויפגיך אדורך דעם שטאט־טויער. זי פארנעמט כמעט די גאנצע ברייט פון דער שמאלער גאס. די רייטער טראגן זיך אפ פארויס און הינטער דער קארעטע. זיי פארשפריצן מיט בלאטיקער קויט די אלע, וואס זיינען זיך צעלאפן אין די זייטן צי געבליבן שטיין צוגעטוליעט צו די ווענט און דערשראקענע נאכגעקוקט דעם בייזווונדער, ביז ער איז פון אויג פארשווונדן.
דעמאלט ערשט האט די גאס ווידער אויפגעלעבט. מענטשן זיינען מער געשפרונגען ווי געגאן איבער די ביי הייזער אויסגעשפרייטע ברעטער, העלצער, גרעסערע שטיינער. אין דער מיט גאס האבן געריעט די ערד חזירים, וועלכע האבן מיט גרויסער הנאה טיפער זיך איינגעגראבן אין דער שליימיקער בלאטע און געטריבן פון זיך די עופות, וואס האבן זיך געגריבלט דערנעבן. ביי דער זונען־שיין איז צו זען, אז דער געדיכטער קויט איז ניט אזוי פון די רעגנס, וואס האבן די לעצטע וואך געמאכט אנגעשוואלן דעם ליימענעם באדן, ווי פון קופעס מיסט, וואס ווערן ארויסגעשליידערט פאר די טירן און נאך ווייטער. דער דרויסן איז א רשות־הרבים, א הפקר־פלאץ; ער איז פאר יעדן הויז־באלעבאס דאס ארט, ווו ער האט די מעגלעכקייט צו טאן אלץ, וואס איז אים ביי זיך אין שטוב ניט ניחא. ער קען אפילו פארנעמען א שטיק שטח פון דער גאס און זיך צובויען א ניי שטעלעכל צי א גאנעק. ער קען פארגרעסערן דעם אייבערשטן שטאק און דאס צוגעבויטע אונטערשפארן מיט סלופעס, ס׳זאל זיך באקומען אזוי ווי אן אפענע וועראנדע, ווו ער קען ארויס מיט זיינע ארבעטס־מכשירים און זיך זעצן דארט ארבעטן. ער קען אויסגראבן א קעלער ביים פרונט, ווו גלייך פון דער גאס לאזט מען זיך מיט טרעפ אראפ אהין. דאס הויז, וואס גייט איבער בירושה פון דור צו דור, ווערט מיטן וווקס פון דער משפחה אזוי ארומגעווואקסן מיט אלערליי צובויונגען, אז דער דרויסן ווערן ווי איינגעשרומפן און די אויסגעקרימטע גאס ווערט נאך שמעלער און ענגער. די לעצטע יארן איז נאך אריין אין דער מאדע ארויסצופירן פונעם אייבערשטן שטאק באלקאנען. די מאדע האבן אריינגעבראכט די קרייצטרעגער, נאך דעם ווי זיי האבן זיך אומגעקערט פון די מיזרח־לענדער, ווו אויף טריט און שריט האבן זיי זיך אנגעשטויסן אויף אט דעם אויסטערלישן און זייער נוצלעכן צוגעבוי. פון אט אזא באלקאן זעט מען ערשט די גאנצע גאס ווי א בארגשפאלט, וווהין ס׳האט זיך אריינגעגנבעט א שטיק זון.
די קארעטע מיט די רייטעריער האבן צערודער די פארטאגיקע שטילקייט מיט זייער טראגן זיך איבער דעם אויסגעקרימטן שמאלן קארידאר. ס׳האבן זיך צעעפנט טירן, לאדנס. מענטשן האבן ארויסגעשטעקט פארשלאפענע קעפ און פארחידושט, פול מיט נייגער בייגלייט דעם פייערלעכן קארטעזש; פון די העכערע שטאקן, באלקאנען האט מען געזען, אז זיי פארקערעווען צום יידן־פערטל.
אויף דער יידישער גאס זיינען די מענטשן שוין אויף. אויפן מיטן וועג שטייט איינגעבויגן א ברייטביינערדיק נידעריק יידל און שינדט די פעל פון א פערדישער נבלה. די טראלדן פון זיין הלבשה, זיין הייטערדיקייט, זיינע געשיקטע באוועגונגען מיטן שארפן מעסער זאגן עדות, אז ער איז פון די מענטשן, וואס זיינען שטענדיק גרייט מקיים זיין דעם פסוק: „שינדט די פעל פון א נבלה און קום אן צו קיין מענטשן‟. ניט ווייט פון אים מעסט די טריט אויף צוריקוועגס א שטריקלדרייער, אן ארומגעבונדענער מיט פלאקס. פון די אפענע טירן הערט זיך די געקלאפעריי ביי כלערליי מלאכות. אויף ווייט צעהילכט זיך דאס האמער־געקלאנג פון די געווערמאכער און קופערשמידן. דאס זשומען ווי אין א בינשטאק פון די שפינרעדער ביי די וועבער.
פון דער גרויסארטיקער פירשטלעכער קארעטע, וואס האט זיך אפגעשטעלט ניט ווייט פונעם מארק־פלאץ, איז ארויסגעשפרונגען א פארהאוועט זשוואוועדיק יידל און זיך גענומען ארומקוקן, ווו איז ער אין דער וועלט. ער איז אנגעטאן ווי א ביילע און זעט אויס ווי איינער, וואס דינט ביי א רייכן דוכוס און איז שטענדיק גרייט אויסצופילן פאר אים די געפערלעכסטע שליחותן. ער באטראכט גענוי די הייזער, קוקט מיט חידוש אויף די ווונדערבארע גלאז־טאפליעלעך אין די ניט־גרויסע פענצטער. דאס האט מען ערשט מיט א יאר צען צוריק איינגעפירט דא אין לונעל אין די רייכערע, פעסטער געבויטע הייזער, געמויערטע פון שטיין און ציגל. אנשטאט די שויבן, באשלאגענע מיט דראטענע נעצן אדער מיט א מין דורכזיכטיקן פערגאמענט הינטער גראטעס, האט מען אנגעבראכט פון די ווייטע מיזרח־לענדער פארשיידנארטיקע שטיקלעך גלאז, און מע פאסט זיי אריין אין באזונדערע רעמעלעך, אריינגעפראוועטע אינעם פענצטער חלל. פאר דעם פרעמדן יידן איז דאס, אפנים, א חידושדיקע זאך. ער קוקט זיך גוט צו אויך צו די טירן. אפילו אויף די גאר שמאלע און נידעריקע טירן ביי די קלענערע הייזער זוכט ער אויך עפעס. אויף יעדער טיר איז פאראן עפעס א צייכן, אן עמבלעם, וואס דערציילט וועגן דער באשעפטיקונג פונעם הויז־באלעבאס, וועגן זיין פארמעגן, ייחוס. אויף די טירן ביי יידן זיינען אויך אויסגעמאלט די מזלות פון די חדשים, ביי וועמען מזל גדי, א קליין דאר ציגעלע, ביי וועמען — מזל דלי, א פולער עמער וואסער, און ביי וועמען — א שלאנקער הירש מיט שיינע הערנער — מזל צבי.
אויף מצליחס טיר, כאטש ער איז א וועבער, וואס האט צו טאן מיט גארן און ליינען, איז אנגעמאלט א לויפנדיק פערד. זאלן מענטשן וויסן, אז ער קאן מאכן ברייטע טריט, אז ער קען לויפן ניט ערגער ווי א רייטער אויף א פערד, און מע קען אים שיקן אין דער סאמע ווייטסטער שליחות. ער זיצט, דוכט זיך, ביים וועבשטול, נאר האט אזוי ווי בחוש דערפילט, אז ער דארף איצט זיין אין גאס. ער איז טאקע נעכטן שפעט געגאן שלאפן און איז היינט אויפגעשטאנען קאיאר צו דער ארבעט, דערפאר עפעס ארבעט זיך ניט. ער האט נאך כמעט גארנישט ניט געטאן. אפשר נאך דעם ווי ער וועט מאכן א קליינעם איבעררייס… אלץ איינס זידלט אים שטענדיק דאס ווייב זיינס, אז ער איז א געמיינע בריאה, אן אן על אויפן קאפ. דאס, וואס ער האט ליב דעם דרויסן, זיין צווישן מענטשן, אלצדינג הערן, זען און וויסן — דאס איז ביי איר די גרעסטע נידערטרעכטיקייט. אז ער טוט עפעס פאר מענטשן, בפרט נאך אן שכר, איז זי אים גרייט דורות צו זיין. אט נעכטן אין אוונט האט ער אריינגעבראכט פון גאס מערער ווי ער האט א גאנצן טאג פארדינט ביים וועבשטול. פאר וואס קען ער היינט ניט אנטרעפן אויף אזא איינעם א פרעמדן, וואס קען זיך נייטיקן אין זיין הילף?.. און — כך־הווה. ווי נאר ער איז ארויס אויף דער שוועל, האט ער דערזען א פנים־חדשות, וואס קוקט זיך ארום, זוכט עפעס, באטראכט. מצליח איז גלייך צו אים צו און אים אפגעגעבן שלום. צי איז דאס ניט איינער פון די נעכטיקע, פון די צוויי רייטעריער, וואס ער האט פארפירט צו אורין?
— איך זע, איר זייט ניט קיין היגער. זייט איר שוין לאנג געקומען?
— נארוואס. מיט אט דער סיניארין, — באווייזט ער אין דער ווייט, אויפן אנהייב גאס, — איר זעט דארט די קארעטע מיט די רייטעריער? איך בין מיט זיי געקומען.
מצליח האט זיך ניט פארלוירן, כאטש ער האט געזען, אז דער יונגער־מאן שפאסט מיט אים. ער האט געטראכט א וויילע פון וואס אנצוהייבן, נאר דער פרעמדער האט אליין פארכאפט פאר פריער:
— איר זייט דאך אן אלטער תושב דא? איך זע אין אייך, אז איר קענט דא אלעמען.
— פון וואנען ווייסט איר? — איז מצליח אויפגעלעבט געווארן. — איך בין טאקע א הי געבוירענער. ס׳קענען מיך דא קינד־און־קייט. אפשר זייט איר אויך א לונעלער? ווער זייט איר? — איז ער צו אים תיכף צוגעשטאנען. — פון וואנען קומט איר? מיט וואס פארנעמט איר זיך?
— און איר מיט וואס פארנעמט זיך? — האט דער פרעמדער ווויל־יונגעריש געשמייכלט. — כאפט ניט, איך וועל אייך אליין זאגן, מיט וואס איר באשעפטיקט זיך. איר האט צו טאן מיט עפעס אזוינס, וואס ביז ס׳קומט צו אייך צום באארבעטן, איז עס א גרויס מאטערניש פאר די פויערים, א פרייד פאר די פייגל און אן אומגליק פאר די פיש אין טייך. ריכטיק? האב איך געטראפן?
מצליח האט זיך ניט געוואלט מודה זיין, אז ער איז א וועבער. ער האט אויפן יונגן־מאן געפינטל מיט אנוויעסדיקע אויגן און זיך געבראכן דעם קאפ: ווער זשע איז ער? און פון וואנען קען ער אים?
— און אז ס׳שטייט נאך אויפן פעלד, איז פונעם מינדסטן ווינטל טוט עס רוישן און בייגן די קעפ ווי אן אטשערעט, — צעלאכט זיך דער אומבאקאנטער, — איך האב אויך גענוג צו טאן געהאט מיט אט דעם ליין־געוויקס.
— יא, א־א־א… בער פון ווא… וואנען ווייסט איר?
— אז איר זייט א וועבער? פארשטייט זיך, אז איך ווייס, — מאכט שוין דער פרעמדער אן ערנסט פנים. — אט דאס גיי איך דאך צו אייך. די סיניארע, מיט וועלכער איך בין געקומען צו פארן, דארף ווייסע לייוונט, א סך לייוונט.
— איך פארקויף ניט קיין לייוונט. איך ארבעט אויס דאס, וואס מע גיט מיר.
— איך פארשטיי. אט דאס מיין איך טאקע. באווייזט נאר די ארבעט אייערע. איך וועל אייך באזארגן מיט ארבעט אויף א גאנץ יאר…
מצליח איז אין גאנצן אן אנטוישטער. ס׳געפעלט אים גארניט דער גאנצער עסק. זיי גייען אין שטוב אריין, און ס׳באקומט זיך, ווי דער פרעמדער וואלט מיט צוואנג געפירט מצליחן אהיים. שוין פאר דער שוועל פרוווט ער טענהן, מצליח:
— ס׳איז דא פאראן אין שטאט א סך בעסערע וועבער פון מיר. איך דארף גאר ניט אזויפיל ארבעט אויף א גאנץ גייענדיק יאר. איך האב אין דער אדמה דאס גאנצע וועבעריי… ווען ניט דאס ווייב מיינס, ווען איך בין ניט אזא מטופל מיט קינדער… מעגלעך, אז איך וועל גאר אין גיכן ווערן דער שמש ביי דער קהילה.
— אך, גאר אזוי, — כאפט זיך אן דער יונגער־מאן און העלפט אים אריבערטרעטן די שוועל אין שטוב אריין, — דארפט איר דאך קענען די שטאט מיט מענטשן. די סיניארין דארף זיך דא זען מיט איינעם, — רוימט ער אים איין אין דער שטיל, — מיט א גביר־אדיר, אן אלטן באקאנטן אירן. ער גיט געלט אויף אויסצאלן.
— איך קען דא אלע גבירים־אדירים, — ווערט אויפגעלעבט מצליח, און ער וויל זיי אויסרעכענען אויף די פינגער, — די זין פון רב משולם, דער עלטערער יעקב, דערנאך גייט אהרון, נאך אים — אשר.
— דער איז אבער אן אנגעפארענער, — שלאגט אים איבער דער יונגער־מאן, — אליין איז ער פון שאמפאן, אדער פון פאריז, א הויכער אזא, א באלייבטער, מיט א בלאנדער בארד.
— מיט א בלאנדער בארד? אט דער, וואס האט געקויפט דאס נייע הויז לעבן בית־הכנסת?
— גאנץ ריכטיק, אט דער. ווייסט איר אפילו ניט, ווי מע רופט אים? און איר ווילט נאר ווערן שמש ביי דער קהילה?
— וואס הייסט, איך ווייס ניט? — האט מצליח פארדראסן. — שאט נאר שאט, — האט ער זיך אויף דער באנק צוגעזעצט, — איך קען דאך אים זייער גוט. איך האב דאך שוין אפילו עפעס פארדינט ביי אים. איך בין מיט אים געגאן צום היגן אבאט ערגעץ אין אויסרייסעניש. ווי אזוי זשע הייסט ער? — האט ער גענומען רייבן דעם שטערן. — אזא שווערער נאמען א ניט יידישער.
— איין מינוטקעלע, — האט זיך דער גאסט אויך צוגעזעצט לעבן אים אויף דער באנק, — ווי אזוי ס׳הייסט דער קיסר דער פראנקישער ווייסט איר כאטש?
— דער קיסר פיליפ־אויגוסט? איך האב זיך דערמאנט! — איז מצליח אויפגעשפרונגען. — קעסערלין יא, יא, קעסערלין! — האט ער געשריען אויף א קול.
יענער האט אים צוריק אוועקגעזעצט און געגעבן צו פארשטיין, אז ער דארף ניט שרייען. ס׳איז דאך א געלט־ענין, איז דארף עס זיין בסוד־סודות. ס׳טאר דערפון אין שטאט קיינער ניט וויסן, און אויב ער, מצליח, וועט אים באהילפיק זיין אינעם צונויפפירן די סיניארין מיט קעסערלינגען, וועט ער אים גוט באצאלן. ער קען אים טאקע שוין געבן אן אדערויף, פארן ווייב וועגן. זי זאל אזוי ניט קוקן מיט אזעלכע גזלנישע אויגן.
— וועסט שוין ווידער א גאנצן טאג ניט ארבעטן, און מארגן וועט מען קומען נאך דער לייוונט, — האט זי ביי אים געריסן פון די הענט שטרויענע פוישטן, וואס ער האט זיך געקליבן אנטאן. נאר די עטלעכע מטבעות, וואס דער פרעמדער האט גענומען אריינשטעקן אין איר בוזעם, האט זי פריילעכער געמאכט. זי האט זיי אפילו ארויסגעבאגלייט א צעשמייכלטע און געבעטן, זיי זאלן ניט פארשפעטיקן ביידע קומען צום מיטיק…

Share this:TwitterFacebookPrintLike this:Like Loading...

Related
 


Tagged: literaturestoryYiddish 
Post navigation


Previous Post
לאפסוס־קאקטוס — 36 

Next Post
בוקארעשטער שריפטן (10) 



