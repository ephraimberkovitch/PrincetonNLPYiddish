<body dir=״rtl״ style=׳font־family:״Times New Roman״,Ariel,FreeSerif;׳>
<h1>קליינע מענטשעלעך מיט קליינע השגות: ווען איך בין רויטשילד</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
</p><p></p><p>
 ווען איך בין רויטשילד
</p><p></p><p>
 (א מאנאלאג פון א כתרילעווקער מלמד)
</p><p></p><p>
― ווען איך בין רויטשילד, ― האט זיך צעלאזט א כתרילעווקער
מלמד איינמאל אין א דאנערשטיק, בעת די רביצן האט אים געמאנט אף
שבת און ער האט נישט געהאט, ― אוי, ווען איך זאל זיין רויטשילד!
טרעפט, וואס איך טו? ראשית חכמה, פיר איך איין א מנהג, אז א
ווייב זאל תמיד האבן בא זיך א דרייערל, בכדי זי זאל פארשפארן דולן
א ספאדיק, אז סע קומט דער גוטער דאנערשטיק און ס׳איז נישטא אף
שבת... והשנית, קויף איך אויס די שבתדיקע קאפאטע, אדער ניין ―
דעם ווייבס קעצענעם בורניס ― לאז זי אויפהערן פיקן אין קאפ אריין,
אז ס׳איז איר קאלט! און קויף אוועק די דאזיקע שטוב אינגאנצן מיט
אלע דריי חדרים, מיט דער קאמער, מיט דער שפיזארני, מיטן קעלער,
מיטן בוידעם, מיט הכל בכל מכל פלעקל, ― לאז זי נישט זאגן, אז
ס׳איז איר ענג; נא דיר אוועק צוויי חדרים, קאך דיר, וואש דיר, בראק
דיר, און לאז מיך צורו, איך זאל קאנען קנעלן מיט מיינע תלמידים מיט
א ריינעם קאפ! נישטא קיין דאגות פרנסה, מע באדארף נישט קלערן,
ווו נעמט מען אף שבת ― מחיה נפשות! די טעכטער אלע חתונה געמאכט, אראפ א הארב פון די פלייצעס ― וואס פעלט מיר? הייב איך
מיך אן ארומקוקן אביסל אף דער שטאט. דאס ערשטע בין איך מנדר
א נייעם דאך אפן אלטן בית־המדרש, לאז אויפהערן קאפען אפן קאפ,
בשעת יידן דאוונען; און, להבדיל, דאס מרחץ בוי איך איבער אפסניי.
ווארעם נישט היינט־מארגן ― עס וועט דארטן מוזן זיין אן אומגליק,
חס ושלום, טאמער פאלט דאס אויס אקוראט בשעת נשים באדן זיך. און
וויבאלד דאס באד, מוז מען שוין דאס הקדש אוודאי צעווארפן און אנידערשטעלן א „ביקור־חולים״ אבער טאקע וואס א ביקור חולים הייסט, מיט
בעטלעך, מיט א דאקטער, מיט רפואות, מיט יאיכלעך אלע טאג פאר די
חולאים, ווי עס פירט זיך אין לייטישע שטעט. און א „מושב זקנים״ ,
שטעל איך אוועק, אלטע יידן לומדים זאלן זיך נישט וואלגערן אין בית־המדרש בא דער הרובע, און א חברה „מלביש־יסומים״, ארעמע קינדער
זאלן נישט ארומגיין, איך בעט איבער אייער כבוד, מיט די פופקעס אין
דרויסן, און א חברה „גמילות־חסדים״, אז איטלעכער ייד, סיי א מלמד,
סיי א בעל־מלאכה, סיי א סוחר אפילו זאל פארשפארן צאלן פראצענט,
נישט דארפן פארמשכונען דאס העמד פונעם לייב, און א חברה „הכנסת־כלה״, אז ווו ערגעץ אן ארעם מיידל נעבעך א דערוואקסענע, זאל מען זי
אויסקליידן, ווי עס געהער צו זיין, און חתונה מאכן, און נאך כדומה
אזעלכע חברות פיר איך איין בא אונדז אין כתרילעווקע... נאר וואס
איז שייך עפעס דווקא נאר בא אונדז אין כתרילעווקע? אומעטום, ווו
עס געפינען זיך נאר אחינו בני ישראל, פיר איך איין אזעלכע חברות,
אומעטום, אף דער גאנצער וועלט! און בכדי עס זאל זיך פירן מיט א
סדר, ווי עס געהער צו זיין ― טרעפט, וואס טו איך? מאך איך אף
אלע חברות איין חברה א גרויסע, א צדקה־גדולה־חברה, וואס גיט אכטונג
אף אלע חברות, אף אלע יידן. דאס הייסט, אף דעם כלל ישראל, אז יידן
זאלן אומעטום האבן פרנסה און לעבן אין אחדות און זאלן זיצן אין די
ישיבות און לערנען: חומש מיט רש″י, מיט גמרא, מיט תוספות, מיט
מהרש″א, מיט אלע שבע חכמות און מיט אלע שבעים לשון, און אף אלע
ישיבות זאל זיין איין ישיבה א גרויסע, א יידישע אקאדעמיע, אין דער
ווילנע געוויינטלעך, וואס פון דארטן זאלן ארויסגיין די גרעסטע לומדים
און חכמים אין דער וועלט, און אלצדינג זאל זיין אומזיסט, „על חשבון
הגביר״, אף מיין קעשענע, און אלצדינג זאל זיך פירן מיט א סדר און
מיט א פלאן, עס זאל נישט זיין קיין „גיב־מיר־נא־דיר־כאפ־לאפ״, און
אלע זאלן אין זינען האבן נאר טובת־הכלל!... און בכדי מע זאל
קענען טראגן אפן קאפ דעם „כלל״ ― וואס דארף מען? דארף מען באווארענען דעם פרט. און מיט וואס קען מען באווארענען דעם פרט? געוויינלעך, מיט פרנסה; ווארעם פרנסה, הערט איר,
דאס איז דער רעכטער עיקר; אן פרנסה קאן נישט זיין קיין אחדות;
איבערן שטיקל ברויט, משטיינס געזאגט, איז איינער דעם אנדערן יורד
לחייו, קאפאל יענעם קוילען, סמען, הענגען!... אפילו די שונאי ישראל,
אונדזערע המנס פון דער גאנצער וועלט, מיינט איר, וואס האבן זיי צו
אונדז? גארנישט. נאר צוליב פרנסה. זיי זאלן האבן פרנסה, וואלטן זיי
גאר אזוי שלעכט נישט געווען. פרנסה ברענגט צו קנאה, קנאה ברענגט
צו שנאה, און דערפון, רחמנא ליצלן, נעמען זיך אלע צרות אף דער
וועלט, אלע אומגליקן, נישט דא געדאכט, מיט אלע רדיפות, מיט אלע
הריגות, מיט אלע רציחות און מיט אלע מלחמות...
</p><p></p><p>
אוי, די מלחמות, די מלחמות! דאס איז, הערט איר, גאר א שחיטה
פאר דער וועלט! ווען איך בין רויטשילד, מאך איך אויס מלחמות,
אבער טאקע לחלוטין אויס!
</p><p></p><p>
וועט איר דאך פרעגן: וויאזוי? נאר מיט געלט. דהיינו? איך וועל
עס אייך געבן צו פארשטיין מיט א שכל: למשל, צוויי מלוכות צעאמפערן זיך איבער א נארישקייט דארט, א שטיקל ערד, וואס איז ווערט
א שמעק טאבאקע; „טעריטאריע״ הייסט עס בא זיי. די מלוכה זאגט,
אז די טעריטאריע איז איר טעריטאריע, און די מלוכה זאגט: „ניין,
ס׳איז מיין טעריטאריע״. מששת ימי בראשית, הייסט עס, האט גאט באשאפן אט דאס שטיקל ערד פון איר כבוד וועגן. קומט צוגיין א דריטע
און זאגט: „איר זייט ביידע בהמות; די טעריטאריע איז אלעמענס טעריטאריע, א  ר ש ו ת  ה ר ב י ם  הייסט עס״. הקיצור, טעריטאריע אהער, טעריטאריע אהין, מע „טעריטאריעט״ אזוי לאנג, ביז
מע הייבט אן שיסן פון ביקסן און הארמאטן, און מענטשן קוילען זיך
איינס דאס אנדערע ווי די שאף, און בלוט, בלוט גיסט זיך אזוי ווי
וואסער.
</p><p></p><p>
אבער אז איך קום צו זיי לכתחילה און זאג זיי: „שאט, ברידערלעך, לאזט אייך דינען. אין וואס גייט דא בא אייך, אייגנטלעך, דער
גאנצער סכסוך? מע פארשטייט דען נישט אייער מיין? איר מיינט
נישט אזוי די הגדה, ווי די קניידלעך. טעריטאריע איז דאך בא אייך
נאר אן אויסרייד; דער עיקר איז דאך בא אייך יענע מעשה, פעטי־מעטי,
קאנטריבוציע! און וויבאלד לשון קאנטריבוציע ― צו וועמען קומט
מען אן מיט א הלוואה? צו מיר, צו רויטשילדן הייסט עס. אמער,
ווייסט איר וואס? נא דיר, ענגלענדער מיט די לאנגע פיס און מיט די
קעסטלדיקע הויזן, א מיליארד! נא דיר, נארישער טערק מיט דער
רויטער יארמלקע, א מיליארד! נא דיר, מומע רייזל, אויך א מיליארד,
ממה־נפשך, גאט וועט אייך העלפן, וועט איר מיר אפצאלן מיט פראצענט, נישט חלילה קיין גרויסן פראצענט, פיר אדער פינף לשנה, איך
וויל אף אייך נישט רייך ווערן״...
</p><p></p><p>
פארשטייט איר שוין? אי איך האב געמאכט א געשעפט, אי
מענטשן הערן אויף צו קוילען איינס דאס אנדערע, ווי די אקסן, אומזיסט
און אומנישט. און וויבאלד אויס מלחמות, היינט צו וואס באדארף מען
דאס כלי־זיין, מיטן חיל, מיט אלע זיבעצן זאכן, מיטן גאנצן טארעראם?
אף תשעה ניינציק כפרות! און וויבאלד אויס כלי־זיין, אויס חיל,
אויס טארעראם, איז דאך אויס שנאה, אויס קנאה, אויס טערק, אויס
ענגלענדער, אויס פראנצויז, אויס ציגיינער, אויס ייד, להבדיל ― די
גאנצע וועלט באקומט גאר דעמאלט אן אנדער פנים, ווי אין פסוק
שטייט בא אונדז געשריבן: „ו ה י ה ,  און עם וועט זיין,  ב י ו ם
ה ה ו א ,  דאס הייסט, אז משיח וועט קומען!״... (שטעלט זיך אפ).
</p><p></p><p>
און אפשר, הא?... ווען איך בין רויטשילד, קאן זיין, אז איך
בין גאר מבטל דאס געלט. אויס געלט! ווארעם, לאמיר זיך נישט נארן,
וואס איז דען געלט? ― געלט איז דאך, אייגנטלעך, נאר א הסכם, אן
איינגערעדטע זאך, מע האט גענומען א שטיקל פאפיר, אוועקגעשטעלט
א צאצקע און אנגעשריבן: „טרי רובליא סערעבראם״. געלט, זאג איך
אייך, איז נישט מער ווי א יצר־הרע, א תאווה אזעלכע, איינע פון די
גרעסטע תאוות, וו א ס א ל ע  וו י ל ן  ד א ס  א ו ן  ק יי נ ע ר
ה א ט ד א ס  נ י ש ט ... אבער אז סע זאל לחלוטין גאר נישט זיין
קיין שום געלט אף דער וועלט, וואלט דאך דער יצר־הרע נישט געהאט
וואס צו טאן, און די תאווה וואלט נישט געווען קיין תאווה. איר פארשטייט, צי ניין? אי וואס? איז דאך די קשיא, ווו וואלטן דעמאלט
נעמען יידן אף שבת? (פארטראכט זיך אף א וויילע). איז דער תירוץ:
למאי ווו וועל איך  א י צ ט ע ר  נעמען אף שבת?...
</p><p></p><p>
 געשריבן אין יאר 1902.
</p><p>
א.
</p><p></p><p>
„די מאירס מיט די שניאורס״... אייגנטלעך, זיינען דאס געווען
נאר  א יי ן  מאיר און נאר  א יי ן  שניאור, און געווען זיינען זיי א
צווילינג, און אזוי שטארק ענלעך איינס מיט דאס אנדערע, אז עס זיינען
געווען צייטן, וואס ס׳איז כמעט אוממעגלעך געווען צו טרעפן, ווער פון
די צוויי איז דא מאיר און ווער איז דא שניאור.
</p><p></p><p>
קינדווייז, דערציילט מען, האט זיך געטראפן מיט זיי א מעשה, מע
האט זיי שיער נישט פארביטן, און אפשר קאן זיין, אז מע האט זיי טאקע
פארביטן. ומעשה שהיה כך היה.
</p><p></p><p>
זייער מוטער איז געווען, דארפט איר וויסן, א יידענע א קלייניטשקע,
נעבעך נישט קיין געזונטע, נאר זייער א קינדלדיקע, דאס הייסט, זי האט
אף איר לעבן שטארק געקינדלט; אלע יאר, אלע יאר האט זי געהאט
א קינד. דאס קינד האט אבער נישט מער געמוטשעט זיך ווי א יאר און
איז, נישט פאר אייך געדאכט, אוועקגעקומען. אזוי לאנג, ביז זי האט
אויפגעהערט צו קינדלען און האט געמיינט, ס׳איז אן עק. צום סוף ―
דעם אייבערשטנס נסים! ― האט זי גאט באגליקט, אף דער עלטער שוין,
און דווקא מיט א פארל! איז איר אבער שווער געווען אליין אויסזייגן
ביידע קינדער, האט זי נעבעך געמוזט דינגען א צוזייגערן. א ברירה האט
זי געהאט? א כתרילעווקער ייד, ער מעג זיין ווי ארעם, וועט ער אף
דער גאס קיין קינד נישט ארויסווארפן און אף פרעמדע הענט דאס נישט
אוועקגעבן, סיידן חלילה א יתום...
</p><p></p><p>
באשטעלט א צוזייגערן, האט די מוטער גענומען זיך מאירן (מאיר
איז געווען עלטער פון שניאורן אף א גוטע האלבע שעה), און שניאורן
</p>
</body>