 אין זיין גמרא־שיעור, דערקלערט דער חסידישער רב אלימלך בידערמאן, אז הרב יוסף־חיים פון באגדאד, דער בן־איש־חי , האט געגעבן א וויכטיקע עצה: ווען עס קומט, חלילה, א מגפה, טאר מען זיך נישט איבערשרעקן. הגם דער בן־איש־חי האט געמיינט כאלערע, באטאנט בידערמאן, אז די עצה איז אויך אקטועל פאר דער היינטיקער מגפה פונעם קאראנא־ווירוס. 
 הרב בידערמאן איז א זון פון הרב אלתר־אלעזר־מנחם בידערמאן – דער לעלאווער רבי פון בני־ברק. בערך מיט 20 יאר צוריק האט ער אנגעהויבן דרשענען מיט דערפאלג אין שילן און ישיבות; שפעטער איז ער געווארן א באקאנטער אינטערנעץ־רב, וואס רעדט אויף א גוטן „היימישן‟ יידיש. ס׳איז מערקווירדיק און אומגעוויינטלעך, בדרך־כלל, פאר א חסידישן רב, אז ער ווענדט זיך צו דער ירושה פון א בארימטן מיזרחדיקן, נישט אשכנזישן גדול. 
 א פאר טערמינען, וואס הרב בידערמאן דערמאנט, איז וויכטיק מסביר צו זיין דעם וועלטלעכן צוהערער. דער ספר „בן יהוידע‟ פאררופט זיך אויף בניהו בן יהוידע , איינער פון דוד המלכס גיבורים און עצה־געבער. דער בן־איש־חי , אויך באקאנט ווי יוסף חיים, האט נישט איין מאל געזאגט אז ער פילט מיט בניהו בן יהוידע א גייסטיקע פארבינדונג. אין 1869 האט ער באזוכט בניהוס קבר אין ביריה, לעבן צפת, און פארבראכט דארטן עטלעכע טעג און נעכט. 
 דער בן־איש־חי האט מתבודד געווען (זיך פארנומען מיט א טיפער מעדיטאציע) ביים קבר פונעם דאזיקן אוראלטן חכם, און איבערגעגעבן, אז דארטן האבן זיך אים אנטפלעקט גרויסע סודות־התורה, און אז זיין נשמה שטאמט פון בניהו בן יהוידע. איינער פונעם בן־איש־חיס גמרא־פירושים הייסט טאקע „בניהו‟ און א צווייטער – „בן יהוידע‟. אט דעם ספר ציטירט הרב בידערמאן. 
 הרב יוסף־חיים פון באגדאד (1835 – 1909) איז געווען גאר א פראדוקטיווער מחבר און א בארימטער פוסק, וואס האט איבערגעלאזט צענדליקער ספרים אין אלע געביטן פון יידישקייט. זיין באקאנט צונעמעניש האט ער באקומען צוליב זיינע פסקי־דינים אינעם הלכה־ספר „בן איש חי‟. דער בן־איש־חי איז אויך געווען א פאפולאריזאטאר פון קבלה: זיין ווערק „ דעת ותבונה ‟ שטעלט מיט זיך פאר א שיינע הקדמה צו דער מיזרחדיקער (איראקישער) שיטה אין דער יידישער מיסטישער טראדיציע. ווען עס קומט צו זיין גמרא־פירוש, רופט מען אים „בן יהוידע‟. 
 אין זיין שיעור, דערציילט הרב בידערמאן א משל פון בן־איש־חיס ספר. אמאל, בעת א מגפה פון כאלערע, האט א ייד געטראפן דעם משחית (מלאך־המוות). דער ייד האט אים געפרעגט: וויפל מענטשן ווילסטו, חלילה, צונעמען? דער משחית האט געענטפערט: פינף טויזנט. למעשה זענען אומגעקומען פופצן טויזנט, ווייל מער מענטשן זענען געשטארבן פונעם פחד, ווי פון דער מגפה גופא. דאס איז טאקע א וויכטיקער פראקטישער לימוד. אוודאי, ווי הרב בידערמאן שטרייכט אונטער, מוז מען זיך היטן פונעם ווירוס, אבער דער איבעריקער פחד קאן אויך גורם זיין גרויסע צרות. למשל – דאס גיב איך צו פון זיך – ער קאן קאליע מאכן די עקאנאמיע און סאציאלע באציונגען. ס׳איז באקאנט, אז א מאסן־פאניק קאן טאקע גורם זיין עכטע קרבנות. 
 הרב בידערמאן דערמאנט אן אנדער בארימטן גמרא־מפרש און מקובל, דעם מהרש״א – הרב שמואל־אליעזר הלוי איידלס (1555 – 1631). ס׳איז אינטערעסאנט, אז ער דער מהרש״א האט זיך כסדר אונטערגעשריבן מיטן נאמען פון א געוויסער רייכער פרוי, איידל, וועלכע האט מפרנס געווען זיין משפחה און שטארק געשטיצט זיין ישיבה. ביידע מפרשים, דער מיזרחדיקער בן־איש־חי און דער אשכנזישער מהרש״א, האבן באזונדערס ליב געהאט אפצוטייטשן די אגדות פון דער גמרא. 
