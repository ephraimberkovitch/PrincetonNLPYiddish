 נישט געקוקט אויפן ציוניסטישן טיטל, בארירט די זאמלונג כלערליי ענינים: פון אייגנארטיקע גמרא־חידושים אויף פארשיידענע טעמעס ביז אלגעמיינע פסיכאלאגישע, פילאסאפישע און סאציאלאגישע באמערקונגען. כאטש סאלאווייטשיק איז געווען א בארימטער מתנגד, לייגט ער אפילו פאר אייגנארטיקע אקטועלע אפטייטשן פון קבלה־באגריפן. 
 דאס בוך איז רעדאקטירט געווארן דורך ד״ר דוד פישמאן. אין 2009 האט Ktav פארעפנטלעכט א בוך פון הרב סאלאווייטשיקס יידישע ווערק, „דרשות און כתבים‟, אויך צוגעגרייט צום דרוק דורך פישמאנען. אינעם נייעם גרויסן באנד זענען געזאמלט געווארן סאלאווייטשיקס רעדעס, מיט וועלכע ער איז אויפגעטראטן פון 1939 ביז 1958 אויף די יערלעכע צוזאמענפארן פון דער רעליגיעז־ציוניסטישער ארגאניזאציע, „ מזרחי ‟, אין אמעריקע. 
 אין דער הקדמה – אנגעשריבן אויף יידיש און אויף ענגליש – דערקלערט דער רעדאקטאר, אז אחוץ דער ספעציפישער „מזרחי‟־טעמאטיק באהאנדלט הרב סאלאווייטשיק אנדערע טעמעס אויך. דעם אמת געזאגט, ווען איך האב געעפנט דאס בוך, האב איך מורא געהאט, אז די הויפטטעמע איז אקטועל בלויז פאר א קליינער צאל פראפעסיאנעלע היסטאריקער, וואס שטודירן די געשיכטע פונעם פרייקן ריליגיעז־ציוניסטישן געדאנק. אפילו ביי א היינטיקן „מיזרחיסט‟ זענען די טעארעטישע דיסקוסיעס, וואס מע האט געפירט מיט 70 יאר צוריק, לאוו־דווקא אינטערעסאנט. אבער, ווען איך האב אנגעהויבן לייענען די דרשות, האב איך כמעט אויף יעדן זייטל אנטדעקט פראקטישע און טיפע מחשבות וועגן יידישע קהילות און זייערע באציונגען מיט דער וועלט, וועגן דער מענטשלעכער נאטור בכלל, נאטיצן מכוח דער וועלטלעכער יידישער קולטור, אאז״וו, נישט זעלטן מיט טשיקאווע הומאריסטישע באמערקונגען. 
 למשל, אויפן סמך פון דער תורה־געשיכטע מיט נחן, וואס האט ארויסגעלאזט פון דער תיבה א ראב און א טויב, דערקלערט הרב סאלאווייטשיק, אז א ייד א תלמיד־חכם האט „צוויי קעפ‟: פון א פרידלעך נאיוו טייבעלע און פון א סארקאסטישער, בייזער וואראנע (קרא). דער מחבר באטאנט, אז ער אליין איז א „צוויי־קעפיקער‟. 
 אזא האלב־שפאסיקער זעלבסט־קריטישער און פאראדאקסאלער טאן טרעפט זיך אינעם בוך גאנץ אפט. הרב סאלאווייטשיק איז בכלל געווען א גרויסער מייסטער פון פאראדאקסן. צום ביישפיל, ער קריטיקירט די אנטי־ציוניסטישע רעפארם־ארגאניזאציע „ דער אמעריקאנער ראט פאר יידישקייט ‟ (ACJ), און רופט די רעפארמער יידן „אפיקורסים‟; היינט איז דאס א קליינע גרופע, אפגעטיילט פונעם פרא־ישראלדיקן רעפארמער הויפטשטראם. אין דער זעלבער צייט, זאגט ער צו, אז די מיטגלידער פונעם „ראט‟ וועלן „עסן א סך לוויתן‟ – הייסט עס, האבן א גוטן חלק אין עולם־הבא – ווייל זיי זענען טאקע ערלעכע רעפארמער, וואס גלייבן באמונה־שלמה אין זייער שיטה. 
 אט־די טעמע טרעפט זיך ביי סאלאווייטשיקן כסדר: ער שרייבט אפילו, אז אים „פארדריסט‟ דער פארלוסט פון עכטע אפיקורסים און מומרים־להכעיס (פרינציפיעלע מחללי־שבת, וכדומה). געוויינטלעך, פארטיידיקן די היינטיקע קירוב־רבנים, אריינגערעכנט סאלאווייטשיקס נאכפאלגער, די היינטיקע אומרעליגיעזע יידן ווי תינוקות־שנשבו – „צוגעגנבעטע קינדער‟, וואס זענען קעגן זייער ווילן דערצויגן געווארן אין א פרעמדער סביבה און ממילא טראגן נישט קיין אחריות פארן דעם, וואס זיי לעבן נישט על־פי הלכה. זאגט סאלאווייטשיק פארקערט, אז דער אמאליקער ערנסטער שטעטלדיקער אפיקורס, וואס האט פון קינדווייז אן איינגעזאפט די עכטע אלטע מיזרח־אייראפעישע יידישקייט, איז אים דווקא טייער, ווי א היינטיקער וועלטלעכער עם־הארץ. 
 דער רב באהאלט נישט, אז ער איז אן איבערצייגטער „אשכנזישער נאציאנאליסט‟. כסדר באקלאגט ער זיך, אז דער בעסטער חלק פונעם יידישן פאלק איז אומגעקומען אין מיזרח־אייראפע, און אז אפילו דער „ארבעטער־רינג‟ גייט אונטער, און אלץ ווייניקער יידן לייענען צייטונגען אויף יידיש. מיט סימפאטיע דערמאנט ער און ציטירט שלום־עליכמען און פרצן. 
 ס׳איז כדאי צו פארגלייכן סאלאווייטשיקס סטיל צום ליובאוויטשער רבין; ביידע זענען געווען וועלטלעך געבילדעטע ליטוואקעס און גרויסע תלמידי־חכמים. עס ווארפט זיך אבער אין די אויגן, אז דעם ליובאוויטשערס לשון איז א טיפישער רבנישער, און סאלאווייטשיקס – א דערהויבן ליטערארישער און אפילו פאעטישער, מיט אזעלכע אויסדרוקן און חנעוודיקע נעאלאגיזמען, ווי „סטאטוס־קוואניק‟, „אייביקייטס־טאנץ‟, „קאסמישער צוזאמענהאנג‟. 
 דער ציוניסטישער אספעקט פונעם בוך איז גאנץ באלערנדיק און קאן אפילו זיין אינטערעסאנט א קריטיקער פון ציוניזם. דער רב טענהט, אז ווען מע באציט זיך צו ארץ־ישראל ווי צו א נאציאנאל לאנד, נישט ווי צו א הייליקער מתנה פונעם רבונו־של־עולם, שמעקט עס מיט ראסיזם. ער ווארנט זיינע רעליגיעז־ציוניסטישע קאלעגן, אז ציוניזם קאן גרינג פארוואנדלט ווערן אין אן עבודה־זרה. זיין צוגאנג צו מדינת־ישראל איז זיכער אן ענטוזיאסטישער, אבער פארט א מעסיקער און קריטישער. 
 אחוץ דעם ניי־אנטדעקטן מאטעריאל, זענען אינעם נייעם בוך אריין פאטא־קאפיעס פון צוויי ווערק, פארעפנטלעכט אין 1962 און 1967: „א דרשה‟ און „פיר דרשות‟. פישמאן דערקלערט אין זיין הקדמה, אז ער האט אליין צוגעטראכט קעפלעך פאר סאלאווייטשיקס אנדערע דרשות; דער רב אליין פלעגט זיי נישט געבן קיין אינפארמאטיווע נעמען. 
 די זאמלונג ווערט באגלייט מיט א ממשותדיקן פארשערישן מאטעריאל אין די הערות און דעם בייגעלייגטן גלאסאר, וואס מאכט די דרשות פארשטענדלעך א דורכשניטלעכן וועלטלעכן לייענער. דער רעדאקטאר איז מסביר, אז דעם אריגינעלן טעקסט האט ער קארעגירט לויט די תקנות פון ייווא, אבער איבערגעלאזט אלע דייטשמעריזמען און אייגנארטיקייטן פונעם מחברס ליטווישן יידיש. באמת, שטעלט סאלאווייטשיקס יידיש מיט זיך פאר א געמיש פון דער ליטערארישער שפראך מיט זיין היימישן דיאלעקט. זיינע דייטשמעריזמען זענען, אפנים, א סימן פון דער בערלינער אוניווערסיטעט־בילדונג. 
 אין דער פובליקאציע האבן זיך באטייליקט הרב מנחם־מענדל גענאק, דער הויפט־רעדאקטאר ביים „פארלאג פונעם ארטאדאקסישן פארבאנד‟, און הרב יהודה בערמאן. ד״ר פישמאן באדאנקט נאך עטלעכע רבנים, ווי אויך זיין ווייב, ד״ר עליסא בן־פורת, א באקאנטע יידישע היסטאריקערין. 
