<body dir=״rtl״ style=׳font־family:״Times New Roman״,Ariel,FreeSerif;׳>
<h1>דער בלוטיקער שפאס: 13: יהודית</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
</p><p></p><p>
 דאס דרייצנטע קאפיטל
</p><p></p><p>
  י ה ו ד י ת
</p><p></p><p>
עס קאן זיין, אז מיר האבן זיך א ביסל צוגעאיילט דערמיט,
וואס מיר האבן ארויסגעגעבן דוד שאפיראן אן אטעסטאט, אז אין
הלכות פראוואזשיטעלסטווע איז ער א ספעציאליסט און א גאון. אין
עטלעכע טעג ארום, נאך דעם ווי זיין קווארטיראנט ראבינאוויטש
האט זיך פארשריבן פאר א דאנטיסט, האט זיך ביי שאפיראן אין שטוב
געטראפן א קאטאסטראפע. איינע פון יענע קאטאסטראפעס, וואס
טרעפן זיך ניט זעלטן ― און אין דער לעצטער צייט גאנץ אפט,
כמעט אלע נאכט ― אין דער אוניווערסיטעט־שטאט, ווו עס קומט
פאר אונדזער אויסערגעוויינטלעכער ראמאן.
</p><p></p><p>
עס איז שוין געווען ווייט נאך האלבע נאכט, אז ביי שאפיראן
אין וווינונג האט זיך דערהערט א קלינגען אין דער טיר. נאר אזא
קלינגען, וואס קאן אויפוועקן א טויטן: דזין־דזין־דזין־דזין־דזין־דזין ―
גאר אן אן אויפהער. אן אנדערער אויף שאפיראס ארט וואלט
זיכער אראפגעפאלן פון באט, אדער ארויסגעשפרונגען דורך א
פענצטער. שאפירא איז דאך אבער, ווי מיר ווייסן שוין, א מענטש א
געניטער, איז ער שוין גוט באקאנט מיט דעם ארט קלינגען. ער ווייסט,
אז אזוי קלינגען קלינגט מען נאר, אדער דעמאלט, ווען, דאס גאנצע
הויז איז ארומגענומען אין פלאם־פייער, און מע וויל ארויסראטעווען
לעבעדיקע נפשות, אדער דעמאלט, ווען מע מאכט אן אבלאווע אויף
יידן; בלשון פאליציע ווערט עס אנגערופן: „מע מאכט א רעוויזיע
אויף די ניט צוגעשריבענע״.
</p><p></p><p>
רופט עס אייך אן ווי איר ווילט, אבלאווע, רעוויזיע ― נאר
מע קלינגט אייך אזוי לאנג, ביז איר עפנט ניט אויף די טיר. און
אז איר עפנט אויף די טיר, טוען זיך א שיט אריין צו אייך
געסט: פריסטאוועס, נאדזיראטעליעס [надзиратель: אינספעקטארן], גאראדאוואיס און וואס איר
ווילט, און מע הייסט אייך אויפוועקן די גאנצע שטוב, יונג און
אלט, קליין און גרויס. און מע הייסט זיך ווייזן דאקומענטן. די
דאקומענטן ווערן איבערגעשריבן, די מענטשן ווערן איבערגעקוקט
און איבערגעציילט, און אויב ס׳איז אלצדינג אין ארדענונג, לאזט
מען אייך אפ געזונטערהייט און מע צעגייט זיך, און איר קאנט
אייך נאכדעם טאן, וואס איר ווילט: שטעלן דעם סאמאוואר און
טרינקען טיי, אדער צוריק זיך לייגן שלאפן, אויב איר קאנט,
און עס מעגן זיך אייך חלומען זיסע חלומות...
</p><p></p><p>
טאמער זענען ביי אייך אבער די פאפירן, חלילה וחס, ניט
אין ארדענונג, אדער טאמער געפינט מען ביי אייך, חס־ושלום,
טריפה סחורה, קאנטראבאנד, דאס הייסט, א יידישע נשמה אן א
פראוואזשיטעלסטווע, בעט מען אייך, איר זאלט אייך מטריח זיין
אנטאן וואס גיכער, און מוחל זיין גיין מיט דער חברה א ה י ן ...
דארט וועט מען אייך שוין חוקר־ודורש זיין, און מע וועט אייך
אנשרייבן מיט רויטן „וודוואדצאט טשעטירע טשאסא [אין 24 שעה]״ אדער מע וועט
אייך עקספעדירן מיט גרויס כבוד אין אייער געבורטשטאט, ווו איר
קאנט זיך זען מיט אלע אייערע פעטערס און מומעס, וואס איר
האט זיי שוין אזא צייט ניט געזען...
</p><p></p><p>
דוד שאפירא, ווייל ער איז א געניטער מענטש, וואס איז קלאר
אין אלצדינג, אפילו אין הלכות אבלאווע, האט געפונען, אז ער האט
ניט וואס אויסצופיינען זיך פאר די ניט גערופענע געסט, און אז ער
וועט זיי אויפנעמען אן א סמאקינג, איז אויך אן אן אומגליק.
דעריבער האט ער זיך ניט געמאכט קיין לאנגע שהיות, געכאפט א קורץ
פידזשאקל אויף די אונטערשטע לאנגע תחתונים מחילה,
אריינגעשטעקט די בארוועסע פיס אין די שטעק־שיך און גענומען, קודם־כל,
רייבן שוועבעלעך, וועלכע האבן בשום אופן ניט געוואלט זיך
אנצינדן, ביז ס׳איז ניט אויפגעשטאנען שרה שאפירא פון איר
געלעגער:
</p><p></p><p>
― שאלאווילע, וואס רייבסט דו? ― האט זי אים געזאגט, און
אויסגעריסן ביי אים די שוועבעלעך פון די הענט. ― רייבט און
רייבט! האט קיין צייט ניט! קוריערסקי פאיעזד [курьерский поезд: גיכע באן]! דער רוח וועט זיי
ניט נעמען, אז זיי וועלן שטיין אין דרויסן נאך א ביסל און
קלינגען!
</p><p></p><p>
מיט די ווערטער האט אים שרה אנגעצונדן א קליין לעמפל
מיט א פאררויכערט גלעזל, און דוד איז אראפגעלאפן עפענען די
טיר. גיך האבן זיך דערהערט א סך פיס אויף די טרעפ, און ביי
שאפיראן אין שטוב איז געווארן ששון־ושימחה, ליכטיק אין אלע
ווינקעלעך, אזוי ליכטיק, אז וויפל שרה שאפירא האט זיך ניט געהילט
אין דער קאלדרע, וואס זי האט אויף זיך געכאפט אין גרויס אימפעט,
האט זי פארט נישט געקאנט זיך איינהילן, אז מע זאל ניט
ארויסזען אדער די נאקעטע ברוסט, אדער די בארוועסע פיס. פון די
האר, וואס האבן זיך ביי איר צעפלאכטן און צעווארפן איבער
די נאקעטע אקסלען, שמועסט מען ניט. און ווער איז שולדיק, אז
ניט ער, דער „קוריערסקי פאיעזד״? נעכייבי וואלט ער אזוי ניט
געפלויגן עפענען די טיר, וואלט זי געקאנט צונויפנעמען די האר,
אדער כאפן אויף זיך א קליידל.
</p><p></p><p>
― וויפל זענט איר דא? ― האט זיך אנגערופן צו דודן א
טשינאווניק, א הויכער, א ברייטבייניקער, מיט גראבע ליפן פון א
בעל־תאווהניק, מיט רויטלעכע פארשלאפענע אויגן, און האט
אויסגעצויגן א לאנגן הילכיקן גענעץ, ווי א געזונטער מענטש, וואס דארף
נאך שלאפן.
</p><p></p><p>
― מיר זענען דריי, ― האט אים דוד שאפירא אפגעענטפערט,
זיך אנגענומען מיט קוראזש, כאטש די ציין האבן זיך אים
געטרייסלט ווי אין א קדחת, און ווי א מענטש א געניטער „אין די
זאכן״, האט ער ניט געווארט, ביז מע וועט אים זאגן דאס ווארט
„פאטשפארט!״ און האט זיך אליין גענומען צום סורדוט, וואס אויף
דער וואנט, אויפגעשפיליעט די בוזעם־קעשענע און ארויסגעצויגן פון
דארטן דעם פאספארט מיט דער פראוואזשיטעלסטווע מיט די
איבעריקע פאפירן, און אונטערגעטראגן זיי דעם טשינאווניק גאנץ
עלעגאנט, מיט א שאר מיט א פוס, גאר מעשה קאוואליר, פארגעסן,
א פנים, אן ער גייט בארוועס, מיט א קורץ ווייטיקל אויף די ווייסע
תחתונים.
</p><p></p><p>
― זאגסט דו, אז דריי? ― מאכט צו אים דער האלב
פארשלאפענער טשינאווניק און קוקט זיך אן מיט די רויטלעכע אויגן אויף
דער מאדאם שאפירא, און טראגט אונטער צו איר פנים א
העל־לייכטנדעס לאמטערנדל ― און זי ווייס גיט, וואס זי זאל טאן מיט די
צעווארפענע האר, מיט די נאקעטע ברוסט און מיט די בארוועסע
פיס... פלוצעם דערמאנט זי זיך, אז איר מאן האט געזאגט אזעלכס,
וואס ס׳ניט געהערט צו ווערן: וואס הייסט, זיי זענען דריי, אז זיי
זענען אייגנטלעך פיר, און ניט פיר, נאר מיטן קווארטיראנט
זענען זיי גאר גאנצע פינף!... פון שרעק האט זי שוין פארגעסן, אז
זיי זענען דא ניט אליין, און האט אויסגעצויגן צו איר מאן אירע
נאקעטע הענט און גענומען אויסשמועסן זיך מיט אים אויף יידיש:
</p><p></p><p>
― דוד! גאט איז מיט דיר! וואסערע דריי? דאסט פארגעסן,
אז מיר זענען פינף?
</p><p></p><p>
דוד האט זיך געריבן די אויגן, גלייך ווי ער וואלט
דערהערט מי יודע וואס פאר א נייעס.
</p><p></p><p>
― פינף? ווי אזוי קומט אויס נאך דיין חשבון פינף?
</p><p></p><p>
― ראכמייסטער מיינער! איך און דו איז ניט צוויי. בעטי איז
ניט דריי. סיאמקע איז ניט פיר...
</p><p></p><p>
דוד האט זיך געגעבן א פאטש אין שטערן, אויסגעשפיגן אן
א זייט און אנגערופן זיך צום טשינאווניק:
</p><p></p><p>
― איך האב גאר פארגעסן. מיר זענען ניט דריי, נאר פיר.
פיר זענען מיר.
</p><p></p><p>
― ניט פיר ― שרייט צו אים שרה ― ניט פיר, נאר פינף!
</p><p></p><p>
― פארוואס פינף? ווו אין דער חשבון?
</p><p></p><p>
― דעם קווארטיראנט האסט דו פארגעסן? צי דו ווילסט אליין
נעמען אן אומגליק אויף דיין קאפ?...
</p><p></p><p>
― טפו זאל דאס ווערן! ― האט שאפירא ווידעראמאל זיך מכבד
געווען מיט א פאטש אין שטערן און מיט א שפיי אויס, און
אנגערופן זיך צום טשינאווניק, כלומרשט מיט א שמייכעלע:
</p><p></p><p>
― איך האב מיך שוין גאר פארפלאנטערט. מיר זענען ניט דריי
און ניט פיר, מיר זענען פינף.
</p><p></p><p>
― טעעעקס [так: אזוי]! ― האט דער טשינאווניק אויסגעצויגן, ניט
אויפגעהערט זיך צו שפיגלען אין שרה שאפיראס שווארצע האר, וואס
האבן זיך צעווארפן אויף אירע קלאר־ווייסע נאך גאנץ יונגע
ברוסט. ― פינף זאגסט דו? אפשר זעקס? אפשר זיבן? און אפשר נאך
און נאך? איבעריקנס, אט וועלן מיר באלד זען.
</p><p></p><p>
און דער טשינאווניק מיט די פארשלאפענע רויטלעכע אויגן
האט א ווונק געגעבן צו זיינע באהעלפערס, מע זאל מאכן א
רעוויזיע, און די באהעלפערס האבן זיך געגעבן א נעם צו דער
ארבעט. בעטן און שאפעס, טישן און בענקלעך זענען געווען
איבערגעקוקט עטלעכע מאל. פון סיאמקען האט מען אראפגעצויגן די
קאלדרע און צוגעטראגן אים צום פנים א רעפלעקטיוו לאמטערנדל,
אזוי אז סיאמקע האט זיך פארשעמט און צעלאכט. דאס אייגענע האט
געזאלט פארקומען אויך מיט בעטין, האט בעטי זיך געגעבן א כאפ
אויף און א שפרונג אראפ פון בעט, מיט כעס זיך איינגעהילט אין א
ליילעך, און געבליבן שטיין אויג אויף אויג מיטן האלב
פארשלאפענעם טשינאווניק, מיט די בעל־תאווה ליפן, וואס האט געווארפן
מיט זיינע רויטלעכע אויגן פון דער טאכטער אויף דער מוטער און
פון דער מוטער אויף דער טאכטער, פארגלייכנדיק, א פנים, וועלכע
פון די צוויי וואלט ער א בעלן געווען צו האבן...
</p><p></p><p>
― דער שווארץ־יאר זאל זיי וויסן, ווער ס׳איז שענער! ―
אזוי האט ער געטראכט ביי זיך אין הארצן. ― דער רוח האט זיי
ביידע ניט גענומען! שיין זענען זיי ביידע. נאר די קליינע איז
רייצענד! ווענוס... יונאנא... אפראדיטא... האבן זיך אים געפלאנטעט
אין זיין זכרון אלערליי נעמען, וועלכע ער האט אויסגעלייענט אין די
ראמאנען. און פון די אלע נעמען האט ער פארגעסן איין נאמען,
וועלכער וואלט זיך אמבעסטן געפאסט אין דער דאזיקער מינוט פאר
דער שיינער בעטין מיט איר קלאר מאטעווע פנים, מיט דער
אויסגעטאקטער נאז, מיט די פרעכטיקע טונקעלע האר, מיט די געדיכטע
ברעמען און מיט די גרויסע קארע אויגן, וואס האבן געברענט אין
דער מינוט מיט א פייער פון צער און פון צארן.
</p><p></p><p>
י ה ו ד י ת ― איז געווען דער דאזיקער נאמען.
</p><p></p><p>
 דאס פערצנטע קאפיטל
</p><p></p><p>
 א ן  ה ע נ ט !
</p><p></p><p>
ווען אונדזער ראבינאוויטש זאל טאקע זיין דער אמתער
ראבינאוויטש, ניט פאפאוו, וואלט ער, האבנדיק א מעדאל און ניט אריין אין
אוניווערסיטעט, זיכער אזוי געשמאק ניט געשלאפן, ווי דער איז
געשלאפן אין דער דאזיקער נאכט... ניט נאר ער האט ניט געהערט
ניט קיין מוראדיקע קלונגען, ניט קיין טופען פון א סך פיס און ניט
קיין קולות פון א סך מענטשן, ער האט אפילו ניט געהערט, ווי דער
בעל־הבית זיינער, דוד שאפירא, שטייט איבער אים און טארעט אים
ביי דער קאלדרע און וועקט אים אלע מאל העכער און העכער:
„ראבינאוויטש! ראבינאוויטש!! ראבינאוויטש!!!״... ראבינאוויטש איז
גאר געווען ווייס איך ווו! ערגעץ אויף שליטעלעך האט ער זיך
געשליטלט בארג־אראפ, איבער שניי, און ניט אליין, נאר דווקא אין
צווייען, און דווקא מיט בעטין, וואס האט אים ארומגענומען מיט
ביידע הענט, צוגעטוליעט איר פנים צו זיין פנים, אירע חנעוודיקע
בעקלעך צו זיינע ליפן, און ער קושט זי, קושט זי, קושט זי, און
זי לאכט, רייסט זיך פון זיינע הענט און לאכט, און ער קושט זי
און קושט זי און ציט זי צו זיך. „וווהין ציסט דו מיך?״ ― קום,
טייערע! קום, בעטי! „וווהין?״ ― אהין, אהין, אין קלויסטער אריין...
„אין קלויסטער? כא־כא־כא! וואס וועלן מיר טאן אין קלויסטער?״ ―
דארט וועלן מיר חתונה האבן. דארט וועל איך דיך נעמען. דארט
וועסט דו זיין מיינע, מיינע, מיינע!...
</p><p></p><p>
― וואס באלעבעטשעט איר: מיינע, מיינע, מיינע? ― זאגט דער
בעל־הבית צום קווארטיראנט און שלעפט פון אים די קאלדרע. ―
</p>
</body>