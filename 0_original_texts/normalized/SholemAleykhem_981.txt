 
 דער בלוטיקער שפאס: 20: שרה שפיראס אנטדעקונג 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס צוואנציקסטע קאפיטל
    
 ש ר ה ש א פ י ר א ס א נ ט ד ע ק ו נ נ
    
דאס רעטעניש: ווער איז דער קווארטיראנט און וואס ער איז? ―
איז פארבליבן א רעטעניש נאך אויף לאנג. נאר דער סוד, פון
וואנען ער נעמט געלט, איז גיך פארענטפערט געווארן פאר די
שאפיראס. און נאר א דאנק דער בעל־הביתטע, שרה שאפירא, וואס האט
געהאט רעכט נאכדעם צו בארימען זיך פארן מאן מיט דער
טאכטער:
    
― נו? וואס האב איך אייך געזאגט? ווער ס׳איז שיין, איך בין
ביידע זאכן!...
    
דאס איז געווען אין א צייט ארום, העט שפעטער נאך דער
„אבלאווע״, איז מען געזעסן אין דרייען: דער קווארטיראנט, די
בעל־הביתטע און די טאכטער ― אין רעכטן ווינטער איז דאס געוועזן,
פאר ווארעמעס־צייט.
    
דער בעל־הבית איז געווען אויף זיין שטעלע. סיאמקע אין
גימנאזיע. בעטי איז געזעסן, ווי אלע מאל, איבער א ביכל ביים טיש.
די מוטער האט געארבעט א פאר ווארעמע זעקלעך פאר סיאמקעס
וועגן, און דער קווארטיראנט, וואס איז נאר־וואס געקומען פון דער
„זובאווראטשעבנע״, האט זיך אוועקגעזעצט ביי דער הרובע זיך
ווארעמען כלומרשט, אבער אין דער אמתן האט ער געוואלט גלאט א
ביסל זיצן און קוקן אויף בעטין.
    
דער קווארטיראנט האט דערציילט, אן היינט זינגט שאליאפין
אין טעאטער, און אויב זי, בעטי, וויל הערן שאליאפינען, קאן זי
אים הערן. מע האט אים צוגעזאגט צוויי בילעטן...
    
די טאכטער האט מיט די אויגן א פרעג געגעבן ביי דער
מוטער, צי זאל זי גיין מיט אים הערן שאליאפינען? די מוטער האט
זיך געקווענקלט. עס איז איר ניט איינגעפאלן קיין בייז, נאר
גלאט, וואס איז פאר א גיין מיט א סטודענט אין צווייען אין
טעאטער? און וואס וועט די וועלט זאגן? און נאך א זאך האט איר
געפיקט אין קאפ: „ווו נעמט ער געלט, אט דער שלימזל?״...
    
זי האט שוין לאנג געקליבן זיך מיט אים צו רעדן וועגן
געלט־זאכן. און נישט נאר געקליבן זיך, נאר טאקע שוין א רעד
געטאן אויך ניט איין מאל. דרייט ער זיך אבער אלע מאל אויס מיט
א ווערטל און מיט א געלעכטער, און זי ווייס אלץ ניט, ווו ער
נעמט געלט.
    
איצט האט זי א שעת־הכושר. ווי זאגט מען: „א כשרער טאפ מיט
א כשרן לעפל״...
    
― איר ווילט גיין מיט מיין טאכטער אין טעאטער? ― האט זי
א זאג געגעבן צום קווארטיראנט, ניט קוקנדיק אים אין די אויגן
אריין. ― איך האב געהערט, אז עס דארף קאסטן א סך געלט? אט
דער שאליאפין, זאגט מען, בייסט זיך...
    
― פוס־טיא־קי! [пустяки: נארישקייטן] ― ציט אויס דער קווארטיראנט. ― ווער רעדט
פון אזעלכע נארישקייטן?
    
― פארשטייט זיך נארישקייטן! ― מאכט שרה שאפירא. ― ביי
אייך איז, א פנים, געלט־שמעלט? מע שיקט אייך חודש־געלט, ווייזט
אויס, עמיצער, צי וואס?
    
― נו יא, חודש־געלט, ― ענטפערט איר דער קווארטיראנט.
    
― פון וואנען? פון דער היים מסתמא?
    
― נו יא, פון דער היים.
    
― וויפל, הייסט עס, שיקט מען אייך חודש־געלט?
    
דאס קאן שוין בעטי נישט ליידן און מישט זיך אריין.
    
― וואס ביסט דו, מאמע, א סודיעבנע סלידאוואטעל [судебный следователь: חוקר פון בית־דין]?
    
― וואס זאג איך דען? ― פארענטפערט זיך די מוטער. ― איך
וויל נאר וויסן, פון וואנען נעמט ער געלט?
    
― וואס גייט עס דיך אן? ער גנבעט, ― זאגט איר די
טאכטער און צעלאכט זיך אינאיינעם מיט דער מוטער, און אויף זיי
קוקנדיק לאכט דער קווארטיראנט אויך, ווארעם ער פארשטייט שוין א
ביסל יידיש. נישט קיין סך, נאר א ביסל. ער האט זיך ביי די
שאפיראס אין שטוב אויסגעלערנט. און בכדי צו בארויקן די
בעל־הביתטע, וואס וויל פארט וויסן, פון וואנען ער נעמט געלט,
דערציילט ער איר, נאר מיט א תנאי, אז קיינער זאל ניט וויסן,
פארשטייט זיך, אויף קאטאוועס, אז ער האט א רייכע מומע...
    
שרה שאפירא נעמט עס אן פאר גוט געלט און מאכט צו אים:
    
― אן אלמנה, אדער א גרושה?
    
דער קווארטיראנט פארטראכט זיך אפילו ניט און ענטפערט איר
    
― אן אלמנה.
    
― האט נישט קיין קינדער?
    
― האט נישט קיין קינדער.
    
― נישט געהאט אויך, צי געשטארבן?
    
― געשטארבן.
    
― אלע ביז איינעם?
    
― אלע ביז איינעם.
    
שרה שאפירא טוט א זיפץ...
    
― ברוך דיין אמת!.., פארוואס האט זי ניט חתונה דאס
אנדערע מאל?
    
― אום גאטעס ווילן! ― מישט זיך אריין ווידער די טאכטער,
וואס זיצט קוים איין אויף איר ארט. ― וואס איז דאס פאר א
„דאפראס״?
    
― שטיא, וואס ארט עס דיך? עס קאסט אים געלט, אז ער
וועט מיר דערציילן? צי ס׳וועט אים עפעס אפפאלן?
    
אזוי פאלט אן שרה שאפירא אויף דער טאכטער און נעמט זיך
צום קווארטיראנט, ארבעטנדיק בעת־מעשה דאס זעקל פון סיאמקעס
וועגן גאנץ געשמאק.
    
― איז וואס־זשע האב איך אייך געוואלט פרעגן, הייסט עס,
נאך? יא. ווי אזוי געהער זי זיך אן מיט אייך א מומע? זי איז
אייער מאמעס א שוועסטער, צי איר מאן איז געווען אייער טאטנס
א ברודער?
    
― זי איז מיין מאמעס א שוועסטער.
    
― אזוי? אן אייגענע שוועסטער? אן עלטערע, אדער א
יינגערע?
    
― אן עלטערע, מיין איך, א יינגערע, ניין, טאקע אן
עלטערע...
    
שרה שאפירא הייבט אויף די אויגן פריער אויפן
קווארטיראנט, דערנאך אויף דער טאכטער, וועלכע, קאן שוין מער ניט
איבערטראגן און הייבט זיך אויף און גייט אוועק מיטן ביכל צו זיך
אין איר חדרל אריין. שרה פאלט אבער ביי זיך ניט אראפ און
זי טוט זיך איר ארבעט, טאקע ווי אן אמתער סלידאוואטעל:
    
― איז ער געווען, הייסט עס, א ייד מיט געלט?
    
― ווער?
    
שרה שאפירא שטעלט אוועק די אויגן אויפן קווארטיראנט:
    
― פון וועמען רעדן מיר? פון אייער פעטער, דאכט זיך? איך
פרעג, צי איז ער געווען א ייד א נגיד?
    
― א נגיד.
    
― טאקע א גרויסער נגיד?
    
― טאקע א גרויסער נגיד.
    
― דהיינו, וואס הייסט ביי אייך א גרויסער נגיד?
    
דער קווארטיראנט ווייסט ניט, וואס ער זאל איר ענטפערן.
די בעל־הביתטע קומט אים צו הילף. זי גיט אים צו פארשטיין:
    
― יידישע רייכקייט... עס קומט צו עפעס ― א נעכטיקער טאג!
פאראן ביי אונדז א ווערטל... „פרעמדע טויזנטער מיט פרעמדע
קינדער קאסטן ניט טייער״... איך מיין, אין וויפל האט מען אים
געשאצט?
    
― וועמען?
    
― ווידעראמאל וועמען!
    
שרה שאפירא קוקט אים אן, און ער פארכאפט זיך:
    
― אך, מיין פעטער אין וויפל מע האט געשאצט? דאס ווייס
איך ניט.
    
― דאס ווייסט איר ניט? ווער דען דארף עס וויסן? איך
פרעג דאך ביי אייך ניט וויפל ביז דער קאפיקע. איך פרעג נאר
לערך, וויפל, למשל, האט ער געקאנט פארמאגן, אייער פעטער,
איידער ער אין געשטארבן?
    
דער קווארטיראנט טראכט א וויילע:
    
― איך מיין, אז אומגעפער א מיליאן.
    
ביי שרהן איז ארויסגעפאלן דאס זעקל מיט די דרעטלעך פון
די הענט פאר שרעק.
    
― וויפל זאגט איר? א מיליאן? א גאנצן מיליאן?
    
― כמעט א מיליאן. דאס הייסט, עטוואס מער אדער עטוואס
ווינציקער...
    
שרה שאפירא האט זיך צוגערוקט א ביסל נעענטער צו איר
קווארטיראנט, זיך גענומען קראצן מיטן אייזערנעם דרעטל
הינטערן אויער:
    
― זאגט־זשע מיר, איך בעט אייך, וואס איך האב אייך געוואלט
פרעגן? וויבאלד, אן די קינדער זענען, זאגט איר, אלע
אויסגעשטארבן, און קיין אנדערע יורשים, אחוץ אייך, איז ניטא, איז
שוין אפשר גלייכער, וואס זי האט ניט חתונה?
    
― מיט וואס, אייגנטלעך?
    
די בעל־הביתטע האט אראפגעלאזט דעם קאפ אראפ און א קוק
געגעבן אויף איר קווארטיראנט פון אונטן ארויף און א זאג געגעבן:
    
― זאגט נאר, איך בעט אייך, איר מאכט זיך תמעוואטע, צי
איר זענט טאקע א נעוויקל?
    
דער קווארטיראנט קוקט זי אן מיט לאכנדיקע אויגן:
    
― וואס איז דען?
    
― וואס אין דען, פרעגט ער! וואס הייסט, וואס איז דען?
וויבאלד אזוי, איז עס דאך איבער הונדערט און צוואנציק יאר
אינגאנצן אייערס!
    
― איבער הונדערט און צוואנציק יאר? אא! ― האט דער
קווארטיראנט אויסגערופן א פארחידושטער, און די בעל־הביתטע האט
זיך אזוי צעלאכט, אז בעטי איז געקומען צו לויפן פון איר חדר.
    
― וואס זאגסט דו, בעטי, אויף אונדזער קווארטיראנט? ער איר
דאך אן אמתער גוי! איך זאג אים, אז איבער הונדערט און
צוואנציק יאר וועט ער ירשענען זיין מומע, פארשטייט ער ניט, וואס
הייסט איבער הונדערט און צוואנציק יאר ― כא־כא־כא!... א טעאטער
און גענוג! פונקט ווי מיין מומע ריווע פון פראסקוראוו האט
אפגעשריבן אירע צוויי טעכטער א בהמה, אז  א י ב ע ר  ה ו נ ד ע ר ט  א ו ן
צ וו א נ צ י ג  י א ר נ א ך  א י ר  ט וי ט  זאל מען די בהמה
פארקויפן און דאס געלט צוטיילן די צוויי טעכטער... האט מען זיך
גענומען לאדן, און אז ס׳איז געקומען צום מישפט, האט דער חכם דער
סודיא [судья: שופט] געפסקנט, אז מע טאר די בהמה ניט פארקויפן, ווארעם אין
דער צוואה שטייט בפירוש: א י ב ע ר  ה ו נ ד ע ר ט  א ו ן  צ וו א נ צ י ק
י א ר נ א כ ן  ט וי ט ― כא־כא! אז מע שמועסט א גויישער קאפ!
    
בעטי האט געמוזט נעמען אויף זיך די מי איבערצוגעבן דעם
קווארטיראנט סיי די מעשה מיט דער מומע ריוועס צוואה, סיי דעם
פשט, וואס הייסט איבער הונדערט און צוואנציק יאר, און אלע דריי
האבן געלאכט אזוי לאנג, ביז דער בעל־הבית, דוד שאפירא, איז
געקומען אהיים עסן ― בייז און גיך, אויף איין פוס, ווי זיין
שטייגער איז.
    
― וואס איז שיין דא ביי אייך ווידער פאר א געלעכטער? ― האט
ער א זאג געגעבן אין דער לופט אריין, ניט קוקנדיק אויף קיינעם.
    
― נאר א טעאטער! א באשרייבונג צו מאכן! ― האט זיך שרה
אנגערופן צו איר מאן און גענומען אים איבערדערציילן נאך א
מאל די געשיכטע מיט די הונדערט צוואנציק יאר, וואס דער
קווארטיראנט פארשטייט ניט, און טאקע אין איינוועגס ראט זי געוואלט,
אז איר מאן זאל געוווירע ווערן, פון וואנען דער קווארטיראנט
נעמט געלט, און פון דער ירושה, וואס ווארט אויף אים.
    
― א מיליאן! דו פארשטייסט? א גאנצער מיליאן! און אפשר
נאך מער פון א מיליאן! ― אזוי האט אויסגעלאזט שרה שאפירא, און
אין אירע אויגן האט זיך צעברענט א פייערל, און די בעקלעך
האבן זיך איר צעפלאמט, און זי איז געווארן מיט עטלעכע יאר
יינגער, און אפילו דאס קול האט זיך איר איבערגעביטן.
    
― ווייס איך! יידישע מיליאנען, נא דיר א גראשן! ― האט
איר אפגעהאקט דוד שאפירא, ווי א מענטש, וואס איז אין די זאכן
מער קאמפעטענט פון יעדן איינציקן, און, פארקאטשעט די
ארבל, איז ער געגאנגען זיך וואשן צום עסן.
    
שרה שאפירא, וואס איז געבליבן ווי אפגעגאסן מיט א שעפל
קאלט וואסער, איז אפילו גרייט געווען מקיים פסק זיין איר מאן
און אפשפילן אים א ספעקטאקל, ווי ער האט עס כשר פארדינט:
נאר באגעגנט זיך מיט דער טאכטערס שארפן קוק, ס׳זאל זיין
שטיל, האט זי פארביסן א ליפ, אפגעלייגט דעם ספעקטאקל אויף
אן אנדערס מאל און גענומען דערלאנגען צום טיש.
    
 דאס איין־און־צוואנציקסטע קאפיטל
    
 די גליקלעכע מאמע
    
דעמזעלבן טאג אויפדערנאכט, אז דוד איז נאך ניט געווען
אין דער היים און בעטי איז געווען ביי זיך, אנגעטאן זיך גיין
אין טעאטער אריין, האט זיך שרה שאפירא אריינגעכאפט צום
קווארטיראנט כלומרשט אכטונג געבן, אויב עס הייצט זיך אין הרובע,
און דערווייל געמאכט א שמועס מיט אים נאך א מאל וועגן דער
מומע די מיליאנערשע. זי ווייסט שוין אפילו, ווי אזוי זי הייסט. לאה
רופט מען זי. (ביים שלימזל קומט אויס ניט לאה, ווי מע זאגט
ביי אונדז, נאר ליא) און אז דעם פעטער האט מען גערופן אבראם
אבראמיטש...
    
שרה שטעלט אוועק אירע אויגן אויפן קווארטיראנט:
    
― ווי איז דאס מעגלעך? ווי קאן ביי אונדז געמאלט זיין, אז
דער טאטע זאל הייסן אברהם און דער זון אויך אברהם? ס׳איז
נאר ביי גויים קאן זיין אזא זאך: דער טאטע איוואן און דער זון
איוואן... איוואן איוואנאוויטש...
    
ראבינאוויטש קוקט אויף דער מאדאם שאפירא ווי א
פארשולדיקטער, כאטש ער ווייס ניט, אין וואס איז אייגנטלעך זיין זינד. א
גליק וואס שרה אליין קומט אים צו הילף. זי מאכט צו אים:
    
― סיידן אייער פעטער איז געבוירן געווארן שוין נאך זיין
טאטנס טויט?
    
ראבינאוויטש כאפט זיך אן אין דעם ווי א מענטש, וואס טרינקט
זיך:
    
― אמת, ריכטיק. מיין פעטער איז געשטארבן איידער זיין
טאטע איז געבוירן געווארן, דאס הייסט איך וויל זאגן, אז זיין
 
 