 נישט לאנג צוריק האבן די ארכעאלאגן איבערגעגעבן, אז זיי האבן אנטדעקט נייע פראגמענטן פון מגילות־ים־המלח אין א הייל ביים מערבדיקן ברעג פון דער בארימטער זאלציקער אזערע. די פארשער גלייבן, אז דאס געפינס באטרעפט א פריער פארלוירענעם טייל פון אן אנדער מגילה, אנטדעקט אין 1961. ס׳איז אינטערעסאנט, אז די פראגמענטן זענען פארשריבן אויף גריכיש. 
 ס׳רוב יידן כאפן זיך מסתמא נישט, אז במשך פון, צום ווייניקסטן, 2,500 יאר איז גריכיש געווען, און אין א געוויסער מאס בלייבט נאך אלץ, איינע פון די וויכטיקסטע יידישע שפראכן. די ניי־אנטדעקטע טעקסט־פראגמענטן אנטהאלטן צוויי פסוקים פונעם נביא זכריה און נאך צוויי פונעם נביא נחום. ד״ר יוסף עוזיאל – אן ארכעאלאג, וועלכער פירט אן מיטן אפטייל פון די מגילות־ים־המלח ביי דער ישראלדיקער אנטיק־אינסטאנץ – האט דערקלערט, אז אזעלכע געפינסן זענען גאר וויכטיק צוליב פארשיידענע וואריאציעס פונעם טעקסט. אין די אנטדעקטע פראגמענטן שיידט זיך דער נוסח א ביסל אונטער פון דער היינטיקער סטאנדארטער גריכישער איבערזעצונג פונעם תנ״ך – די סעפטואגינטע. 
 צווישן די חז״ל אין דער גמרא איז פאראן א מחלוקת: וועלכע שמועס־שפראך איז בעסער פאר יידן: גריכיש, אראמיש (בבליש) צי פערסיש? רבי יהודה הנשיא, דער רעדאקטאר פון די משניות, האט געהאלטן, אז גריכיש איז די בעסטע ניט־יידישע שפראך פארן טאג־טעגלעכן באנוץ. אין דער צייט, ווען ס׳איז נאך געשטאנען דער צווייטער בית־המיקדש, איז אין אלעקסאנדיע געווען א ריזיקע יידישער יישוב – מעגלעך, גרעסער, ווי די גאנצע יידישע באפעלקערונג אין ארץ־ישראל. פונעם ארץ־ישראלדיקן קוקווינקל זענען אבער די דארטיקע יידן געווען א מין משכילים: מאדערנע, פילאסאפיש געשטימטע, וועלטלעך געבילדעטע און לאוו־דווקא שטרענג פרומע. פון דעסט וועגן, איז גריכיש אויך געווען פאפולער אין ארץ־ישראל. בסך־הכל, זענען 27 פון די מגילות־ים־המלח אנגעשריבן אויף גריכיש. 
 נישט זעלטן האבן יידן געשריבן אויף גריכיש מיט יידישע אותיות. אינעם אוראלטן מאגישן „ספר הרזים‟ איז פאראן א לאנגע פראזע אויף יידיש־גריכיש – א כישוף־תפילה, אנגעווענדט צו דער זון, וואס ווערט באטראכט ווי אן אפשפיגלונג פונעם אייבערשטן. דער טעקסט פון „ספר הרזים‟ שמעקט מיט עבודה־זרה און מיט דער העלעניסטישער שיטה פון יידישקייט. מע איז זיך משער, אז עס שטאמט פונעם 3טן אדער 4טן יארהונדערט. 
 א סך גריכיש־יידישע טעקסטן געפינען זיך אין דער קאירער גניזה, אריינגערעכנט פריוואטע בריוו, פסחדיקע הגדות, תנ״ך־פירושים און תנ״כישע איבערזעצונגען. די שפראך פון די דאזיקע דאקומענטן איז געוויינטלעך אן אויסמיש פון גריכיש מיט לשון־קודש. גריכישע ווערטער טרעפן זיך אויך כסדר אין פארשיידענע קבלה־ספרים. למשל, אינעם אוראלטן ספר „רזיאל המלאך‟, וואס א סך היינטיקע חסידים האלטן ביי זיך אין דער היים ווי א סגולה קעגן שרפות און אנדערע אומגליקן, שטייט געשריבן, אז די נעמען פון אלטע גריכישע געטער זענען, אין דער אמתן, די שמות פון געוויסע מלאכים, וואס קאנטראלירן די פלאנעטן. למשל, דער מלאך – אדער גיכער א מלאכטע – הייסט נאכן פלאנעט ווענערע „אפראדיטע‟, און דער מלאך פון מערקורי – „הערמעס‟. 
 אין גריכנלאנד האבן די ארטיקע יידן – ראמאניאטן – גערעדט אויף יידיש־גריכיש און אנגעשריבן א גאנצע ריי טעקסטן אויף גריכיש מיטן יידישן אלף־בית, פון חתונה־לידער ביז גאנץ ערנסטע ספרים. די כתובות פלעגט מען אין גריכנלאנד אויך שרייבן אויף גריכיש מיט יידישע אותיות. א קליינע צאל יידן אין דער גריכישער שטאט יאנינע רעדן נאך אלץ אויף זייער אייגנארטיקן דיאלעקט, וואס שטעלט מיט זיך פאר א צפונדיקן דיאלעקט פונעם היינטיקן גריכיש מיט א ממשותדיקער צאל לשון־קודשדיקע ווערטער. 
 אין דעם יו־טוב, קען מען הערן ווי א ניו־יארקער ייד, סאל מציל, רעדט אויף יידיש־גריכיש: 
 צום באדויערן, גייט די שפראך אונטער. ס׳איז וויכטיק צו באמערקן, אז דער מאדערנער יידיש־גריכיש, אויך באקאנט ווי יווניש, איז נישט אזא שפראך פאר זיך, ווי יידיש. בעצם איז עס פשוט גריכיש מיט לשון־קודשדיקע עלעמענטן – בערך אזוי ווי דער ישיבישער ענגליש אין דער היינטיקער אמעריקע. פון דעסט וועגן, איז עס אן אלטער אוניקאלער גריכישער דיאלעקט. אויפן געוויינטלעכן ליטערארישן מאדערנעם גריכיש רעדן יידן אין גריכנלאנד ווייטער, צומישנדיק געוויסע ספעציפיש־יידישע טערמינען. 
 באקומט זיך, אז די ניי־אנטדעקטע פראגמענטן פון די מגילות־ים־המלח זאגן עדות וועגן דעם גאר לאנגן באנוץ פון גריכיש ביי ייד, וואס גייט ווייטער אן ביזן היינטיקן טאג. 
