 די יידיש־וואך, וואס איז פאראיארן פארגעקומען בלויז אנליין, וועט זיך היייאר ווידער טרעפן פנים־אל־פנים אין קאפייק, ניו־יארק, פונעם 11טן ביזן 17טן אויגוסט. די עקזעקוטיווע פון „יוגנטרוף — יוגנט פאר יידיש״, וואס ארגאניזירט די פראגראם, האט לעצטנס געלאזט וויסן, אז א דאנק דעם וואס די צאל רעגיסטרירטע איז גרעסער ווי מע האט פארויסגעזען, האט מען באשלאסן צו דינגען נאך צימערן און געבן סטיפענדיעס, אז מער מענטשן זאלן זיך קענען באטייליקן. 
 צוליב דעם וואס מע קען די טעג ניט אזוי גרינג אנקומען פון אויסלאנד, האט מען היייאר געביטן די סטיפענדיע־כללים. אין פריערדיקע יארן האט מען געגעבן פינאנציעלע שטיצע בלויז פאר יונגע־לייט פון מיזרח־אייראפע, משפחות מיט קינדער און אמעריקאנער סטודענטן. היייאר קענען אלע וואס קענען ניט אויספירן צו קומען אויף דער יידיש־וואך אפליקירן אויף א סטיפענדיע. 
 כדי אנצוגעבן אויף א סטיפענדיע, שטעלט אויס אט דעם בויגן ביזן 31סטן יולי. 
 מע קען, דרך־אגב, זען א פאר פון די סעסיעס פונעם פאראיאריקן אנליין־נוסח פון דער יידיש־וואך אויף יוגנטרופס יוטוב־קאנאל, אט דא . 
 די יידיש־וואך, וואס מע ארגאניזירט שוין 46 יאר, איז דער גרעסטער רעגולערער צוזאמענטרעף פון יידיש־רעדערס מחוץ דער חסידישער וועלט. ארטיקלען און ווידעאס פונעם פארווערטס וועגן פריערדיקע יידיש־וואכן, קען מען זען דא , דא און דא . 
