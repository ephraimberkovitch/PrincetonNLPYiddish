 
 מאטל פייסי דעם חזנס: 1\. 20: די כאליאסטרע ווערט צעקראכן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
די כאליאסטרע ווערט צעקראכן
    
― א. ―
    
וואס א טאג, וואס א טאג ווערט די כאליאסטרע עמיגראנטן קלענער,
און אנטווערפן ווערט א פוסטקע. שבת מיטן שיף פארן אפ א גוזמא
עמיגראנטן, אלע קיין אמעריקע. מיט זיי פארט אוועק אויך מיין חבר
מאטל, דאס איז מאטל דער גרויסער, אט דער, וואס האט מיך אויסגעלערנט שטעלן א גובערנאטאר, די קונץ פון בויכריידעריי און נאך אזעלכע
זאכן. איך ווייס נישט, וואס האט אין אים דערזען אזעלכעס מיין ברודער
אליהו, וואס ער האט אים פיינט. איך מיין, אז דאס וואקסט פון ברכהן.
מיין שוועגערן ברכה האט א טבע זיך אונטערהערן, וואס מע רעדט, און
צוקוקן זיך, וואס מע לאכט. ס׳איז איר עסק, וואס מיר לאכן. אפשר
לאכן מיר פון אונדזער פיניען, אליהוס חבר, וואס ער שלעפט לעקעך פון
די קעשענעס מיט צוקערקעס און עסט? אדער אפשר גאר פון ביבער
דעם פעלדשער, ווי אזוי ער בארימט זיך פאר דער כאליאסטרע עמיגראנטן, האקט אזעלכע שקרים, אז מע קאן בלייבן אן א בויך לאכנדיק?
    
מאלט אייך, איצטיקס מאל איז זי גערעכט געווען. מיר האבן געמאכט א גאנצע קאמעדיע פון איר מאמע, ריוועלע די בעקערן מיט דער
רעטאנדע. טאג ווי נאכט רעדט זי פון דער רעטאנדע, וואס מע האט בא
איר אוועקגעגנבעט אף דער גרענעץ, דאס מויל מאכט זיך איר נישט צו!
    
מאלט אייך, אז מיין מאמע קאן זיך שוין נישט איינהאלטן און
זאגט צו איר:
    
― אוי, מחותנתטע! ווען איך זאל וועלן אזויפיל ריידן פון מיין
בעטגעוואנט, פון מיינע קישנס, וואס מע האט בא מיר צוגענומען אף
דער גרענעץ, ווי איר פון אייער רעטאנדע!...
    
זאגט ריוועלע די בעקערן מיט איר מאנצבילשער שטים:
    
― זאגט כאטש להבדיל!
    
זאגט איר די מאמע:
    
― בא מיר איז דען גנבהשע קישנס?
    
זאגט ריוועלע די בעקערן:
    
― גנבהשע נישט גנבהשע, איך בין צוקאפנס נישט געשטאנען.
    
זאגט איר די מאמע:
    
― איך פארשטיי נישט, מחותנתטע, וואס איז בא אייך פאר א
לשון?
    
זאגט ריוועלע די בעקערן:
    
― וואסער א גוט־מארגן, אזא גוט־יאר.
    
זאגט איר די מאמע:
    
― מחותנתטע! מיט וואס האב איך דען אנגערירט אייער האנאר?
    
זאגט ריוועלע די בעקערן:
    
― ווער זאגט דען, אז איר האט מיר אנגערירט דעם האנאר?
    
זאגט איר די מאמע:
    
― וואס זשע זאגט איר „להבדיל״?
    
זאגט ריוועלע די בעקערן:
    
― פארשטייט זיך, להבדיל! אז איך רייד פון מיין רעטאנדע,
פארט איר מיר אריין מיט אייער בעטגעוואנט, מיט אייערע קישנס!
    
זאגט איר די מאמע:
    
― בא מיר איז דען גנבהשע קישנס?
    
זאגט ריוועלע די בעקערן:
    
― גנבהשע נישט גנבהשע, איך בין צוקאפנס נישט געשטאנען.
    
און ווידער אמאל דאס אייגענע און אבער אמאל דאס אייגענע!
    
דארף מען טעאטער?
  
― ב. ―
    
פארשטייט זיך, אז מיר ביידע, דאס הייסט, איך מאטל דער קליינער, און מיין חבר מאטל דער גרויסער, האבן זיך דעם זעלבן אפדערנאכט
אוועקגעזעצט און האבן געמאכט אזא מין אנשטעל: ווייסטו וואס? איך
וועל זיין ריוועלע די בעקערן, און דו וועסט זיין די מאמע דיינע, און
  
לאמיר מאכן די אייגענע שפיל, וואס זיי. נאר וואס דען? מיטן אייגענעם
לשון און מיטן אייגענעם קול: איך וועל ריידן גראב, ווי ריוועלע די
בעקערן, און דו ― מיט א וויינענדיק קול, ווי די מאמע דיינע.
    
און ביידע מאטלעך האבן זיך פארשטעלט. איינער האט אנגעטאן
א פאריק, דער אנדערער א פאטשיילע. צונויפגערופן חברה: מענדל
דאס בר־מצווה־יינגל, אונדזער מחותנס טעכטערל אלטע, גאלדעלע מיט
די קאליע אויגן, און נאך יינגלעך און מיידלעך פון דער כאליאסטרע
עמיגראנטן. און מיר האבן זיך גענומען צו דער ארבעט:
    
מ א ט ל  ד ע ר  ק ל יי נ ע ר (מיט א וויינענדיק קול): אוי, מחותנתטע! ווען איך זאל וועלן אזויפיל ריידן פון מיין בעטגעוואנט און פון
מיינע קישנס, וואס מע האט בא מיר צוגענומען אף דער גרענעץ, ווי
איר פון אייער רעטאנדע!...
    
מ א ט ל  ד ע ר  ג ר ו י ס ע ר  (מיט א גראבער שטימע): זאגט
כאטש „להבדיל״.
    
מ א ט ל  ד ע ר  ק ל יי נ ע ר: בא מיר איז דען גנבהשע קישנס?
    
מ א ט ל  ד ע ר  ג ר ו י ס ע ר: גנבהשע נישט גנבהשע, איך בין צוקאפנס נישט געשטאנען.
    
מ א ט ל  ד ע ר  ק ל יי נ ע ר: איך פארשטיי נישט, מחותנתטע, וואס
איז בא אייך פאר א לשון?
    
מ א ט ל  ד ע ר  ג ר ו י ס ע ר: וואסער א גוט־מארגן, אזא גוט־יאר.
    
מ א ט ל  ד ע ר  ק ל יי נ ע ר: מחותנתטע! מיט וואס האב איך
אנגערירט אייער האנאר?
    
מ א ט ל  ד ע ר  ג ר ו י ס ע ר: ווער זאגט דען, אז איר האט מיר
אנגערירט דעם האנאר?
    
מ א ט ל  ד ע ר  ק ל יי נ ע ר: וואס זשע זאגט איר „להבדיל״?
    
מ א ט ל  ד ע ר  ג ר ו י ס ע ר: פארשטייט זיך, להבדיל! אז איך
רייד פון מיין רעטאנדע, פארט איר מיר אריין מיט אייער בעטגעוואנט!
    
מ א ט ל  ד ע ר  ק ל יי נ ע ר: בא מיר איז דען גנבהשע קישנס?
    
מ א ט ל  ד ע ר  ג ר ו י ס ע ר: גנבהשע נישט גנבהשע, איך בין צוקאפנס...
― ג ―
    
גיי ריכט זיך, אז אקוראט אפן ווארט „צוקאפנס״ וועט זיך עפענען
די טיר און עס וועלן זיך באווייזן געסט: מיין שוועגערן ברכה מיט איר
מאמע ריוועלע די בעקערן, מיט איר טאטן יונה דעם בעקער, מיט זייערע
„בנים״, מיין מאמע, מיין ברודער אליהו, אונדזער חבר פיניע מיט זיין
ווייב טייבל, ביבער דער פעלדשער מיט די געלע ציין און נאך יידן און
ווייבער ― א גאנצע כאליאסטרע! דאס ערשטע האט מיין שוועגערן
ברכה מיר צוגעשטעלט א בענקעלע פאר אלעמען, אז איך מאך נאך דער
גאנצער וועלט. זי האט געוואלט, אז די גאנצע וועלט זאל זיך אין מיר
נוקם זיין. די גאנצע וועלט האט זיך אבער נישט געוואלט נוקם זיין אין
מיר. פאר מיר איז געווען גענוג מיין ברודער אליהו אליין. מיין ברודער
אליהו האט א טרוקענע האנט מיט דארע פינגער. אז ער ווארפט אייך
אויף א פאטש היינט פארנאכט, בלייבט בא אייך א סימן אף דער באק
ביז איבערמארגן אינדערפרי.
    
„מע דארף אט די צוויי מאטלס צעשיידן!״ ― אזוי האט געפסקנט
ברכה, און מיין ברודער אליהו האט מיר אנגעזאגט מיטן הארבן ווארט,
אז טאמער דערזעט ער אונדז אינצווייען, מאכט ער פון מיר א מאטשינקע!
איך וואלט וועלן זען, ווי אזוי ער וועט דאס מאכן פון מיר א מאטשינקע?
ער פארגעסט, אז ס׳איז דא א מאמע אף דער וועלט, וואס וועט גיכער
לאזן זיך ארויסנעמען די קאליע אויגן, איידער דערלאזן, מע זאל פון
מיר מאכן א מאטשינקע.
  
― ד ―
    
מיט דער מאמעס אויגן איז נישט אין בעסטן. דאס הייסט, נישט
גוט. זייער נישט גוט! מע זאגט, אז מע וועט זי נישט ארויפלאזן אפן
שיף פאר קיין מיליאן אפילו. מע דארף אנטלויפן פון אנטווערפן. אין אנט־ווערפן זיינען דאקטוירים רשעים! זיי קוקן אין די אויגן אריין. וויבאלד
זיי געפינען בא אייך אף די אויגן „טראכאמעס״, אזוי כאפט זיי אוועק
דער רוח. נישטא בא זיי נישט קיין כבוד, נישט קיין רחמנות! מיר וועלן
מוזן פארן קיין אמעריקע דורך אן אנדער וועג. דורך וואסער א וועג ―
ווייסן מיר נאך ניט. ס׳איז דא וועגן גענוג. הלוואי וואלט נאר געווען
מיט וואס צו פארן. ס׳איז א סברא, אז בא מיין ברודער אליהו אין קעשענע
טאגט שוין. דער גאנצער מאיאנטעק פון אונדזער האלבער דירה איז בא
אונדז אוועק אף דאקטוירים מיט די פעלדשערס ― אלץ צוליב דער מאמעס אויגן. איך האב געכאפט א ווארט פון מיין ברודער אליהו און פון
זיין חבר פיניע: „הלוואי מיר זאלן זיך כאטש דערשלעפן ביז לאנדאן!״...
אוודאי וואלט איך בעסער וועלן גלייך קיין אמעריקע, איידער קיין לאנדאן. אונדזער שכנה פעסיע די גראבע מיט איר גאנצער כאליאסטרע איז
שוין לאנג אין אמעריקע. זיי מאכן שוין דארט א לעבן. ושתי (הערשל
מיט דער גאלי) גייט שוין דארט ארום שפאצירן מיט די הענט אין די
קעשענעס איבער אלע גאסן און קנאקט ניסלעך. אונדזערע מחותנים ―
יונה דער בעקער, ריוועלע די בעקערן, מיט די „בנים״, מיט מיין כלה
אלטע ― האבן זיך נישט געקאנט דערווארטן אף מיין מאמעס אויגן און
זיינען אוועקגעפארן קיין אמעריקע אן אונדז. אוי, אוי, אוי, וואס סע
האט זיך אפגעטאן יענעם טאג אין אנטווערפן! מיר האבן נישט געלאזט
די מאמע, זי זאל זיין באם שיף, ווארעם אז זי וועט זיך דארפן געזעגענען
מיט די מחותנים, וועט זי וויינען און דערווייל באגראבן דאס איבעריקע
ביסל אויגן. וואס האבן מיר געפועלט? האט זי נאך מער געוויינט. זי
טענהט, אז מע נעמט צו בא איר דאס איינציקע שטיקל חיות ― כאטש
אויסוויינען זיך די צרות, גרינגער מאכן דאס הארץ!... נאר ווער הערט
זי?
  
― ה. ―
    
ווייסט איר, ווער ס׳איז צופרידן מיטן אפפארן פון אונדזערע מחותנים? איר וועט קיינמאל נישט טרעפן ― גאלדעלע! אט דאס מיידל,
וואס מיט די קאליע אויגן, וואס איר פאטער און מוטער זיינען אין אמעריקע שוין העכער א יאר און זי זיצט דא, אין אנטווערפן, צוליב די אויגן.
דערהערט, אז אונדזערע מחותנים פארן אוועק, האט זי געוואלט גיין
טאנצן. וואס איז די מעשה? זי האט פיינט אלטען, אט די, וואס מע
האט זי מיר גערעדט אמאל פאר א כלה. זי האט זי פיינט פאר איר
גדלות. גאלדעלע האט פיינט א מענטשן, וואס בלאזט פון זיך.
    
― דיין כלה מיט די רויטע צעפעלעך קאן איך ניט אנקוקן: זי
איז א גדלנטע!
    
אזוי זאגט צו מיר איינמאל גאלדעלע, און דאס פנים ברענט איר
ווי אן אויוון.
    
― פון וואנען האבן זיך גענומען בא אלטען רויטע צעפעלעך, אז
זי האט גאר שווארצע?
    
אזוי זאג איך צו גאלדעלען. ווערט זי נאך מער אין כעס, וויינט און
זאגט צו מיר:
    
― רויטע! רויטע! רויטע!...
    
גאלדעלע, אז זי איז בייז, דארף מען זי לאזן צורו, ביז עס גייט
איר אפ דער כעס. און אז עס גייט איר אפ דער כעס ― איז זי גאלד
און זילבער! מיט מיר איז זי טאקע נאר ווי א שוועסטער. אלצדינג
דערציילט זי מיר: ווי אזוי זי הארעוועט אף דער סטאנציע, קערט די
שטובן, האדעוועט די עופות, פארוויגט די קינדער (די בעל־הביתטע, ווו
זי שטייט, האט א צייט נישט געהאט קיין קינדער; איצט האט זי גאט
געבענטשט מיט א צווילינג). היינט דערציילט זי מיר, ווי אזוי זי גייט
צום דאקטער אלע טאג זיך קורירן די אויגן; ווי אזוי דער דאקטער
שמירט זי מיטן זעלבן בלוישטיין, וואס ער שמירט אלע איבעריקע
קראנקע.
    
― אוי, ווען גאט העלפט מיר אן אייגענעם בלוישטיין, וואלט איך
אפשר קאנען אמאל זען מיין טאטע־מאמע...
    
אזוי זאגט גאלדעלע מיט טרערן אף אירע קראנקע אויגן. עס רייסט
מיר אויס א שטיק הארץ. איך קאן נישט הערן, ווי זי רעדט פון טאטע־מאמע. איך קאן ניט זען, ווי זי וויינט. איך זאג צו איר:
    
― ווייסטו וואס, גאלדעלע? אט פאר איך קיין אמעריקע. איך
וועל מאכן דארט א לעבן, וועל איך דיר צושיקן פון דארט א בלוישטיין.
    
― דו נארסט מיך נישט אפ? שווער מיר בא דיין הייליקע נאמנות.
    
אזוי זאגט צו מיר גאלדעלע, און איך שווער איר בא מיין הייליקע
נאמנות, אז איך וועל זי נישט פארגעסן. אז גאט וועט מיר העלפן, איך
וועל נאר אנהייבן מאכן א לעבן אין אמעריקע, אזוי שיק איך איר באלד
ארויס א בלוישטיין.
― ו. ―
    
 איך ווייס שוין פאר געוויס, אז מיר פארן שבת אינדערפרי קיין
 לאנדאן. מיר גרייטן זיך שוין אין וועג אריין. מיין מאמע מיט מיין שווע־
 גערן ברכה מיט אונדזער חבר פיניעס ווייב טייבל גייען פון איין סטאנציע
 אין דער אנדערער זיך געזעגענען מיט דער כאליאסטרע עמיגראנטן. נישט
 אזוי דאס געזעגענען, ווי אויסריידן זיך דאס הארץ פאר מענטשן. וואס
לאזט זיך אויס? מיר זיינען גאר מאנארכן קעגן אנדערע עמיגראנטן.
ס׳איז פאראן אין דער כאליאסטרע אזעלכע מאדנע שלימזלען, וואס
זיינען אונדז מקנא. זייערע צרות איז גארנישט איבערצודערציילן. אלע
זיינען געווען אינדערהיים שיינע בעלי־בתים. אלע האבן פארמאגט אלדאס
גוטס. אלע האבן געהאט שטענדיק א טיש פאר ארעמע לייט. אלע ווינטשן
זיך פארמאגן, וואס מענטשן האבן בא זיי צוגענומען. אלע האבן געטאן
די שענסטע שידוכים. היינט זיינען זיי אלע שלעפערס. מאדנע ברואים!
מיר האבן זיך שוין צוגעגעסן זייערע מעשיות. פריער, אז איך פלעג
הערן, מע דערציילט פון א פאגראם, האב איך אנגעשטעלט מויל און
אויערן. היינט, אז איך דערהער דאס ווארט פאגראם ― אנטלויף איך.
איך האב בעסער ליב פריילעכע מעשיות, איז אבער נישטא ווער ס׳זאל
דערציילן עפעס פריילעכס. געווען איין פעלדשער ביבער א פריילעכער
פארשוין, אפילו א גרויסער ליגנער, איז ער שוין אויך אין אמעריקע.
    
― ער האקט דארט שקרים אפן פוד! ― אזוי זאגט אונדזער חבר
פיניע.
    
― מע וועט אים דארט לאנג נישט לאזן האקן שקרים. האב קיין
מורא נישט. אין אמעריקע האט מען פיינט אזעלכע... אין אמעריקע
איז א ליגנער ערגער פון א משומד!...
    
אזוי זאגט מיין ברודער אליהו, און ברכה פרעגט אים: פון וואנען
ווייסטו? הייבט זיך אן בא אונדז א חתונה: איך און פיניע האלטן מיט
אליהון, טייבל האלט מיט ברכהן. וואס איינער זאגט, דרינגט דער אנדערער קאפויר.
    
מ י ר מ א נ צ ב י ל ן: אמעריקע איז א לאנד פון גאלע אמת!...
    
ז יי, ד י וו יי ב ע ר: אמעריקע איז א לאנד פון סאמע ליגנערס!...
מ י ר מ א נ צ ב י ל ן: אמעריקע איז געבויט אף אמת, יושר און
רחמנות!...
    
ז יי, ד י וו יי ב ע ר: גנבה, גזילה, שארלאטאנעס!...
    
א גליק, וואס סע מישט זיך אריין די מאמע. זי זאגט:
    
― קינדערלעך, וואס דארפט איר זיך קריגן איבער אמעריקע, אז
מיר זיינען נאך אין אנטווערפן?
    
זי איז גערעכט. מיר זיינען נאך אין אנטווערפן. אבער נישט אף
לאנג. אט־אט פארן מיר אוועק קיין לאנדאן. אלע צעפארן זיך פון דאנען,
אלע עמיגראנטן, די גאנצע כאליאסטרע.
    
וואס וועט זיין מיט אנטווערפן??!
זיי געזונט, אנטווערפן!
  
― א. ―
    
קיין שטאט האט מיר אזוי נישט באנג געטאן אוועקצוווארפן, ווי
די שטאט אנטווערפן. און נישט אזוי די שטאט, ווי די מענטשן. און
נישט אזוי די מענטשן פון אנטווערפן, ווי די כאליאסטרע עמיגראנטן.
און נישט אזוי די כאליאסטרע אליין, ווי מיינע חברים און חברטעס.
א סך זיינען זיך צעפארן פריער. ושתי, אלטע, מאטל דער גרויסער ―
די זיינען שוין לאנג אין אמעריקע, מאכן אלע א לעבן. געבליבן איז נאר
מענדל דער בר־מצווה־בחור (ברכה האט אים געשענקט א צונעמעניש
„דער לאשעק״). און גאלדעלע דאס מיידל מיט די קאליע אויגן איז געבליבן. ווייטער קיינער נישט. וואס וועט טאן די „עזרה״, די וואס העלפט
די עמיגראנטן? וועמען וועט זי העלפן? עס טוט מיר באנג אנטווערפן.
איך וועל בענקען נאך אנטווערפן. א וווילע שטאט, וווילע מענטשן. אלע
האנדלען מיט בריליאנטן. אלע טראגן זיך ארום מיט שטיינער. אלע
קענען די מלאכה: שניידן, קליוון, שלייפן שטיינער. וועמען איר באגעגנט, איז ער אדער א שטיינשניידער, אדער א קליווער, אדער א
שלייפער. א סך יינגלעך פון אונדזער כאליאסטרע זיינען דא פארבליבן,
געווארן שטיינשניידער. מיר זאלן זיך אזוי נישט רייסן קיין אמעריקע,
וואלט מען מיך אויך אוועקגעגעבן צו דער ארבעט, געמאכט פון מיר
א שטיינשניידער. מיין ברודער אליהון איז געפעלן די מלאכה. אונדזער
חבר פיניען אויך. זיי זאלן זיין, זאגן זיי, אביסעלע יינגער, וואלטן זיי אליין
גענומען זיך צו דער ארבעט ― שלייפן שטיינער. ברכה לאכט פון זיי.
זי זאגט, אז שטיינער איז גוט צו טראגן, ניט צו שלייפן. פיניעס ווייב
טייבל האלט מיט איר. טייבל איז אויך א בעלן אף צו אנטאן שטיינער.
 
 