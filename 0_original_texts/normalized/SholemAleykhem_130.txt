 
 לכבוד יום־טוב: בחפזון 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 ב ה פ ז ו ן
    
 ( כ א פ נ ד י ק )
  
א בריוו פון מנחם־מנדלען צו שלום עליכם
  
כי בחפזון יצאת מארץ מצרים ― ווארעם
כאפנדיק ביסטו ארויסגעגאנגען פונעם לאנד
מצרים
    
 (דברים ט″ז נ׳)
    
שלום לכבוד ידידי היקר וכו׳ וכו׳ וכו׳ מוהר″ר שלום־עליכם נ″י.
    
ר א ש י ת  באתי להודיעכם, אז איך בין, ברוך השם, בקו החיים
והשלום; השם יתברך זאל העלפן, מע זאל תמיד הארכן איינס פונעם אנדערן נאר גוטס מיט בשורות טובות ישועות ונחמות, אמן. ו ה ש נ י ת,
חנה זייט וויסן, אז איך בין מיט גאטס הילף א „מלך״, דאס הייסט, איך
בין געקומען בשלום אף פסח אהיים קיין כתרילעווקע צו מיין ווייב און
קינדער, צו מיין שווער און שוויגער און צו אלע מיינע ליבע און געטרייע,
און איך אייל מיך, מיין ליבער טייערער פריינט, אייך מודיע זיין וועגן
דעם כאטש אין קורצן, מחמת לאנג מאריך זיין קאן איך נישט, ס׳איז ערב
פסח, און ערב פסח באדארף א ייד טאן אלצדינג ב ח פ ז ו ן ,  אף
איין פוס, ווי אין פסוק שטייט געשריבן: „כי ― ווארעם, בחפזון ―
איילנדיק, יצאת ― ביסטו ארויסגעגאנגען, מארץ מצרים ― פונעם לאנד
מצרים״. נאר פון וואס זאל איך אייך שרייבן פריער ― ווייס איך אליין
נישט. מיר דאכט, אז איידער עפעס־וואס בין איך מחויב אייך צו געבן
א שיינעם דאנק און א גרויסן שבח פאר אייער קלוגער עצה, וואס איר
האט מיר געגעבן, אז איך זאל ווערן א שדכן. איך וועל אייך, גלייבט מיר,
אייביק און אייביק נישט פארגעסן, וואס איר האט מיט מיר געטאן: איר
האט מיך ארויסגעצויגן מעבדות לחירות, איר האט מיך ארויסגעשלעפט
פונעם גיהנום פון יעהופעץ, און איר האט מיך אויסגעלייזט פון דער וויסטער פינצטערער פרנסה, פונעם מעקלעריי, און איר האט מיך געגעבן אין
האנט אריין א שיינע פרנסה, א לייטישע, א בכבודע, ― לפיכך דערפאר
בין איך מחויב אייך צו לויבן און צו רימען, צו בענטשן און באשיינען
אייער נאמען, אזוי ווי איר האט דאס בא מיר ערלעך פארדינט, און לאז
אייך גאט באצאלן בכפל כפלים, אמן! אמת, איך האב נאך אפילו קיין
שידוכים ביז אהער נישט אויסגעפירט, נאר עס פירט זיך בא מיר, עס
דרייט זיך, און וויבאלד עס דרייט זיך, איז א האפענונג, אז עס וועט זיך
מסתמא, מיטן אייבערשטנס הילף, עפעס אויסדרייען. ובפרט, איך ארבעט
נישט אליין. איך ארבעט בשותפות מיט נאך שדכנים, מיט די גרעסטע
שדכנים פון דער וועלט: מיט רב אליקום דעם לאנד־שדכן, מיט רב
מענדל בראדער, מיטן שמארגאנער שדכן, מיט מאטל שאפראן, און מיט
יענטיסן, און מיט רב שלום שדכן, און מיט נאך א סך אנדערע, ― און
געלויבט איז השם יתברך, איך האב א נאמען אף דער וועלט. וווהין איך
קום און שטעל מיך פאר „מנחם־מענדל פון יעהופעץ״, בעט מען מיך
זיצן, מע דערלאנגט טיי מיט איינגעמאכטס און מע פארנעמט זיך מיט
מיר, ווי מיט א ליבן גאסט, און מע באווייזט מיר די כלה, און די כלה
באווייזט מיר וואס זי קאן, זי צערעדט זיך מיט דער גובערנאנטקע אף
פראנצייזיש, שיט ווי פון א זאק, און די מחותנתטע זיצט אקעגן אן
אויסגעשלייערטע און לאזט נישט אראפ פון מיר קיין אויג, ווי איינער
רעדט: „נו, ווי געפעלט זי אייך? איא, זי קאן?״... איך אליין האב אויך
געכאפט א פאר ווערטער אף פראנצויזיש און פארשטיי שוין א ביסל די
שפראך; למשל, אז מע זאגט מיר: „פארליי ווו פראנזי?״, (וואס מאכט איר
עפעס אין געזונט?), זאג איך: „מערסי באנדזשור״ (געלויבט איז השם
יתברך). נאכדעם זעצט מען אוועק די כלה, זי זאל מיר א ביסל שפילן
אפן פערדעפיאן שטיקלעך פון „גאלדאוני״ און פון „שולמית״ ― מחיה
נפשות, ממש עס צעגייט זיך אין יעדן אבר! און דער מחותן מיט דער
מחותנתטע דערוויילע פארבעטן מיך, איך זאל בלייבן אף ווארעמס.
מהכתיתי, פארוואס נישט? באם טיש רוקט מען מיר אונטער דאס שענסטע שטיקל פלייש און מע האדעוועט מיך מיט צימעסן אין דער וואכן.
נאכן עסן מאך איך א שמועס מיט דער כלה: „וואס, זאג איך, איז אייער
באגער ― א יוריסט, א הינדזשיניר, צי א דאקטער?״ ― „געוויינטלעך,
זאגט זי, א דאקטער״. און זי הייבט־אן ווידער שיטן אף פראנצייזיש מיט
דער גובערנאנטקע, און דערוויילע קומט־אונטער די מחותנתטע און באווייזט מיר דער טאכטערס האנטארבעט. „איר אויסנייעכץ מיט איר שטי־קעכץ פארנעמט אן אויג, זאגט זי; היינט איר גוטסקייט פארמאגט נישט
קיינער; שטיל, זאגט זי, ווי א טויב, און קלוג, ווי דער טאג!״ אויך דער
מחותן פון זיין זייט מאלט מיר אויס דעם ייחוס זיינעם, פון וואנען ער
שטאמט און וועמענס איידעם ער איז, ווער איז געווען זיין זיידע און זיין
עלטער־זיידע, און ווער זיינען זיינע מחותנים ― אלץ פיינע מענטשן,
גבירים, אדירים, און מיוחסים, די שענסטע אין דער וועלט! „נישטא בא
אונדז, זאגט ער, קיין פראסטער מענטש אין דער משפחה״... „און קיין
ארעמעלייט, זאגט זי, אויך נישט״... „נישטא קיין איינציקער בעל־מלאכה״,
זאגט ער... „נישט קיין שניידער, זאגט זי, נישט קיין שוסטער״...
„קיין שארלאטאנעס, זאגט ער, איז בא אונדז נישט פאראן״... „און
קיין משומדים, זאגט זי, אוודאי ניט״... און נאכדעם, באם געזעגענען
שוין, טו איך א זאג דעם מחותן, אז די הוצאות, וואס קאסט היינט אין
וועג, איז נישט אויסצושטיין... און אויב ער איז נישט קיין גראבער נאר,
שטויסט ער זיך, וואס מע מיינט, און קערט־אום פאר הוצאות... איך זאג
אייך, ידידי יקירי, דאס שדכנות איז גאר נישט קיין שלעכטע פרנסה, און
ווער שמועסט, אז גאט העלפט, מע פירט נאך אויס א שידוך! בא מיר
האט זיך דערוויילע, ווי איך האב אייך שוין געזאגט, נאך נישט אויסגעפירט גארנישט, עס קלעפט זיך עפעס נישט! תחילת באווייזט זיך דאס,
דאכט מיר, גאר גלייך, וואס גלייכער קאן שוין ניט זיין, אנגעמאסטן
מששת ימי בראשית, צום סוף לאזט זיך אויס, אז סע הייבט זיך גארנישט
אן: דעם געפעלט ניט די מויד, דארט איז צו אלט דער בחור, דא איז
צופיל ייחוס, דארט איז ווינציק געלט, דער וויל דאס טעלערל פונעם
הימל, און דער ווייס אליין נישט וואס ער וויל, ― וואס זאלט איר
קלערן, ס׳איז פאראן דערביי גענוג צרות, מיט יסורים, מיט בויכווייטיק,
מיט וואס איר ווילט! אט שטיי איך איצט אין א פאר שידוכים, געוויינטלעך, מיט נאך שדכנים, וואס אז דער אייבערשטער זאל רחמנות האבן און
זיי פירן זיך אויס, וואלט מיט זיי געקלונגען די וועלט. ביידע צדדים זיינען
גבירים אדירים, און מיוחסים ― איינע אין דער וועלט, און זייערע
טעכטער זיינען ביידע יפת־תוארס, וואס מע קריגט זיי ניט, פלאי־פלאים,
ביידע העכסט־געבילדעט, ביידע געראטענע, גוטע, קלוגע, שטילע, און מיט
אלע מעלות, און איך האב דווקא גענוג סחורה פון זייערטוועגן. אט האב
איך, למשל, א דאקטער פון א ד ע ס ,  וויל ער נישט ווינציקער פון
למ″ד אלפים קארבן נדן, און ער מעג וועלן, ווארעם וועדליק די פראקטיקע, וואס ער האט, איז ער ווערט, זאגט ער, א סך מער; און איינעם
האב איך פון שדה־לבן, אן אנטיקל, א קארעפירער אתרוגל, ער איז א
מציאה צוואנציק טויזנט. און נאך איינעם האב איך אין יעהופעץ, וויל
ער נישט חתונה האבן. און נאך א סך דאקטוירימלעך האב איך, וואס
גייען־אויס חתונה האבן. היינט האב איך יוריסטן א גאנצן פאק, פון
פופצן טויזנט און פון צען טויזנט, און קליינע יוריסטלעך, אזעלכע, וואס
מע וועט בא זיי פועלן פאר זעקס טויזנט און פאר פינף טויזנט, און
אפשר פאר ווינציקער אויך. היינט האב איך הינדזשינירן א פאר, וואס
פארדינען שוין אליין געלט, און עטלעכע הינדזשינירלעך, וואס זוכן
זיך שטעלעס. היינט האב איך א מיש־מאש פון חתנים, אויסגעשפילטע,
אנטיקן שבאנטיקן, פון טעטרעוויץ, פון מאקארעווקע, פון יאמפעלע און
פון סטרישטש, ניט קיין שטודירטע, נאר גלאט אזוי פיינע, אויסגעצייכנטע בחורימלעך, משכילים, ציוניסטן ― הקיצור, ס׳איז פאראן בא
מיר, קיין עין־הרע, פון וואס אויסצוקלייבן. דער חסרון איז נאר, וואס
דער חתן, וואס וויל יענע כלה, וויל אים יענע כלה דווקא ניט; און יענע
כלה, וואס וויל דווקא יענעם חתן, וויל זי דער חתן ניט. וועט איר דאך
מסתמא פרעגן א קשיא: פאר וואס זאל יענער חתן ניט נעמען יענע
כלה, וואס יענער חתן וויל זי נישט, און פארוואס זאל יענע כלה ניט
נעמען יענעם חתן, וואס יענע כלה וויל אים ניט? בין איך שוין אבער
אליין אויך געפאלן אף דער עצה, נאר סע גייט נישט. ווייסט איר, פאר
וואס? עס מישן זיך אריין אין מיטן פרעמדע מענטשן, גוטע פריינט,
מיינען נישט דערביי חלילה קיין שום זאך, און ריידן־אן אף ביידע חתנים
מיט ביידע כלות; ווערט קאליע דאס גאנצע שפיל. דערוויילע לויפן
בריוולעך הין און צוריק, מיט דעפעשן ― עס קערט זיך די וועלט! און
דא איז אונטערגעשפרונגען דער פסח אין מיטן, האט זיך געשטעלט ווי
א ביין אין האלדז און האט אנגעמאכט א שטיקל איבערשלאג. האב איך
מיך מיישב געווען: מיינס וועט פון מיר נישט אנטלויפן, ס׳איז אזא
סחורה, וואס ליגט זיך אויס, ― פאר וואס זאל איך מיך נישט אראפכאפן אהיים אף יום־טוב קיין כתרילעווקע, איך בין דארט אזא צייט
נישט געוועזן? ס׳איז נישט קיין יושר פאר ווייב און קינדער, נישט שיין
פאר לייטן, און זיך אליין איז דאס שוין אויך א ביסל פריקרע. בקיצור,
איך בין געקומען אף פסח אהיים און שרייב אייך פון דאנען דעם דאזיקן
בריוו. וועט איר דאך מיך פרעגן, למאי האב איך אייך נישט געשריבן
ביז אהער? איז דער תירוץ: א ייד איז פארמאטערט, א ייד האט קיינמאל
קיין צייט ניט, תמיד ב ח פ ז ו ן ,  נאר געכאפט און נאר געלאפן;
איך האב אלץ גערעכנט, ניט היינט איז מארגן, אט־אט פיר איך אויס
מיט גאטס הילף עפעס א שידוך א רעכטן, וועל איך אייך שוין אויסשרייבן אלצדינג אין פריידן. נאר אז עס האט זיך געמאכט אזוי, אז
מיינע אלע שידוכים האבן זיך א ביסל פארצויגן און געבליבן הענגען
אין דער לופטן, ניט אהין, ניט אהער, האב איך שוין אפגעלייגט מיין
שרייבן צו אייך אף שפעטער, ביז גאט וועט מיך ברענגען בשלום אהיים.
    
אצינד באדארף מען אייך באשרייבן, ווי אזוי איז געווען מיין
קומען אהיים צו מיין ווייב און קינדער, באשרייבן אלצדינג, אזוי ווי
איר האט ליב; נאר טאמער וועט די באשרייבונג אויסקומען נישט אזוי
קיילעכיק, ווי בא אייך, זאלט איר קיין פאריבל נישט האבן; איטלעכער
דרשנט אזוי ווי ער קאן.
    
אנגעקומען אהער בין איך, הייסט דאס, מיט דער באן נאך נעכטן,
נאר מחמת די בלאטעס זיינען דא זייער גרויס האב איך מיך געשלעפט
א גאנצע נאכט מיט דער פור, שיער ניט געבליבן דארטן פסח האלטן
מיטן בעל־עגלה מיט די פערדלעך אינאיינעם. אייך באדארף זיין באקאנט די היגע בלאטע נאך פון אמאל; נאך פון זינט מע האט פארקלערט אויספלאסטערן די שטאט מיט שטיינער, איז די בלאטע, ווי אף
צו להכעיס, געווארן נאך גרעסער. איר קאנט פארשטיין, אז מע גייט
שוין בא אונדז גאר אן קאלאשן, הפקר א וועלט, און ווייבער זיינען געפאלן נאך אף א שענערער עצה: זיי גייען גאר אין די זאקן, א ברכה אף
זייערע קעפ! געקומען אין דער פרי אין שטאט אריין, האבן מיר, אלע
פארשוינען, געמוזט ארויס פון דער בויד און גיין מחילה צופוס איבער
אלע גאסן און איבערן גאנצן מארק. עס האט מיר געפלאמט דאס פנים.
באקאנטע האבן מיך אפגעשטעלט אין מיטן דער בלאטע, אפגעשטעקט
שלום־עליכם איטלעכער מיט אן אנדער חכמהלע: „א, וואס מאכט א
ייד?״... „וואס הערט זיך עפעס אין יעהופעץ אפן יריד?״ ... „זעט נאר
זעט, ער גייט שוין אין א קאפעלוש מיט גומענע קאלאשן!״... ― „לאכט,
לאכט, ― זאג איך, און קוים־קוים וואס איך שלעפ די פיס פון דער
בלאטע, ― איר מעגט טאקע לאכן; אף דער גאנצער וועלט באדארף מען
נאך קאלאשן, און דא איז מען פטור; בא אייך איז טאקע ארץ־ישראל״...
בקיצור, מיר האבן זיך יאקאש דערשלעפט אהיים. אין דער היים האב
איך געטראפן א גיהנום. פונעם כשרן מיטן ראמען, מיטן בראטן, מיטן
ברענען, שטייט א רויך, און פונעם געשריי מיטן געפילדער פון די בעל־הביתטעס מיט די דינסטן איז א טארעראם, א גוואלד, מע קאן טויב
ווערן ― א קלייניקייט, ערב פסח! די ערשטע וואס איז מיר געקומען
אקעגן, איז געווען די שוויגער זאל לעבן, די אייגענע וואס געווען, נישט
געמינערט אף א האר. געשטאנען איז זי אין דרויסן פון פארנט איבער
עפעס א הילצערן בעטל, דאס טיכל פארבונדן ארונטער מיט צוויי
שפיצן, אין איין האנט האט זי געהאלטן א שערבל מיט קארעסין, אין
דער אנדערער האנט א פלעדערוויש, און געפרעגלט די וואנצן. מיך דערזען, איז זי ווינציק־וואס נתפעל געווארן, זיך געטאן איר ארבעט ווייטער
און גערעדט גלייך ווי צו זיך אליין, געשאטן ווי פון א ראזשיק:
    
― סקאצל קומט, מע זאל דערמאנען משיחן... אט איז ער דא, דער
געניידעם... אז עס גייט ניט אין היזק, זוכט זיך עס אפ... א ציג אנטלויפט, א הון ווערט פארפאלן, און א מאן קומט צו פארן... צוריק קומט
מען נישט נאר פון יענער וועלט... סע זאל ניט זיין ערב פסח, וואלט
איך צעווארפן דעם אויוון... ניט אומזיסט האט זיך נעכטן די קאץ געוואשן, און דער הונט האט אויפגעגעסן די קישקעלעך... שיינע־שיינדל
טאכטער, אנו, קים נאר אהער, אט איז דער תכשיט דיינער, די גילדענע
קרוין פונעם קאפ, דאס ארון־קודשל אונדזערס, נעם גיס אויס די
פאמעניצע!...
    
אף די ווערטער לויפט־ארויס מיין ווייב א דערשראקענע.
    
― טפו זאלסטו ווערן! ― מאכט זי צו מיר. ― אפגעזוכט א צייט
ווען צו קומען אהיים ― דערויף טאקע באדארפט כאליען דארטן אין דער
קרענק ימים ושנים, אויסוואלגערן זיך אף אלע בוידעמס, דינען אלע
עבודה־זרהס, און אויסקראצן זיך קומען אהיים פונקט ערב פסח, ווען
מע רייניקט־ארויס דאס לעצטע ביסל חמץ, און נישט קאנען ריידן א
ווארט אפילו, אדער נעמען אף זיך אן אנדער קליידל, נישט גיין ווי א
שלעפערן, אזא יאר אף דיינע יעהופעצער דאמען, ברענען זאלן זיי, ווי
זיי האבן דיך צוגעהאלטן דארטן מיט קלעשטשעס, זיי זאלן גאר נישט
דערלעבן די אנדערע טעג פסח, רבונו של עולם! ער זאל דאס אפילו
פרעגן, א מכה אים, וואס מאכסטו גוטס, אדער די קינדער וואס טוען?
שרהלע, פייגעלע, יאסעלע, נחמהניו, משה־הערשעלע! דער טאטע איז
געקומען צו פארן, קוים מיט צרות דערמאנט זיך, אזא יאר אף מיינע
שונאים, וואס פאר א פנים דו האסט בא מיר מיט דעם שיינעם קאפעלוש! וואס זאגסטו אף דעם קינד, מיר זאל זיין פאר זיינע ביינער, לאזט
זיך נישט אויסצוואגן דאס קעפל, א מיתה משונה, גענוג מע מוטשעט
זיך מיט זיי א גאנץ יאר, נא דיר אן ערב פסח, גאט זאל ניט שטראפן
פאר די רייד!...
    
דעם אמת מוז איך אייך זאגן, ליבער פריינט, אז איך האב מיינע
קינדער כמעט ניט דערקענט, און זיי מיך ― אוודאי ניט, און כאטש
מיין ווייב האט מיר געמאכט ניט אזא שיינעם ברוך־הבא, ווי איך האב
געמיינט, פונדעסטוועגן האב איך ארויסגעזען, אז זי איז צופרידן, ווארעם אז איך האב מיך צעקושט מיט די קינדער, איז זי אפגעטראטן אף
א זייט, מע זאל ניט זען, ווי זי וויינט... בעסער און פריינטלעכער פון
אלע האט מיך באגעגנט דער שווער. ער האט זיך דערפרייט טאקע ווי
אן אייגענער טאטע, אדער ווי א קינד, אדער ווי א מענטש, וואס זיצט
לאנג־לאנג אין געפענקעניש, און פלוצעם דערזעט ער נאך איינעם א
געפאנגענעם... מיין שווער, זייער א שיינער ייד מיט שיינע שווארצע
אויגן און מיט א שיינער בארד, האט זיך אין די עטלעכע יאר א שטארקן
רוק געטאן, געווארן ווייס ווי א טויב. ער האט מיר אפגעגעבן שלום,
מיך א פרעג געטאן „וואס מאכסטו״, און מיט א ווונק האט ער מיך
פאררופן צו זיך אין אלקער, און ערשט דארטן האט ער זיך ארומגעכאפט
מיט מיר קושן.
    
― ווייסטו, מענדל, וואס איך וועל דיר זאגן? ― מאכט ער צו מיר
מיט א זיפץ. ― מע ווערט אלט! איך בין דערגאנגען, אז וואס א יאר,
וואס א יאר ווערט מען עלטער. זעץ זיך קארשט אנידער און דערצייל
מיר, וואס הארכט זיך עפעס נייס? ביסט אויסגעווען א וועלט. וואס טוט
זיך עפעס מיט יידן, ווי אזוי איז געווען די אמתע מעשה מיט דרייפוסן,
וואס זאגט מען מכה מלחמה, און וואס שמועסט עפעס דער עולם וועגן
פליסטינע? דא ווייסט מען נישט א לעק, גאלע בהמות!
    
דער שווער האט זיך ערשט פארקאטשעט מיט א לאנגן א ברייטן
שמועס. נאר פלוצעם לאזט זיך הערן פון דרויסן א קול־נגינה פון דער
שוויגער:
    
― ברוך! ברוך! (דער ערשטער „ברוך״ גייט מיט אן אויסגעשריי,
און דער אנדערער „ברוך״ שוין מיט אן איבערפרעג, מיט א לשון
בתמיה: ברוך! ברוך?).
    
― אט באלד, תיכף ומיד, אטא גיי איך, איך גיי, איך גיי!
    
אזוי זאגט דער שווער, און עס טוט אים א טראג אין דער לופטן.
עטלעכע מאל האט ער זיך פארקאטשעט אף צו ריידן מיט מיר, און אלע
מאל האט זיך געלאזט הערן א קול־נגינה פון דער שוויגער: „ברוך!
ברוך?״ און אלע מאל האט דאס אים אויפגעטראגן אין דער לופטן:
„אט באלד, תיכף ומיד, אט גיי איך, איך גיי, איך גיי, איך גיי!״... א
נייע נשמה האט מען אין דעם דאזיקן מענטשן אריינגעזעצט, אז מען
האט אים נאכן אפכאפן דעם ערב־פסחדיקן אנבייסן און נאכן „ביעור
חמץ״ געגעבן א העמד און געזאגט אים, אז מיר קאנען גיין אין מרחץ.
דארטן, האט ער זיך געטראכט, וועט מען כאטש קאנען ריידן א ווארט.
צום סוף האט ער נעבעך געהאט א טעות, און א גרויסן. אין מרחץ האט
מען מיך באפאלן, ווי די בינען, ווי די היישעריקן אין א הונגער־יאר.
מע האט מיך שיער ניט אויפגעגעסן א לעבעדיקן. איטלעכער האט נאר
געוואלט, איך זאל אים דערציילן, וואס טוט זיך אין יעהופעץ, צי ס׳איז
אמת מיט די דארטיקע אנזעצן, וואס מע זאגט, און צי בראצקי האט נאך
עפעס געלט, און וואס וועט זיין דער סוף מיט דרייפוסן, למאי איז דאס
אנטשוויגן געווארן, און ווי קומט דאס, וואס ענגלאנד זאל זיך אזוי לאנג
פאטשקען מיט די בויערן? און נאך א סך אזעלכע שאלות האט מען מיר
פארגעבן פון אלע זייטן, מיך צעריסן אף שטיקלעך, נישט געלאזט מיך
מיטן שווער אליין אף א מינוט, נישט געגעבן אונדז א ווארט אויסריידן.
דאס אייגענע איז געווען אויך בא די „ארבע כוסות איינקויפן. געקומען
מיטן שווער צו ר ב  י ו ד ל  וו יי נ ש ע נ ק ע ר  אין קעלער אריין,
האט מען מיר גענומען שטעקן שלום־עליכמם פון אלע זייטן, און ס׳איז
געווארן א שמועס וועגן „ארץ־ישראל־וויין״. יודל וויינשענקער (שטארק
פארעלטערט געווארן, אן ציין) האט געשריגן אין איין קול, אז ס׳איז נאך
נישטא אין ערגעץ קיין ארץ־ישראל־וויין, לא היה ולא נברא, ס׳איז ניט
געווען און סע וועט ניט זיין! און איינער עפעס א יונגערמאן פון היינטיקער וועלט האט געטענהט, אז ער האט אליין געלייענט אף די
בלעטער...
    
― וואס מיר בלעטער, ווער מיר בלעטער? ― שרייט יודל וויינשענקער. ― שקרים וכזבים! ― הולטייעס האבן אויסגעטראכט, היינטיקע ציוניסטן!...
    
― איך זאל אזוי זען בא זיך אל דאס גוטס, ― טענהט נעבעך יענער יונגערמאן ― ווי איך האב אליין געזען ארץ־ישראל־וויין; א סימן,
ער הייסט „כרמל״ און פארקויפט זיך אין אלע קלייטן אין יעהופעץ.
    
― אין יעהופעץ, זאגט איר? ― מישן זיך אריין עטלעכע מיט א
מאל. ― אט האט איר א יידן פון יעהופעץ, מנחם־מענדל ברוך־הערש
לאה־דוואסעס! לאז מען פרעגן מנחם־מענדלען, ער ווייס!
    
איך וויל אנהייבן ריידן, לאזט מען מיך ניט; אף איטלעכס ווארט
פארגיט מען מיר צען שאלות, און איידער איך ענטפער־אפ איינעם אף
איין שאלה, פרעגט מיך שוין דער אנדערער פרישע צען שאלות: „פאר
וואס הייסט דער ארץ־ישראל־וויין „כרמל״?... דער וויין איז טאקע פון
ארץ־ישראל, צי פון כרמל?... ווי אזוי גייט ער פון ארץ־ישראל אהער און
וויפל קאסט ער?... ווער מאכט אים דארטן?... יידישע קאלאניסטן,
טאקע „אונדזערע״ קאלאניסטן הייסט עס?... וויפל קאלאניעס האבן מיר
אין ארץ־ישראל, ווי אזוי הייסן זיי און וואס פאר א שייכות האבן זיי
צום באראן רויטשילד?... רויטשילד? וויפל שאצט מען אים?... ווער האט
מער געלט ― בראצקי, צי רויטשילד?... פאר וואס איז רויטשילד א
ציוניסט און בראצקי ניט?... ס׳איז טאקע אמת, וואס מע זאגט, אז
הערצל דער דאקטער קויפט אפ ארץ־ישראל באם טערק פון די ציוניסטנס
וועגן?... ווי אזוי האבן געהייסן יענע אקציעס אין יעהופעץ, וואס
ש ל ו ם ־ ע ל י כ ם  באשרייבט זיי אין די ביכלעך? ווער איז ער,
אט דער  ש ל ו ם ־ ע ל י כ ם? טאקע אמת, אז ער איז אונדזערער
א כתרילעווקער?״...
    
― קום, ― זאגט צו מיר דער שווער, ― מע לאזט ניט ריידן א
ווארט אין ערגעץ ניט!
    
ערשט העט־שפעטער, באם חרוסת רייבן, קאן דער שווער קוים
כאפן מיט מיר א פאר ווערטער, אבער טאקע נישט מער ווי א פאר,
מחמת די שוויגער לאזט זיך אלע מאל הערן מיט איר קול־נגינה:
    
― ברוך! ברוך?
    
― אט באלד, תיכף ומיד, אטא גיי איך, איך גיי, איך גיי...
    
דערווייל האבן זיך די ווייבער אנגעטאן יום־טובדיק, אויסגעפוצט
און אויסגעצירט, ווי מלכות. די שוויגער האט אנגעטאן א טונקל־גרין־פאפעליאטע זיידן קלייד מיט א געלער קוויטשנדיקער זיידענער פאטשיילע אפן קאפ, און שיינע־שיינדל ― א געל זיידן קלייד מיט קווייטן
אין א טונקל־גרין־פאפעליאטע זיידענע פאטשיילע אפן קאפ. און אויך
איך האב מיך אריינגעכאפט צו זיך אין אלקער אריין, זיך איבערגעטאן
יום־טובדיק, ווי עס פאסט פאר א „מלך״, און דערווייל האב איך געכאפט א בויגן פאפיר און שרייב אייך דעם דאזיקן בריוו, און איך בעט
אייך, ליבער פריינט, איר זאלט קיין פאריבל ניט האבן, וואס דער בריוו
איז אויסגעקומען אזוי בחפזונדיק ― ס׳איז ערב פסח! אם ירצה השם,
חול־המועד, אז גאט וועט שענקען דאס לעבן און איך וועל קאנען, וועל
איך אייך ארויסשרייבן אלצדינג באריכות.
  
פון מיר אייער בעסטער פריינט
  
מ נ ה ם ־ מ ע נ ד ל .
ע י ק ר  ש כ ח ת י. נישט באשערט א יידן הנאה האבן פון
דער וועלט. געווען, דאכט זיך, גאר שיין און פיין און יום־טובדיק ארום
און ארום, באדארף זיך טרעפן אן אומגליק ― א הונט האט זיך אריינגעכאפט אין קיך, מע ווייס ניט ווי אזוי, און האט אויפגעגעסן די
„זרוע״ מיטן „גערגעלע״ מיט די איבעריקע שאלעמויזן, וואס מע האט
צוגעגרייט צום סדר. עס איז געווארן פלוצעם א גוואלד, א געשריי ―
הימל עפן זיך! איך האב נאר געמיינט, אז מע קוילעט זיך, אדער ס׳איז
א שרפה, אדער מע האט חלילה אפגעקאכט עמעצן מיט זודיק וואסער
פונעם אויוון. איינער האט געשריגן אפן אנדערן, אין אלע געשרייען
האבן זיך צונויפגעגאסן אין איין געשריי. שיינע־שיינדל האט געשריגן
אף דער דינסט, די דינסט האט געשריגן אפן בעל־הבית: „דער בעל־הבית, זאגט זי, איז אינגאנצן שולדיק, ווארעם דער בעל־הבית אז ער
גייט, זאגט זי, גייט ער אן הענט, מאכט קיינמאל נישט צו די טיר, ווי עס
געהער צו זיין״... נאר מער פון אלע האט זיך געלאזט הערן די שוויגער:
    
― אוי, א צרה, א שלאק, א דונער! אז די וועלט זאגט משוגע, זאל
מען גלייבן,.. א נאר איז א גזר, אן אייביקער צאר, און ערגער פון א
הולטיי... גיי זיי א נביאטע און טרעף, אז ער וועט לאזן אפן די טיר,
און עס וועט זיך פלוצעם ערב פסח אריינכאפן א הונט אין קיך... פאר
וואס האט ער עפעס געטראפן גראד צו די גערגעלעך?... אז סע גייט,
לויפט דאס... דאס איז יא, ווי מע זאגט: דעם בעסטן ביסן כאפט אויס
דער הונט, און דער קוגל געראט נאך די געסט (דאס מיינט זי מיך)...
נו, וואס טוט מען, אשטייגער, איצט? ברוך! ברוך?
    
― אט באלד, תיכף ומיד, אטא גיי איך, איך גיי, איך גיי...
  
― ― ― ―― ― ― ―― ― ― ―― ― ― ―― ― ― ―― ― ― ―
  
איך טו א קוק אפן שווערס פנים און טראכט מיר בשעת מעשה: אז
אך און וויי איז דיר, שלים־מזלדיקעד „מלך״, און אז אך און וויי איז צו
דיין „מלוכה״!!...
    
זייט געזונט און האט א כשרן פסח!
    
  ה נ ″ ל .
  
געשריבן אין יאר 1900
    
 א מעשה, ווי אזוי פישל דער מלמד איז געפארן
    
 פון באלטע קיין כאשטשעוואטע אף פסח אהיים
    
 און וואס מיט אים האט זיך געטראפן
  
א.
    
צוויי מאל אין יאר, פינקטלעך ווי א זייגער, ראש־חודש ניסן און
ראש־חודש אלול, פארט פישל דער מלמד פון באלטע קיין כאשטשע־וואטע אהיים צו זיין ווייב און קינדער ― אף פסח און אף סוכות.
כמעט דאס גאנצע לעבן זיינס איז אים באשערט צו זיין א גאסט בא זיין
ווייב און קינדער אפילו זייער אן אנגעלייגטער גאסט, אבער אף א קורצער צייט, אף יום־טוב; און אוועקגעגאנגען דער יום־טוב ― איז מארש
צוריק קיין באלטע, צוריק צו דער קנעלונג, צוריק צום קאנטשיק, צו
דער גמרא, צו די גראבע פארשטאפטע קעפ, צום נע־ונד זיין, צום וואלגערן זיך אין דער פרעמד און צום בענקען שטילערהייט אהיים.
    
דערפאר אבער, אז פישל קומט אהיים, איז ער א קיסר! בת־שבע
זיין ווייב גייט אים ארויס אקעגן, רוקט אן דאס טיכל, ווערט רויט ווי
פייער, טוט אים א פרעג פארבייגייענדיק, נישט געקוקט, חלילה, גלייך
אין די אויגן: „וואס מאכסטו?״ און ער ענטפערט איך: „וואס מאכסטו?״
און פרויקע זיין זון, א בר־מצווה־יינגל, גיט אים אפ שלום, און דער
טאטע טוט א פרעג דעם זון: „ווו האלטסטו, אפרים, אין לערנען?״... און
רייזל זיין טאכטער, נישט קיין מיאוס מיידל, מיט א קליין פארפלאכטן
צעפל, כאפט אים ארום קושן.
    
― טאטע, וואס האסטו מיר געבראכט א מתנה אף יום־טוב?
    
― סיץ אף א קליידל, און דער מאמען א זיידענע פעטשיילע. נא,
גיב דער מאמען די פעטשיילע.
 
 