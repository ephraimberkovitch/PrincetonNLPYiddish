 
 דער בלוטיקער שפאס: 42: דער ערשטער „אביסק״ 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס צוויי־און־פערציקסטע קאפיטל
    
 דער ערשטער „אביסק [обыск: דורכזוך]״
    
פון דער גאנצער כאליאסטרע אומגעריכטע געסט, וואס האבן
זיך אריינגעריסן צו די שאפיראס, האט דוד דערקענט מער נישט אז
איינעם; דאס איז געווען זיינער אן אלטער באקאנטער
„אקאלאדאטשניק [קאפיטאן פון פאליציי־דיסטריקט]״, וואס דוד האט אים נישט איין מאל „גענתנט אין יד
אריין״ סיי אונטער א יום־טוב, סיי אין די טעג פון א גאנץ יאר.
נישט נאר א גוטער באקאנטער איז דאס געווען, נאר טאקע, מ׳קען
זאגן, א גוטער פריינד. עס זענען געווען צייטן, וואס דער עסק
איז ביי זיי געגאנגען אויף „דו״, דאס הייסט נישט, חס־ושלום, אז
דוד האט געזאגט דעם „אקאלאדאטשניק״  ד ו , נאר פארקערט, דוד
אים „איר״, און ער דודן „דו״, און דאס אליין איז דאך שוין א
סימן, אז מ׳איז ביים פריץ א שטיקל חשוב... אויסער דעם דאזיקן
„אקאלאדאטשניק״, זענען אלע אנדערע אקאלאדאטשנע נאדזיראטעלעס און
די אלע איבעריקע פארשוינען געווען פאר שאפיראן אינגאנצן פרעמד.
עס האט זיך אים אויסגעוויזן, אז דאס זענען מענטשן, וואס
געהערן זיך מיט פראוואזשיטעלסטווע גאר נישט אן. איינער מיט א
ליסינע און מיט גוטע גרויע אויגן, נישט קיין גרויסע עפאלעטלעך,
זעט אויס עפעס א מין „סודיא [судья: ריכטער]״, אדער א „סודיעבנע סליעדאוואטעל [следователь: דעטעקטיוו]״,
אדער גאר א פרעדסעדאטעל [председатель: פארזיצער] פון „אקרוזשנע סוד [окружной суд: געריכט פון דיסטריקט]״, און נאך איינער א
פיינער יונג מיט שיינע וואנצעס, א אפיציר, און אפשר א
„פאלקאווניק״, נאר, דאכט זיך, אז נישט גלאט א פאלקאווניק, נאר א
זשאנדארמסקי פאלקאווניק...
    
אן אנדערן אויף שאפיראס ארט וואלט אזא זאך אפשר נישט
אנגערירט אין דער לינקער פאה: לאז זיין א פראסטער פאלקאווניק,
לאז זיין א זשאנדארמסקי פאלקאווניק ― וועמען גייט עס אן? דוד
שאפירא איז אבער נישט אזא מענטש. אין די זאכן, וואס זענען שייך צו
פאליציע און צו פראוואזשיטעלסטווע, האט ער זיך, ווי מיר ווייסן,
אלע ציינער אויפגעגעסן, און ער קאן בשום אופן נישט פארשטיין,
וואס האט דא צו טאן „אקרוזשנע סוד״? און וואס פאר א מחותן איז
דא א זשאנדארם מיט פראוואזשיטעלסטווע?
    
נאך איינער, א דריטער, איז דא געווען, וואס האט אויסגעזען
דודן זייער קענטלעך. דאס איז געווען א הויכער, א געזונטער פארשוין
מיט ברייטע פלייצעס און מיט גראבע ליפן, מיט בלויע ברילן אויף
די אויגן, און געגאנגען אנגעטאן איז ער ציוויל, גאר נישט ווי א
טשינאווניק, און געהאלטן האט ער זיך עפעס מאדנע, הארט ביי די
ווענט, נישט ארויסגעלאזט קיין ווארט פונעם מויל, נאר צוגעגאנגען
אלע מאל אויף די שפיץ פינגער אדער צום „סודיא״ אדער צום
זשאנדארם, א ווונק געגעבן מיט די בלויע ברילן און צוריק
אוועקגעשטעלט זיך ביי דער וואנט. „דעם פויגל, האב איך, שיינט מיר,
אמאל ערגעץ געזען... דער נפש הייבט מיר נישט אן צו
געפעלן״, ― טראכט זיך דוד און קאן זיך בשום אופן נישט דערמאנען,
ווען און ווו האט ער זיך מיט אים באגעגנט...
    
נאר אויב דוד שאפירא ווייסט נישט, ווער דאס איז, האט אים
זיין טאכטער בעטי, און באלד נאך איר דער קווארטיראנט
ראבינאוויטש, גלייך דערקענט, אז דאס איז דער פארשוין מיט די גראבע
תאווהדיקע ליפן, וואס האט געהאט אמאל, תחילת ווינטער, אין
יענער געוויסער נאכט, אפגעפירט ראבינאוויטשן אין חדר אריין. און
כאטש ער טראגט איצטער געדיכטע בלויע ברילן, דאך זעט בעטי,
אז ער לאזט פון איר קיין אויג נישט אראפ, און זי ווייסט נישט,
וואס מיט איר איז, נאר זי קאן נישט איבערטראגן דעם דאזיקן
קוק, זי האט מורא ― זי ווייסט נישט פאר וועמען, זי ציטערט ― און
ווייסט נישט פאר וואס... און אזוי ווי דעמאלט אין טעאטער, אזוי
אויך איצט קוקט זי זיך איבער מיטן קווארטיראנט, פרעגט אים מיט
די אויגן: „ס׳איז ער?״ ― „ס׳איז ער״, ענטפערט איר ראבינאוויטש
אויך מיט די אויגן און שמייכלט צו, אז איצט איז נישטא וואס
מורא צו האבן...
דוד שאפירא מעג זיך טאקע בארימען, אז זינט ער האט צו
טאן מיט פראוואזשיטעלסטווע, מיט אבלאוועס און מיט פאליציע, איז
ער נאך קיינמאל אזוי רויק נישט געווען, ווי אצינד. דאס הארץ
איז אים געווען, ווי מ׳זאגט, אויף איין ארט, און ער האט זיך
געהאלטן מיט די אומגעריכטע געסט טאקע ווי א מאלאדיעץ. ער האט
נישט געפרעגט ביי קיינעם, וואס און ווען. ער האט נאר פארלייגט
די הענט אהינטער און כמו ווי מיט א שמייכעלע געקוקט און געווארט:
„ וו א ס  וו ע ט  ד א ז יי ן?״
    
לאנג ווארטן האט ער אבער נישט באדארפט. צו אים איז
צוגעגאנגען דער באקאנטער „אקאלאדאטשניק״ און, בעת די איבעריקע
פארשוינען זענען געשטאנען און באטראכט פריער די סטעליע,
דערנאך די ווענט, דערנאך די פאדלאגעס, האט ער געגעבן צו וויסן
שאפיראן, ווי א גוטן באקאנטן, אז מען איז געקומען צו אים
מאכן אן „אביסק״.
    
שאפירא קוקט אויפן אקאלאדאטשניק גאנץ רויק.
    
― אן אביסק? וואס פאר אן אביסק? איך האב עפעס געגנבעט?
    
― געגנבעט נישט געגנבעט ― ענטפערט אים דער
אקאלאדאטשניק האלב אפיציעל האלב אלס גוטער באקאנטער ― נאר זוכן דארף
מען. אפשר וועט מען עפעס געפינען...
    
― אך, מיטן גרעסטן פארגעניגן! ― זאגט אים שאפירא און
צעלאכט זיך ממש.
    
שרה פארשטייט נישט, וואס איז דאס אויף איר דודן אזא
גדולה, וואס ער לאכט.
    
― אן אביסק ווילן זיי מאכן, ― זאגט דוד צו זיין ווייב און
גיט איר צו פארשטיין, וואס הייסט אן אביסק: זיי ווילן זוכן...
    
― וואס ווילן זיי זוכן? דעם נעכטיקן טאג? דעם
פאראיאריקן שניי?
    
― וואס גייט עס דיך אן? לאזן זיי זוכן.
    
אין דער צייט, ווען מאן און ווייב האבן זיך אויסגעשמועסט,
האט דער פארשוין מיט די בלויע ברילן א ווונק געגעבן צום
אקאלאדאטשניק, אנגעוויזן אויך דער פארשלאסענער שאפע, און דער
אקאלאדאטשניק איז צוגעגאנגען צו דודן, ווי צו זיינעם אן אלטן
באקאנטן, און געהייסן זיך געבן די שליסלעך פון דער שאפע.
    
― ווי קומט צו מיר שליסעלעך? ― מאכט צו אים דוד אלץ מיט
א געלעכטער, ― שליסעלעך דאס איז  א י ר  עסק...
    
― שרה! ― רופט ער זיך אן צוס ווייב אויף יידיש, ― ווו
זענען די שליסלעך? עפן זיי אויף די שאפע.
    
― וואס הייסט, איך זאל זיי עפענען די שאפע? - מאכט צו
אים שרה מיט שרעק. ― דארט ליגט דאך די מצה!
    
― און אז די מצה איז וואס? בהמה, זיי וועלן דיר אויפעסן
די מצה?
    
― וואס רעדסטו? זיי וועלן נישט אויפעסן די מצה, נאר זיי
וועלן מיר חמצדיק מאכן די מצה מיטן גאנצן פסח ...
    
פונעם דאזיקן שמועס, וואס איז געגאנגען אויף יידיש, האבן
די געסט פארשטאנען נאר איין ווארט „מצה״, וואס איז
איבערגעחזרט געווארן אזוי פיל מאל, און פון שרהס איבערגעשראקן פנים
איז געווען ארויסצוזען, אז עס גלוסט זיך איר נעבעך זייער נישט
אויפעפענען די שאפע, האבן זיי זיך מאדנע איבערגעקוקט, גלייך ווי
זיי וואלטן זאגן:
    
„עס ווייס די קאץ, וועמענס פלייש זי האט אויפגעגעסן...״
    
דוד שאפירא האט אנדערש פארשטאנען דעם דאזיקן קוק.. אים
האט זיך אויסגעדאכט, אז די פריצים לאכן פון זיין ווייב, וואס זי
ציטערט אזוי איבער דער מצה, איז ער גרייט געווען גלייך מיט זיי
נעמען אן אנטייל אינעם דאזיקן געלעכטער.
    
ער איז דאך אויך א מאנסביל, רופט ער זיך אן צו זיי,
קוקנדיק אויף זיין פרוי, מיט א געלעכטערל:
    
― אלע ווייבער זענען גלייך, כע, כע! ― זי האט מורא, איר
זאלט איר נישט חמצדיק מאכן די מצה, כע, כע.
    
אויף גוייש איז דאס ביי אים אויסגעקומען, ווי מע קאן זיך
פארשטעלן, נאך מיט מער חן:
    
― אנא באאיטסא, טשטאב ווי ניע אוואמעצאוואלי יעיא מאצו,
כע, כע!
    
― וואס הייסט עס „כאמעצאוואל״? ― פרעגן זיי ביי שאפיראן,
און שאפירא פוילט זיך נישט און דערקלערט זיי, ווי אזוי מען מאכט
חמצדיק פסחדיקע מצה.
    
און בכדי זיי זאלן אים בעסער פארשטיין, באווייזט ער זיי
מיט אלע זיינע צען פינגער, אז נאך זיין ווייבס שכל קומט אויס,
אז וויבאלד זיי רירן זיך נאר צו צו דער מצה מיט זייערע
חמצדיקע הענט, אזוי, מיינט זי, איז שוין קאפוט מיט דער מצה, אויס מצה,
כאטש נעם ווארף זי ארויס אין דרויסן, כע, כע...
    
מע קען נישט זאגן, אז אזא געבן צו פארשטיין זאל זיי
זיין שטארק צום הארצן, און יענער, וואס האט אויסגעזען ווי א
זשאנדארם, האט זיך, ווייזט אויס, גאר באליידיקט, טאקע נישט אויף
קאטאוועס. ער האט א זאג געגעבן צום אקאלאדאטשניק: „מ׳זאל
עפענען די שאפע!״ איז דער אקאלאדאטשניק צוגעגאנגען צו שאפיראן,
ארויפגעלייגט אים די האנט אויפן אקסל און א זאג געגעבן אים
מיטן הארבן ווארט, שוין נישט ווי א גוטער באקאנטער, נאר ווי א
טשינאווניק: עס זאל געעפנט ווערן די שאפע! און די שאפע איז
געעפנט געווארן.
    
און אך! וואס פאר א בילד עס האט זיך באוויזן פאר אלעמענס
אויגן: גאנצע דריי אונטערשטע פאליצעס זענען געווען אנגעפאקט פון
אויבן ביז ארויף מיט ווייסע אויסגערעדלטע און צוגעברענטע מצות,
וואס האבן ארויסגעקוקט און געשמייכלט און גלייך ווי געבעטן זיך,
מע זאל זיי שוין אמאל ארויסנעמען פון דאנען און טאן דאס, וואס
יידן טוען מיט זיי, אז עס קומט פסח: צעשפאלטן און צעברעכן
און צעברעכן און צעשטויסן און מאכן פון זיי דאס, וואס מע מאכט
ביי יידן, אז עס קומט פסח: קניידלעך, אדער לאטקעס, אדער
בלינצעס, אדער א טייגעכץ, אדער פארפעלעך, אדער גלאט פראסטע
צוגעפרישטע מצה מיט אן איי און מיט פסחיקער גענדזנשמאלץ.
דאס איז געווען אויף די דריי אונטערשטע פאליצעס. אויך די
אויבערשטע צוויי פאליצעס זענען געווען אויסגעלייגט מיט ווייס
פאפיר און רייך באזעצט מיט כל־טוב. דארט האט זיך געפונען א
גאנצער אוצר: ברייטע מאקרעטעס מיט אייער, טעפלעך מיט שמאלץ,
ציבעלעס און כריין און פעפער און זאלץ און פאסטערנאק און עפל
און פלוימען און ראזשיקעס און ניסלעך און מאראנצן, און העט־העט
ווייט, אויבנאן אין ווינקעלע, איז זיך געשטאנען באזונדער, אליין,
ווי א מיוחס, עפעס א מאדנע ערדענע כלי, א טאפ ניט קיין טאפ, א
סלוי נישט קיין סלוי, מיט א ווייס פאפיר צוגעדעקט און מיט א
רויטן זיידענעם פעדעם ארומגעבונדן, און א בלעטל איז געווען אויף
דער כלי אנגעקלעפט מיט גרויסע געכתבעטע אותיות:
    
 כשר של פסח.
    
אויף קיין זאך האבן זיך אזוי חברה נישט פארקוקט, ווי אויף
דער דאזיקער כלי. פאוואלינקע, פארזיכטיק, ווי עפעס אן אבן־טוב,
איז זי ארויסגעצויגן געווארן פון שאפע, און, צווישן דעם אדון
מיט דער ליסינע און צווישן דעם בעל־הבית דוד שאפירא איז
פארגעקומען א געשפרעך, וועלכן מיר גיבן איבער פינקטלעך:
    
― וואס איז אט דאס א?
    
― דאס איז א מתנה אויף פסח.
    
― פון וועמען א מתנה אויף פסח?
    
― פון מיין שוועסטער.
    
― ווער אין אייער שוועסטער?
    
― זי איז א נגידית, דאס הייסט א נגידס א ווייב, דאס הייסט
איר מאן איז א ייד א נגיד און א פרומער, א חסיד הייסט עס, פון
די חסידים...
    
― „כאססידים״?...
    
די כאליאסטרע קוקט זיך איבער. דער וואס מיט דער ליסינע
אטעמט אפ, ווי א מענטש, וואס איז קוים־קוים, נאך א גרויסער מי,
געקומען צו א שטיקל טאלק. דער זשאנדארם האט געגעבן א הוסט
און א כאפ צו זיינע שיינע וואנצעס. און דער געשפרעך גייט זיך
ווייטער:
    
― אפשר וואלט געווען א סברה אויפבינדן די דאזיקע כלי?
    
― אך, פארוואס ניט? מיטן גרעסטן פארגעניגן! - זאגט דוד
שאפירא און וויל זיך געבן א נעם צו דער כלי, טוט זיך שרה א לאז
צו אים מיט ביידע הענט..
    
― פאוואליע, ווי דו נעמסט, וועסט צעגיסן...
― וואס ציטערסטו? ― פאלט אן אויף איר דוד א צעבייזערטער,
א צערייצטער פון דעם גאנצן טארעראם. ― וואס ציטערסטו, וואלט איך
וועלן וויסן? וואס פלאטערסטו? וואס וועל איך דיר אויסגיסן? דעם
טייערן נאפיטאק [напиток: געטראנק] וואס דא איז? צי פאר דער וואזשנער פאסודע
האסטו מורא? זי ציטערט א ביסל! אז מע הייסט עפענען, דארף מען
עפענען אלצדינג! אן אביסק איז נישט קיין רעוויזיע אויף
פראוואזשיטעלסטווע...
― נו, גענוג, גענוג! ― האקט אים איבער דער זשאנדארם.
אויף אייער יידישן זשארגאן וועט איר צייט האבן זיך
דורכשמועסן שפעטער, אז מיר וועלן אוועקגיין. דערווייל זייט אזוי גוט
און עפנט, זייט מוחל, די דאזיקע כלי!
    
פאוואלינקע האט דוד שאפירא אויפגעבונדן דעם רויטן פאדעם
זייד, אראפגענומען דאס ווייסע פאפיר און אויפגעעפנט די כלי.
דארטן זענען געלעגן געקליבענע, הארטע, שמעקנדיקע, געזייערטע
אוגערקעס כשר־לפסח, אין געזאלצענעם ראסל איינגעווייקט. יעדער
אוגערקע איז געווען דורכצוזען אויף דער שיין. ניין, נישט קיין
אוגערקעס זענען דאס געוועזן, נאר אתרוגים; זייער אראמאט האט
זיך געלאזט הערן איבער דער גאנצער שטוב און געזאגט עדות, אז
זייער טעם דארף זיין טעם גן־עדן.
    
 דאס דריי־און־פערציקסטע קאפיטל
    
  ע נ ד ע  ג ו ט  ― א ל ע ס  ג ו ט
    
מיר וועלן נישט באמיען אונדזערע לעזער מיט אן
אויספירלעכע באשרייבונג, ווי אזוי ס׳איז פארגעקומען דער ווייטערער „אביסק״.
אין קורצן קענען מיר נאר פארזיכערן, אז ער איז געמאכט
געווארן ווי עס געהער צו זיין, נאך אלע דינים און מינהגים. עס זענען
אויסגעפארשט געווארן אלע ווינקעלעך, אין שאפע און אויף דער
שאפע און אונטער דער שאפע און צווישן דער שאפע. מע האט זיך
נישט געפוילט כאפן א קוק אויך אונטער אלע בעטן און אין קיך
אריין, אריינגעשטעקט די נאז אפילו אין דייזשקעלע פסחיקן בארשט,
איבערצייגט זיך, אז עס שמעקט מיט בוריקעס. עס זענען
איבערגעבלעטערט געווארן אלע ספרים און ביכער, אפילו שרהס טייטש־חומש
מיט אלע „תחינות ובקשות״. אויך בעטיס און סיאמקעס ביכער און
ביכלעך זענען איבערגעקוקט געווארן און אוועקגעלייגט געווארן
צוריק אויף זייער ארט. נאר איין בוך האבן זיי געפונען פאר נויטיק
צוצונעמען מיט זיך. אויף דעם דאזיקן ספר האט זיי אנגעוויזן אן
ווערטער יענער שטיל־שווייגנדער פארשוין מיט די בלויע ברילן.
פריער האט ער אליין אריינגעקוקט אינעם דאזיקן ספר אריין, זיך
פאראינטערעסירט מיט א בלעטל, וואס איז געווען פארבויגן.
נאכדעם האט ער צוגעטראגן דעם ספר צום עלטסטן וואס מיט דער
ליסינע, געגעבן אים א ווייז מיטן פינגער אויפן צוגעבויגענעם
בלעטל. יענער האט זיך, ווייזט אויס, אויך שטארק
פאראינטערעסירט מיטן ספר, צוגערופן מיט די אויגן דעם זשאנדארם,
וואס האט זיך אנגעבויגן איבערן ספר, א קוק געטאן און א הוסט
געגעבן, גענומען זיך דרייען די וואנצעס. נאך אים האבן
 
 