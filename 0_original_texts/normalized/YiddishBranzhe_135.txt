

די חכמה פון היפיס 



 by באריס סאנדלער 
August 1, 2020September 1, 2020 Filed under:
ליטעראטור
פראזע 

מישע שאפירא
אין א פרילינג פארנאכט
צי זשוקלעך אינטערעסירן זיך מיט מענטשלעכע עמאציעס? יא, איך ווייס עס, אנדערש וואלט איך אזוי נישט געזאגט.
איך געדענק שוין נישט דעם פרויס נאמען. מיר האבן שטודירט מאטעמאטיק צוזאמען. דער זמן איז געקומען צו דער שיינער, וווילער פרילינג־צייט, ווען טראכטן און לערנען זיך ווערן פלוצלינג אידיליש. און אזוי זיינען מיר געזעסן ביי א גארטן־טיש אין איר הויף אין א צארטן אוונט. צוריק געשמועסט, האב איך איבערגעלעבט געוואלדיקע עמאציאנעלע יסורים. עס האט אנגעהויבן גיסן זיך פון מיר א שטראם, ווי די נאטורקראפט אין א גייזער פון צארן און פיין. סוף־כל-סוף, בין איך אנטשוויגן געווארן.
א גרויסער זשוק איז געזעסן אויף א צווייגל, וואס האט געטייטלט אינעם טיש. ער האט אויף אונדז געקוקט. אויף מיר געקוקט. צי איז עס געווען עפעס א זשוקישער טאפערל־חוש, וואס מיר וועלן קיינמאל נישט פארשטיין? איך האב געשוויגן, האט ער א מאך געטאן מיט עטלעכע פיסלעך — א מאדנער מעכאנישער מאך, וואס מע קען עס טאן נאר אז מען וווינט אין אן עקסאסקעלעט, — זיך ארומגעקערט און איז אוועקגעפלויגן.
וועגעטאריער קלאוס און „געהיימע סעודה‟
ער האט געהייסן קלאוס סטאטשעק. איך בין מיט אים באקאנט געווען א פאר מאנאטן מיט א 50 יאר צוריק. ער איז געווען א וועגעטאריער — דער ערשטער וועגעטאריער, וואס איך האב געקענט. עס איז געווען א נייער באגריף פאר מיר און איך האב נישט גוט רעאגירט.
„דו ווילסט מיך לאזן אן פלייש!‟ — איך האב שטארק ליב געהאט פלייש, בפרט די הארטע סאלאמיס פון קאצס כשר־דעלי; און די פעפעראני און פראוואלאנע סוב־סענדוויטשן, וואס מע האט געקענט באשטעלן אין „סוב־סטיישן‟, אין פארט דשעפערסאן. אין יענע יארן איז א וועגעטאריער פאררעכנט געווארן פאר א מאדנעם פארשוין. סוף־כל־סוף, האט די קאלעדש־קאפעטעריע מסכים געווען צו האבן איין וועגעטאריש מאכל א וואך. איך טראכט עס נישט אויס! אין א פאר יאר ארום בין איך אויך געווארן א וועגעטאריער.
קלאוס האט געוווינט מיט דער מאמען אין אסטאריע, אין א קליינער קעלער־דירה מיט הוילע רערן. איך האב זיי באזוכט. זיי האבן זיך געהאלטן ביי א דייטשער נאטור־טראדיציע פון נאטירלעכן עסן — קרייטעכץ־רפואות און אנדערע אזעלכע זאכן. זיין מאמע האט געמאכט פאר אונדז טיי פון מאריכואנע. איך וואלט נישט געזאגט, אז זיי זיינען געווען היפיס, אבער זייער גלויבן האט זיך אריינגעפאסט אין יענע צייטן.
קלאוס האט געהאט אן אמאטארישן פילמיר־אפאראט פאר א טאשמע פון אכט מילימעטער. ער האט מיר דערציילט, אז ער וואלט געוואלט מאכן א פילם פון דער לעצטער „געהיים־סעודה‟, ווו מען וועט עסן ברויט, טרינקען וויין און רייכערן מאריכואנע. מיר איז עס אוודאי נישט אנגעגאנגען. וואס איז פאר מיר די „געהיימע סעודה‟? איך האב געמיינט, אז דאס איז א נארישקייט. „מ׳האט נישט געקאנט רייכערן מאריכואנע ביי דער לעצטער סעודה!‟ — האב איך געטענהט. קלאוס האט פארט געהאלטן, אז דאס וואלט געווען „קול‟, ווייל דאן וואלט מען געהאט א קאמונע אין אלע דריי פאזעס פון חומר: סאליד, פליסיק און גאז.
נישט לאנג צוריק האבן די ארכעאלאגן געפונען א 2500־יאריקן היכל אין נגב, און אויף דעם מזבח איז געווען פארברענט געוויקסווארג. וואס פאר א געוויקס? שטעלט זיך פאר — מאריכואנע. די אוראלטע בני־ישראל, לאזט זיך אויס, האבן גערייכערט מאריכואנע אינעם היכל.
זעט אויס, אז קלאוס סטאטשעק איז נישט געווען ווייט פון דעם אמת.
די חכמה פון היפיס
א היפי האט מיר דערציילט די מעשה מיט לאנגע יאר צוריק. איך האב זי קיינמאל נישט פארגעסן.
אז ריטשארד ניקסאן איז געווען א יונגער־מאן, איז גאט געקומען צו אים און געזאגט: „דיקי, בחור מיינער, דו ביסט מיין מענטש. דו וועסט בוצקען די רויטע טשודאקעס, און וועסט זיין דער ערשטער קנאקער!‟ — און ריטשארד ניקסאן האט געגלייבט אין דעם.
און אזוי איז טריקי דיקי אריין אין קאנגרעס. דארט איז ער געווארן א מיטגליד פון דער קאמיסיע, וואס האט אויסגעפארשט די אנטי־אמעריקאנישע טעטיקייט און געקעמפט קעגן די רויטע. אויפן פערד פון נצחון איבער זיי איז ער אריינגעפארן גלייך אין דעם ווייסן הויז, ווו ער האט אפגעהאלטן א געוואלדיקן צווייטן נצחון.
און פלוצעם איז געקומען דער סקאנדאל Watergate, און אלץ איז געבליבן ליגן אין דר׳ערד. ניקסאן איז ארומגעגאנגען איבער די קארידארן פון דעם ווייסן הויז און גערעדט צו די בילדער פון די פאריקע פרעזידענטן. הענרי קיסינדזשער האט אזש אנגעקלונגען אין „פענטאגאן‟ און געזאגט: „דער פרעזידענט איז חסר־דעה. אז ער וועט פאדערן מע זאל אראפווארפן א באמבע, זאל מען עס נישט טאן.‟
אין אוואל־קאבינעט האט אנגעהויבן שמעקן מיט פולווער. דאס האט דער שטן גערייכערט זיין ציגאר און געדרייט מיטן עק.
„נו, דיקי, בחור מיינער, עס איז צייט צו באצאלן.‟
„וואס? וואס מיינט איר?‟
„געדענקסט נישט, דיקי? מיר האבן מיט דיר געהאט אן אפמאך.‟
„איך האב נישט קיין שום אפמאך מיט אייך נישט געמאכט. איך האב אן אפמאך מיט גאט!‟
„ניין, דיקי, בחור… דאס בין איך געווען, ניט גאט, און עס איז געווען אויף דיין אחריות צו פארשטיין דעם חילוק‟.

Share this:TwitterFacebookPrintLike this:Like Loading...

Related
 


Tagged: literaturestoryYiddish 
Post navigation


Previous Post
זאלן די יארן לויפן 

Next Post
וויניצע — „ירושלים ד׳פאדאליע‟ 



