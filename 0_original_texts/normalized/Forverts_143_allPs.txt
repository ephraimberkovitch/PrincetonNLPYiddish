 הרב משה טענדלער, א מומחה אין הלכה און מעדיצינישער עטיק, איז דינסטיק, שמיני־עצרת, געשטארבן אין עלטער פון 95 יאר. 
 הרב טענדלער איז געווען סיי א ראש־ישיבה ביים רבנים־סעמינאר פון ישיבה־אוניווערסיטעט, סיי א ביאלאגיע־פראפעסאר און דער הויפט פונעם ביאלאגיע־אפטייל פון דער אינסטיטוציע. ער איז אויך געווען דער רב פון דער שיל, „קאמיוניטי סינאגאג‟, אין מאנסי, ניו־יארק. 
 במשך פון די יארן האט טענדלער ארויסגעגעבן א צאל פסקן וועגן מעדיצינישע ענינים, און איז צום בעסטן באקאנט פאר זיין שטארק שטיצן דעם פרינציפ, אז ווען א מענטש איז מוח־טויט (דאס הייסט, ווען דער מוח פון א מענטש, וואס ווערט דערהאלטן ביים לעבן מיט אן אטעם־⁠מאשין, הערט אויף צו פונקציאנירן), הייסט עס, אז ער איז טאקע טויט — א פסק וואס האט ארויסגערופן אן עפנטלעכן חילוקי־דעות מיט געוויסע אנדערע רבנים וואס האבן געטענהט אז א מענטש שטארבט בלויז דעמאלט ווען זיין הארץ הערט אויף צו קלאפן. 
 ס׳איז אבער קלאר אז טענדלערס פסק, וואס ער האט ארויסגעגעבן אויפן סמך פון זיין טיפן פארשטאנד פון דער מעדיצינישער וויסנשאפט, האט געראטעוועט דאס לעבן ביי אן א שיעור פרומע יידן ווייל ס׳האט זיי דערמעגלעכט צו באקומען ארגאנען פון מוח־טויטע פאציענטן. 
 הרב טענדלער איז געבוירן געווארן אינעם איסט סייד אין מאנהעטן אין 1926 און האט פון קינדווייז אן געלערנט סיי רעליגיעזע סיי סעקולערע לימודים, אונטערן אויפזיכט פון דער מאמען, אן אדוואקאטין, און דעם טאטן, דער מנהל פון דער ישיבה אויפן נאמען פון הרב יעקב יוסף. 
 די משפחה האט געוווינט זייער נאענט צו הרב משה פיינשטיין, איינער פון די גרעסטע פוסקים פונעם 20סטן יארהונדערט. שפעטער האט הרב טענדלער חתונה געהאט מיט הרב פיינשטיינס טאכטער, שיפרה. לויטן נעקראלאג אין דער ייט״א האט דער יונגער משה זיך באקענט מיט שיפרהן אין אן עפנטלעכער ביבליאטעק, ווען זי איז צו אים צוגעקומען און געפרעגט א שאלה וועגן כעמיע. „נאך דעם האב איך אנגעהויבן גיין אפטער אין ביבליאטעק,‟ האט טענדלער באמערקט. 
 טענדלער האט באקומען א באקאלאווער פונעם ניו־יארקער אוניווערסיטעט, סמיכה פון ישיבה־אוניווערסיטעט אין 1949, און א דאקטאראט אין מיקראביאלאגיע פון קאלומביע־אוניווערסיטעט אין 1957. 
 אחוץ זיין פסק וועגן באקומען ארגאנען פון מוח־טויטע, האט הרב טענדלער אויך שטארק באטאנט די וויכטיקייט פון וואקצינען, בפרט נאכן אויסברוך פון מאזלען אין די ניו־יארקער חרדישע קרייזן אין 2018־2019. דער באשלוס נישט צו וואקצינירן די קינדער קעגן מאזלען „איז נישט קיין ענין פון רעליגיע, נאר פון עם־הארצות,‟ האט טענדלער געזאגט אין אן אינטערוויו אין 2015. 
 ער האט אויך קריטיקירט די טראדיציע פון מציצה־בפה ביי א ברית־מילה, ווען דער מוהל זויגט אויס די טראפנס בלוט ביים קינד — א זאך וואס האט נישט איין מאל דערפירט צו א הערפעס־אינפעקציע ביי די ניי־געבוירענע און זיי אפילו אומגעבראכט. טענדלער האט געטענהט אז דער מינהג איז נישט קיין דין, און וואלט מער נישט געדארפט דורכגעפירט ווערן, בפרט אז די הלכה בכלל האט, במשך פון הונדערטער יארן, אנערקענט דעם פראגרעס אין פארשטיין די היגיענע און מעדיצינישע ענינים. 
 הרב טענדלער האט פאראבלט אכט קינדער. זיין פרוי, שיפרה, איז געשטארבן אין 2007. 
