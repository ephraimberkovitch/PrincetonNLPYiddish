
 דעם 13 טן יולי ווערט 09 יאר זינט ס׳איז געבוירן געווארן דער ביראבידזשאנער שרייבער און זשורנאליסט ראמאן שויכעט. איינע פון די וויכטיקסטע ווערק אין זיין לעבן איז געווען דער ראמאן ״כוזרים״, אנגעשריבן אינעם זשאנער פון היסטארישער אוואנטורע. וועגן אט דער ניט־פארענדיקטער שאפונג דערציילט דער ליטעראטור־פארשער דאקטאר וועלוול טשערנין (ישראל) 
 ראמאן (ראובן) שויכעט איז בלי־ספק געווען דער לעצטער ביראבידזשאנער שריפטשטעלער,פאר וועלכן יידיש איז געווען דאס מאמע־לשון אינעם פולן זין פון דעם דאזיקן אויסדרוק. ער איז געבוירן געווארן אין 1391 אין דער אלטער יידישער לאנדווירטשאפטלעכער קאלאניע (געגרינדעט אין 7081 דורך איבערוואנדערער פון ווייסרוסלאנד) יעפינגאר (יפה נהר, איצט — פליושטשייעווקע אינעם באשטאנער ראיאן פון דער ניקאלייעווער געגנט) אויפן דרום פון אוקראינע. די קאלאניע איז דעמאלט געווען אין באשטאנד פונעם קאלינינדארפער יידישן נאציאנאלן ראיאן. אין 1491 איז דער קומענדיקער שרייבער געווען אין עוואקוציע אין קאזאכסטאן. נאך דער מלחמה האט ער זיך אומגעקערט מיט זיין משפחה אין יעפענגאר, אבער דאס רוב זיינע יידישע שכנים זיינען אומגעבראכט געווארן בעת דער נאציסטישער אקופאציע און א סך אוקראינישע שכנים האבן באגעגנט די לעבן געבליבענע יידן פיינטלעך. צוליב דעם האט די משפחה שויכעט זיך איבערגעצויגן אין 8491 אין דער יידישער אויטאנאמער געגנט און זיך באזעצט אינעם דארף פוזינא פונעם אקטיאבערישן ראיאן. דא האט ראמאן פארענדיקט א זיבן־יאריקע שול, דערנאך געארבעט אלס טראקטאריסט. פון פוזינא איז ער אוועק אין ארמיי. נאך דער דעמאביליזאציע האט ראמאן שויכעט זיך באזעצט אין דער שטאט ביראבידזשאן, אבער נאך א לענגערע צייט איז ער געבליבן פארבונדן מיט דארפס־ארבעט. 
 זיינע פובליקאציעס האבן זיך באוויזן אין די געגנטלעכע צייטונגען אין 3691. דערביי האט ראמאן שויכעט געשריבן אויף רוסיש קינסטלערישע פראזע און אויף יידיש — פארצייכענונגען פאר ״ביראבידזשאנער שטערן״. זיין קינסטלערישע פראזע איז געווען איבערהויפט פארבונדן מיטן דארפס־לעבן, און אויך אין ״ביראבידזשאנער שטערן״ איז ער געווארן דער פארוואלטער פונעם לאנדווירטשאפט־אפטייל. צווישן ראמאן שויכעטס ווערק איז כדאי אין דער ערשטער ריי דערמאנען די ארויסגעגעבענע אין בוך־פארם גרעסערע דערציילונגען ״היימישע ערד״ (8791) און ״ערדארבעטער״ (2891), ווי אויך דעם ראמאן ״די צייט פון טרויער און די צייט פון נחמה״ (6891). 
 בלויז די סאמע נאענטע צו ראמאן שויכעטן מענטשן האבן געוווסט, אז במשך פון אלע 08ער יארן האט ער געארבעט איבער א היסטארישן ראמאן אונטערן נאמען ״כוזרים״. ראמאן שויכעט האט געשריבן דעם ראמאן אויף רוסיש, ווי מע פלעגט דעמאלט זאגן, ״אין טיש אריין״, פראקטיש אן א האפענונג אים ארויסצוגעבן. בלויז אין 0991, ווען גארבאטשאווס ״פערעסטראיקע״ האט געלאזט זיך צו פילן אויך אין דער יידישער אויטאנאמער געגנט, האט דער שרייבער פארעפנטלעכט דעם ערשטן טייל פון אט דעם ראמאן, וואס ער האט אליין איבערגעזעצט אין יידיש. מע קען זיין זיך משער, אז קיין פראקטישע מעגלעכקייט פארעפנטלעכן זיין ווערק אויף רוסיש האט ראמאן שויכעט נאך אלץ ניט געזען. 
 דעם 71טן מערץ 0991 איז אין ״ביראבידזשאנער שטערן״ פארעפנטלעכט געווארן דער ערשטער אויסצוג פונעם ראמאן ״כוזרים״. (דא דארף מען באמערקן, אז דער שרײַבער האָט ניט געקענט לשון־קודש. דערפאר איז זײַן ראָמאַן אין דער סאָוועטישער אָרטאָגראַפֿיע, וואָס איז דעמאָלט אָנגענומען געווען אין ״ביראָבידזשאַנער שטערן״, אנגערופן ״קויזרימ״ און ניט ״קוזאַרימ״, ווי עס האָט געדאַרפֿט זײַן.) די פובליקאציע האט זיך געעפנט מיטן אריינפיר־ווארט ״פונעם אויטאר״, אין וועלכן דער שרייבער האט פארמולירט דעם תוך פון זיין ווערק: 
 ״די הויפט־אויפגאבע, צו וועלכער איך האב געשטרעבט, איז באווייזן יענעם צייט־אפשניט פון דער כוזרישער געשיכטע (פארשטייט זיך, ווי איך שטעל זיך דאס פאר), בעת וועלכער דער פירשט בולאן האט אנגענומען דעם יידישן גלויבן״. 
 אויף אזא אופן איז דער הויפט־העלד פונעם ניט־פארענדיקטן ראמאן דער האלב־לעגענדארער כוזרישער פירשט בולאן, וועלכער האט באשלאסן זיך יידישן און איז געווארן דער גרינדער פון דער דינאסטיע פון יידישע כוזרישע מלכים. אין באדינגונגען, ווען דאס יידישע פאלק האט זיך געפונען שוין במשך פון יארהונדערטער אין גלות ווי א דיסקרימינירטע רעליגיעזע מינדערהייט, האט עס פארשאפן א קאלאסאלן איינדרוק אויף יידן פון אלע קהילות, אין וועלכע עס איז דערגאנגען די בשורה וועגן דעם. עס זיינען זייער אנשוילעך אין דעם זין די שורות פון דער איגרת פון חסדאי אבן שפרוט (019 – 079), דעם יידישן מקורב פונעם קארדאווער כאליף, צום כוזרישן מלך יוסף: 
 ״האמת אם יש מקום שיש ניר וממלכת לגלות ישראל ואין רודים בהם ולא מושלים עליהם? ואילו ידעתי כי נכון הדבר, הייתי מואס בכבודי ועוזב גדולתי ונוטש משפחתי והייתי הולך מהר אל גבעה בים וביבשה עד בואי אל המקום אשר אדוני המלך חונה שם לראות גדולתו וכבוד מעלתו״. 
 פונעם 71טן מערץ ביזן 82טן יולי 0991 איז אין ״ביראבידזשאנער שטערן״ פארעפנטלעכט געווארן אין המשכים דער ערשטער טייל פונעם ראמאן ״כוזרים״ (בסך־הכל 92 פובליקאציעס). מיט עטלעכע חדשים שפעטער איז ״ביראבידזשאנער שטערן״ געווארן א צוויי־שפראכיקע צייטונג. דאס הייסט, אז ביי ראמאן שויכעטן האט זיך כלומרשט באוויזן א רעאלע מעגלעכקייט פארעפנטלעכן זיין ראמאן אין המשכים אויף דער שפראך פונעם אריגינאל, דהיינו אויף רוסיש. אבער דער שרייבער האט עס ניט געטאן, הגם ער האט פארגעזעצט ארבעטן אין ״ביראבידזשאנער שטערן״ בוכשטעבלעך ביזן לעצטן טאג פון זיין לעבן. אינעם אינטערוויו דער צייטונג ״תרבות״ אין 2991 האט דער שריפטשטעלער געזאגט, אז ער זעצט איבער אין יידיש דאס צווייטע בוך פונעם ראמאן ״כוזרים״, אבער קיין שום צוגאבלעכע אויסצוגן זיינען ניט פארעפנטלעכט געווארן — ניט אויף רוסיש, נישט אויף יידיש\. אבער 
 ראמאן שויכעט איז ניפטר געווארן אין 3991, ניט פארענדיקט זיין ארבעט איבערן ראמאן ״כוזרים״. אויפן סמך פון די פארעפנטלעכטע אויף יידיש אויסצוגן, ווי אויך פון דעם, וואס עס האט מיר דערציילט דער געוועזענער רעדאקטאר פון ״ביראבידזשאנער שטערן״ לעאניד שקאלניק ז״ל (אין ישראל האט ער געארבעט צוזאמען מיט מיר אין די 09ער יארן אין רעדאקציע פון דער תל־אביבער רוסישער צייטונג ״נאוואסטי נעדיעלי״), וועלכער האט געלייענט דעם כתב־יד פונעם ניט־פארענדיקטן ראמאן אויף רוסיש, קען מען טענהן, אז דאס ווערק האט זיך געלייענט, ווי מע זאגט, ״אויף איין אטעם״. 
 עס ווארפט זיך גלייך אין די אויגן דער פאקט, וואס ראמאן שויכעט באהאלט ניט זיין סימפאטיע צו די כוזרים און, גלייך ווי חסדאי אבן שפרוט, אפילו אידענטיפיצירט זיך מיט זיי. אין די באשריבענע דורך אים העלדנטאטן פון כוזרישע קריגער זעט ער א יסוד פאר דער יידישער נאציאנאלער ווירדע. נאך מער, אין זיין סימפאטיע צו די כוזרים שטעלט זיך דער יידישער שרייבער אין א געוויסער מאס קעגן דעם רוסישן נאציאנאלן נאראטיוו, אין די ראמען פון וועלכן ווערן די כוזרים טראדיציאנעל פארגעשטעלט ווי פארביסענע שונאים. פונקט ווי יעדערער אינטעליגענט, וואס איז אויסגעוואקסן אין רוסלאנד און געקראגן א רוסישע בילדונג, האט ראמאן שויכעט פשוט ניט געקאנט נישט קענען פושקינס בארימטע שורות: 
 Как ныне сбирается вещий Олег 
 Отмстить неразумным хазарам. 
 Их села и нивы за буйный набег 
 Обрек он мечам и пожарам. 
 ווי הײַנט קלײַבט זיך אָלעג דער חוזה // נוקם זײַן אין אומזיניקע כוזרים. // זייערע דערפֿער און פֿעלדער פֿאַר אַ ווילדן אנפאל // האָט ער פֿאַראורטיילט אויף שווערדן און שרפֿות. 
 עטוואס אפטרעטנדיק אין א זייט, קען מען דערמאנען וועגן דעם, אז שלום־עליכם האט ניט צופעליק אריינגעלייגט דווקא די דאזיקע שורות אין מויל פונעם יידישן גימנאזיסט סיאמקע, איינעם פון די פערסאנאזשן פון זיין פיעסע ״שווער צו זיין א ייד״. דער קלאסיקער האט בלי־ספק אונטערגעשטראכן אויף אזא אופן דעם טראגיקאמישן אספעקט פונעם סוזשעט — א יידיש יינגל, וואס דעקלאמירט מיט פאטאס און פלייסיקייט די פאעטישע שורות וועגן דעם, ווי א רוסישער פירשט האט ״נוקם געווען״ אין זיינע, דעם יינגלס ״אומזיניקע״ ברידער לויטן גלויבן — די כוזרים. 
 פונקט ווי שלום־עליכם, האט ראמאן שויכעט, אוודאי פארשטאנען, אז די סאלידאריזאציע מיט די כוזרים קען אויפגענומען ווערן ווי א כמעט אומבאהאלטענער ארויסרוף, וואס ווערט געווארפן אין פנים אריין דעם רוסישן נאציאנאליזם. אבער פון דער אנדערער זייט האט יענער פאקט, וואס כוזריע האט זיך געפונען אויפן שטח, וואס איז געווארן מיט יארהונדערטער שפעטער א טייל פון דער טעריטאריע פונעם ראטנפארבאנד, געקאנט דינען ווי א יסוד צו באשטעטיקן די אוראלטקייט פון דער יידישער געשיכטע אין רוסלאנד. דערביי איז ניט געווען קיין שום נויטווענדיקייט זיך ווענדן צו ארץ־ישראל ביים זוכן די ווארצלען פון די רוסלענדישע יידן. דאס אונטערשטרייכן דעם פאקט, וואס די אבות פון די רוסלענדישע יידן האבן געשטאמט פון דארטן, האט זיי פארגעשטעלט ווי ״פרעמדע״, ״ניט־היגע״. נאך מער, דאס אונטערשטרייכן די היסטארישע פארבינדונג פון די סאוועטישע יידן מיט ארץ־ישראל האט געקאנט אויסגעטייטשט ווערן אלס ״ציוניזם״, און צום ציוניזם האט מען אין די 08ער יארן (און אויך אין 0991) אינעם ראטנפארבאנד נאך אלץ זיך באצויגן אויסשליסלעך נעגאטיוו. 
 דאס אויסבויען א היסטארישן נאראטיוו פון די סאוועטישע יידן אויף דער געשיכטע פון כוזריע האט דערמעגלעכט אויסמיידן פארווורפן אין ״ניט־דאיקייט״ און אין ״ציוניזם״, הגם עס האט ניט געקאנט נישט רייצן רוסישע נאציאנאליסטן. פארט אויפן ראנד פון די 08ער און די 09ער יארן, אין סאמע ברען פון יענץ, וואס וועט שפעטער אנגערופן ווערן ״סוווערעניטעטן־פאראד״, האבן די רוסישע נאציאנאליסטן געהאט א סך ערנסטערע סיבות אויפגערייצט צו ווערן. 
 אזוי אדער אנדערש איז דער ניט־פארענדיקטער ראמאן פונעם ביראבידזשאנער שרייבער געווארן אין זכות פון זיין טעמאטיק גופא אן אוניקאלע דערשיינונג אין דער יידישער ליטעראטור. אין אים זיינען געקומען צום אויסדרוק די יידישע נאציאנאלע ווירדע, די שטרעבונג צו אן אומאפהענגיקן היסטארישן קיום פונעם יידישן פאלק. אבער אט די נאציאנאלע ווירדע און אט די שטרעבונג צו אן אומאפהענגיקן היסטארישן קיום האבן זיך אנגעשפארט אויף פאקטן פון דער געשיכטע פון מיטלאטערלעכן רוס און ניט פונעם מיטעלן מיזרח. 


 
 וועלוול טשערנין 