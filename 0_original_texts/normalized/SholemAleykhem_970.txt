 
 מאטל פייסי דעם חזנס: 1\. 6: א שמאלץ־גרוב 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א שמאלץ־גרוב
――――――
  
― א. ―
    
דאס איינציקע שטיקל גליק, וואס האלט מיין מאמען אף די פיס,
איז דאס, וואס מיין ברודער אליהו איז, דאנקען גאט, גוט. ער האט זיך
אריינגעכאפט אין א שמאלץ־גרוב. אזוי זאגט די מאמע מיינע, און פאר
גרויס נחת כאפט זי א וויש די אויגן, ווי איר שטייגער איז. זי האט
אים שוין פארזארגט, זאגט זי, אף אייביק. איר שנור, זאגט זי, איז אפילו
נישט קיין איי־איי־איי (איך מיין אויך אזוי!). האט אים אבער גאט צוגעשיקט דערפאר א רייכן שווער. ער איז א בעקער. יונה רופט מען אים,
יונה דער בעקער. דאס הייסט, ער אליין באקט נישט. באקן באקן אנדערע. ער קויפט נאר מעל און פארקויפט ברויט. פסח באקט ער מצות
פאר דער גאנצער שטאט. ער איז צו בעקעריי א ברען, און דערצו איז ער
א בייזער ייד ― סכנות. איך מעג זאגן, אז ער איז א רוצח. ער האט
מיך איינמאל געכאפט, בשעת איך בין געווען צוגאסט בא מיין ברודער
אליהו און האב מיך מכבד געווען מיט אן אייער־בייגל. דער בייגל איז
געווען א פרישער, א ווארעמער, נאר־וואס פונעם אויוון. האט דער רוח
באדארפט אנטראגן יונה דעם בעקער. איר זאלט געווען זען זיין רציחהדיק
פנים מיט זיינע גזלעוואיע אויגן! פון דעמאלט אן גיי איך נישט מער
אהין. מיין פוס וועט שוין דארט נישט זיין מער, איך זאל וויסן גאלד!
א ייד זאל האבן א טבע אננעמען פארן קאלנער און ארויסווארפן אף
יענער זייט טיר, און נאך געבן גוטע דריי סטוסאקעס פון הינטן! איך
האב עס דערציילט דער מאמען, איז זי באלד אוועקגעלאפן אהין ― זי
האט אים געוואלט אפשפילן א חתונה, ווי אים קומט. האט אבער מיין
ברודער אליהו נישט דערלאזט. ער האט אים אפגעגעבן דעם גערעכט.
ער האט געדרונגען דער מאמען, אז ער האט דורך מיר בזיונות. אלעמאל,
ווען איך קום צו אים, עס איך, זאגט ער, בייגל. ער וועט מיר בעסער
געבן, זאגט ער, א קאפיקע און לאם איך גיין ערגעץ אנדערש זיך קויפן
א בייגל. זאגט אים די מאמע, אז ער האט אף מיר קיין קאפ רחמנות
נישט, אז עס ארט אים נישט, וואס דאס קינד איז א יתום. זאגט איר
מיין ברודער אליהו, אז מע קאן זיין א יתום און מע טאר נישט כאפן
קיין בייגל פון א פרעמדן אויוון. זאגט אים די מאמע, ער זאל ריידן
אביסל שטילער. זאגט איר מיין ברודער אליהו, אז ער וועט דווקא
שרייען הויך, בכדי אלע זאלן וויסן, אז איך בין א גנב. דאס ווארט „גנב״
קאן מיין מאמע נישט הערן. זי ווערט אלערליי פארבן און זאגט צו מיין
ברודער אליהו, ער זאל נישט פארגעסן, אן ס׳איז דא א גאט אף דער
וועלט. מיט גאט שפילט מען זיך נישט. גאט וועט נישט שווייגן. ער
איז אן אבי־יתומים. ער וועט זיך אננעמען פארן יתום. נישקשה, ער איז
א גרויסער גאט. ער קאן. אז גאט וויל, קאן יונה דער בעקער נישט פארמאגן וואס א בייגל איז ווערט!... אזוי זאגט־אפ די מאמע צו מיין
ברודער אליהו. זי נעמט מיך פאר א האנט, טוט א קלאפ מיט דער טיר,
און מיר גייען אהיים.
  
― ב. ―
    
הערט איר, אפנים, אז מיט גאט טאר מען זיך טאקע נישט שפילן!
איר וואלט וויסן וואסער א סוף יונה הער בעקער האט געהאט! איך
האב דאך אייך געזאגט, אז ער אליין באקט נישט. באקן באקן אנדערע.
עפעס צוויי יידן שווארצע מיט דריי ווייבער פרעמדע, אפגעריסענע, אפגעשליסענע, מיט רויטע ווארעמע פאטשיילעס אפן קאפ (כאטש אין
דרויסן איז א היץ ― סכנת נפשות!). האט זיך געטראפן א מעשה.
נישט איין מעשה, נאר עטלעכע מעשיות. דער עולם האט זיך געקלאגט,
אז מע געפינט אין די בולקעלעך פאדעם, און טאשמעס, און טאראקאנעס,
און שטיקלעך גלאז. איינער א קריסט האט געבראכט צו טראגן צו דעם
בעקער א גאנצן זשמוט מיט האר, שווארצע האר. פאר א קריסט האט
זיך יונה דער בעקער איבערגעשראקן. ובפרט דער קריסט האט געסטראשעט מיט פאליציי. מע האט זיך גענומען צו די בעקערס, פארגלייכן
וועמענס האר. די מאנצבילן האבן געזאגט אף די ווייבער. די ווייבער
האבן געזאגט אף די מאנצבילן. די ווייבער האבן געטענהט, אז זיי האבן
אלע געלע האר. די מאנצבילן האבן געטענהט: ווו האט איר געזען בא
מאנצבילן אזעלכע לאנגע האר? ביז די ווייבער האבן זיך צעקריגט. און
אז די ווייבער האבן זיך צעקריגט, איז מען געוואר געווארן שיינע זאכן:
איינע האט פארלוירן א זאקנבענדל אין דער חלה. איינע האט פארקנאטן
אין טייג א זאניטעצע פון א קראנקן פינגער. נאך איינע פלעגט זיך לייגן
אלע באנאכט צוקאפנס די אויפגעיוירענע חלה. זי האט געשווארן מיט
כל השבועות שבעולם, אז ס׳איז שקר וכזב. סך הכל האט זיך דאס געטראפן איין מאל, אדער, העכסטנס, צוויי מאל. זי האט נישט געהאט קיין
קישן...
    
די גאנצע שטאט האט זיך געוויגט. יונה דער בעקער האט נעבעך
געהאט דאס לויפעניש. עס האט נישט געהאלפן קיין שום רבונו־של־עולם.
מע האט נישט געוואלט נעמען זיין געבעקס אין די הענט אריין! כאטש
ווארף עס ארויס פאר די הינט! א מצווה אף אים!
  
― ג ―
    
יונה דער בעקער איז אבער א יונג מיט ביינער. ער האט צעטריבן
די בעקערס, די יידן מיט די ווייבער, און האט צוגענומען אנדערע בעקערס. שבת האט ער געלאזט אויסרופן אין אלע שילן, אז ער האט צוגענומען נייע בעקערס, און אז פון היינט אן און ווייטער גיט ער אכטונג
אליין, ס׳זאל זיין ריין און ציכטיק. ער איז ערב מיט צען רובל שטראף,
טאמער געפינט מען בא אים אין דער חלה איין האר אפילו. פון דעמאלט
אן האט ער אנגעהויבן לייזן געלט. דער עולם האט געזוכט האר בא
אים אין די געבעקס און מע האט דווקא נישט געפונען. אפילו אז מע
האט יא עפעס געפונען און מע האט אים געבראכט, האט ער ארויסגעטריבן. ער האט געזאגט, אז דאס האט מען אומיסטנע אריינגעלייגט,
בכדי צו באקומען די צען רובל שטראף. מע ווייס די מעשיות!... א
רעכטער חברה־מאן אט דער יונה דער בעקער! גאט האט אבער געוואלט
זיך אפרעכענען מיט אים, האט ער אים צוגעשיקט א נייעם אומגליק.
איינמאל אין א שיינעם פרימארגן זיינען אלע זיינע בעקערס אויפגעשטאנען, צונויפגענומען די קלומקעס און זיינען אוועק. זיי וועלן מער
נישט באקן בא אים פאר קיין געלט. סיידן ער וועט זיי העכערן דעם פרייז
אף א קערבל א וואך, און וועט זיי לאזן אף באנאכט אהיים שלאפן, און
וועט זיי נישט שלאגן מיט די הענט גלייך אין די ציין אריין. בא יונה
דעם בעקער איז אזא טבע: באלד עפעס ― גיט ער מיט די הענט אין
די ציין אריין. יונה איז געווארן אנגעצונדן. ער איז שוין א בעל־הבית
פון היפשע עטלעכע יאר, האט זיך אים נאך נישט געטראפן, אז א בעל־מלאכה זאל גאר זאגן א דעה, ווי אזוי צו שלאגן זיך! פון העכערן דעם
פרייז איז גאר נישטא וואס צו ריידן. ער קאן קריגן צען אנדערע אף
זייער ארט. א טייערע מציאה ארבעטער! קארג מענטשן שטארבן פון
הונגער? ער איז אוועק זוכן בעקערס. נישטא קיין בעקערס. קיינער וויל
נישט גיין. וואס איז די מעשה? אלע בעקערס האבן זיך געמאכט יד־אחת. זיי וועלן צו אים נישט גיין, ביז ער וועט נישט צונעמען אלע
פריעריקע בעקערס, און ביז ער וועט נישט מקיים זיין אלע דריי זאכן:
1) א קערבל א וואך. 2) באנאכט אהיים שלאפן. 3) נישט שלאגן זיך
מיט די הענט אין די ציין... שיין געווען אנצוקוקן, ווי יונה האט זיך
געקאכט, געפינעט, געקלאפט מיט די הענט אין טיש און געשאלטן זיך.
אי האב איך געהאט א נקמה! נאר דאס איז נאך גארנישט אקעגן דעם
וואס ס׳איז געווען ווייטער.
  
― ד ― 
    
א הייסער זומערטאג. נאר וואס זיינען אויפגעקומען דיניס מיט קאווענעס (ארבוזעס). דאס איז די בעסטע צייט אין יאר. שפעטער א ביסל
הייבן זיך אן די וויינענדיקע טעג. גאט זאל מיך נישט שטראפן פאר די
רייד ― איך האב פיינט די וויינענדיקע טעג. איך האב בעסער ליב, אז
ס׳איז פריילעך. און וואס קאן זיין פריילעכער פון א פולן מארק מיט
דיניס און מיט קאווענעס? אומעטום, ווו איר טוט זיך א קער, איז
אדער דיניס, אדער קאווענעס. די דיניס זיינען געל און שמעקן ווי אתרוגים.
די קאווענעס זיינען רויט (אינעווייניק), ווי פייער, און קערלעך האבן זיי
שווארצע, און די זיסקייט זייערע איז ווי א גוטער האניק. מיין מאמע
האלט נישט פון קאווענעס. זי זאגט, אז דיניס זיינען שפארעוודיקער.
אז זי קויפט, זאגט זי, א דיני, האט זי אף צוויי טעג פאר אונדז ביידן
― אף אנבייסן, אף ווארעמעס און אף וועטשערע. און א קאווענע, זאגט
זי, איז א נאשעריי: פויזשעט נאר אן א פולן בויך מיט וואסער. איך
מיין, אז זי האט א טעות. איך זאל זיין א קייסער, וואלט איך א גאנץ
יאר געגעסן קאווענע מיט ברויט. עס מאכט נישט אויס, וואס ס׳איז דא
אין זיי א סך קערלעך. א גוטע קאווענע אז מע טוט א רעכטן טרייסל,
טוען די קערלעך א פאל ארויס ― און דעמאלט עסט וויפל איר ווילט
אליין! אהא! זעט נאר, איך האב מיך אזוי פאררעדט פון די קאווענעס, אז איך האב פארגעסן פון וואס איך האב אנגעהויבן. איך האלט
בא מיין ברודער אליהוס שווער, יונה דעם בייגלבעקער. ס׳איז געקומען
אף אים א רעכטע מפלה. קיינער האט זיך אף אזעלכעס נישט געריכט.
שטעלט אייך פאר, מיר זיצן מיט מיין מאמען באם טיש און עסן ווארעמעס: דיני מיט ברויט. עפנט זיך די טיר און עס קומט אריין מיין
ברודער אליהו מיט א חומש אין האנט, דעם טאטנס חומש. נאך אים
שלעפט זיך נאך זיין ווייב ברכה. אין איין האנט האלט זי א פוטערנעם
קאלנער מיט וויידעלעך, אין דער אנדערער האנט ― א פארעווען „דורכשלאג״. איר ווייסט נישט, וואס הייסט א דורכשלאג? אזא כלי, וואס
מע זייט אפ אף דעם די לאקשן. מיין ברודער אליהו איז טויט, ווי די
וואנט. מיין שוועגערן ברכה איז רויט, ווי א העליש פייער.
    
― שוויגער, מיר זיינען געקומען צו אייך. ― זאגט מיין שווע־גערן ברכה.
    
― מאמע, מיר זיינען קוים ארויס מיטן לעבן. ― זאגט מייז ברודער אליהו.
    
און ביידע זעצן זיך אוועק וויינען, און די מאמע העלפט זיי אונטער. וואס האט זיך געטראפן? אפגעברענט געווארן? ארויסגעטריבן?
עס הייבט זיך גאר ניט אן! מיין ברודער אליהוס שווער, יונה דער
בעקער, האט זיך געשטעלט. אנגעזעצט הייסט דאס בא אונדז. זיינען
געקומען די בעלי־חובות און האבן אים אפגעשריבן פון קאפ ביז פיס.
זיי האבן צוגענומען בא אים ביז א פאדעם. אלץ וואס אין שטוב, און אפילו
די שטוב אליין אויך, נאך מיט וואסערע בזיונות! מע האט אים געבעטן מחילה, ער זאל אפרייניקן די שטוב. דאס הייסט, מע האט אים
ארויסגעווארפן, זאגט ער, אף דריי שפענדלעך.
    
― וויי איז מיר! ― זאגט די מאמע און ברעכט די הענט. ―
ווו איז אהינגעקומען זיין געלט? ער איז דאך געווען א נגיד!
    
ענטפערט איר מיין ברודער אליהו, אז, ערשטנס, איז ער גאר ניט
געווען אזא נגיד. און צווייטנס... דא מישט זיך אריין מיין שווע־גערן ברכה, אז איר טאטע איז דווקא יא געווען א נגיד. חוץ זיין
שאדן אף איר געזאגט געווארן כאטש האלב. נאר וואס דען? איר
חתונה האט אים אפגעקאסט אן אוצר! זי האט ליב ריידן פון איר
חתונה. אלע מאל, ווען זי קומט צו אונדז, הערט איר נאר פון איר
חתונה. אזא חתונה, ווי איר חתונה, איז נישט געווען, זאגט זי, אף
דער גאנצער וועלט. דאס געבעקס וואס אף איר חתונה, די געבראטנס
וואס אף איר חתונה, די טארטן מיט די לעקעכער, מיט די שטרודלען,
מיט די מלכות־ברויטלעך, מיט די איינגעמאכטסן וואס אף איר חתונה!...
דערווייל איז זי געבליבן ווי זי שטייט און גייט, מיט א פוטערן קעלנערל
און מיט א פארעווען דורכשלאג. דאס נדן, וואס איר פאטער האט צוגעזאגט, שמועסט מען נישט, אז ס׳איז פארפאלן. מיין ברודער אליהו האט
נאך געהאט רווחים: מע האט אים אפגעשריבן זיינע שבתדיקע מלבושים,
מיטן טלית, מיטן בעטגעוואנט. דעם זייגער אויך. ער איז געבליבן ווי
אפן וואסער. מיין מאמע האט איינגעלייגט די וועלט. ס׳טייטש, אזא־נאומגליק! ווער האט זיך געקאנט ריכטן? איר האבן דאך אלע מקנא
געווען אפן שידוך! אפנים, לייט האבן איר א גוט אויג געגעבן, אדער
זי אליין האט אים דעמאלט מיט איר מויל פארשאלטן?... ווי אזוי
די מעשה איז, איר האט דאס געטראפן, זאגט זי, מער פון אלעמען. א
שמאלץ־גרוב האט זיך איר פארגלוסט!
    
― די שמאלץ רינט אויס, די גרוב בלייבט איבער. זיי דערווייל
בא מיר, מיין קינד, ביז גאט וועט רחמנות האבן...
    
אזוי זאגט די מאמע און טרעט אפ דער שנור איר בעט, דאס איינציקע שטיקל מעבל, וואס בא אונדז אין שטוב.
מיין ברודער אליהוס געטראנק
  
―――
  
― א. ―
    
„פאר איין רובל ― הונדערט רובל! הונדערט רובל א מאנאט און
מער קאן פארדינען יעדער איינציקער, ווער עס וועט זיך באקענען מיטן
אינהאלט פון אונדזער בוך, וואס קאסט סך הכל איין רובל מיט פארטא.
לויפט, קויפט! סטאפט, כאפט ― איר וועט פארשפעטיקן!״
    
אט אזא מין זאך האט אויסגעלייענט ערגעץ אף די בלעטער מיין
ברודער אליהו באלד ווי ער איז אראפ פון קעסט. און אראפ פון קעסט
איז מיין ברודער אליהו נישט דערפאר, ווייל עס איז אים „אויסגעגאנגען
די יארן״. צוגעזאגט האט מען אים, אייגנטלעך, קעסט גאנצע דריי יאר,
און געהאלטן האט מען אים אפילו נישט קיין דריי פערטל יאר. עס האט
זיך מיט זיין רייכן שווער געטראפן אן אומגליק. יונה דער בעקער האט
אנגעזעצט און איז געווארן פון א נגיד א קבצן. פונוואנען דער בראך איז
געקומען ― האב איך אייך שוין דערציילט. צוויי מאל איין זאך דערצייל
איך קיינמאל נישט, סיידן מע בעט מיך. איצטיקס מאל וועט זיך נישט
העלפן קיין בעטן אויך, ווייל איך בין זייער פארנומען. איך פארדין
געלט. איך טראג ארום א געטראנק, וואס מיין ברודער אליהו מאכט אים
אליין מיט זיינע אייגענע הענט. ער האט זיך אויסגעלערנט מאכן דאס
פון א בוך, וואס קאסט סך הכל איין רובל, און פארדינען קאן מען מיט
דעם הונדערט רובל א חודש און מער. מיין ברודער אליהו, וויבאלד ער
האט איבערגעלייענט, אז ס׳איז דא אזא בוך אף דער וועלט, אזוי האט
ער באלד אוועקגעשיקט אף דער פאסט א קערבל (דאס לעצטע קערבל)
און האט אנגעזאגט דער מאמען א בשורה, זי זאל נישט זארגן מער.
 
 