 שמיני־עצרת, דינסטיק דעם 28טן סעפטעמבער איז אין דער שטאט וואשינגטאן אוועק אין דער אייביקייט די יידישע אנימאטארין און וויסנשאפטלערין, שורא (אלעקסאנדרא) ווייסמאן ז״ל נאך א לאנגן קאמף מיט ראק. זי איז געווען 59 יאר אלט. 
 צוזאמען מיט איר מאן און טאכטער איז שורא געווען זייער אקטיוו אין דער יידישער קולטור און קלעזמערוועלט און האט זיך באטייליקט אין כלערליי יידישע געשעענישן, קאנפערענצן, און פעסטיוואלן איבער דער וועלט. אין דעם קאנטעקסט האט זי פארדינט א שם פאר איר פעיקער ארבעט ווי א וועבזייטל־דיזיינערין, אנימאטארין פון קורצע יידישע פילמען, און אילוסטראטארין. 
 צווישן אירע פארשידענע פראיעקטן קען מען זען „דאס ווירטועלע שטעטל״ — דאס ערשטע וועבזייטל געווימדעט דער יידישער קולטור אויף דער אינטערנעץ פון די 1990ער יארן, וואס זי האט געשאפן צוזאמען מיט איר מאן, דעם יידישיסט און וויסנשאפטלער, יוסף ווייסמאן. אויף דעם וועבזייטל קען מען געפינען דאס בלאט „די ירושה פון מיינע באבעס״ וואס ברענגט צוזאמען יידישע ווערטלעך און אידיאמען מיט קאכרעצעפטן פון טראדיציאנעלע יידישע מאכלים וואס שורא פלעגט מאכן ביי זיך אין דער היים. 
 זי האט אויך געמאכט א ריי אנימאציע־פילמען פון יידישע לידער, צווישן אנדערע — „רייזעלע״ פון מרדכי געבירטיג; „וואס האט ליב א יידעלע״ פון ביילע שעכטער־גאטעסמאן; „טיק־טאק״ פון שיקע דריז; און „דאס נארישע מייזעלע,״ א מעשהלע פון ס. מארשאק, איבערגעזעצט אויף יידיש. זי איז אויך געווען אן אילוסטראטאר פונעם נייעם לערנבוך „אין איינעם״ , ארויסגעגעבן דורכן יידישן ביכער־צענטער אין 2020. אין ס׳רוב פון די פראעקטן האט שורא צוזאמענגעארבעט בשותפות מיט איר שוואגער, דעם קינסטלער אלכסנדר ווייסמאן , און דער עיקר מיט איר טאכטער, דער יידישער פעדאגאגין אסיא ווייסמאן שולמאן. אחוץ דעם האט זי געשאפן אנימאציעס פון רוסיש־שפראכיקע לידער און וועבזייטלעך אין שייכות מיט איר ווינסשאפטלעכער ארבעט און אינטערעסן. 
 שורא איז געבוירן געווארן אין טשערנאוויץ אין 1962 (דעמאלט אינעם סאוועטן־פארבאנד, איצטער אוקראינע), די בת־יחידה פון מאקסים און פאינא יאקאבזאן. דארט האט זי זיך באקענט מיט איר צוקונפטיקן מאן, יוספן, ווען זיי זענען געווען נאר זיבן יאר אלט. זייער ליבשאפט האט זיך צעבליט נאך דעמאלט און איז נאר געוואקסן מיט דער צייט. שורא האט שטודירט אין דעם מאסקווער אינסטיטוט פון פיינער כעמישער טעכנאלאגיע (Moscow Institute of Fine Chemical Technology), ווו זי האט באקומען א מאגיסטער־דיפלאם אין כעמישער טעכנאלאגיע אין 1985 און א דאקטאראט אין פאלימער־כעמיע אין 1989. 
 אין 1991 האט די משפחה עמיגרירט אין די פאראייניקטע שטאטן און זיך באזעצט קודם אין צפון־קאראליינע און דערנאך אין בעטעזדע, מערילאנד. שורא איז שטענדיק געווען א גרויסע ליבהאבערין פון קונסט און טעאטער און ספעציעל — די היגע מוזייען און טרופעס. אין מערילאנד האט זי געארבעט מער ווי צוואנציק יאר ווי א וויסנשאפטלערין אין די נאציאנאלע אינסטיטוטן פאר געזונט (National Institutes of Health), ווו זי האט זיך ספעציאליזירט אין דער פארשונג פון דע־ען־א רעפליקאציע און אנדערע טעמעס. זי האט ארויסגעגעבן מער ווי 60 אפט־ציטירטע וויסנשאפט־ארבעטן . 
 שורא האט פאראבלט איר מאן, יוסף ווייסמאן, אירע עלטערן — מאקסים און פאינא יאקאבזאן, איר טאכטער — אסיא ווייסמאן שולמאן, איר אייניקל, צינע־חיה שולמאן און מיך, איר איידעם. מע וועט זי געדענקען איבעראל פאר איר איבערגעגעבנקייט, ברייטהארציקייט, פעסטקייט און איר שטענדיקן לעבנס־דארשט. 
 אין די קומענדיקע חדשים וועט די משפחה מעלדן א נייע איניציאטיוו לזכרון שוראן וואס וועט אונטערשטיצן דאס ווייטער שאפן יידישע אנימאציע־פילמען. 
 כבוד איר ליכטיקן אנדענק. 
