
 
 משה לעמסטער איז געבוירן געווארן אין 1946 אין מאלדאווישן דארף סטאלניטשען. אין 1949 איז געשטארבן זיין טאטע. די קינדער־יארן פארבראכט אין דארף קאסטעשט, וואס עס ליגט אויפן טייך פרוט. פון 1953 ביז 1981, חוץ די יארן ווען ער האט זיך געלערנט אין טיראספאלער פעדאגאגישן אינסטיטוט (1963 – 1968), געלעבט מיט זיין מאמען אין שטעטל יעדינעץ, צפון מאלדאוויע. נאכן לערנען געארבעט אלס לערער פון פיזיק און מאטעמאטיק אין דארף שאפרינקאן (1968 – 1973). פון 1981 געלעבט אין קעשענעוו. חתונה געהאט אין 1979, האט צוויי טעכטער. 
 אין 1989 – 1991 האט זיך געלערנט אין מאסקווע אויף די העכערע ליטערארישע קורסן ביים ליטעראטור־אינסטיטוט אויף גארקיס נאמען. אין 1999, ארבעטנדיק אין דער מאלדאווישער וויסנשאפטלעכער אקאדעמיע, פארטיידיקט א דיסערטאציע און באקומט דעם טיטל פון ״דאקטאר אין פילאלאגיע״. זיין דאקטאראט איז געווען געווידמעט אליעזר שטיינבארגס שאפונג. אין די יארן 1992 – 2000 האט לעמסטער געארבעט אין מאלדאווישן מלוכישן אוניווערסיטעט אלס לערער פון יידיש און יידישער ליטעראטור, איינצייטיק כיז ער געווען דער הויפט־רעדאקטאר פון א טעלעוויזיע־פראגראם ״אויף דער יידישער גאס״. אין 1995 – 1999 — פארזיצער פון דער קעשענעווער יידישער קולטור־געזעלשאפט. עולה געווען קיין ישראל אין 2000, וווינט אין פתח־תקווה. 
 אנגעהויבן שרייבן לידער אויף יידיש נאך אין די סטודענטישע יארן. זיין ליטערארישער לערער איז געווען דער יידישער שריפטשטעלער יחיאל שרייבמאן. אנגעהויבן זיך דרוקן אינעם זשורנאל ״סאוועטיש היימלאנד״ אין 1982. אין 1993 – 1997 — מיטגליד פון דער רעדאקציע־קאלעגיע פונעם זשורנאל ״די יידישע גאס״ (שאפערישער המשך פונעם זשורנאל ״סאוועטיש היימלאנד״). אין 1996 האט דער ישראלדיקער שרייבער אברהם קארפינאוויטש ארויסגעגעבן אין תל־אביב זיין זאמלונג לידער ״א יידישער רעגן״. מיט א יאר שפעטער גייט אט דאס בוך ארויס אין קעשענעוו אויף רוסיש — ״יעוורייסקי דאזשד״, איבערגעזעצט דורכן רוסישן דיכטער רודאלף אלשעווסקי. אין 1999 דערשיינט לעמסטערס וויסנשאפטלעכע מאנאגראפיע אויף רוסיש, וועגן א. שטיינבארגס שאפונג. דרוקט זיך אין פארשיידענע יידיש־אויסגאבעס. לעמסטערס לידער האט מען איבערגעזעצט אויף רוסיש, רומעניש, דייטש, ענגליש, פראנצייזיש. עס זיינען ארויס עטלעכע זאמלונגען לידער – איבערזעצונגען אויף רוסיש און רומעניש. אין 2008 איז דערשינען אין תל־אביב זיין זאמלונג געקליבענע לידער און פאעמעס ״אמאל בראשית״. האט באקומען עטלעכע ליטערארישע פרייזן פונעם פאראיין פון יידישע שרייבער און זשורנאליסטן אין ישראל. אין 2021 האט באקומען די פרייז פון דער נאציאנאלער אינסטאנץ פאר יידישער קולטור אין ישראל. 
 
 דאס ערשטע ווארט 
 
 ניין חדשים ביי דער מאמען אין בויך 
 אן א טראפן, אן א קאפעלע וויין! 
 גענוג! פון בויך איך גנבע זיך ארויס! 
 אן געוויין, אן קוויטשעריי. 
 
 די מאמע שלאפט. ביים זייט א לעמפל. 
 איך אייל צום שאפקעלע און דארט, 
 דאנקען גאט, 
 וויין א פלעשל אויף צו לעשן 
 מיין ניין־חדשימדיקן דארשט. 
 
 איך טרינק דעם וויין מיט קליינע שלונגען, 
 דאס פלעשל כ׳האלט ווי א קלארנעט. 
 דעם טאטנס גענען זאגן אונטער – 
 דער וויין איז, זיכער, – קאבערנע. 
 
 אלץ זינגט אין מיר ס׳איז א מחיה… 
 ס׳וואכט אויף די מאמע פונעם שלאף. 
 – לחיים, זאג איך איר, – לחיים! 
 איך בין דיין זון! איך בין שוין דא־א־א! 
 
 די מאמע ענטפערט: משה, טייערער, 
 וואס זשע וועט שוין שפעטער זיין? 
 דאס ערשטע ווארט דיינס איז – לחיים! 
 – מאמע, ניין חדשים, דאך, אן וויין!… 
 
 ס׳האט זיך צעלאכט די מאמע יונגע: 
 – קום זייגן מילך, מיין קאוואלער… 
 דעם טאטנס גענען זאגן אונטער – 
 מילך איז פארט ניט קאבערנע. 
 
 ס׳איז גוט צו זיין א רעגן 
 
 איך בין נעכטן א גאנצן טאג געווען א רעגן. 
 כ׳מעג דאך כאטש איין מאל אין לעבן 
 זיין א געוויינטלעכער, פשוטער רעגן! 
 צי אפילו א שניי, 
 צי א פרייקער, 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; טוייקער, 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; זוניקער מארגן! 
 
 אבער נעכטן… 
 אך, ווי גוט איז צו ווערן א רעגן! 
 אנהייבן זיך פון עטלעכע פיצעלעך שפריצן 
 און דערנאך ווי אין פויקן 
 קלאפן אין בלעכענע דעכער, 
 אין שטיינער, 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; אין שוועלן, 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; אין שויבן, 
 
 רינען און ריזלען פון רינוועס 
 אין פארשיידענע, ליידיקע כלים… 
 
 אך, ווי גוט איז צו ווערן א רעגן! 
 מיטן קאפ קוטשעראווע צו שווימען אין הימלען, 
 לויפן מיט הונדערטער בארוועסע פיס 
 אהין ווו עס דאוונען פון לאנג שוין 
 די גרעזלעך, 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; די שטענגלעך, 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; די זאנגען. 
 
 אהין – אין די לאנקעס און פעלדער טראגן 
 די ווארעמע, לויטערע טראפנס. 
 זיך גיסן און וויסן, 
 אז אלע געוויקסן, 
 אז אלע פלאנצן 
 וועלן דערנאך זיך צעבליען, 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; צעשמעקן, 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; צעגלאנצן… 
 
 אך, ווי גוט איז צו ווערן א רעגן! 
 
 
 דער מאמעס ווארעמקייט 
 
 מיין מאמע פלעגט אפט מאל וועלן 
 איר ווארעמקייט אנטאן אויף מיר ווי א טוך, 
 נאר איך בין געלאפן צו אנדערע שוועלן – 
 געפילן וואס בריען דארטן געזוכט… 
 
 זיך האבן געלאשן די ברייקע פלאמען, 
 דעם ברען פונעם בראנפן געזוכט אין די שענק… 
 פון לאנג איז ניטא שוין מיין הארציקע מאמע, 
 און די ווארעמקייט אירע, 
 וואס נאך מיר האט געבענקט. 
 
 ווען ארומיקע קעלטן נעמען דורך יעדן אבר 
 צו איר אייביקער רו צום בית־עולם איך אייל, 
 גלייך ווי דער מאמעס, דער טויט־קאלטער קבר 
 קאן ווי איר טוך מיך דערווארעמען היינט… 
 
 