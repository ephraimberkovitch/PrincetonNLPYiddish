
 לידער פון חיים סאקאלן פלעגן פון צייט צו צייט זיך באווייזן אין יידישער ליטערארישער פעריאדיק שוין פון לאנג. א פאר יארצענדליקער צוריק. אייניקע פון די דעמאלטיקע פאעטישע שורות זיינע זיינען מיר זייער געפעלן. אט, למשל: 
 ירושלים אין שניי 
 איז ווי א שמייכל פון א קינא־שטערן. 
 פארגעסן פון גוטע מאנערן, 
 פארן 
 אויטאמאבילן 
 און מאכן מיר קאליע מעטאפארן, 
 און שווארצע שאסייען ווערן 
 ענלעך אויף תפילין, 
 און פאטאפארן 
 שטייען אין מנין 
 מיט א לאמטערן. 
 אבער דאס איז געווען גאר אן אנדערער חיים סאקאל, א ירושלימער און א געגראמטער. ווי ער האט מיר אליין געזאגט: ״דעמאלט האב איך געמיינט, אז איך קען יידיש״. איצט איז דאס אלץ כמולרשט אוועק אינעם עבֿר, כלומרשט פארגעסן געווארן. חיים סאקאל האט פאר זיך געפונען א נייעם וועג, אן ארויסגאנג פונעם טעמפן ווינקל, אין וועלכן ער האט זיך, וועדליק זיינע אייגענע שורות, געפונען: 
 וווהין עמיגרירן 
 און פירן, 
 און פארן 
 פארגעסענע יארן, 
 ווו זיינען די טירן? 
 חיים סאקאל האט געפונען די טירן, וועלכע ער האט געזוכט. ער איז אוועקגעפארן פון ירושלים קיין מאסקווע (ניט איבערגעריסן דערביי זיינע פארבינדונגען מיט ירושלים) און געווארן א פאפולערער קינסטלער. א מאלער, מיין איך. יארנלאנג האב איך ניט געזען זיינע נייע לידער. עס האט זיך געדאכט, אז זיין פאעזיע איז געבליבן אין יענע ״פארגעסענע יארן״. נאר עס האט זיך ארויסגעוויזן, אז א מוזע פון פאעזיע האט ניט פארלאזט חיים סאקאלן. איך מיין, אז דאס איז די מוזע פון דער עפישער פאעזיע – קאליאפע. עס האבן זיך באוויזן נייע חיים סאקאלס לידער, און איך האב זיי מיט פארגעניגן איינגעשלאסן אין א ספעציעלן, געווידמעטן דער היינטצייטיקער יידישער דיכטונג נומער פונעם זשורנאל ״יידישלאנד״, וואס איז דערשינען אין 2019. אנדערע מיטגלידער פון אונדזער רעדאקציע־קאלעגיע האבן אויך געקליבן נחת פון דעם פאקט, וואס חיים סאקאל האט זיך אומגעקערט צום לידער־שרייבן. 
 די מעשה איז אבער, אז דאס זיינען גאר אנדערע לידער. חיים סאקאל אליין האט אין א געשפרעך מיט מיר אנגערופן זיי ״פאעטישע אביעקטן״. דאס זיינען לידער פון א קינסטלער א מאלער. ניט צופעליק איז יענע, די ערשטע נאך א לאנגן איבערייס פובליקאציע פון זיינע לידער אין ״יידישלאנד״ באגלייט געווען מיט זיינע געמעלן. 
 און צום שלוס – וועגן חיים סאקאלס שפראך. טראץ דעם, וואס ער טענהט, ווי איך האב שוין פריער אפגעמערקט, אז איצט פארשטייט ער, אז ער ״קען ניט יידיש״ (מע קאן זיך פארשטעלן, אז די סביבה, אין וועלכער ער געפינט זיך אין די לעצטע יארן, איז ניט גינסטיק פארן אפהיטן די יידישע שפראך), בין איך געקומען צום אויספיר, אז חיים סאקאל האט אויך אין דעם הינזיכט געפונען זיין אייגענע טיר. יידיש האט זיך פארוואנדלט אין א טיף פערזענלעכן אינסטרומענט פון זיין ווערבאלן קינסטלערישן אויסדרוק. אזא פערזענלעכן, אז ער קלינגט אויף א לשון, וואס איז אומפארשטענדלעך פאר זיין טאגטעגלעכער סביבה. חיים סאקאל פילט יידיש און געפינט אין דעם אלטן מאמע־לשון, וואס ער האט אויסגעלערנט אינעם העברעישן אוניווערסיטעט אין ירושלים, אלץ נייע שאטירונגען און בייטעמען. מיט א סך יארן צוריק, זענענדיק א יידישער דיכטער אן אנפאנגער, האב איך אנגעשריבן אין אן אנרטיקל, וואס האט באהאנדלט די שאפונג פון יידישע שריפטשטעלער פון מיין דור, אז יידיש ווערט נעלם פונעם טאגטעגלעכן לעבן און טרעט אפ אין דער טיף פון אונדזערע הערצער. חיים סאקאל איז יינגערער פון מיר. דער פראצעס פון אט דעם שפראך־אפטריט האט זיך למעשה געהאט פארענדיקט נאך איידער ער איז געקומען אין דער יידישער ליטעראטור. יידיש איז ניט אפגעטראטן אין דער טיף פון זיין הארדיצן. יידיש לעבט אין דער טיף פון זיין הארצן. 

 וועלוול טשערנין 
 *** 
&nbsp;

 &nbsp; 
 *** 
 וואָס האָט פֿראַנץ ראָזענצווײַג 
 געשריבן וועגן דעם יידישן זעלבסט? 
 ״דאָס לעבן פֿון אַ ייד... נעמט אים ניט אַרויס 
 פֿון זײַן זעלבסט״ 
 אינטערערסאַנט 
 אויף וועלכער שפּראַך 
 האָט ראָזענצווייג אַליין גערעדט 
 מיט זײַן אייגענעם יידישן זעלבסט? 
 מסתּמא אויף דער פֿאָטערשפּראָך 
 די שפּראַך פֿון געזעץ און פֿילאָסאָפֿיע 
 די לינגוואַ פֿראַנקאַ 
 פֿון אַלע קאַצעטן 
 וווּ אַלע מוסולמענער 
 זײַנען באַגראָבן. 
 צי האָט אַ מוסלמאַן געהאַט עפּעס זעלבסט בכלל? 
 אויב ניט איז ער געווען אַ ייד צי וואָס? 
 Muzlman , Muzlman 
 What did you die for? 
 אויף וועלכער שפּראַך איז בכלל דאָס וואָרט 
 מוסלמאַן? 
 אויף יידיש 
 צי אויף דויטש? 
 אפֿשר דאָס איז אַן אָרט 
 וווּ ביידע האָבן זיך געטראָפֿן אויף קבֿר־אָבֿות 
 צווישן פֿאַרשטיין 
 און פֿאַרגעסן 
 – איך האָב אַ סאַך, – געזאָגט די איינע 
 – איך האָב אַלצדינג, – געזאָגט די אַנדערע. 
 
 
 
 
 *** 
 לינגוויסטיש רעדנדיק 
 האָט אוישוויץ 
 געהאַט אַלע קאָמפּאָנענטן 
 פֿון יידיש: 
 דעם סעמיטישן 
 דעם סלאַווישן 
 דעם ראָמאַנישן 
 און אַוודאי דעם גערמאַנישן 
 און די דאָזיקע קאָמפּאָנענטן 
 האָבן זיך איבערגעשמעלצט צוזאַמען אין פֿײַער. 
 דער גאַנצער לאַגער איז&nbsp; דאָך געוואָרן יידיש. 
 ניט קיין יידיש פֿון שלום־עליכם 
 צי פּרץ 
 נאָר אַ באַזונדערער דיאַלעקט 
 מיט זײַן אייגענער סטרוקטור און גראַמאַטיק. 
 ווײַל וואָס איז אָרדנונג אויב ניט גראַמאַטיק? 
 און ווען 
 מע האָט פֿאַרברענט אַלע יידן און ציגײַנער 
 מע האָט דערמוטשעט אַלע פּוילישע קינדער און ווײַבער 
 און סאָוועטישע סאָלדאַטן 
 מע האָט דערשאָסן און געהאנגען 
 אַלע איטאַליענישע פּאַרטיזאַנער 
 און פֿראַנצויזישע רעזיסטאַנס־קעמפֿער 
 וואָס איז געבליבן? 
 געבליבן דויטש 
 נור ניט די דויטשע שפּראַכע 
 פֿון שיללער און געהטע 
 אָבער דער גערמאַנישער קאָמפּאָנענט 
 פֿון צעבראָכענעם יידיש 
 און די פֿאַרלוירענע קאָמפּאָנענטן 
 טוען אים נאָך אַלץ וויי. 
 דאָס איז אַ פֿאַנטאָם־ווייטיק 
 פֿון אורשפּראַך. 
 
 * * * 
 
 נישט לאַנג צוריק 
 האָב איך געלייענט אין פֿייסבוק 
 אַ דיסקוסיע 
 וועגן דעקאָלאָניזאַציע 
 פֿון דער רוסישער שפּראַך. 
 אַז מע טאָר נישט, למשל, זאָגן 
 ״נאַ אוקראַיניע״ 
 נאָר 
 ״וו אוקראַיניע״. 
 איך האָב זיך געטראַכט 
 וויאַזוי זאָל דאַן מײַן טאַטע זאָגן 
 ״איך בין געווען אין געטאָ 
 אויף אוקראַינע 
 צי אין אוקראַינע״? 
 קאָלאָניזאַציע מיינט טעריטאָריע. 
 וואָס מיינט דאַן 
 ״דעקאָלאָניזאַציע פֿון שפּראַך״? 
 אַז די שפּראַך איז עפּעס אַ טעריטאָריע? 
 דאַן מיינט דעקאָלאָניזאַציע 
 אויפֿשטאַנד 
 רעזיסטענץ 
 גרויזאַמע פּאַרטיזאַנישע מלחמה. 
 קאָלאָניזאַטאָרן וועלן רופֿן דאָס 
 טעראָר. 
 זיי וועלן באָמבארדירן שטעט 
 פֿאַרברענען דערפֿער 
 מוטשען. 
 זיי וועלן אַוועקגיין 
 אָבער עס וועט זײַן 
 בלוט 
 ווייטיק 
 פֿאַרווישונג 
 באַפֿרײַונג? 
 אָדער שפּראַך באַנעמט עפּעס אַ טעריטאָריע. 
 וווּ איז די טעריטאָריע 
 פֿון שפּראַך? 
 אפֿשר איז 
 שפּראַך אַ ווירוס 
 וואָס באַזעצט זיך אין אונדזער גוף? 
 אויב אַזוי 
 איז דעקאָלאָניזאַציע 
 אַ פֿראַגע פֿון היגיענע? 
 יידיש איז פֿון לאַנג Juden frei? 
 צי קען זײַן אַ טויטע שפּראַך 
 אין אַ לעבעדיקן גוף? 
 צי קען לעבן אַ שפּראַך 
 אין אַ גופֿה? 
 אָדער אַלע ווער ס׳ליגט 
 אין 
 אוקראַינע 
 פֿון די מלחמה־צײַטן 
 לעבן טאַקע אין דער שפּראַך? 
 אפֿשר בין איך 
 אַ קליין יינגל 
 וואָס באַהאַלט זיך נאָך אַלץ 
 אין גרוב 
 אין הונטערהויף פֿון שפּראַך 
 אָדער 
 די לעצטע קאָלאָניע? 
 דער לעצטער טרעגער? 
 
 
 &nbsp; 
 &nbsp; 
 &nbsp; 
 &nbsp; 

 &nbsp; 

&nbsp;

&nbsp;
 געמעלן – חיים סאקאל 