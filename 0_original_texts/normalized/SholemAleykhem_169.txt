<body dir=״rtl״ style=׳font־family:״Times New Roman״,Ariel,FreeSerif;׳>
<h1>דער בלוטיקער שפאס: 30: געפונען זיך דער שאדן</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
</p><p></p><p>
 דאס דרייסיקסטע קאפיטל
</p><p></p><p>
 ג ע פ ו נ ע ן  ז י ך  ד ע ר  ש א ד ן
</p><p></p><p>
שרה שאפירא איז ניט פון די מאמעס, וואס שטעלן זיך אפ אין
מיטן וועג דארט, ווו עס האנדלט זיך אינעם גליק פון זייערע
קינדער. פארלוירן די האפענונג אויף איר שוואגער פאמיליאנט, האט
זי געזוכט אנדערע וועגן, אנדערע מענטשן, און געפונען איינעם
אזעלכן, וואס אויף אים וואלט זי זיך געקאנט פארלאזן מער ווי
אויף אלעמען, אים וואלט זי געמעגט פארטרויען איר סוד, ווארעם
ער איז זייער אן ערלעכער. איין חסרון נאר, וואס ער איז שוין
צו אן ערלעכער, און וואס „צו״ ― איז איבעריק...
</p><p></p><p>
שרהס בעל־סוד איז געווען איר קווארטיראנטס חבר,
טומארקין, דער לעצטער פון די דרייצן מעדאליסטן, וואס האבן אזוי
לאנג געווארט אויף אן ענטפער פונעם מיניסטער אויף זייער
דרינגענדע טעלעגראמע, ביז מע האט זיי „אויסגעלאוועט״ איינציקווייז, ווי
די פישעלעך, און ארויסגעשיקט, מחילה, פון שטאט.
</p><p></p><p>
טומארקינען אין דאס אפגעראטן מער ווי אלעמען. ער האט
„אפגענארט פאניען״, געטאגט דארט, ווו ער האט ניט גענעכטיקט,
און גענעכטיקט דארט, ווו ער האט ניט געטאגט, ארומגעטראגן זיך
מיטן פעקל פון איין באקאנטן צום אנדערן, געשלאגן בלאט מיטן
„סטארשי דווארניק[старший дворник: אלטן סטרוזש]״, געהאנדלט מיטן „אקאלאדאטשני [околодочні: זייטיקע]״, געלעגן אין
גרעסטן פראסט און געציטערט אויף א בוידעם ― מיט איינעם ווארט,
געגאנגען אויף א שטריק און, דאנקען השם יתברך, איבערגעלעבט דעם
ווינטער, ווי עס לעבן א סך אנדערע יידן אין דער הייליקער שטאט,
הלוואי ווייטער...
</p><p></p><p>
א קאמעדיע געווען אנצוקוקן דעם דאזיקן נפש מיט די
שווארצע גרייזלעך, ווי ער האלט אין איין עמיגרירן, לויפט ארום דעם
גאנצן טאג זוכן א מקום מנוחה, א נאכטלעגער דארט, ווו עס איז
מיט א נאכט פריער געווען אן „אבלאווע״. נישט איין מאל האט ער
פארבלאנדזשעט אויך צו שאפיראס קווארטיראנט שוין שפעטלעך אין דער
נאכט, נאך א פארזאמלונג פון ציוניסטן, און זיין חבר ראבינאוויטש
איז געווען פאר אים דער מליץ־יושר.
</p><p></p><p>
וואס טוט מען מיטן שלימזל? ― האט שרה געזאגט צו איר
מאן, זיך אנגענומען אלע מאל זיין קריוודע, כאטש ער איז א
שלימזל. מע קאן דאך אים ניט ארויסווארפן אין דרויסן אין אזא
ברענענדיקן פראסט. זיי דיך שוין מטריח צום דווארניק, דוד, רוק
אים אריין דארט א קדחת אין יד אריין, לאז ער זיך ווארגן...
נאר דו איינער קאנסט האנדלען מיט פאליציע.
</p><p></p><p>
דאס לעצטע איז א מין קאמפלימענט, א כאבארל אויף
אונטערצוקויפן דוד שאפיראן, וואס ווארפט זיך און שמיצט זיך, זאגט, אז
זי וויל אנארבעטן א חתונה אין זייער „פראוואזשיטעלסטווע״.
סוף־כל־סוף גייט ער אינאיינעם מיטן קווארטיראנט צום „סטארשי
דווארניק״ און מע האנדלט אפ מיט אים שטילערהייט פאר דער
דאזיקער נאכט, און דער שלימזל בלייבט נעכטיקן ביים קווארטיראנט,
ווו שרה בעט אים אויס אויף דריי בענקלעך, ווינטשט זיי א גוטע
נאכט און אליין ליגט זי אין איינע צרות, טאמער חלילה קומט מען,
דעמאלט וועט אויסקומען, אז דוד איז געווען גערעכט...
</p><p></p><p>
― ווי איז אייך געשלאפן? ― פרעגט אים שרה אויף מארגן,
אנגיסנדיק אים א גלעזל טיי.
</p><p></p><p>
― אויסגעצייכנט! ― זאגט איר טומארקין א גרויסן ליגן,
ווארעם אחוץ, וואס די בענקלעך האבן זיך צערוקט און ער איז
געלעגן אויף משקולת אלע מינוט דורכצופאלן, איז ער גלאט ניט
געשלאפן א גאנצע נאכט, געהאלטן אין איין רעדן מיט זיין חבר
ראבינאוויטש, וואס האט אים פארמוטשעט מיט זיין שטענדיק
גריבלען זיך און גרונטעווען זיך אין יידישקייט.
</p><p></p><p>
אלע מאל, ווען די צוויי קומען זיך צונויף, איז הימל עפן זיך!
ביידע רעדן, ביידע היצן זיך. איינער טענהט: „איינס פון די
צוויי ― אדער אהער, אדער אהין. אדער טוט אלע דאס, וואס
לאפידוס האט געטאן, אדער נעמט זיך צונויף אלע, גרויס און קליין,
יונג און אלט, און באזעצט זיך אין אייער היסטארישער מדינה, אינעם
לאנד פון אייערע אבות... באווייזט, אז איר זענט א פאלק, א פאלק,
וואס וויל לעבן און קאן לעבן, א פאלק, וואס קאן טאן אויך פאר
זיך, ניט נאר פון יענעמס וועגן״...
</p><p></p><p>
― שא! גענוג, גענוג! ― שרייט אים איבער דער אנדערער.
</p><p></p><p>
ער קאן שוין מער ניט הערן, וואס ער זאגט, ווארעם ער רעדט
ניט, ווי א ייד דארף רעדן. ערשטנס, וואס פאר א „איר״? וואס
פאר א לשון „אייער לאנד״, „אייערע אבות? און צווייטנס...
</p><p></p><p>
― איר וועט אמאל אנטשוויגן ווערן, צי ניין? ― קלאפט זיי
אן די בעל־הביתטע אין דער טיר. ― א שלימזל קאן! גענוג, ער
האט אליין ניט ווו צו שלאפן, לאזט ער יענעם אויך ניט שלאפן!...
</p><p></p><p>
קיין אנדער נאמען האט ניט טומארקין ביי שרהן, אויסער
„שלימזל״. נאר ווייל ער איז באפריינדעט מיט איר קווארטיראנט
פון וועלכן טומארקין האלט אן עולם ומלואה, איז ער ביי איר
געהויכט און געקרוינט, און עס ווילט זיך איר זייער, אז ער,
טומארקין, זאל מאכן א שמועס מיט איר קווארטיראנט, א טאפ טאן
דעם דופק, וואס דענקט ער, וואס טראכט ער, וואס מיינט ער?...
געוויינטלעך, נישט גלייך, טיץ טובי דורין [מיט א מאל], נאר איידל, פיין,
הינטן ארום, ווארעם ס׳איז „אן איידעלע מאטעריע״...
</p><p></p><p>
― איר פארשטייט? זייער אן איידעלע מאטעריע!...
</p><p></p><p>
מיט א מאך מיט די אויגן און מיט א סמארע מיט דער נאז
גיט אים שרה צו פארשטיין, וואס פאר אן „איידעלע מאטעריע״
דאס איז. און כאטש טומארקין פארשטייט נאך ניט, אייגנטלעך,
פון וואס פאר א מאטעריע די פרוי שאפירא רעדט, דאך שאקלט ער
איר צו מיטן קאפ, קרייזלענדיק זיך די געקרייזלטע שווארצע
הערלעך, און שרה רוקט זיך צו נעענטער, וויל אים איינרוימען א סוד
אויפן אויער, קומט אן פון דרויסן בעטי, שטייט א וויילע און וויל
כאפן מיטן קוק, פון וואס האט דא די מאמע געשמועסט מיט
טומארקינען. דערנאך רופט זי זיך אן צו דער מוטער:
</p><p></p><p>
― מאמע, דו ווייסט? דער שאדן האט זיך אפגעזוכט.
</p><p></p><p>
― וואסער שאדן?
</p><p></p><p>
― וואלאדקע אט זיך געפונען.
</p><p></p><p>
שרה טוט זיך א האפ אויף:
</p><p></p><p>
― וואלאדקע האט זיך געפונען? דאנקען און לויבן!... ווו אין
ער געווען?
</p><p></p><p>
― ווו איז ער געווען ― ווייסט מען ניט, נאר איצט אין ער
דא, נעבן אונדזער הויף, א טויטער.
</p><p></p><p>
שרה איז אזש אפגעשפרונגען צוריק:
</p><p></p><p>
― א טויטער? וואלאדקע א טויטער?
</p><p></p><p>
― ניט נאר א טויטער, נאר א געהרגעטער.
</p><p></p><p>
שרה איז פארציטערט געווארן.
</p><p></p><p>
― א געהרגעטער? וואלאדקען האט מען געהרגעט? או־ווא!
געווען א וווילער שרץ!... ווער האט אים געהרגעט?
</p><p></p><p>
― פון וואנען זאל מען וויסן? מע האט אים געפונען א
געהרגעטן... א צעשניטענעם... א צעשטאכענעם... ווייזט אויס, מע האט
אים שוין לאנג געהרגעט, ווארעם ערטערווייז האט ער שוין
אנגעהויבן פוילן.
</p><p></p><p>
שרה האט זיך אפגעקערט אן א זייט און אויסגעשפיגן:
</p><p></p><p>
― מע זאל גאר באהיט און באווארנט ווערן! ווו האט מען
דאס אים געפונען?
</p><p></p><p>
― איך זאג דאך דיר, אט דא ניט ווייט, נעבן אונדזער הויף.
פול די גאנצע גאס מיט מענטשן. יידן און קריסטן, דאקטוירים,
פאליציע...
</p><p></p><p>
דערהערט דאס ווארט „פאליציע״, האט שרה, וואס האט שוין
געהאט גאר פארגעסן אן דעם „שלימזל״, געכאפט א קוק אויף
טומארקינען:
</p><p></p><p>
― וויי איז מיר! פאליציע?...
</p><p></p><p>
טומארקין, אויף וועלכן דאס ווארט „פאליציע״, האט געהאט
כמעט דעם אייגענעם כוח, וואס אויף שרהן, האט זיך געשטויסן,
אז שרהס שרעק איז איבער אים, טאמער פאקט מען אים, צווישן
יא און ניין, אן א פראוואזשיטעלסטווע ביי איר אין שטוב...
</p><p></p><p>
― האט קיין יסורים ניט! ― האט ער זי לאכנדיק בארויקט. ―
ערשטנס, איז דאך עס ניט ביינאכט. בייטאג איז ניט אזוי מסוכן
ווי ביינאכט. און צווייטנס, גיי איך טאקע אוועק, כא־כא ― א קשיא
אויף א מעשה?...
</p><p></p><p>
― גייט, גייט, נאר גיך און געשווינד און לאז מען אייך ניט
זען. אדער, פארקערט, דווקא פאוואלינקע און לאז מען אייך יא
זען, נאר האלט דעם קאפ ארויף, מיט שטאלץ, ווי א כשרער,
ווי א מענטש מיט א „פאלנע פראוואזשיטעלסטווע״. איר פארשטייט?...
</p><p></p><p>
― איך פארשטיי. וואס דען? איך פארשטיי ניט?
אזוי האט שרה שאפירא ארויסבאגלייט טומארקינען ביז פון אלע
טרעפ אראפ, א זאג געגעבן אים שטילערהייט ביי דער טיר, אז ער
זאל קומען מארגן, אם־ירצה־השם, נאך א מאל נעכטיקן, וועט זי
מיט אים רעדן אויג אויף אויג, ווארעם ס׳איז אן איידעלע
מאטעריע...
</p><p></p><p>
― אן איידעלע מאטעריע ― זאגט איר נאך טומארקין, אליין
ניט הערנדיק, וואס ער רעדט.
</p><p></p><p>
― זייער אן איידעלע מאטעריע!
</p><p></p><p>
― זייער אן איידעלע מאטעריע...
</p><p></p><p>
 דאס איין־און־דרייסיקסטע קאפיטל
</p><p></p><p>
  מ ש ו ג ע  ג ע וו א ר ן
</p><p></p><p>
שרה שאפירא האט זיך ניט טועה געווען דערמיט, וואס זי האט
איר שליחות ארויפגעלייגט אויף טומארקינען, אז ער זאל רעדן
מיטן קווארטיראנט, ווארעם ווער וואלט זיך דאס אונטערנעמען, ניט
זייענדיק קיין שדכן, רעדן וועגן אזא „איידעלע מאטעריע״?
</p><p></p><p>
טומארקין, ווי נאר ער האט דערהערט פון שרה שאפירא, וועגן
וואס דא האנדלט זיך, אזוי האבן די אויגן גענומען ארויסלויפן
ביי אים, ווי די מייזלעך, און יעדעס הערעלע באזונדער האט ער
גענומען גרייזלען גיך־גיך, און האט זי בארויקט, זי זאל זיין זיכער,
אז ער וועט שוין מיט אים רעדן אקוראט, אקוראט.
</p><p></p><p>
― אבער איידל, פארשטעלט! ― האט אים שרה אנגעזאגט א
מאל צוואנציק. ― און שטיל, קיינער זאל ניט הערן.
</p><p></p><p>
― פארשטעלט, פארשטעלט! ― האט ער איר צוגעגעבן, אליין
ניט הערנדיק, וואס ער רעדט. ער האט זיך שוין געריסן גיין
רעדן מיט אים טאקע באלד, די רגע. האט אים שרה אפגעהאלטן,
געגעבן אים נאך א מאל און נאך א מאל אלץ די אייגענע
אינסטרוקציעס, וואס ער זאל רעדן, און ווי אזוי ער זאל רעדן, ווארעם
ס׳איז ניט קיין שפילכל, ס׳איז אן „איידעלע מאטעריע״...
</p><p></p><p>
― אן „איידעלע מאטעריע״, ― האט איר טומארקין נאכגעזאגט
איטלעכס ווארט און דווקא הויך, אויף א קול.
</p><p></p><p>
― ששש... שרייט ניט אזוי הויך. וואס שרייט איר? מע ווערט
פון אייך ניט גליקלעך! ― שטילט אים אן שרה. ― געדענקט־זשע,
בסוד, קיין בן־אדם זאל ניט וויסן!
</p><p></p><p>
טומארקין זאגט איר נאך איטלעכס ווארט און קלייבט זיך גיין
</p>
</body>