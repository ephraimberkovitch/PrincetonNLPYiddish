 
 לכבוד יום־טוב: א פסח אין דארף 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 א.
    
לאזן ווינטן בלאזן. לאזן שטורעמס פייפן. לאז די וועלט זיך קערן.
אן אלטער דעמב, וואס שטייט מששת ימי־בראשית, וואס זיינע ווארצלען
דערגרייכן מי יודע וווהין ― וואס הערט ער ווינטן? וואס הערט ער
שטורעמס?...
  
דער אלטער דעמב ― דאס איז נישט קיין סימבאל. דאס איז א לעבעדיקער מענטש, וואס זיין נאמען איז נחמן ווערעביווקער פון ווערע־ביווקע. א ייד פון הויכן וווקס, א ברייטבייניקער, א „גבר״. די שטאט־יידן קוקן אף אים און זיינען אים מקנא, און צו גלייכער צייט מאכן זיי
פון אים חוזק: „שלום עליכם, וואס מאכט עפעס א ייד אין געזונט?״...
נחמן ווייס, אז מע לאכט פון אים און פון זיין „גדלע״, בייגט ער זיך
איין, ער זאל אויסקוקן א ביסל מער יידישלעך. נאר עס העלפט ווינציק.
צו גרויס אויסגעוואקסן.
    
אין ווערעביווקע איז נחמן ווערעביווקער אן אלטגעזעסענער. „נאש
לאכמאן״ ― אזוי הייסט ער בא די ווערעביווקער גויים, וואס האלטן אים
פאר נישט קיין שלעכטן מענטשן, פאר א בר־שכל, האבן ליב זיך דורכשמועסן מיט אים אמאל גלאט אזוי פון בעל־הבתישקייט. מע האלט זיך
מיט אים אן עצה: וואס טוט מען מיטן ברויט? ― „לאכמאן״ האט א
לוח, ווייס ער, צי ברויט וועט היינטיקס יאר זיין וואלוול, צי טייער. און
אמאל ― פון וועלט־זאכן: „לאכמאן״ פארט אין שטאט, זעט ער זיך מיט
מענטשן, ווייס ער, וואס אף דער וועלט טוט זיך...
עס איז שווער גאר פארצושטעלן זיך ווערעביווקע אן נחמן ווערע־ביווקער. נישט נאר דער טאטע זיינער, פייטל ווערעביווקער, איז געבוירן און געשטארבן אין ווערעביווקע, נאר אפילו דער זיידע, אריה
עליו־השלום, געווען א ייד א חכם און א ווערטל־זאגער, פלעגט זיך
בארימען, אז דערפאר הייסט דאס דארף ווערעביווקע, ווייל אריה ווערע־ביווקער וווינט דארטן, ווארעם איידער ווערעביווקע איז נאך געווען ווע־רעביווקע, איז ער, אריה ווערעביווקער, שוין געווען א ווערעביווקער...
אזוי פלעגט זאגן דער זיידע זיינער. אמאליקע יידן!
    
און געזאגט האט עס אריה ווערעביווקער, מיינט איר, גלאט אזוי?
אריה איז נישט געווען קיין פראסטער ייד, וואס זאל זאגן א גלייכווערטל
אן א מיין. געמיינט האט ער דאס די „גזירות״. אין זיינע צייטן זיינען
אויך געווען גזירות אף יידן. מע האט נאך דעמאלט געהאט געשמועסט,
אז מע וועט טרייבן יידן פון די דערפער. און נישט נאר געשמועסט, נאר
טאקע געטריבן. אלעמען האט מען געטריבן און ארויסגעטריבן. און דעם
אלטן אריה ווערעביווקער ― אזאס! א סברה, אז דער גובערנאטאר אליין
האט גארנישט געקאנט מאכן, ווארעם אריה ווערעביווקער האט אויסגעוויזן על־פי „זאקאן״, אז אים קאן מען פון ווערעביווקע אזוי גרינג נישט
רירן. אמאליקע יידן!
    
 ב.
  
אוודאי, אז מע האט אזא פריווילעגיע אף צו זיין אין ווערעביווקע,
א מין „זכות־אבות״, איז מען בא זיך תקיף און מע לאכט פון דער גאנצער וועלט. וואס הארט אונדזער נחמן ווערעביווקער „גזירות״? „טשערטא״? „צירקוליארן״?... וואס הארט, א שטייגער, נחמן א גוי א רשע,
קורעטשקא, מיט זיינע פיזמונות, וואס ער ברענגט אים אלע מאל פון
וואלאסט? קורעטשקא איז א גויעץ א נידעריקער מיט קורצע פינגער,
גייט אנגעטאן אין א פאדיאווקע, הויכע שטיוול, א זילבערנע קייט מיט
א זייגער ― מעשה פריץ. ער איז א שרייבער אין וואלאסט. דעריבער
ווייס ער פון אלע שווערע הערצער. דערצו לייענט קורעטשקא אלע גוטע
גאזעטן, וואס שרייבן היינט מסירות אף יידן ― פעך און שוועבל!...
קורעטשקא איז, אזוי זיך, דווקא נישקשה פון א גוי. ער איז נחמנס
א שכן און כלומרשט א גוטער־ברודער. אז קורעטשקאן טוט וויי א צאן,
גיט אים „לאכמאן״ א שווענקעכץ. אדער אז קורעטשקאס ווייב, למשל,
גייט צו קינד און דארף געלעגן ווערן, איז „לאכמאנקע״ בא איר די
הויבאם. נאר עפעס פון א צייט, דער רוח זאל אים וויסן, זינט ער האט
זיך אנגעלייענט מיט די שיינע גאזעטן, איז קורעטשקא געווארן גאר אן
אנדער גוי. „עשו האט זיך אין אים צערעדט״... אלע מאל קומט ער צום
יידן מיט א נייס: „א נייער גובערנאטאר״... „א נייער צירקולאר פונעם מיניסטער״... „א נייע „ראספאריאזשעניע״ וועגן יידן״... דעם יידן
רייסט זיך טאקע בעת מעשה אפ אין הארצן און עס ווערט אים פארקילט אינעווייניק דער מאמעס מילך, נאר א מכה דארף א גוי וויסן. און
דער ייד הערט אים אויס מיט א שמייכעלע און ווייזט אים אף דער האנט.
ווי איינער רעדט: „ווען דא וועט אויסוואקסן האר״...
    
לאזן גובערנאטארן זיך בייטן, לאזן מיניסטארן שרייבן צירקוליארן.
וואס געהער זיך עס אן מיט נחמן ווערעביווקער פון ווערעביווקע?
    
 ג.
  
לעבן לעבט נחמן ווערעביווקער אין ווערעביווקע גאנץ נישקשהדיק.
דאס הייסט, צו די פריעריקע יארן קומט דאס נישט. אוודאי אז דער זיידע
אריה האט געלעבט, איז געווען אנדערע יארן. אוי, יארן! גאנץ ווערעביווקע
איז דעמאלט, קאן מען זאגן, געווען זייערס. נישט איינע, נאר עטלעכע
פרנסות האבן זיי געהאט: א שענק, א קלייט, א מיל, א קאמער פון
תבואה. און פרנסה איז געווען, טאקע ווי מע זאגט, מיט טעלער און מיט
לעפל. דאס איז אבער אלץ געווען אמאל. היינט האבן זיך די אלע זאכן
אויסגעלאזט. אויס שענקן, אויס קלייטן, אויס קאמערן פון תבואה. גארנישט. גאלע גארנישט. פרעגט זיך א קשיה: ווי באלד אזוי, היינט וואס
זיצט א ייד אין ווערעביווקע? ― ווו זשע דען זאל ער זיצן? אין דער ערד?
אנו, לאז נאר נחמן א פרווו טאן פארקויפן די דירה ― ווערט ער שוין
אויס ווערעביווקער. ער וועט שוין הייסן דעמאלט אן איינגעבעטענער.
א פרעמדער. און אזוי איז פארט אן אייגן ווינקל. א שטוב אן אייגענע,
א דירה אף צו זיצן. און בא דער שטוב א גארטן. דאס ווייב און די
טעכטער ארבעטן אליין דעם גארטן, און אז גאט העלפט, עס איז א גערעט,
איז פאראן גרינס א גאנץ זומער און קארטאפלעס אפן גאנצן ווינטער,
ביז העט־העט נאך פסח. פון קארטאפלעס אליין קאן מען אבער נישט
לעבן. צו קארטאפלעס, זאגט מען, דארף מען האבן ברויט. און קיין ברויט
איז נישטא. נעמט מען דעם שטעקן און מע גייט זיך דורך איבערן דארף
עפעס האנדלען. און אז נחמן גייט זיך דורך איבערן דארף עפעס האנדלען, קומט ער שוין נישט אהיים מיט ליידיקע הענט. וואס גאט גיט, דאס
קויפט ער: א ביסל אייזנברעך, א טאפ הירזש, אן אלטן זאק, אניט ―
איז גאר א פעלכל. דאס פעלכל ציט מען אויס, מע לופטערט דאס דורך
און מע טראגט דאס אוועק צו אברהם־אליה דעם קירזשנער אין שטאט
אריין. און פון די אלע גליקן ― איז אדער מע פארדינט, אדער מע דערלייגט. דערויף איז מען א סוחר. „קופעץ קאק סטרעלעץ״ ― זאגט
נחמן, וואס האט ליב א גוייש ווערטל. און אברהם־אליה דער קירזשנער,
א ייד מיט אן אונטערגעבלויטער נאז און מיט שווארצע פינגער, ווי
איינגעטונקטע אין טינט, לאכט פון אים, וואס ער איז אזוי ווייט פארגרעבט געווארן אין דארף, צווישן גויים, אז אפילו א ווערטל איז בא
אים אויך א גוייש...
    
 ד.
  
יא, פארגרעבט געווארן. נחמן פילט אליין, אז וואס ווייטער ―
ווערט מען אלץ מער פארגרעבט. אוודאי, ווען זיין זיידע אריה ווערע־ביווקער, עליו־השלום, זאל אויפשטיין און א קוק טאן אף זיין אייניקל!
אי־אי־אי! דאס איז געווען א ייד! אויך א גווארדיאן, נאר א ייד פון
תורה. געקענט פרק און מחזור און תהלים אף אויסווייניק. אמאליקע
יידן! און ער, נחמן, וואס קען? עס זאל אייך צו קיין חרפה נישט זיין ―
קוים־קוים דאוונען. נאר גוט איז דאס. זיינע קינדער וועלן דאס אויך ניט
קענען... און טוט ער א קוק אף די קינדער, ווי זיי וואקסן אלע אין שטויבער אריין, הויך און ברייט, אזוי ווי ער, און „נע טשיטאטע, נע פיסאטע״,
אויך אזוי ווי ער, ― ווערט אים צען לעכער אין הארצן. און מער ווי אף
אלעמען טוט אים וויי דאס הארץ אף דעם סאמע יינגסטן, אפן מיזיניק.
פייטל הייסט ער. א נאמען נאך זיין טאטן, פייטל ווערעביווקער, עליו־
  
השלום. א געראטן קינד אט דער פייטל, מיט אלע מעלות. אפילו דער
וווקס אויך א קלענערער, אן איידעלער, מער יידישלעך. א יידיש קינד...
היינט האט דאס א קעפעלע ― א מיניסטערשן קאפ. סך־הכל איין מאל
נאר האט מען אים באוויזן אין סידור אף טשיקאוועס אן „אלף״ מיט
א „בית״, ווייס ער שוין, וועלכער איז אן „אלף״ און וועלכע איז א
„בית״. קיינמאל וועט ער אייך נישט זאגן אף אן „אלף״ ― א „בית״,
און אף א „בית״ ― אן „אלף״. וואקסט אזא גאלד אין דארף, מישטיינס
געזאגט, צווישן קעלבלעך און חזירים, שפילט זיך מיט קורעטשקאס
זונדל פעדקא, פארט מיט אים רייטנדיק אף איין שטעקן, יאגן זיך ביידע
נאך איין קאץ, גראבן ביידע איין גריבל און טוען ביידע אלצדינג, וואס
קליינע קינדער קאנען טאן. זעט נחמן, ווי זיין קינד שפילט זיך מיטן
„שרץ״, פארדריסט דאס אים, און ער טריקנט, ווי אן אונטערגעהאקטער
בוים...
    
 ה.
  
און פעדקא איז דווקא א „געראטענער שייגעץ״, א „מחיהדיק פנים
מיט א חנעוודיקער מארדע״, מיט ווייסע פלאקסענע האר, אין איינע
יארן מיט פייטלען. און איז נאך פייטלען די כפרה. און פייטל אים האט
אויך נישט פיינט. א גאנצן ווינטער ליגן די ביידע קינדער, יעדער בא זיין
טאטן אפן אויוון, ציען זיך צום פענצטער און בענקען איינס נאך דאס
אנדערע. זעלטן־זעלטן, ווען זיי האבן די זכיה צו זען זיך. נאר אט איז
אוועק דער ווינטער, דער לאנגער בייזער ווינטער. אט האט זיך אויפגעדעקט די שווארצע ערד פון איר ווייסן קאלטן שלייער. און א שיין האט
געטאן די זון. און א טריקן האט געטאן דאס ווינטל. און א גרעזל האט
זיך באוויזן. און דארטן, בארג־אראפ, דאס טייכל זשומעט. און דאס
קעלבל האט צעלאזט די נאזלעכער און נישטערט. און דער האן האט צוגעמאכט איין אייגל און שטייט א פארטראכטער. און אלץ ארום און ארום
האט אויפגעלעבט, אלץ גרינט, אלץ פרייט זיך: ס׳איז ערב פסח! ―דע־מאלט קאן מען שוין מער נישט איינהאלטן אין שטוב נישט פייטלען,
נישט פעדקאן. ביידע כאפן זיך ארויס אף גאטס וועלט, וואס האט זיך
געעפנט פאר זיי ביידן גלייך. און ביידע נעמען זיי זיך פאר די הענט און
  
מע לאזט זיך לויפן אהין, צום בארג, וואס שמייכלט צו זיי ביידן גלייך:
„קינדער, אהער!״... און מע שפרינגט אקעגן דער זון, וואס גריסט זיי
ביידן גלייך און רופט זיי ביידן צו זיך: „קינדער, אהער!״ און אז זיי
מידן זיך איין לויפנדיק, זעצן זיי זיך ביידע אוועק אף גאטס ערד, וואס
ווייס נישט קיין יידן, וואס ווייס נישט קיין גוי: „קינדער, צו מיר, צו
מיר!״...
    
 ו.
  
ביידע האבן זיי וואס צו דערציילן ― אזא לאנגן ווינטער נישט
געזען זיך. פייטל בארימט זיך פאר זיין חבר פעדקא, אז ער קען שוין
כמעט דעם גאנצן אלף־בית. און פעדקא בארימט זיך, אז ער האט א
בייטש. בארימט זיך פייטל, אז בא זיי איז היינט באנאכט פסח. בא זיי
איז שוין דא מצות אף אלע אכט טאג פסח און וויין אף ארבע כוסות.
„געדענקסט, פעדקא, פאראיארן האב איך ארויסגעטראגן א מצה?״
„מאצא?״ ― זאגט פעדקא און איבער זיין חנעוודיקער מארדע צעגיסט
זיך א ברייט שמייכעלע. א פנים, ער האט זיך דערמאנט אינעם טעם פון
דער פאראיאריקער יידישער מצה... „ביסט א בעלן, פעדקא, פארזוכן
איצט א שטיקל מצה? פרישע מצה?״ ― א שאלה א ביסל, אויב פעד־קא איז א בעלן! מע דארף נאך פרעגן? „נו, קום זשע אהין״, זאגט אים
פייטל און ווייזט אים אפן בארג, וואס גרינט צו זיי און ווינקט צו זיי:
„אהער, קינדער, אהער! ׳׳... און ביידע דראפען זיך ארויף א בארג, בלייבן
שטיין א וויילע פארכישופט, קוקן דורך די פינגער אף די שפילנדיקע שיטערע שטראלן פון דער ליבער זון און טוען זיך א ווארף ביידע אף דער
נאך פייכטלעכער ערד, וואס שמעקט שוין מיט גרינעם. און פייטל שלעפט־ארויס פון אונטערן לייבסערדאק א פרישע, א ווייסע, א קיילעכיקע מצה,
אנגעשטאכן אין דער לענג און אין דער ברייט פון ביידע זייטן מיט קליינע
לעכעלעך. און פעדקא באלעקט זיך שוין באצייטנס, נאך איידער פייטל
האט צעשפאלטן די מצה פונקט אף דער האלב און צעטיילט זיך מיט זיין
חבר. „וואס וועסטו זאגן, פעדקא, אף דער מצה?״ ― וואס זאל פעדקא
זאגן, אז ס׳איז בא אים א פול מויל מיט מצה, וואס טרעשטשעט אונטער
די ציין און צעגייט אף דער צונג, אזוי ווי שניי? נאך איין מינוט ― און
אויס מצה. „מער נישטא?״... ― טוט אים פעדקא א קוק אריין מיט די
גרויע אויגן אונטערן לייבסערדאק און באלעקט זיך, ווי א קאץ נאך פוטער.
„דו וואלסט דען געגעסן נאך?״, ― פרעגט אים פייטל תמעוואטע, קייענדיק דאס לעצטע שטיקל מצה, און קוקט אף אים שעלמיש, מיט כיטרע
שווארצע אויגלעך. א שאלה א ביסל, אויב פעדקא וואלט געגעסן נאך!
„טא ווארט א ביסל, זאגט אים פייטל, איבעראיאר וועט זיין נאך״... ביידע
צעלאכן זיך פון דער המצאה און, נישט געזאגט איינער דעם אנדערן קיין
ווארט, גלייך ווי מען האט זיך צונויפגערעדט פריער, טוען זיך ביידע א
ווארף און א קאטשע־אראפ, ווי צוויי קנוילן, גיך־גיך, בארג־אראפ.
    
 ז.
  
אף יענער זייט בארג שטעלט מען זיך אף די פיס און מע באטראכט
דאס זשומענדיקע טייכל, וואס לויפט־אפ אין א זייט, לינקס, און אליין
לאזט מען זיך רעכטס, ווייטער און ווייטער איבערן ברייטן פרייען פעלד,
וואס איז נאך נישט אומעטום גרין, נאר גיט האפענונג גאר אין גיכן גרין
צו ווערן, וואס שמעקט נאך נישט מיט גראז, נאר גיט האפענונג גאר אין
גיכן מיט גראז צו שמעקן. און זיי גייען און גייען, שוין אן ווערטער, נאר
פארטראכט און פארכישופט, איבער דער ווייכער שמעקנדיקער ערד, אונטער דער לייכטנדיקער שמייכלענדיקער זון. נישט זיי גייען, נאר זיי שווימען. און נישט זיי שווימען, נאר זיי פליען. זיי פליען גלייך מיט די פויגלען,
וואס שוועבן פאר זייערע אויגן, וואס טוקן זיך און טראגן זיך אין דער
גרינער לופט פון דער דאזיקער ליבער וועלט, וואס דער ליבער גאט האט
באשאפן פאר אלץ, וואס לעבט. שא, זיי זיינען שוין בא דער מיל. דאס
איז דאך דעם סטאראסטעס ווינטמיל. אמאל איז דא געווען נחמן ווערע־ביווקערס מיל. היינט געהערט זי צום סטאראסטע. אפאנאס הייסט ער. א
כיטרע גוי מיט אן אוירינגל, און האט שוין א סאמאוואר אין שטוב.
אפאנאס דער סטאראסטע איז א רייכער בעל־גוף. א חוץ דער מיל, האט
ער נאך א קלייט אויך. טאקע די קלייט, וואס האט געהערט אמאל צו נחמן
ווערעביווקער. מיט כיטראסט האט ער אויסגעדונגען דעם יידן, צוגענומען
בא אים די קלייט מיט דער מיל... אלע מאל, אז עס קומט אין דער צייט,
גייט זי, די מיל. נאר היינט נישט. היינט איז שטיל. נישטא קיין ווינט.
א מאדנער פאר־פסח. א פאר־פסח אן ווינטן. דעריבער שטייט זי, די
מיל. פאר אונדזערע חברים, פייטל און פעדקא, איז דאס דווקא א מעלה.
אז די מיל שטייט, קאן מען זי בעסער באטראכטן. אין א מיל איז דא
וואס צו זען. די מיל אליין איז נאך נישט אזא־נ־נאנטיק, ווי דער באלעק,
דער קלאץ, וואס איז געלייגט געווארן, מיט א רעדל באם שפיץ, אף צו
קערעווען די מיל אהין, ווו דער ווינט בלאזט. און אט אף דעם באלעק
האבן זיך די צוויי חברים אוועקגעזעצט, און ערשט דא האט זיך אנגעהויבן בא זיי א געשפרעך, איינס פון די געשפרעכן, וואס האבן נישט
קיין אנהייב און האבן נישט קיין סוף. פייטל דערציילט חידושים פון
שטאט. דער טאטע האט געהאט אנומעלטן אים מיטגענומען אין שטאט.
געווען מיט אים אין מארק, געזען קלייטן. נישט  א יי ן  קלייט, ווי בא
זיי אין ווערעביווקע, נאר א ס ך קלייטן. און נאכדעם, פארנאכט,
אזוי דערציילט פייטל, זיינען זיי געגאנגען אין שול. דער טאטע האט געהאט יארצייט נאך זיין טאטן. „נאך מיין זיידן, הייסט עס. דו פארשטייסט,
פעדקא, צי דו פארשטייסט נישט?״
    
עס קאן זיין, אז פעדקא פארשטייט, נאר ער הערט נישט. ווארעם
ער פארט אריין פלוצעם מיט א מעשה, וואס עס קלעפט זיך, ווי אן ארבעס
צו דער וואנט. פעדקא דערציילט פייטלען, ווי אזוי ער האט פאראיארן
דערזען א פויגל־נעסט אף א הויכן בוים. האט ער געוואלט ארויף, האט
ער נישט געקאנט. האט ער געוואלט דערלאנגען מיט א שטעקן, האט ער
נישט געקאנט. האט ער גענומען ווארפן שטיינדלעך, און האט אזוי לאנג
געווארפן, ביז ער האט אראפגעווארפן צוויי קליינע פארבלוטיקטע פייגעלעך.
    
― דערהרגעט? ― זאגט פייטל מיט שרעק און פארקרימט זיך.
    
― יונגיטשקע. ― פארענטפערט זיך פעדקא.
    
― אבער דערהרגעט?
    
― אן פעדערלעך, געלע פיסקעלעך, גראבע בייכעלעך.
    
― אבער דערהרגעט? דערהרגעט?...
    
 ח.
    
 ס׳איז שוין געווען נישט פרי, אז אונדזערע יונגע חברים, פייטל און
פעדקא, האבן, נאך דער זון אין הימל, זיך ארומגעקוקט, אז ס׳איז שוין
צייט צו גיין אהיים. פייטל האט שוין געהאט פארגעסן, אז היינט אף דער
נאכט איז פסח. האט ער זיך דערמאנט, אז די מאמע דארף אים נאך
אויסצוואגן דאס קעפל און אנטאן נייע הויזן. און ער האט זיך געגעבן
א כאפ־אויף, און פעדקא נאך אים, און ביידע האבן זיי זיך געלאזט מיט
דער זעלבער פרישקייט און מיט דער זעלבער פרייד צוריק אהיים. און
בכדי איינער זאל נישט קומען פריער און דער אנדערער שפעטער, האט
מען זיך, ווי אמתע חברים, גענומען פאר די הענט און מע איז געפלויגן
פייל אויסן בויגן אין דארף אריין. און אז זיי זיינען געקומען אין דארף
אריין, איז פאר זייערע אויגן ארויסגעטראטן אזא מין בילד:
    
נחמן ווערעביווקערס שטוב איז באלאגערט מיט גויים און גויעס,
שקצים און שיקסעס. קורעטשקא דער שרייבער און אפאנאס דער סטאראסטע, דער סטארשינא און דער סאטסקע און דער אוראדניק ― אלע דא.
אלע רעדן, אלע פילדערן. און נחמן מיט דער נחמנקע שטייען אין מיטן,
טענהן עפעס און מאכן מיט די הענט. נחמן האט איינגעבויגן זיך, ווישט
דעם שווייס מיט ביידע הענט. בא דער זייט שטייען די עלטערע קינדער
נחמנס, פינצטער ווי די ערד... פלוצעם בייט זיך איבער דאס גאנצע בילד.
איינער טוט א ווייז אף די צוויי יונגע חברים, און דער גאנצער עולם מיטן
שרייבער, מיטן סטארשינא, מיטן סטאראסטע, מיטן סאטסקע, מיטן אוראדניק בלייבן שטיין, ווי געליימטע. נאר איין נחמן טוט א קוק אפן עולם,
גלייכט זיך אויס מיט זיינע ברייטע גווארדיאנסקע פלייצעס: „נו???״ ―
און צעלאכט זיך. און די נחמנקע טוט א פליעסק מיט די הענט און הייבט
גאר אן צו וויינען... דער סטאראסטע מיטן סטארשינא מיטן סאטסקע
מיטן אוראדניק טרעטן ארויס און גלייך אף זיי:
    
― ווו זייט איר געווען, אזעלכע און אזעלכע?
    
― ווו מיר זיינען געווען? בא דער מיל זיינען מיר געווען.
.........................................................................................................................................................................................................................................................................................................................................................................................................
    
 ט.
    
 ביידע חברים, אי פייטל, אי פעדקא, האבן געהאט נאכדעם זייער
ערלעך אויסקומעניש. און ביידע האבן נישט פארשטאנען, פאר וואס?
    
פייטלען האט דער טאטע, ראשית חכמה, אפגעשמיסן מיט דער יארמעלקע: „א יינגעלע זאל וויסן״. וואס זאל א יינגעלע וויסן?... און,
אפנים, פאר רחמנות האט אים די מאמע צוגענומען פונעם טאטנס הענט,
אים איינגעטיילט פון איר זייט א פאר סטוסאקעס און טאקע באלד גענומען אים אויסצוואגן דאס שווארצע קעפל אף יום־טוב און האט אריינגעזעצט אים אין א פאר נייע הויזלעך ― דער איינציקער גארדעראב זיינער אף פסח ― און זי זיפצט. וואס זיפצט זי?... און נאכדעם הערט ער,
ווי די מאמע זאגט צום טאטן: „אוי, גאט זאל העלפן, מע זאל שוין איבערקומען אט דעם יום־טוב! עס זאל כאטש אפלויפן גלאט... עס וואלט
געמעגט אוועק דער פסח נאך איידער ער איז געקומען!״... און פייטלס
קאפ קאן נישט פארשטיין, פאר וואס זאל אוועק דער פסח איידער נאך
ער איז געקומען?... און פייטל ברעכט זיך דעם מוח. ער פארשטייט נישט
דעם טאטנס שמיץ. ער פארשטייט נישט דער מאמעס קלעפ. ער פארשטייט
נישט, וואס פאר א מין ערב־פסח היינט איז אף דער וועלט...
    
 י.
    
 און וויבאלד אז פייטלס יידיש קעפל פארשטייט נישט, פארשטייט
דאך שוין פעדקא אוודאי נישט, וואס דא טוט זיך. פריער האט אים דער
טאטע קורעטשקא אנגענומען פאר דער גריווע, גוט אנגעריסן אים די
ווייסע פלאקסענע האר און נאך געשענקט א פאר פאטילעטשניקעס א
פרידאטאק. די פאטילעטשניקעס האט פעדקא צוגענומען, ווי א פילאזאף:
ער איז שוין דערצו געוווינט געווארן. און ער הערט זיך צו, ווי זיין מאמע
רעדט מיט די גויעס און ווי יענע דערציילן עפעס מאדנע מעשיות. א
מעשה פון א קינד, וואס יידן האבן פארנארט צו זיך אין שטאט ערב־פסח, אפגעהאלטן אין א קעלער א טאג מיט א נאכט און געוואלט אים
נעמען צו דער ארבעט. האט מען דערהערט דאס געשריי, איז מען זיך
צונויפגעלאפן, און מע האט ארויסגעראטעוועט דאס קינד. איז שוין גע־
  
ווען בא דעם סימנים אפן לייב ― פיר שטעך אין פיר זייטן, ווי א צלם...
    
אזוי דערציילט איינע א כוואטסקע גויע מיט א ברייטן אטשיפעק און
מיט א רויט פנים. און די איבעריקע גויעס הערן זי אויס און שאקלען
מיט די פארבונדענע קעפ און צלמען זיך: „אוי, הארענקא! אוי, לי־שענקא! ׳׳... און פעדקאס קאפ קאן נישט פארנעמען, וואס קוקן אף אים
בעת מעשה די גויעס? און וואס פאר א שייכות האט די מעשה צו אים
און צו פייטלען? און פאר וואס האט אים דער טאטע קורעטשקא אנגענומען בא דער גריווע, אנגעריסן בא די ווייסע פלאקסענע האר און געשענקט א פאר פאטילעטשניקעס א פרידאטאק? עס ארט אים נישט אזוי
די גריווע, עס ארט אים נישט אזוי די פאטילעטשניקעס. דאס איז ער ניט
זשעדנע קיינמאל, ער וואלט נאר א בעלן זיין וויסן: פאר וואס עפעס
היינט אזא־נ־ארנטלעכע פארציע ― אי געטראגן פאר דער גריווע, אי געריסן בא די האר, אי פאטילעטשניקעס א פרידאטאק? פאר וואס?... פאר
וואס?...
    
 יא.
................................................................................................................................................................................................................................................................................................................................................................................................................................................................................................................................
    
 ― נו? ― הערט פייטל, ווי דער טאטע זאגט צו דער מאמע באלד
נאך פסח מיט א שיינענדיק פנים, גלייך ווי עס וואלט אים געטראפן מי־יודע וואס פאר א גליק. ― איא? דו האסט דאך איינגעלייגט די וועלט?
דו האסט דאך מורא געהאט?... א יידענע בלייבט א יידענע. אוועק אונדזער פסח און  ז יי ע ר  פסח, און גארנישט!...
    
― דאנקען גאט! ― ענטפערט אים די מאמע, און פייטל פארשטייט ווידער נישט, וואס האט די מאמע מורא געהאט?... און וואס
איז דא די גדולה, וואס דער פסח איז אוועק?... וואלט דען נישט בעסער
געווען, דער פסח זאל זיך נאך ציען און ציען?...
    
פייטל באגעגנט זיך מיט פעדקאן אין דרויסן בא זייער שטוב, קאן
ער זיך נישט איינהאלטן און גיט אים באלד איבער אלצדינג, ווי אזוי
מע האט בא זיי געדאוונט, און נאכדעם ― ווי מע האט בא זיי געגעסן.
אוי, געגעסן! און ער גיט אים איבער דעם טעם פון אלע פסחדיקע
מאכלים, וואס מע האט בא זיי געגעסן, און פון דעם זיסן וויין, וואס מע
האט בא זיי געטרונקען. און פעדקא הערט זיך צו מיט קאפ און פארקוקט צו פייטלען אונטערן לייבסערדאק. אים חלומט זיך נאך אלץ
„מאצא״... פלוצעם לאזט זיך הערן איבער דער גאנצער גאס א קוויטש
מיט א ניגון אף א סאפראן־שטימע:
    
― כוועד־קא! כוועד־קא!
    
דאס רופט די מאמע אהיים דעם קליינעם פעדקא, ער זאל גיין עסן
ווארעמעס. נאר פעדקא כאפט זיך נישט. איצט וועט מען אים שוין נישט
טראגן פאר דער גריווע! ערשטנס, זיינען זיי דאך נישט בא דער מיל.
און צווייטנס, איז שוין „נאך פסח״... נאך פסח איז נישטא וואס מורא
צו האבן פאר די יידן... ליגט ער זיך דא אין דרויסן אפן בויך מיטן
ווייסן קעפל אף די הענט, און אקעגן אים ליגט פייטל אויך אפן בויך
מיטן שווארצן קעפל אף די הענט. און דער הימל איז בלוי, און די זון
ווארעמט. און דאס ווינטל גלעט און שפילט זיך. און דאס קעלבל איז בא
דער זייט, און דער האן איז דא מיט אלע זיינע ווייבער. און ביידע
קעפלעך, דאס ווייסע מיטן שווארצן, ליגן אנגעשפארט אף די הענט, און
מע רעדט, און מע רעדט, און מע רעדט, און מע קאן זיך גארנישט
אנרעדן...
    
 יב.
    
 און נחמן ווערעביווקער איז נישטא אין דער היים. ער האט זיך
גענומען דעם שטעקן און האט זיך פון גאנץ פרי אן געלאזט גיין איבער
דעם דארף עפעס האנדלען. בא יעדן הויף שטעלט ער זיך אפ. גיט־אפ
יעדן גוי דעם גוט־מארגן, רופט אן יעדן באזונדער באם נאמען, רעדט
זיך דורך פון אלצדינג אין דער וועלט, נאר נישט פון דער פסחדיקער
מעשה... נאר נישט פון די פסחדיקע פחדים... און פארן אוועקגאנג שוין
טוט ער א טאפ אין וואגן: „געפינט זיך נישט בא דיר, גוי, עפעס א זאך,
וואס דו דארפסט נישט?״ „נישטא, לאכמאן״. „אייזנברעך, א ביסל
הירזש, אן אלטע זאך, אדער גאר א פעלכל?״ ,,האב קיין פאראיבל נישט,
לאכמאן, נישטא גארנישט. א ביטערע צייט״. „א ביטערע צייט? פארשיכורט מן־הסתם? אזא יום־טוב!״... „ווער מיר שיכורט? וואס מיר יום־טוב? א ביטערע צייט!״...
    
דער גוי זיפצט, און נחמן זיפצט אויך. און נאכדעם רעדט מען א
ביסל פון זייטיקע זאכן, אזוי עס זאל נישט אויסזען, אז ער איז געקומען
האנדלען. גייט ער אוועק פון דעם גוי צום אנדערן, צום דריטן ― ביז
ער טרעפט אן עפעס וואס, און קומט אהיים נישט מיט ליידיקע הענט.
    
און נחמן ווערעביווקער, אן אנגעלאדענער און א דערשוויצטער,
שפאנט מיט זיינע גרויסע גווארדיאנסקע פיס אהיים און קלערט איצט
נאר פון איין זאך: וויפל שטייט אים דא צו פארדינען, אדער צו דערלייגן? פון דער ערב־פסחדיקער מעשה האט ער שוין פארגעסן. פון די
פסחדיקע פחדים האט ער שוין פארגעסן. און דער שכן קורעטשקא מיט
זיינע גובערנאטארן און מיט די צירקוליארן זיינען אין דער מינוט
ארויסגעפלויגן פונעם קאפ. ער האט אים אין דער לינקער פאה! ...
    
 לאזן ווינטן בלאזן. לאזן שטורעמס פייפן. לאז די וועלט זיך קערן.
אן אלטער דעמב, וואס שטייט מששת ימי־בראשית, וואס זיינע ווארצלען דערגרייכן מי יודע וווהין ― וואס הערט ער ווינטן? וואס הערט
ער שטורעמס?...
    
 געשריבן אין יאר 1910
    
בין איך שוין ווידער אין דער היים ― אין כתרילעווקע. א שאק
 מיט יארן נישט געווען. איצט בין איך געקומען צו פארן אף פסח צו־גאסט
 צו מיינע „קליינע מענטשעלעך״.
    
דער ערשטער, וואס איז מיר געקומען אקעגן, איז געווען מנשה רב
 יחיאל דעם בעל־עגלהס זונדל, אויך א בעל־עגלה.
    
איבערגעלאזט האב איך אים א בחורעץ אן א בארד, נאר מיט א
שווארצער, עטוואס באוואקסענער גראבער ליפ. שבת און יום־טוב אין
שול פלעגן מיר, קונדייסים, אים פארשטופן אין א ווינקעלע און געבן
בוכענצעס אן א שיעור, און ער פלעגט שווייגן. איצט טראגט ער שוין א
קלאטשעוואטע בארד, ווי דער טאטע זיינער, אים צו לענגערע יאר, און א
לאנגע, מיט סמאלע אויסגעשמירטע, נאקידקע, ווי דער טאטע, אים צו
לענגערע יאר. און א בארעדעוודיקער, א רירעוודיקער און א פריילעכער
איז ער אויך, ווי דער טאטע, אים צו לאנגע יאר. זיין טאטע יחיאל, אים צו
לענגערע יאר, איז געווען ניט גלאט א בעל־עגלה, נאר א בעל־עגלה א בן־תורה, א בעל־עגלה א למדן, א בעל־עגלה מיט א פרק משניות, מיט א
מעשה, מיט א משל און מיט א מדרש. אף זייער בעל־עגלהשן לשון
ווערט דאס אנגערופן „א  ב ע ל ־ ע ג ל ה  מ י ט  כ ר יי ן״... פאר
אים האט א בעל־הבית געהאט דרך־ארץ. אים האט קיינער נישט געוואגט
זאגן „דו״, נאר „זייט זשע מוחל, רב יחיאל!״
    
איך האב געמיינט, אז דאס איז רב יחיאל דער בעל־עגלה, אים אפגעגעבן שלום און געווונדערט זיך, וואס ער איז גארנישט געעלטערט
געווארן, קיין קאפ אפילו. לאזט זיך אויס א מעשה, אז רב יחיאל איז
שוין לאנג אף יענער וועלט, אים צו לענגערע יאר, און ער איז זיין זון
מנשה, אט א יענער בחור, וואס מיט דער שווארצער, גראבער, עטוואס
 
 