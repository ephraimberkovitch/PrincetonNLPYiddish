
 &nbsp;&nbsp;&nbsp;&nbsp;&nbsp;&nbsp;&nbsp; אינעם תל־אבֿיבֿער הויז פון יידישע שרייבער און זשורנאליסטן ״בית־לייוויק״ פארגעקומען א &nbsp; פרעזענטאציע פון א ניי בוך. דאס מאל איז דאס געווען א זאמלונג דערציילונגען פון א העברעישן שרייבער אתגר קרת ״שטערונג אויפן ראנד פון דער גאלאקסיע״ (״תקלה בקצה הגלקסיה״), וואס איז נאר וואס דערשינען אין ״ה\. לייוויק־פארלאג״ אין איבערזעצונג אויף יידיש פון שלמה לערמאן און דניאל גלאי. 
 אתגר קרת (געב. אין 1967) איז איינער פון די פאפולערסטע היינטצייטיקע ישׂראלדיקע פראזאיקער, וועלכער איז באקאנט אויך אויסער די גרענעצן פון דער יידישער מלוכה. זיינע ביכער זיינען דערשינען אין איבערזעצונגען אין א ריי אויסלענדישע שפראכן, בתוכם רוסיש (ביז איצט אויף רוסיש זיינען דערשינען 5 אתגר קרתס ביכער). 
 דער ספעציפישער שפראך־סטיל אתגר קרתס פראזע, וועלכער באשטייט צווישן אנדערס אין א ברייט אויסנוצן דעם היינטצייטיקן העברעישן סלענג, איינגעשלאסן יידישע ווערטער און קאלקעס פון יידיש, וועלכע ווערן אין אים געברויכט, האט משפיע געווען אויף א גאנצן דור יונגע העברעישע פראזאיקער. אתגר קרת אליין האט אונטערגעשטראכן אין זיין רעדע אויף דער פרעזענטאציע אין ״בית־לייוויק״ אט די פארבינדונג פונעם היינטצייטיקן העברעישן סלענג און בכלל היינטצייטיקן עבֿרית מיט יידיש. ״טראץ די פילצאליקע הספדים נאך יידיש, איז עס ביז איצט לעבעדיק און מונטער. אן יידיש וואלטן ביי אונדז ( העברעיש־רעדנער ) ניט געווען קיין גאטקעס, גרעפסים, פרייערים ,נודניקים און מאכערים, שוין אפגערעדט וועגן געוואלד־קאמפיין, – האט ער געזאגט. 
 צוליב דעם האבן זיינע דערציילונגען זיך ממש געבעטן איבעגעזעצט צו ווערן אין יידיש. צום ערשטן מאל האבן אתגר קרתס דריי דערציילונגען זיך באוויזן אויף יידיש אין וועלוול טשערנינס איבערזעצונג אויף די שפאלטן פון ״ירושלימער אלמאנאך״ אין 2008. איצט האבן די יידיש־ליבהאבער באקומען א גאנץ בוך אתגר קרתס דערציילונגען אויף מאמע־לשון. 
 וו\. פיריאטינסקי 
 