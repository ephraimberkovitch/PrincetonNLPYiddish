

דער פערציקסטער געבוירן־טאג(2) 



 by באריס סאנדלער 
April 1, 2021March 31, 2021 Filed under:
ליטעראטור
פראזע 

עמיל קאלין
2א מאדנע מידקייט האט ארומגענומען חיימען אז ער האט נאר א טראכט געטאן וועגן דער לאנגער נסיעה קיין נתניה — אן אמתע אפקומעניש. ווידער איז אויפגעשווומען די ווידערשפעניקע מחשבה מכוח דינגען אן אויטא, כאטש חיים האט זיך געשוווירן נישט איין מאל, אז ער וועט זיין מער שפארעוודיק מיט געלט און נישט ארויסווארפן די צוקונפטיקע געלטער פון „ביטוח לאומי‟ אויף זאכן, וואס זענען לחלוטין נישט נייטיק. אויס באקוועמלעכקייטן!
ער האט שוין כמעט שלום געמאכט מיט דעם געדאנק, אז ער וועט מוזן פארן מיט צוויי אנגעפאקטע אויטאבוסן, אבער מ׳האט געהאט אנגעזאגט אויף דער טעלעוויזיע, אז אויף מארגן וועט זיך שטעלן א טרוקענע חמימה. דער געזונט־מיניסטעריום האט געעצהט אלטע־לייט און מענטשן, וואס ליידן אויפן הארצן (חיים האט פון לאנג באשלאסן, אז ער האט צו טאן מיטן הארץ) נישט ארויסגיין פון שטוב, אויב עס איז נישט גאנץ נייטיק. אזוי האט זיך די וואגשאל גענייגט צו דער זייט פון „דינגען אן אויטא‟.
דער געדונגענער אויטא איז נישט געווען מלא־חן אדער באקוועם. אז מע דינגט אן אויטא פאר א רייכערער, קריגט מען שטענדיק א „טאראנטע‟, אן איבערבלייבעכץ. א רייכערער האט ווייניק ברירות; ער מוז זיך באגיין מיט א רודער, פיר רעדער און א מאטאר — ווייטער גארנישט. אבי ער זאל קאנען רייכערן פראנק־און-פריי, אן דער מורא, אז ער וועט דארפן אפצאלן א שטראף. דאס שטייגט איבער אלע חסרונות\. חיים האט טאקע גערייכערט דעם גאנצן וועג. גערייכערט און גערעדט. דער ספיקער האט נישט געשוויגן אויף קיין מינוט: דער שעף האט אנגעקלונגען צוויי מאל. נאכן שעף האט אנגעקלונגען די מאמע. זי האט פארגעסן עפעס צו זאגן נעכטן. וואס האט זי אייגנטלעך פארגעסן? זי האט זיך נישט געקענט אין קיין שום פאל דערמאנען. א שאד! עס ליגט איר אויפן שפיץ־צונג. דערווייל האט זיך גערעדט וועגן זייטיקע זאכן.
דער שמועס האט זיך געצויגן לענגער ווי חיים האט געוואלט, אבער איבערשלאגן די מאמע? עס פאסט נישט. אירע ווערטער האבן זיך אנגעשטויסן אין זיין שטערן און נישט אריינגעדרונגען אין די געהירן. תיכף נאך דעם, וואס זי האט צוריקגעלייגט דאס טרייבל, האט חיימס מוח גלייך אויסגעמעקט דעם גאנצן שמועס. ער האט נישט געקענט, אין קיין שום פאל, זיך דערמאנען, וועגן וואס איז נאר אקארשט געגאנגען די רייד.
זיין גרושה האט אים אויכעט אנגעקלונגען. זי האט גערעדט צו אים קאלט און זאכלעך, ווי מע רעדט צו א פאלנעם פרעמדן. צווישן אים און א פרעמדן איז דא איין חילוק: מיט אים פרוווט זי נישט זיך אויספיינען. יא, אלץ האט אן אנהייב און א סוף, האט ער געזאגט צו זיך. אן אלטער חרדי, וואס האט, דאכט זיך, אנגענומען טאקע ערנסט דעם ענין השגחה־פרטית, איז ארויסגעשפרונגען אויפן וועג און שיער נישט געטראפן אונטער חיימס רעדער.
די גאס, ווו חיימס מאמע וווינט, איז געווען א זון־געשלאגענע, א שטויביקע און א פארשלאפענע. צוויי גרויסע קעץ, די איינציקע לעבעדיקע באשעפענישן אויפן טראטואר, זענען געשלאפן אומבאוועגלעך אונטער דעם שאטן פון א נידעריקן פלויט. אין א רגע האבן זיי זיך אויפגעכאפט פון שלאף און אנטלאפן פון אים ווי פון א שרפה.
חיים האט אנגעקלונגען אין דער טיר, אבער קיינער האט נישט געענטפערט. גוט וואס ער האט נישט פארגעסן צו ברענגען מיט זיך דעם שליסל. ער האט א דריי געטאן מיטן שליסל אינעם שלאס־לאך און די טיר האט אים אפגעטראטן דעם וועג. ער איז אריינגעגאנגען אין וווינצימער מיט א ברייטן שלום־עליכם, א שלום־עליכם, וואס איז געבליבן הענגען אין דער לופטן.
אנדריי האט נישט ארויסגעוויזן דעם מידנסטן סימן, אז ער האט באמערקט זיין קלענערן ברודער. ער איז געזעסן אן איינגעבויגענער מיט אן אויסגעשטרעקטן האלדז פארן טעלעוויזאר, געכראמטשעט בייגעלעך און נישט אפגעריסן קיין אויג פון דעם עקראן. אויף זיינע אקסלען איז געהאנגען די טיף־בלויער, פייערלעכער מונדיר פון זייער זיידן, עליו־השלום, וואס זיי האבן אים קיינמאל נישט געזען. אנדריי טראגט דעם זיידנס נאמען ווי א צווייטן, אבער זעלטן ווען האט מען אים גענוצט. מויסיי חיימאוויטש דאווידזאן איז געווען א העלד פון ראטן־פארבאנד. א יידישער אפיצער, וואס האט געקעמפט קעגן דעם דייטשישן שונא, דער „פאשיסטישער חיה‟, דעם גאנצן וועג פון כארקאוו אזש ביז בערלין.
ער האט דערלעבט, געהאט די זכיה צו זען ווי די הויפטשטאט פון דעם טויזנט־יעריקן רייך ליגן אין געהאקטע ווונדן. פון דער מלחמה איז ער אבער צוריקגעקומען א מרה־שחורהדיקער, א שווייגנדיקער, א פארשלאסענער; נאר בגוואלד וואלט מען געקאנט ארויסבאקומען פון אים א ווארט. די גאנצע געשיכטע וועגן אים פלעגט חיימס באבע, די אלמנה, דערציילן נאך א מאל און ווידער א מאל, דעם 9טן מיי, אינעם נצחון־טאג איבער די פאשיסטישע כוחות, בשעת זי האט געלייגט די קינדערלעך שלאפן.
אויך אנדריי איז געווען א שווייגער. ער האט מיט קיינעם נישט גערעדט, נאר מיט דער מאמען. די מאמע האט געטענהט, אז ער האט געירשנט די דאזיקע אייגנשאפט פונעם פארשטארבענעם זיידן, דעם העלד. קינדווייז האט חיים נישט פארשטאנען וואס איז דאס אזוינס, „ירשנען‟. צי מיינט דאס ווארט — איבערנעמען? חיים פלעגט זיך פארשטעלן דאס „ירשנען‟, ווי א פייערלעכע צערעמאניע: ער האט געקענט זען דעם פארשטארבענעם זיידע שטיין אנגעטאן אין זיין טיף־בלויען אפיצערישן מונדיר, אויף די פיס האט ער געטראגן אויסגעפוצטע, שיינענדיקע אפיצערישע שטיוול. אמאל האט ער געהאלטן אין די הענט א בוקעט בלומען, א מאל א מעדאל פארן שווייגעניש, וואס ער טיילט צו, ווי אן ערן־צייכן אדער א באלוינונג, דעם ערשטן אייניקל זיינעם, אנדרייען.
אנדריי האט געהאט א סך אנדערע „באלוינונגען‟, מאדנע גענג, וואס פלעגן אויסזען מאדנע ביי לייט. פאר יעדער „מאדנער‟ זאך האט די מאמע געהאט אן אנדער תירוץ, אויף וועלכן ס׳איז געווען אוממעגלעך מקשה צו זיין. מע האט אים געמוזט אננעמען אזוי ווי ער גייט און שטייט: אנדריי גייט נישט און רעדט נישט צו דער צייט — עס וועט אריבער ביז דער חתונה. אלע מענטשן גייען און רעדן, נישט אמת\? אנדריי פירט זיך שטארק מאדנע אויף דער גאס — די שכנים, וואס טייטלען אויף אים, זענען שמאלקעפיק און פארשטייען א קרענק. אנדריי שטאמלט און רעדט מיט צעבראכענע זאצן — אויך משה רבינו איז געווען א שטאמלער. א גרויסע מעשה! אלץ אין איינעם איז נישטא ביי קיינעם. אנדריי שטעקט נישט די נאז ארויס פון שטוב — א גוט קינד! וואס איז דען דא צו טאן אין דרויסן? אנדריי דרייט זיך ארום און רעדט צו זיך — אויך די גרויסע פילאסאפן רעדן צו זיך, אז זיי זענען פארטיפט איז די אייגענע מחשבות. אנדריי גייט נישט צו דער ארבעט, קיין שום ארבעט — די דרויסנדיקע וועלט איז שווער און אומברחמנותדיק. אנדריי האט זייער אן איידעלע נשמה, קען ער נישט דערליידן די גראביאנעס ביי דער ארבעט. לאזן זיי זיך בייסן ביי די נעזער…
די מאמע איז צוגעגאנגען צו אנדריי און אריינגעשריגן אים אין זיין גרויסן, האריקן אויער, אז פימע, דאס הייסט, חיים איז געקומען און חיים האט, פון זיין זייט, ווידער אפגעגעבן דעם גרויסן ברודער א שלום־עליכם.
דער מאמעס טעאריע, איינע פון כלערליי אנדערע צווייפלהאפטיקע טעאריעס, איז געווען אזא: אנדריי הערט נישט גוט און דעריבער טרעפט זיך, אז ער רופט זיך נישט אפ, ווען מ׳ווענדט זיך צו אים; עס זעט אויס ווי דאס, וואס עס טוט זיך ארום אים, איז אים נישט נוגע. פארשטייט זיך, אז עס איז געווען אוממעגלעך צו זאגן א ווארט וועגן דער דאזיקער טעאריע, ווי אויך וועגן די אנדערע מאמעס טעאריעס, צוליב דעם פאקט, וואס אנדריי האט קיינמאל נישט אדורכגעמאכט א געהער־אנאליז און ס׳איז בכלל א ספק, אויב ער איז מסוגל אזא אנאליז אדורכמאכן. יעדנפאלס, די מאמע האט געהאלטן, אז ער דארף עס נישט אדורכמאכן, ווייל ער נייטיקט זיך נישט אין א הער־אפאראט.
איצט האט אנדריי געמורמלט א קורצן „עליכם־שלום‟, אפשר צו זיך און אפשר צו פימען. זיינע עטוואס צוגעזשמורעטע אויגן זענען פארבליבן נאך אלץ צוגעקאוועט צום עקראן, ווו מ׳האט געקאנט זען, ווי אומענדלעכע רייען גלאנצנדיקע טאנקן פארן אויפן „רויטן פלאץ‟. סאלדאטן, אלע מיט דער זעלבער פארשטיינערטער, ערנסטער מינע, זענען געשטאנען אין די אפענע קאבינעס. זיי האבן אויסגעזען, ווי זיי וואלטן פארפרוירן געווארן סאלוטירנדיקערהייט. דער ארקעסטער פון דער רויטער ארמיי האט געשפילט א טרוימף־מארש.
קרישיקלעך פון די בייגעלעך האבן זיך אראפגעקייקלט אויף די ריזיקע אויערן פון דעם שמייכלענדיקן מיקי־מאוס, וואס האט זיך אויסגעצויגן אויף אנדרייס שטארצנדיקן בויך. חיים האט געהאט א פלוצעמדיקן פארלאנג צו פרעגן די מאמען הלמאי אנדריי, א מאן וואס איז שוין, דאכט זיך, נישט קיין יינגעלע נאר כמעט אכט און פערציק יאר אלט, איז נאך אלץ אנגעטאן איז אזא קינדיש העמדל. ער האט אבער ווויל געוווסט, אז אזעלכע ווערטער וועלן דא גאר נישט פועלן. עס איז שוין צו שפעט.
די מלחמה האט זיך פארענדיקט פון לאנג, פארענדיקט מיט א וויסטער מפלה\. חיים האט אויפגעהויבן די פושקע מיטן קלאפערגעצייג, וואס ער האט געבראכט מיט זיך, און איז געגאנגען אין טואלעט, צו זען וואס איז דער מער מיט דער וואסער־סיסטעם. דער מצב דארט איז נישט געווען קיין פויגלדיקער. אויף דער טיר האט אויסגעפעלט די קליאמקע. זי האט זיך אנגעשפארט אויף א בלויען עמער מיט פארטריקנטע קאלך־שטיקער אויפן ראנד, פול מיט וואסער, גרייט פאר יעדן איינעם וואס דארף עס אראפצווואשן וואס ס׳זאל נישט זיין. דאס שמאלע צימער איז געווען אנגעזעטיקט מיט א הארבן ריח, א געמיש פון א שארפן רייניקונג־שטאף, שוואמען און פייכטקייט.
דער קאסטן איבערן בית־הכיסא איז געווען געל פאר אלטקייט און שטויביק. די מאמע איז דאך ערשט געווארן פינף און זיבעציק יאר אלט, און דאכט זיך, אז אלע אירע חושים זענען געווארן שוואכער. דערצו האבן אירע הענט לייכט געציטערט („דאס איז נישט פארקינסאן!‟), האבן אירע כוחות נישט געסטייעט צו רייניקן אליין. וועגן א פרוי, וואס זאל קומען איר צוהעלפן מיט די שטוביקע אויפגאבן, וויל זי נישט הערן. פימע האט געעפנט דעם צודעק און אריינגעקוקט אין די „געדערעם‟ פון דעם קאסטן: א פשוטער קראנט, צוגעבונדן צו א פארזשאווערטן וואסער־רער, האט ארויסגעשטעקט פון דער וואנט. ער איז געווען פארשטאפט צוליב דעם פארשטיינערטן שמוץ, וואס האט זיך צוזאמענגעקליבן אין פארלויף מיט יארן און איצט איז געווען אוממעגלעך פטור צו ווערן פון אים. אזוי ארום האט דער קראנט בלויז געטריפט. מע האט געדארפט ווארטן שעהן ביז דער קאסטן איז געווארן פול ווידער נאכן אראפפליסן דאס וואסער.
די צווייטע צרה איז געווען די שלאבעריקע פארבינדונג צווישן דעם דרויסנדיקן קנעפל און דעם לענגלעכן, פלאסטישן חלק, וואס הייבט זיך אויף און לאזט דאס וואסער, וואס זאמלט זיך אין קאסטן אן, אראפפליסן. ווי א רעזולטאט, איז אראפגעפלאסן ווייניק וואסער, ווען ער האט א קוועטש געטאן דאס קנעפל. די מאמע, די קליינע פרוי מיט קרישטאליזירטע דעות, איז געשטאנען הינטער פימעס רוקן און געשיט מיט עצות: „טו א דריי דארטן, דארפט פארפעסטיקן דא. דארט, נישט דא! דאס טויג נישט. מיינסט, ס׳וועט האלטן?‟ זי האט געטענהט, אז דאס קנעפל גייט אראפ נאר א האלבן וועג, נישט דעם גאנצן וועג און דעריבער איז דער שטראם אזוי שוואך. איר „דיאגנאזע‟ האט נישט געהאט קיין שום זין, אבער חיים האט גאר נישט געזאגט. צו וואס רעדן? לסוף, האט זיך אים איינגעגעבן צו פארבינדן פעסטער דאס קנעפל מיטן לענגלעכן שטיקל. איצט וועט דער שטראם, האפנטלעך, זיין שטארקער.
דאס וועט אנהאלטן א שטיקל צייט, נישט צו לאנג. דער פלאסטיק וועט זיך גאר גיך צעברעקלען. דאס איז אומפארמיידלעך. מע דארף פשוט ארויסווארפן דעם פופציק־יאריקן טואלעט און קויפן א נייעם. ער האט דאס נישט געזאגט דער מאמען, נישט געוואלט זי מצער זיין. סיי ווי ליגט עס נישט אין אירע הענט. דער קארגער בעל־הבית וועט, געוויס, נישט אריינלייגן קיין איין שקל ביז דאס וואסער וועט נישט דערגרייכן ביזן איבערן האלדז.
די מאמע האט א צופרידענע אראפגעפלאסן דאס וואסער און דער שטראם איז טאקע געווען עטוואס מעכטיקער. אבער בלייבן צופרידן אויף א לענגערער צייט, ליגט נישט אין איר טבע. די צופרידנקייט האט זיך אויסגעוועפט ביז דאס גאנצע וואסער האט זיך אראפגעפלאסן. תיכף נאך דעם האט זי גענומען חיימען אויף א פארהער; וואס עס טוט זיך מיט זיין גרושה, די מרשעת? זי איז איצט צופרידן? זי האט שוין פארענדיקט צאפן זיין בלוט?‟ זי האט נישט געווארט אויף קיין ענטפער. זי האט סיי־ווי אלצדינג געוווסט פון פארויס, האט זי ליב געהאט צו ענטפערן אויף די אייגענע קושיות אליין: „אוודאי, האט זי פארענדיקט זויגן דאס בלוט! עס איז דען געבליבן בלוט אין דיינע אדערן? היינט רינט דארטן נאר זויערמילך. ער שטייט הויל און נאקעט. אלץ האט זי איינגעריסן ביי אים: די שטוב, דאס מעבל (דאס פארפאלק האט געוווינט אין א געדונגענער דירה און דאס מעבל איז נישט געווען זייערס), אויכעט דאס העמד אויפן לייב נעמט זי פון אים אוועק. און ער? ער זעט נישט דאס אייגענע פנים אין שפיגל. אוי, א שרעק! ער האט עפעס געהאט אין מויל פאר דעם, ווי ער האט זיך אוועקגעזעצט אין זיין אויטא?‟.
די מאמע האט נישט געטארט וויסן, אז למעשה פארמאגט ער נישט קיין אויטא און נישט קיין ארבעט. דאס קען שאטן איר געזונט. פימע געדענקט נאך גאנץ גוט דעם טאג, וועט מ׳האט זי געפירט מיטן אמבולאנס אין שפיטאל אריין, צוליב א מיסטעריעזער קראנקהייט, וואס האט זי געפלאגט נאכדעם ווי זי האט זיך דערוווסט וועגן דעם גט. נאך אן א שיעור אנאליזן זענען די דאקטוירים געקומען צו דער מסקנה, אז זי איז פולשטענדיק געזונט און מ׳האט זי אויסגעשריבן. זי איז געווען איבערצייגט א פאר חדשים, אז זי האלט שוין ביים סוף, ביז די קרענק איז אין א שיינעם טאג נעלם געווארן, גלייך ווי גארנישט.
„אוודאי, האסטו נישט געגעסן!‟, — האט אים די מאמע געזאגט מוסר לויט איר שטייגער: גערעדט איבערהויפט צו זיך און ערשט דערנאך צו אים, — „קודם טוסטו און ערשט נאכדעם גיסטו א קלער. אוי, ריבונו של עולם! קוקט אים אן. ער איז געקומען אויף א ניכטערן מאגן צו זיין מאמען. נישקשה, זי וועט שוין עפעס שטעלן אויפן טיש. די פענסיע, וואס די יידישע מדינה צאלט, קלעקט אויף א צאן. בנאמנות, ווי איך און אנדריי האלטן אויף? דאס איז טאקע א נס. פימע, האט געמעגט צולייגן א האנט. דער רוח וועט אים נישט נעמען… שא שא!‟, — האט די קליינע פרוי זיך געפאטשט איבערן מויל, ווי ס׳וואלט גערעדט אן איר רשות, — „פימע איז א גוט קינד. ער שפייט אויס די לונגען ביי דער ארבעט און איצט וועט ער דערצו מוזן צאלן זיין מרשעת, וואס וויל א חלק האבן אין זיין פארדינסטל, אבער נישט צוגעלייגט א פינגער צו העלפן מיט זיין הארעוואניע!‟.
מאדנע, געוויינטלעך, האבן דער מאמעס אומענדלעכע מאנאלאגן און מוסר זאגן, ארויסגערופן ביי פימען פאדרראס און כעס, איצט אבער האבן אירע ווערטער געקלונגען טעמפ, ליידיק, מאכטלאז, נישט בייסנדיק און איינדרינגענדיק. זאל דאס זיין א פועל־יוצא פון דער לאנג־יאריקער פסיכאלאגישער טעראפיע? א דאנק די כעמיקערס אין דער פאבריק פון „ציפרעלאקס‟? א סארט אייגענע טעמפקייט אדער פארצווייפלונג?
די מאמע איז געגאנגען אין איר שלאפצימער — א סימן, אז די זי וויל זיך מיטטיילן מיט אים מיט עפעס וואגיקס. פימע איז די גאנצע שפיל דערעסן געווארן און דאך האט זיך געלאזט גיין נאך איר, ווי א קליין יינגעלע. דער צימער איז געווען פינצטער ווי אין מיטן דער נאכט. זי עפנט נישט די לאדנס, א פרעמד אויג זאל חלילה נישט דערזען די אוצרות, וואס ליגן ביי איר אין שאפע. די מאמע האט אן עפן געטאן די שאפע, זיך איינגעבויגן א ביסל און זיך אומגעדולדיק געגריבלט אויף דער אונטערשטער פאליצע, ווו עס געפינט זיך איר „שפאר־קאסע‟ — א ברוינער קאנווערט, איינגעוויקלט אין אן שווארצן ניילאן־זעקעלע.
פימע האט נישט מיטגעהאלטן מיטן מאנאלאג און איצט האט ער נישט פארשטאנען, וואס פלוצעם פאכעט די מאמע מיטן ברוינעם קאנווערט און רעדט וועגן דער אייגענער לוויה; איר שטים איז געווען שטיל און הייזעריקלעך־אנגעשטרענגט, ווי די ווענט וואלטן געקענט זי הערן. זי האט געלאזט פימען צו וויסן, אז זי וויל נישט קיין יידישע לוויה. עס איז איר ביליקער מע זאל פארברענען איר טויטן קערפער. זי וועט זיך פילן א סך בעסער אזוי, ווי א הייפעלע אש. וועמען טויגן אירע פארפוילטע ביינער? סיי־ווי וועט קיינער נישט קומען צו איר קבר. אין דעם קאנווערט זענען דא פינף טויזנט שקל. זי וויל נישט, חלילה, אירע קינדער זאלן האבן איבעריקע הוצאות צוליב איר טויט. זי בעט אים ער זאל זיך אפגעבן מיט די נייטיקע פרטים. אנדריי איז א פוטערדיקער, אן ערלעכער. גלייבט אויפן ווארט. זי האט מורא ער זאל נישט אריינפאלן אין די הענט פון שארלאטאנען. זיי ווייסן גאנץ גוט ווי ארויספאמפען דאס געלט.
א מיליטערישער כאר האט הויך צעזונגען פון דעם טעלעוויזאר אין וווינצימער. דערנאך איז געקומען עפעס, וואס האט געקלונגען ווי א קנאל, א שאס פון א הארמאט און א הילכיקער „הורא‟. באגלייט פון אט די טריומף־קלאנגען, האט זיך חיים געזעגנט מיט דער מאמען. ער מוז לויפן צו דער ארבעט, זי ווייסט דאך, וואס פאר א וויכטיקע ראלע ער שפילט דארט אין דער קאמפאניע. ער האט צוגעשאקלט צו אנדרייען: „זיי געזונט!‟ אנדריי האט געקייט די בייגעלעך מיט גרויס התמדה. „זיי געזונט‟, — האט ער געענטפערט שטיל, נישט אפרייסנדיק קיין אויג פון דעם עקראן.
אראפגייענדיק די טרעפ, האט חיים געהאפט, אז תיכף וועט ער דערפילן א דערלייכטערונג. נאך יעדן באזוך ביי דער מאמען פלעגט ער דערפילן, אז עמעצער ציט אים ביים ארבל צוריק, אהין, אין טשערנאוויץ. א קול שעפטשעט אים אין אויער, אז נישט געקוקט אויף אלע באמיונגען, איז ער נאך אלץ פימע, אן אומבאהאלפן קינד. ס׳איז אומגלייבלעך, וויפל פחדים נעסטיקן אין אזא קליינער פרוי. וויפל פחדים נעסטיקן אין אים, אין פימע־חיים. ער האט געהאט א שטארקן פארלאנג צו פאררייכערן א סיגארעט. גוט וואס די באגעגעניש מיטן פסיכאלאג וועט פארקומען אין אוונט. די לופט אין זיינע לונגען ווערט שיטער.
המשך קומט

Share this:TwitterFacebookPrintLike this:Like Loading...

Related
 


Tagged: fasadliteraturestoryYiddish 
Post navigation


Previous Post
פון כארקאוו ביז חיפה איז פאלג מיך א גאנג (סוף) 

Next Post
א פלאנעט אין פאראלעל 



