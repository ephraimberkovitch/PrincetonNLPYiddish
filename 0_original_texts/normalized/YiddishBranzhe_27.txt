

אין נאמען פון פאטער… 



 by באריס סאנדלער 
June 1, 2021June 1, 2021 Filed under:
געשיכטע
עסייען 

לאה שלאנגער
„די סטודיעס וועגן דעם חורבן זיינען נישט נאר א געשיכטע, וועלכע מ׳דערמאנט און מ׳לערנט איין מאל אין יאר…‟, — שרייבט שי־שלמה בלייער, א דערציער, לערער פון שפראך און געשיכטע, תנך און א שרייבער. ער איז א זון פון א ניצול געווארענעם, וואס האט זיך ארויסגעריסן פון ד״ר מענגעלעס הענט.
שי־שלמה בלייער מיט זיין בוך „זיידע, פאר וואס ביסטו אומעטיק?‟. בילד: קובי קואנקס 
שי־שלמה בלייער האט געשטעלט פאר זיך א וויכטיקן ציל, דהיינו: איבערגעבן זיינע תלמידים דעם אנדענק פון חורבן און די וועלטלעכע אוניווערסאלע באדייטונג פון די געשעענישן: גערעכטיקייט, פרייהייט און טאלעראנץ, און נישט נאר ארום דעם חורבן־טאג, נאר במשך פון א גאנץ יאר.
״איך גלייב, זאגט בלייער, אז מ׳טאר נישט אריינשטופן די חורבן־געשיכטע אין איין טאג. מיט דער דאזיקער געשיכטע דארפן אונדזערע קינדער זיך באקענען פון דער נאענט, דערמאנען און געדענקען זי טאג ביי טאג. בלייער האט ארויסגעגעבן דאס בוך „זיידע, פאר וואס ביסטו אומעטיק?‟, אין א צוגענגלעכער שפראך, צוטריטלעך פאר קליינע קינדער און קינדער פון די ערשטע קלאסן. געשטיצט איז עס אויף די באמערקונגען פון זיין טאכטער, וועלכע, זייענדיק א קינד פון 12 יאר, פלעגט פרעגן ביי איר זיידע, הלמאי איז ער שטענדיק אומעטיק, און קיין ענטפער נישט באקומען. זי, דאס 12־יאריק קינד, האט געזען און געפילט דעם טרויער, וואס עס טראגט אין זיך איר זיידע.
אין גיכן וועט ארויס אויך א בוך פאר דערוואקסענע, „צוקערלעך זיסע ביטערע‟, געווידמעט דער געשיכטע, וויאזוי איז זיין טאטע געבליבן לעבן. שי־שלמה בלייער האט געשאפן א באזונדערע סדרה לימודים, „דאס טאג־טעגלעכע לעבן אינעם חורבן‟, צוגעפאסט צום עלטער פון די תלמידים, און געמאכט פון דעם א יערלעכן פראיעקט, וואס נעמט אריין עדותן, פארשריבן פון די ניצול געווארענע.
„לעקציעס וועגן חורבן זיינען דאס הארץ פון בילדונג‟, זאגט בלייער. דאס איז נאר איין קורצער ביישפיל, אז מיט דער צייט זאל דער באוווסטזיין אדאפטירן די וויכטיקייט פונעם חורבן פאר דער צוקונפט און ווערן א חוב צו געדענקען און קיין מאל נישט פארגעסן.
דער שרייבער, דראמאטורגן, וויסנשאפטלער גיט אפ אלץ מער און מער מחשבה דער חורבן־טעמע אפשר, ווייל דער דור ניצול געווארענע ווערט אלץ מער איינגעשרומפן; און אפשר דערפאר, ווייל די איינציקע עדות, די ניצול געווארענע, וואס לעבן נאך, באקומען מער דרייסטקייט צו אנטפלעקן זייערע געשיכטעס, פארשטייענדיק זייער וויכטיקייט, ווי למשל, די ניצול געבליבענע פון גיהנום האלינא אלאמוצקי.
האלינא האט פון קינדווייז אן געהאט א טאלאנט צו קונסט, זיך געלערנט אין א יידישער שול און געצייכנט. אין 1940 איז זי אריינגעפאלן מיט איר מוטער אין ווארשעווער געטא, ווו זי האט אויך דארט ממשיך געווען צו מאלן. ווען מ׳האט זי געזאלט אוועקשיקן אין די גאז־קאמערן, האט זיך איר איינגעגעבן צו אנטלויפן צום פרויען־בלאק. דארט האט איר די בלאקן־עלטסטע געהייסן באפוצן די ווענט פונעם באראק מיט צייכענונגען, און האלינאס צייכענונגען זיינען איר געפעלן געווארן. האלינא האט געצייכנט אויך פאר די דייטשן, צווישן אנדערע ארבעטן האט זי אפגעפרישט דעם פלאקאט „ארבייט מאכט פריי‟. ביי דער געלעגנהייט האט האלינא אויסגענוצט דעם צייכענונגס־מאטעריאל, כדי צו מאלן די, וואס זיינען געווען מיט איר אין איין בלאק. דערנאך איז זי, צוזאמען מיט אנדערע קאצעטלערינס, איבערגעפירט געווארן קיין בירקענאו.

אין 1945, א וואך פאר דער באפרייונג, האט זי דורכגעמאכט דעם טויטן־מארש. וויכטיק איז אבער, אז זי איז לעבן געבליבן, געקומען קיין ישראל און דא ממשיך געווען צו מאלן און דערציילן איר געשיכטע.
בשעת מיין ארבעט אויף דעם יידישן ראדיא, האב איך געהאט א באגעגעניש מיט דער זעלטענער פרוי. זי איז געקומען אין דער סטודיע פון „קול־ישראל‟ אויף א שמועס מיט מיר און צום סוף געשענקט פיר פון אירע צייכענונגען; זי האט דערציילט מיר, אז בעת דעם טויטן־מארש, האבן די פרויען, וויסנדיק, אז זי צייכנט, געבעטן זי צו פארגעדענקען זייערע פנימער, ווייל זי וועט בלייבן לעבן; זאל זי זיי פאראייביקן אויף אזא אופן.
און אט זיינען די פיר בילדער, וואס זי האט מיר געשאנקען מיט די פרויען־פנימער אזוי, ווי זי האט זיי פארגעדענקט. פארשטייט זיך, אז דאס איז נאר א קליינער טייל פון אירע דערמאנונגען.
און אפשר איז דאס פארטיפערן זיך אין דער טראגעדיע, וואס האט געטראפן דאס יידישע פאלק, קומט פאר דערפאר, ווייל דער יונגער דור ווייזט ארויס מער אינטערעס צו דער טעמע; און מעגלעך גאר, מחמת אייראפע און אמעריקע איז לעצטנס ארומגעכאפט געווארן מיטן אנטיסעמיטישן פלאם…
און דאך, איז אין פוילן, למשל, דערשינען א בוך, וואס הייסט, „די מאמע קומט שטענדיק צוריק‟, אנגעשריבן אויפן סמך פון אן אמתער געשיכטע, איבערגעלעבט פון א מיידל, וואס איז חדשים לאנג אויסבאהאלטן געווארן אין דער געגנט פון ווארשעווער געטא.
אויך דער באוווסטער פוילישער דראמאטורג און דירעקטאר פונעם דראמאטישן טעאטער אין ווארשע טאדעוש סלאבאדזיאנעק האט אין זיין פיעסע „פאטאליסט‟ אויסגעדריקט די שוידערלעכע מעשים, וואס זיינען פארגעקומען אויף דער פוילישער ערד. אט וואס ס׳דערציילט דער הויפט־העלד פון דער פיעסע בנימין:
„כ׳האב געזען רבנים מיט אויסגעפליקטע בערד, אויפגעהאנגענע פרויען, טויטע קינדער־קערפערס אויף די גאסן, קראנקהייטן, מענער, וואס האבן גענישטערט, זוכנדיק מייז און קעץ, צו שטילן זייער הונגער, כ׳האב איבערגעלעבט אן עקזעקוציע אין בילגאריי, בעת וועלכער מיין ברודער חיים, א גרויסער דענקער, אן אמתער צדיק איז אומגעקומען…‟ ווייטער רעכנט ער אויס א גאנצע ריי נעמען פון זיינע קרובים און באקאנטע, וואס זיינען אכזוריותדיק אומגעבראכט געווארן, „און איך האב זיך ארויסגעגראבלט פון די קופעס קערפערס און כ׳לעב… זאגט זשע מיר, פארוואס?‟ — פרעגט טאדעוש סלאבאדזיאנעק אין זיין פיעסע „פאטאליסט‟.
אין איינער פון די וויכטיקסטע פוילישע צייטונגען שרייבט מען:
„דאס פוילישע פאלק און דער חורבן, איז נישט א באקוועמע טעמע? ס׳טוט וויי? פארשטענדלעך!!! און אזוי דארף עס זיין, ווייל ווער ס׳האט זיך פאסיוו צוגעקוקט צו דער גרויזאמער ליקווידאציע פון אלע פוילישע יידן, איז א מיטשולדיקער…‟.
„כל־זמן דיין ליכטל ברענט, קאן מען נאך אלץ פארריכטן‟, — האט געזאגט רבי נחמן פון בראצלאוו.
איך שרייב די ווערטער אינעם טאג פון אונדזער אומאפהענגיקייט, אין „יום העצמאות״ של מדינת־ישראל, ווען די פארבליבענע פונעם גיהנום נעמען נקמה, קוקנדיק אויף זייערע אייניקלעך און אוראייניקלעך; אויף די, וואס האבן אויפגעבויט די מדינה, דינען און אנטוויקלען זי. דא ווערט פארווירקלעכט דאס פארטיזאנען ליד „זאג נישט קיינמאל, אז דו גייסט דעם לעצטן וועג…‟.


Share this:TwitterFacebookPrintLike this:Like Loading...

Related
 


Tagged: fasadhistoryYiddish 
Post navigation


Previous Post
דאס ערשטע פארפלאנצטע ביימעלע 

Next Post
נאטיצן פונעם רעדאקטאר — 45 



