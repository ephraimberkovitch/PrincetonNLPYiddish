 
 פונעם יאריד: די נסיעה 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
און גלאט נישט אויפגעלייגט דעם טאג, האט ער די שטיוועלעך בא זיין
חבר צוגענומען, נאר ער האט זיי באלד געגעבן א שמייס־אוועק פון זיך
מיט כעס, און ער איז א בארוועסער אוועק פון הויף, זיך געלאזט לויפן
― און איז פארשווונדן געווארן.
  
― ― ― ― ― ― ― ― ― ― ― ― ― ―
    
א נארישער אינצידענט ― נאר וויפל געזונט האט ער געקאסט!
גערגעלעס אנטרונען־ווערן האט פארביטערט זיין חברס געזעגענען זיך
מיטן שטעטעלע און אפגעסמט אים די גאנצע זיסקייט פון דער ערשטער
גרויסער שיינער ווייטער נסיעה. וויפל ער האט נישט געוואלט נאכדעם
אפטרייבן פון זיך דאס טרויעריקע בילד פון זיין באליידיקטן חבר, איז
עס דווקא געקראכן אים אין פנים אריין, געשטאנען פאר די אויגן און
גענאגט דאס הארץ: „האסט באליידיקט, באליידיקט אן ארעמען חבר!״...
    
ארויסגעפארן פון מארק, געפטרט די קלייטן, די הייזלעך, דעם בית־עולם און, להבדיל, דעם גויישן „צווינטער״, און אריבערגעפארן דאס
בריקל און געלאזט הינטער זיך שוין די לעוואדע אויך ― אויס וואראנקא! דעמאלט האט דער העלד פון דער דאזיקער ביאגראפיע מיטאמאל
דערפילט עפעס א מאדנע ענגשאפט אין האלדז, און א ווארעם געפיל פון
רחמנות צום קליינעם שטעטעלע האט אים דורכגענומען דורך און דורך,
גלייך ווי דאס שטעטעלע וואלט געבליבן א יתום... דאס דאזיקע געפיל
אינאיינעם מיטן פארדראס פון גערגעלעס אנטרונען ווערן האבן ווייך
געמאכט זיין הארץ און באנעצט זיינע אויגן. אפגעקערעוועט דעם קאפ אף
א זייט, בכדי זיינע ברידער זאלן עס נישט באמערקן, האט ער אפגעווישט
א טרער און האט שטילערהייט זיך אפגעזעגנט דאס לעצטע מאל מיטן
שטעטעלע: „זיי געזונט, וואראנקא, זיי געזונט!״...
    
24
  
די נסיעה
  
די רייזע בא מאיר־וועלוול בעל־עגלה אין בויד. ― פילאזאפישע געדאנקען. ― די
    
ערשטע סטאנציע אין וועג ― בארישפאליע. ― „נעזיקע״ בעלי־בתים פון דער
    
אכסניה. ― א נאכטלעגער אף דער ערד. ― דער העלד געזעגנט זיך אף שטענדיק
    
 מיט וואראנקא.
    
נאר דער, וואס איז אליין אויסגעוואקסן אין א קליין שטעטל און איז
דאס ערשטע מאל אף זיין לעבן ארויסגעפארן פונעם קליינעם שטעטל אף
גאטס וועלט, יענער וועט פארשטיין און וועט מיטפילן דעם גליק מיט דעם
פארגעניגן מיט דעם רחבת־הנפש, וואס קליינווארג האט געפילט פון דער
דאזיקער ערשטער אנגעלייגטער נסיעה. די ערשטע צייט האט מען זיך
אין בויד גאר קיין ארט ניט געקאנט געפינען. האט מען זיך אנגעלענט, ווי
דער טאטע צום סדר אף דעם הסב־בעט, אדער מע האט אריינגעלייגט די
הענט אין די קעשענעס און אויסגעצויגן זיך אין דער לענג, אדער מע
האט זיך נאר אויפגעשטעלט, אנגעהאלטן זיך מיט די הענט אין די רייפן
פונעם ביידל. דאס האט שוין מאיר־וועלוול בעל־עגלה ניט געוואלט ליידן.
און כאטש ער האט געשלאגן מיט חברה בלאט און א גאנצן וועג דערציילט
זיי בעל־עגלה־מעשיות, פונדעסטוועגן האט דאס אים נישט געשאדט מבטיח
צו זיין, אז טאמער וועלן זיי אים ארויסרייסן א שטיקל בויד, וועט ער
זיי ארויסרייסן די קישקעס. מאיר־וועלוול האט דאס אפגעזאגט, א שמיץ
געגעבן די „סוסים״ און געפארן ווייטער.
    
ווער עס געדענקט דעם טעם פון פארן דעם ערשטן מאל, דער ווייס,
ווי אזוי דער וועג לויפט, ווי אזוי די ערד ווערט פארשווונדן אונטער די
רעדער און אונטער די פיס פון די פערד, ווי אזוי אלץ שוועבט פאר די
אויגן, ווי אזוי סע שמעקט א פארשפעטיקט גרעזל, אדער א פארטשעפעטע צווייג פון אן עלנטן בוים, ווי אזוי די פרישע לופט כאפט זיך
אריין דורך דער נאז און דורך דעם האלדז אינעווייניק אריין און גלעט,
גלעט ― א מחיה! און עס הייבט אייך, און עס זינגט זיך אייך ― ס׳איז
אייך גוט אן אן עק און אן א שיעור! דורכגעלאזט אלע הייזער מיטן
בריקל, מיט דער לעוואדע, מיטן בית־עולם, פליט איר ווייטער און ווייטער,
און איר דערזעט הויכע „לעבעדיקע מתים״, וואס דרייען מיט די הענט
ארויף און אראפ, ארויף און אראפ, עס נעמט אזש אן א פחד. צום סוף,
אז מע קומט צו נאענט, זעט מען, אז ס׳איז נאר ווינטמילן. נאר אט
באלד ווערן זיי אויך פארשווונדן, און איר זעט מער ניט נאר הימל און
פעלד, פעלד און הימל, און עס גלוסט זיך אייך אראפשפרינגען פון וואגן,
אדער בעסער ארויספליען פון וואגן און אריינשווימען אין דער דאזיקער
בלויקייט, וואס האט ניט קיין אנהייב און האט ניט קיין סוף. ניט ווילנדיק קומען געדאנקען, ווי קליין דער מענטש איז און ווי גרויס איז דער,
וואס האט באשאפן אט די דאזיקע שיינע גרויסע וועלט, און א פארוויגטער פון די געדאנקען, הייבט זיך אייך אן צו דרימלען. נאר אט שניידט
זיך אויס פאר די אויגן עפעס א גרויסע פור, מיט א פאר גרויסע אקסן
מיט גרויסע הערנער, און א גוי, א בארוועסער, מיט א גרויס היטל,
גייט צו־פוס, און מאיר־וועלוול גריסט זיך מיטן גוי האלב אף גוייש און
האלב אף יידיש: „זראראווע, טשאלאוויטשע, הארצווייטיק אין בויך נעכיי
טובי בודע, און בויכווייטיק אוהאלעוו׳״... דער גוי ווייס ניט, וואס דער
ייד זאגט צו אים, צי גוטס, צי שלעכטס, שטייט ער א וויילע א פארטומלטער; דערנאך טוט ער א מאך מיטן קאפ און א מרוקע אונטער דער
נאז א דאנק און פארט ווייטער, און חברה קליינווארג שיסן אויס א
געלעכטער. מאיר־וועלוול, וואס האט אפילו קיין שמייכל ניט געטאן,
דרייט־אויס דעם קאפ צו זיינע יונגע פארשוינדלעך: „וואס פאר א געלעכטער אף אייך, ממזרים?״ א שיינע מעשה, נאר א קורצע ― ער פרעגט
גאר, וואס פאר א געלעכטער!... און אזוי גייט עס ווייטער דעם גאנצן טאג,
דעם ערשטן טאג פון דער דאזיקער גליקלעכער נסיעה אין סוף זומער.
    
די לעצטע טעג פון זומער ― ווי שיין זיי זיינען! די פעלדער נאקעט,
ערטערווייז צעאקערט, דאס ברויט שוין לאנג אראפגענומען, נאר ווו־ניט
ווו ווארפט זיך דורך א בלימל, א זאנג, א קווייטל. אין די גויישע גערטנער
ליגן נאך די קאווענעס און ארבוזעס, וואס דארפן פארטיק ווערן, אויך
לאנגע טיקוועס, וואס נעמען זיך אן מיט זאפט, און די הויכע סאנישניקעס, וואס האבן זיך אויסגעצויגן מיט שטאלץ, באווייזן זייערע געלע
רייכע קוטשמעס. און די גאנצע וועלט איז נאך פול מיט פליגעלעך און
מורעשקעס, וואס זשומען און הודען, מיט היישעריקלעך, וואס שפרינגען,
מיט פערכלעך און פליטערלעך, וואס טראגן זיך און וויגן זיך יום־טובדיק
אין דער לופטן. און דער ריח פון פעלד פארטראגט אין נאז אריין, און די
וועלט ארום און ארום זעט־אויס אזוי גרויס, און דער הימל אויבן אזוי
קיילעכיק, און צום צווייטן מאל קומט אף די געדאנקען, אז די מענטשן
זיינען צו קליין, צו קליין פאר אזא גרויסער וועלט, און אז נאר גאט,
וואס איז  מ ל ו א  כ ל ה א ר ץ כ ב ו ד ו , ― ער איז אנגעמאסטן פאר אזא וועלט...
    
― קייכט אראפ, ממזרים, מיר זיינען שוין אין בארישפאליע. דא
נעכטיקן מיר אונטער, און „מירטשעמארגן״ פארן מיר ווייטער.
    
בארישפאליע ― א נייע שטאט. בעסער וועט זיין, אז מיר וועלן זאגן ―
א ניי דארף, א גרויס דארף. הייזלעך די זעלבע, וואס אין וואראנקא,
מענטשן אויך די אייגענע, נאר נעזער אנדערע. א צופאל, אדער ס׳איז
טאקע אזוי, נאר די חברה זיינען געווען איבעראשט פון דעם, וואס דער
בעל־הבית פון דער סטאנציע, די בעל־הביתטע און זייערע פיר דערוואקסענע טעכטער ― אלע זיינען זיי געווען מיט לאנגע נעז, און טאמער איז
קארג, האט די דינסט נאך א לענגערע נאז פון זיי אלע. דערהערט פונעם
בעל־עגלה, ווער די פארשוינדלעך זיינען, האט דער לאנגנאזיקער בעל־הבית זיי אויפגענומען מיט כבוד, זיי אפגעגעבן שלום־עליכם, געהייסן
רער לאנגנאזיקער דינסט, זי זאל שטעלן דעם סאמאוואר, א ווונק געגעבן צו דער לאנגנאזיקער בעל־הביתטע, זי זאל דערלאנגען פארבייסן, און
א קאמאנדעווע געגעבן צו די לאנגנאזיקע טעכטער, זיי זאלן אנטאן די
שיך ― זיי זיינען געגאנגען בארוועס.
    
מיט די דאזיקע בארוועסע מיידלעך זיינען די יונגע רייזנדע געווארן
א ביסל שפעטער גאנץ היימיש. מיט גרויס נייגעריקייט האבן די מיידלעך
זיך אויסגעפרעגט בא די יינגלעך, פון וואנען און וווהין זיי פארן, און ווי
אזוי זיי הייסן, און ווי געפעלט זיי בארישפאליע ― אלצדינג האבן זיי
געוואלט וויסן, אפילו וויפל יעדער איז אלט. דערנאך האבן אלע אינאיינעם,
די יינגלעך מיט די מיידלעך, פארזוכט פון דער זויערער פאווידלע, וואס די
מומע האדל האט מיטגעגעבן, און די געלעכטערן זיינען געגאנגען ביזן
הימל אריין.
    
 דערנאך האט מען גענומען שפילן „קוציבאבע״ אדער אין
„זשמורקעס״ ― א שפיל, וואס מע פארבינדט איינעם די אויגן
און מע לאזט אים, ער זאל כאפן וועמען ער וויל. די מיידלעך האבן
זיך שטארק צעהיצט, און אז ס׳איז זיי געראטן צו כאפן עמעצן פון די
יינגלעך, האבן זיי אים אזוי שטארק געקוועטשט צו דער ברוסט, אז
ס׳איז יענעם שיער די נשמה ניט ארויס...
    
באנאכט האט מען די געסט באלייגט אף דער ערד, מיט היי אויסגעבעט, און בכדי זיי זאלן זיך ניט געפינען באליידיקט, האט זיי די לאנג־נאזיקע בעל־הביתטע באוויזן, אז אינעם צווייטן ווינקל פונעם זעלבן חדר
ליגן אירע טעכטער אויך אף דער ערד, „און וואקסן פונדעסטוועגן, קיין
עין־הרע, גאנץ נישקשהדיק״, ― האט זי צוגעלייגט און אויסגעשנייצט
די לאנגע נאז. חברה וואלטן דעם דאזיקן געלעגער אנגענומען מיט פארגעניגן, ווען זיי זאלן זיך ניט שעמען פאר די מיידלעך אויסצוטאן. און
די מיידלעך האבן זיך דוקא ניט געשעמט און האבן גאנץ גרינג אראפגעווארפן פון זיך די קאפטעלעך; געבליבן בארוועסע און אין איינע קליידלעך, מיט נאקעטע העלדזער, האבן זיי צעלאזט די האר און מאדנע איבערגעקוקט זיך, געווארפן אף די יינגלעך מיט די אויגן און געלאכט, געלאכט,
געלאכט.
    
― לאז זיין שטיל! ― האט אויסגעקאמאנדעוועט דער בעל־הבית
און האט אויסגעלאשן דעם הענגלאמפ. עם האט זיך אבער אין דער פינצטער נאך געהערט א פארשטיקטער געלעכטער פון ביידע צדדים און א שא־ראך פון היי. אבער נישט לאנג, ווארעם ס׳איז געקומען דער געזונטער
יונגער אומשולדיקער שלאף און האט צוגעשלאסן די געזונטע יונגע אומשולדיקע אויגן.
    
די „ברכות״ פון אינדערפרי, וואס דער בעל־הבית האט געזונגען
מיטן געוויסן ניגון, האבן אנגעזאגט די קינדער, אז ס׳איז שוין טאג און אז
מע דארף פארן קיין פערעיאסלאוו. דאס לעצטע ווארט האט ווי א ברי
געגעבן און אנגעפילט דאס הארץ מיט שמחה און מיט תענוג. מאיר־וועלוול
בעל־עגלה האט צונויפגעלייגט דעם טלית־ותפילין און דאס פנים האט
אים געשיינט, ווי בא א צדיק. דערנאך איז ער אוועק שפאנען די „סוסים״.
דארט האט ער זיך אויסגעטענהט מיט „מאודריקן״, מיט „טענצערן״ און
מיט דער „יחסנטע״ אף זיין לשון, איינגעטיילט יעדן באזונדער, נאר דעם
גרעסטן חלק האט באקומען „טענצער״, דערפאר, ע ר ז א ל נ י ט
ט א נ צ ן  ד ע מ א ל ט ,  וו ע ן  מ ע ש פ י ל ט  נ י ט...
    
די זון האט אראפגעשיינט, און דער גאנצער הויף איז געווען ווי איינגעטונקען אין גין־גאלד, און בריליאנטן האבן געפינקלט און געשפילט זיך
אומעטום ― בריליאנטן, דימענטן! אפילו די קופע מיסט, וואס האט
זיך אנגעזאמלט דורכן גאנצן זומער, און אפשר דורך צוויי זומערן, איז
געווען מיט גאלד באדעקט. און ווער שמועסט, דער האן מיט די הינער,
וואס האבן זיך דא געפארעט אף דער קופע, ― די האבן אויסגעזען ביזן
לעצטן פעדערל זהב טהור. זייער קוואקען האט געגלעט. זייער שארן מיט
די פיסלעך האט געהאט דעם זיבעטן חן. און אז דער געלער האן איז ארויף
אף דער קופע און האט צוגעמאכט די אויגלעך און האט אויסגעצויגן דעם
לאנגן, שיינעם, כפול־שמונהדיקן קוקאריקו אף זיין חזנישן שטייגער,
האט זיך דערפילט די שיינקייט פון דער וועלט און ווידער אמאל די
גרויסקייט פון דעם, וואס האט באשאפן די וועלט. און עס האט זיך געגלוסט אים אפגעבן א שבח ― נישט חלילה אוועקשטעלן זיך דאוונען, ווי
דער בעל־הבית פון דער בארישפאלער סטאנציע, אדער ווי מאיר־וועלוול
בעל־עגלה ― ניין, דערויף האבן חברה קיין חשק ניט געהאט, דאס האט
זיך זיי שוין לאנג צוגעגעסן; נאר אינעווייניק בא זיך אין הארצן דאנקען
און לויבן גאט ― דאס יא.
    
― קריכט אין וואגן אריין, ממזרים, מיר האבן נאך א טאג צו פארן!
― האט מאיר־וועלוול זיי צוגעטריבן, באצאלט פאר היי און האבער און
געזעגנט זיך מיט די בעלי־בתים פון דער סטאנציע. חברה האבן זיך אויך
גאנץ פיין אפגעזעגנט מיט דער לאנגנעזיקער משפחה, אריין אין בויד
אריין, און א נייע פרישקייט, א נייע זיסקייט, א נייע רחבות האט זיי
אונטערגעכאפט און ארומגענומען פון אלע זייטן, באלד נאך דעם ווי
דער וואגן האט טרייסלענדיק זיך ארויסגעקאטשעט פון בארישפאליע און
ארויסגעפארן ווידער אף דער ברייטער וועלט פון פעלדער און גערטנער,
פון זאמד און פון וואלד און פון הימל און ווייטער הימל. עס האט שוין
אנגעהויבן ווערן א ביסל צו־פיל הימל. עס האט שוין אנגעהויבן א ביסל
צועסן זיך ― ניט אזוי דער הימל, ווי דאס פארן, און ניט אזוי דאס
פארן, ווי דער בעל־עגלה מאיר־וועלוול מיט זיינע מעשיות. און אגב האט
אנגעהויבן פויקן אין קאפ, שווינדלען אין די אויגן און שטעכן אין די
זייטן פונעם טרייסלען, וואס ס׳האט געטרייסלט, און פונעם ווארפן, וואס
ס׳חאט געווארפן. טער־טער־טער־טער! עס האט אויסגעוויזן, אז ס׳וועט
אייביק אזוי טערקען, עס וועט גאר קיינמאל ניט אויפהערן. און עס האט
זיך אנגעהויבן וועלן אראפקריכן, און עס האט זיך אנגעהויבן בענקען נאך
דער ערד, בענקען אהיים, בענקען נאכן שטעטעלע, נאך וואראנקא. און דער
העלד פון דער דאזיקער ביאגראפיע האט זיך פארשלאגן אין א ווינקעלע
בא מאיר־וועלוולען אין בויד, אפגעזיפצט פון דער גרינג און מיט הארץ
געזעגנט זיך מיט דעם נאכאמאל און נאכאמאל און געשעפטשעט שטילערהייט, זיינע ברידער זאלן עס ניט הערן:
    
― זיי געזונט, וואראנקא! זיי געזונט, זיי געזונט!...
  
25
  
אין דער נייער היים
  
פערעיאסלאוו א כרך ― א קאלט באגעגעניש. ― דאס זילבער איז פארזעצט,
    
 פרנסה געשלאגן. ― דער טאטע איז פארזארגט.
    
נאך צוויי טעג טרייסלען זיך און העצקען זיך, ווארפן זיך און
קאטשען זיך, און אנגעגעסן זיך מיט שטויב, און אנגעהערט זיך מיט בעל־עגלה־מעשיות, האבן די יונגע רייזנדע אפן צווייטן טאג פארנאכט דערפילט, אז זיי זיינען שוין אט־אט אינדערהיים. נאך אביסעלע און עס האבן
זיך אין דער פינצטערער נאכט אנגעהויבן באווייזן קליינע פייערלעך ―
סימנים פון א שטאט. דערנאך האבן די רעדער גענומען קלאפן איבער
שטיינער, און די בויד האט געטראסקעט נאך ערגער ווי פריער. דאס איז
שוין געווען די אמתע שטאט, די גרויסע שטאט פערעיאסלאוו. מיט א
רעש און מיט א הארמידער האט זיך מאיר־וועלוולס בויד צוגעקאטשעט
צו א פינצטערן הויף, ווו ס׳איז געהאנגען איבערן טויער א פאררייכערטע לאמטערנע מיט א בעזעמל פון היי ― א סימן אף אן איינפאר־הויז.
    
אז זייערע עלטערנס פרנסה איז איצט אן איינפאר־הויז ― דאס איז
פאר די קינדער געווען א סורפריז און א באליידיקונג. סטייטש, זייער
טאטע נחום וועט אויפנעמען געסט? זייער מאמע חיה־אסתר וועט קאכן
פאר זיי ווארעמעס? זייער באבע מינדע וועט זיי באדינען? קיין שטארקערן
אראפפאל, קיין גרעסערן בזיון האבן זיי זיך ניט געקאנט פארשטעלן.
און דער טרוימער שלום, וואס האט שטענדיק געחלומט פון בעסערע
צייטן, וואס האט זיך ארומגעטראגן מיט זיין אוצר, האט דערנאך אין דער
שטיל געטרויערט, געוויינט אין דער פארבארגעניש און שטארק געבענקט
צוריק צום ליבן קליינעם וואראנקא. ער האט ניט פארשטאנען, פארוואס
 
 