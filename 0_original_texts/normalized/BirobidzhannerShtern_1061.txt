
 
 דעם 5טן יוני איז געשטארבן די ישראלדיקע זינגערין זשעניע פייערמאן. זי איז געווען 96 יאר אלט. וועגן דעם האט אויף זיין זייטל אין פייסבוך מיטגעטיילט איר זון לעא פייערמאן. 
 זשעניעס שאפערישער וועג האט זיך אנגעהויבן אין די 50ער יארן און האט געדויערט כמעט 70 יאר. זי איז ארויסגעטראטן אויף די בינעס פון פארשידענע לענדער, און אין דער עלטער פון 90 יאר האט זיך געלאזט אין אַ גאסטראלן־רייזע איבער די פאראייניקטע שטאטן פון אמעריקע, ווו אירע קאנצערטן זיינען געגאַנגען מיט א טריומף. 
 ״איר אויספירן יידישע, רוסישע און ציגיינערישע ראמאנסן, פראנצייזישן שאנסאן צייכנט זיך אויס מיט אזאַ עמאציאנעלקייט און טעמפעראמענט, אז אויב איר פאמיליע־נאמען וואָלט נישט געווען ״פייערמאן״, וואלט זי געדארפט נעמען אזא פסעוודאנים״, — האט מען געשריבן וועגן דער זינגערין. 
 זשעניעס קאלעגן דערמאנען זיך, אז זי איז געווען זייער אן ארבעטזאמער מענטש, אן עכטע ארטיסטקע און אן אמתע פרוי. אין 2012, פאר א גרויסן בייטראג אין דער אנטוויקלונגען פון ישראלדיקער קולטור, האט זשעניע באקומען דעם פּרײַז «מפֿעל חיים» (״לעבנס־אויפטו״) פון דער ישראלדיקער קינסטלער־אסאציאציע. 
 זשעניע פייערמאן (בראווערמאן) איז געבוירן געווארן דעם 20 מערץ 1925 אין דער שטאט קאמענעץ־פאדאלסק (אוקראינע). דערנאך איז איר משפחה אריבערגעפארן אין דער מאסקווער געגנט. נאך אין אירע קינדער־יארן האט זשעניע אנטיילגענומען אין ליבהאָבערישע קאלעקטיוון, געזונגען און געטאנצט אינעם אנסאמבל ״טענץ פון די פעלקער פונעם ראטן־פארבאנד״. 
 בעת דער מלחמה איז איר משפחה אריבערגעפארן קיין סאמארקאנד, ווו אין 1943 האט מען ארעסטירט און פארמישפט זשעניעס פאטער. דעם 5טן אפריל 1945 האט זשעניע חתונה געהאט מיט אבעל פייערמאן, וועלכער איז פאר דער מלחמה אנטלאפן פון פוילן פון פאגראמען. אינעם ראטן־פארבאנד האט מען אים אוועקגעשיקט קיין אוזבעקיסטאן. 
 אין 1946 האט דאס פארפאלק דורך פֿאַרשידענע אייראָפּעישע לענדער עמיגרירט קיין פראנקרייך. אין אנהייב 50ער יארן איז זשעניע אריינגעטראטן אין דער מוזיקאלער שול סאן־פליעל (קלאס ״וואקאל״). ווי עס האט שפעטער דערציילט אליין די זינגערין, גראד אין דער צייט איז קיין פאריז פון ניו־יארק געקומען צו פארן דער באקאנטער יידישער אקטיאר און רעזשיסיאר הערמאן יאבלאקאוו. ער איז געווען דער מחבר פונעם בארימטן ליד ״קויפט זשע פאפיראסן״ און האט געזוכט אקטיארן פארן יידישן טעאטער. זיי האבן זיך באקענט, זשעניע האט אנגעהויבן שפילן אין טעאטער אויף יידיש. אין די 60ער יארן און שפעטער איז די זינגערין א סך און אפטמאל ארויסגעטראטן אינעם פאריזער רעסטאראן ״ראספוטין״, אין איר רעפערטואר זיינען געווען רוסישע, פראנצייזישע, ציגיינערישע לידער. 
 אין 1978 האט די זינגערין געגעבן אינעם פאריזער טעאטער ״דע נווואטע״ א קאנצערט, געווידמעט דעם 30סטן יארטאג פון מדינת־ישראל, די קאנצערט־פראגראם איז באשטאנען ס׳רוב פון לידער אויף יידיש און העברעיש. אין 1980 איז זשעניע מיט דער משפחה עולה געווען קיין ישראל, ווו אין 1986 איז געשטארבן איר מאן. 
 זשעניע פייערמאן האט א סך גאסטראלירט. אין 1991 איז זי מיט קאנצערטן געווען אינעם ראטן־פארבאנד. אין די 2000ער האט זי פֿאַרקריצט א פלאטע מיט מלחמה־לידער אין איבערזעצונג פון שׂרה זינגער. 
 