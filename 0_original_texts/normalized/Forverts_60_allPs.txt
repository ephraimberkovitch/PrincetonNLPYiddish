 זונטיק, דעם 14טן נאוועמבער וועט מען אויפן יידישן קינא־פעסטיוואל אין באסטאן פירן א שמועס מיט די רעזשיסארינס פונעם דאקומענטאר־פילם, „ווער וועט בלייבן?‟, עמילי פעלדער און קריסטא וויטני. דעם שמועס קען מען זען אנליין. 
 במשך פונעם פעסטיוואל קען מען זיך אויך פארשרייבן צו זען דעם פילם גופא. אינעם פילם פארט סוצקעווערס אייניקל, די ישראלדיקע אקטריסע הדס קאלדעראן, קיין ליטע, ניצנדיק איר טאטנס טאבגוך ווי א וועגווייזער. אין ווילנע זוכט זי די שפורן פון זיין יוגנט און זיינע יארן ווי א פארטיזאנער. 
 סוצקעווער איז היינט פאררעכנט פאר איינעם פון די גרעסטע יידישע פאעטן פונעם צוואנציקסטן יארהונדערט. זיינע לידער שפיגלען אפ זיין יוגנט אין סיביר און אין ווילנע, זיינע יארן ווי א פארטיזאנער אין וואלד און זיין לעבן אין מדינת־ישראל. קאלדעראן, וואס קען נישט קיין יידיש און האט געמוזט זיך פארלאזן אויף די העברעישע איבערזעצונגען פונעם זיידנס ווערק, נעמט זיך אונטער אנצוקניפן א באציונג מיט דער אמאליקער וועלט פונעם פאעט, ווי אן אופן צו פאראייביקן זיין ליטערארישן עזבון. 
 דעם פילם ווייזט מען במשך פונעם פעסטיוואל אין איינעם מיט א קירצערן פילם, „שמועס‟, וועגן דעם פאפולערן יידיש־לערער און פסיכיאטער אין דרום שוועדן — סאלאמאן שולמאן. 
 כדי צו זען ביידע פילם און דעם אינטערוויו מיט די רעזשיסארינס פון „ווער וועט בלייבן?‟, גיט א קוועטש דא. 
 צו זען א באשרייבונג פון אלע פילמען וואס מע ווייזט אויפן פעסטיוואל, גיט א קוועטש דא. 
