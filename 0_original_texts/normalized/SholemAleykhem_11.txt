 
 פעליעטאנען: אויפן הימל א יאריד 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
(א טראגעדיע פון פרעמיעס)
    
― דאס האט זיך געטראפן, מיין ליבער ייד, אין א ווארעמער זומערנאכט,
אין ווארשע הייסט עס, אויף דער סמאטשע־גאס. עס איז שוין געווען ווייט
האלבע נאכט. די זילבערנע לבנה, ווי מען רופט זי אן אין די ביכלעך,
האט זיך געהאט אוועקגעמאכט אויף יענער זייט לאזיענקעס; ניט געוואלט
מער אריינקוקן אין דער קבצנישער גאס: די בריליאנטענע שטערן האבן
אנגעהויבן איינציקווייז אויסלעשן זיך אזוי ווי די בענטשליכט, ― אז עס האט
זיך פלוצעם געלאזט הערן א קנאק, און ― איך האב דערפילט אויף מיין לינקער
באק פינף קאלטע פינגער און דערהערט א ווילדן געשריי פון א קענטלעכער
שטים: איך וואלט געמעגט שווערן אז דאס רעדט מיין ווייב, זאל לעבן:
„ארויס, משומד! ― האט זי געשריגן מיט אזעלכע קולות, גלייך וי מען
וואלט זי געוואלט קוילען ― ארויס מיט דער חצופה אין איינעם, איך זאל
דיין טרייפענעם פרצוף ניט אנקוקן!!! וואן!!!״...
― ― ―
― יא, מיין ליבער ייד, דאס איז געווען דאס קול פון מיין ווייב אסתר־ברכה זאל לעבן, און דאס זענען געווען אירע פינף פינגער טאקע אויף מיין
לינקער באק. רבונו־של־עולם! ― טראכט איך מיר ― איך וואלט נאר געוואלט
וויסן, פאר וואס? פאר וואס קומט דאס מיר? פאר וועמענס זינד?! איך בין,
דארפט איר וויסן זיין, א באווייבטער ברוך־השם ניט דאס ערשטע יאר, שווער
איך אייך בהן שלי, אז עס האט זיך מיר נאך אזא מעשה, הערט איר, ניט געטראפן! מיין ווייב זאל אויף מיר בייזערן זיך א מאל, יאדען, עסן, זידלען,
שעלטן ― דאס טרעפט: דערויף איז זי דאך א ווייב און איך בין א מאן. נאר
זי זאל אויפהייבן אויף מיר א האנט ― דאס האט זי שוין געמוזט א פנים
שטארק ארויס פון די כלים. דא האט שוין געמוזט פארקומען עפעס אזעלכעס,
וואס טרעפט זיך איין מאל אין הונדערט יאר. און בכדי איר זאלט פארשטיין
אקוראט ווי אזוי דאס האט זיך געטראפן, מוז מען אייך א פנים דערציילן די
גאנצע מעשה פונעם אנהייב ביזן סוף מיט אלע פלעטערלעך, מיט אלע
פעלדעלעך און מיט אלע צושניטלעך. אפשר געפינט זיך ביי אייך א פאפיראסל?
  
180
    
אלזא, איך אליין, ווי איר זעט מיך, בין א בעל־מלאכה, א ייד א שניידער
הייסט עס. און זיצן זיץ איך אין ווארשע אויף דער סמאטשע־גאס, אויב איר
ווייסט. און כאטש מיר זענען ניט מער וי צוויי מענטשן, איך און מיין ווייב, ―
קיין קינדער האבן מיר ניט, איך בין א בעזדעטניק הייסט עס, ― דאך ווערן
מיר אויסגעריסן אויפן פוד! דער יקרות פון די דירות איז ביי אונדז, ווייסט
איר דאך, אין ווארשע אזוי גרויס, אז עס קומט אונדז אויס נאר וואלגערן זיך
מיט די בעבעכעס אין דרויסן. קומט משך, בעת איבערציען זיך פון איין דירה
אין דער אנדערער, בלייבן מיר ביידע, איך און מיין ווייב הייסט עס, אן כוחות
זוכנדיק א דירה: און אז מען באקומט שוין ערגעץ א לאך אין א פינצטערן
קעלער, אדער אויף א בוידעם, הייסט מען זיך ערשט אפגילטן, ווארעם עס
זענען דא אויף איין דירה אפשר הונדערטער בעלנים, קאנקורענטן. קיין עין־הרע אזא שטאט, ― עמעצער זאל עס נעמען אויפן קאפ א טראכט טאן וועגן
אונדז, ארעמע־לייט, וואס וועט זיין דער תכלית? ווער־ווער, אז ניט אונדזערע
צייטונגען וואלטן באדארפט זיך נעמען צו דעם? זייער גאנצער מיין איז דאך
נאר טובת־הכלל, און זייער גאנצע ארבעט איז דאך נאר צוליב אונדז, צוליבן
פאלק ― געשיקט זיך עס, אז זיי זאלן אזא זאך אפשווייגן? היתכן?...
  
― אזוי טראכט איך מיר איין מאל גייענדיק אין גאס הייסט עס. און אזוי
ווי איך גיי, איך טו א קוק ― אויף די נאלעווקעס טוט זיך חושך. מענטשן,
יידן און ווייבער ― ערדטרעטעניש! וואס איז געשען?
  
א ווארשעווער יידישע צייטונג האט געגעבן צו וויסן אז אן עק, זי קאן
שוין מער ניט צוזען די עוולה פון די ווארשעווער פיאווקעס די הויז־באזיצערס
און די יסורים פון די ארעמע לאקאטארן נעבעך, און זי גייט ארויס דעריבער
מיט א מלחמה הייסט עס קעגן דירה־יקרות, און צוליב דעם גייט זי בויען
זאגט זי, א גאנצע נייע שטאט אונטער ווארשע ― און דאס וועט זיין א
פרעמיע, א מתנה הייסט עס, פאר אירע לעזער. די פרעמיע ווערט געלאזט אין
א לאטעריע, אין א גורל הייסט עס, און ווער עס איז זוכה, דער באקומט
אומזיסט א פלאץ, ניט ווינציקער ווי תרפ״ט קוואדראט איילן סאמע אין מיטן
וואלד. און בכדי דער עולם זאל זען בחוש, וו ו דאס איז און וו א ס דאס איז, האט מען אויסגעמאלט
אויף פאפיר א צאצקע און נאט קוקט: זעט איר א רינגעלע? ― דאס איז
ווארשע. זעט איר פאסקעלעך? ― דאס וועט זיין א וואלד. און דארט, א ביסל
ווייטער, זעט איר פינטעלעך? ― דארט וועט מען דורכפירן א באן. ווילט
איר, הייסט עס, פארט איר צו מיט דער באן. ווילט איר ― גייט איר זיך
  
181
    
דורך צו פוס. קיין הייזער זענען דארט דערוויילע ניטא אין דעם דאזיקן וואלד,
נאר אזא דאגה, זאגט זי, זאלט איר שוין האבן מיט פרנסה. איר שפילט נאר
אויס, זאגט זי, א פלעט, וועט אייך א ליאדע באנק טראגן אקעגן געלט וויפל
איר ווילט. און פאר געלט, זאגט זי, קויפט איר אייך געהילץ און שטעלט
אייך אוועק א ווילע, אז גאט און לייט זענען אייך מקנא! און אט אזוי ווערט
איר, זאגט זי, א בעל־הבית פון אן אייגענער שטוב מיט כל־טוב און ווערט
פטור פון אלע צרות און פון אלע יסורים. מיר נעמען ביי אייך, זאגט זי,
דערפאר קיין צעבראכענעם גראשן אפילו. ניט מער, איר קויפט אלע טאג
אונדזער בלאט און שניידט קופאנעס. יעדן טאג א קופאן: פופצן טעג, פופצן
קופאנעס.
  
― געקומען אהיים מלא שימחה און דערציילט מיין אסתר־ברכהן פון
דער גדולה, איז דאך עס א יידענע. וואס וועסטו טאן, זאגט זי, מיט תרפ״ט
איילן אין דער ערד אן א פלעקל און אן א שטעקל, אן לייב און אן לעבן!
דארף איך, זאגט זי, זיצן אין דרויסן דריי טויזנט איילן פ א ר ווארשע, אז
איך קאן, זאגט זי, ליגן ניין איילן אין דער ערד  א י ן  ווארשע? עט, זאג איך
צו איר, ביסט א יידענע, אסתר־ברכה, און דו פארשטייסט ניט, זאג איך, דעם
גאנצן שכל, אז דער גאנצער עיקר איז דער פלאץ. נא זע, זאג איך, וואס
שטייט געשריבן. קוים האסטו, זאג איך, א פלאץ, וועסטו זיך שוין מיט א
דירה יאקאש אן עצה געבן. וועסט אוועקטראגן דעם פלאץ, זאג איך, אין באנק,
וועט דיר א ליאדע באנק אקעגנטראגן געלט וויפל דו ווילסט, וועסטו דיר קויפן,
זאג איך, געהילץ און וועסט דיר אויפשטעלן זאג איך, א דירה, אז גאט און
לייט וועלן דיך מקנא זיין. דאס איז דאך אזוי פראסט, זאג איך, ווי פאר א
גראשן א בייגל. א סימן, זאג איך, נא דיר, זאג איך, אט האסטו, זאג איך, די
גאנצע מאכענאציע, ווי אויף א טעלער. אט זעסטו, זאג איך, פאסעקלעך? ―
דארט וועט זיין א וואלד. זעסטו, זאג איך, פינטעלעך? ― דארט וועט גיין
א באן. ווילסטו ― פארסטו הייסט דאס צו מיט דער באן, ווילסטו ― גייסטו
זיך דורך צו פוס.
  
― הקיצור, איך בין דאך עפעס א מאנסביל ― איך האב אזוי לאנג
גערעדט ביז איך האב זי איבערגערעדט ― און ס׳איז געבליבן אז מיר זאלן
זאמלען קופאנעס, אלע טאג א קופאן, פופצן טעג ― פופצן קופאנעס. האט
מיך מיין אסתר־ברכה זאל לעבן געפרעגט א קלאץ־קשיא: „צו וואס, זאגט זי,
אזוי לאנג ווארטן, פופצן טעג? און וואס טויג דיר, זאגט זי, אזוי פיל מיסט?
  
182
    
ווען וועסטו עס איבערלייענען? ממה־נפשך, זאגט זי, די פופצן קופאנעס
קאנסטו דאך איינקויפן אין איין טאג און ברוך שפטרני״ ― גייט רעדט מיט
א יידענע!
  
― הקיצור, מיר האבן זיך געגעבן א נעם זאמלען קופאנעס. אלע טאג,
אלע טאג א קופאן, 15 טעג ― 15 קופאנעס. אויפן 16טן טאג ― טרראך! איך
האב געווונען דריי טויזנט איילן אונטער ווארשע אין מיטן א וואלד.
  
― האבן מיר שוין, הייסט עס, א פלאץ פון דריי טויזנט קוואדראט־איילן.
וואס זשע טוט מען ווייטער? דארף מען נעמען, היסט עס, די דריי טויזנט
קוואדראט־איילן און גיין מיט זיי אין באנק אריין הייסט עס, נעמען געלט אויף
צו בויען א דירה. און איך בין אוועק אין מארק, פון איינעם צום אנדערן, פון
איינעם צום אנדערן: „צי ווייסט איר ניט, יידישע קינדער, ווו איז דא ערגעץ
א באנק אזעלכע, ווו מען פארזעצט דריי טויזנט קוואדראט־איילן און מען
נעמט געלט און מען קויפט געהילץ און מען בויט א דירה, אז גאט און לייט
זאלן מקנא זיין?״ ווערט א געלעכטער.
  
― רוף איך מיך אן צו זיי: „אייך איז א פנים גוט צו לאכן, אז איר האט ווו
צו זיצן? איר זאלט אבער פרווון ליגן אין דער ערד אזוי ווי נאש בראט, וואלט
איר ניט געלאכט״. לאכן זיי נאך מער. ווער איך שוין א ביסל ברוגזלעך און
גיי ווייטער. אזוי ווי איך גיי, איך טו א קוק, אויף די נאלעווקעס טוט זיך חושך.
ווידער א צונויפלויף פון מענטשן, יידן און ווייבער. וואס איז די מעשה?
א נייע גדולה. א צווייטע יידישע צייטונג האט זיך מתקנא געווען אן דער
ערשטער צייטונג: יענע זאגט צו א פרעמיע דריי טויזנט קוואדראט־איילן
אונטער ווארשע ― וואס פאר א ווערט האט עס? וואס איז הוילע ערד אליין
אן א שטוב? און בכדי צו פארריכטן דעם דאזיקן פעלער איז ביי אונדז געבליבן, זאגט זי, אז מיר זאלן שענקען א פרעמיע פאר אונדזערע אבאנענטן
וואס באשטייט אין הייזער און אין ווילעס. דאס הייסט, מיר נעמען זיך אונטער,
זאגט זי, מיט גאטס הילף באזארגן אונדזערע לעזער מיט פארטיקע ווילעס און
טאקע אויפן זעלביקן פלאץ, אויף יענע דריי טויזנט קוואדראט־איילן אונטער
ווארשע בויען מיר אויס איטלעכן א ווילע, א ווילע פון דריי חדרים מיט א
קיך, מיט א שטאל, מיט א שטעלעכל, מיט א שפיזשארניע. און אט האט איר
אייך דעם גאנצן פלאן פון דער ווילע, זעט איר, זאגט זי, אט דארט א
שטיבעלע? זעט איר אויפן שטיבעלע א דאך? אויפן דאך א קוימען און עס גייט
א רויך? ― אט דאס איז, זאגט זי, די ווילע, וואס אונדזער צייטונג בויט אויס
  
183
    
אלע 2 וואכן יעדן איינציקן, ווער עס וועט זוכה בגורל זיין, גאנץ בחינם. ניט
מער, זאגט זי, מען דארף קויפן אונדזער בלאט און שניידן קופאנעס. יעדן
טאג א קופאן. 15 טעג ― 15 קופאנעס.
  
― געקומען אהיים מלא שימחה: מזל־טוב דיר, אסתר־ברכה, דו ווייסט:
מיר האבן שוין א דירה! און איך נעם און גיב איר איבער די גאנצע חתונה
הייסט עס מיט דער נייער פרעמיע. איז דאך עס א יידענע. הייבט זיך אן:
„טאמער איז דאס א שווינדל? טאמער אזוי און טאמער אזוי?״ ווייז איך איר
דעם פלאן, נא, קוק, זאג איך, זעסט דא א שטיבעלע? זעסט, זאג איך, א דאך?
זעסט א קוימען און פונעם קוימען גייט א רויך?
  
― הקיצור, איך בין דאך עפעס א מאנסביל. איך האב אזוי לאנג גערעדט
ביז איך האב זי איבערגערעדט, און מיר האבן זיך געגעבן א נעם זאמלען
קופאנעס. יעדן טאג א קופאן. 15 טעג ― 15 קופאנעס. און אויפן 16טן טאג ―
טרראך! איך האב געווונען א פארטיקן פלאן פון א ווילע, א שטיבעלע הייסט עס,
מיט א דאך און מיט א קוימען און פונעם קוימען גייט א רויך.
  
― האבן מיר שוין הייסט עס דריי טויזנט קוואדראט־איילן אונטער ווארשע
און א פארטיקן פלאן פון א ווילע. וואס זשע טוט מען ווייטער? דארף מען
הייסט עס ווארטן ביז די ווילע וועט פארטיק ווערן, וועל איך דינגען א פור
און אריבערפעקלען זיך מיט די בעבעכעס אין דער אייגענער ווילע. נאר
דערוויילע דארף מען הייסט עס ארויסגיין אין מארק געווויר ווערן, ווען שטעלט
מען זיך בויען ווילעס? פון איינעם צום אנדערן, פון איינעם צום אנדערן: „צי
ווייסט איר ניט, יידישע קינדער, ווען שטעלט מען זיך בויען די אויסגעשפילטע
ווילעס אויף די אויסגעשפילטע פלעצער פון דריי טויזנט קוואדראט־איילן
אונטער ווארשע?״ ― ווערט א געלעכטער. „וואס איז, זאג איך, דער געלעכטער? אייך איז גרינג, זאג איך, צו לאכן, אז איר האט ווו צו זיצן. איר
זאלט אבער ליגן, זאג איך, אין דער ערד ווי נאש בראט״... לאכן זיי נאך מער.
טו איך א שפיי און גיי ווייטער. אזוי ווי איך גיי, איך טו א קוק, עס טוט
זיך חושך אויף די נאלעווקעס. מענטשן אזוי ווי שטערן אין הימל. וואס איז
שוין ווייטער? א נייעס! נאך א צייטונג האט זיך מתקנא געווען אן יענע צוויי
צייטונגען. זיי גיבן, זאגט זי, דריי טויזנט קוואדראט־איילן אונטער ווארשע
און פארטיקע פלענער אויף ווילעס, מיר נעמען זיך אונטער, זאגט זי, מעבלירן
די ווילעס, געבן בעל־הבתישקייט: בעטן און בעטלעך, טישן און בענקלעך,
שאפעס, קאמאדן און שפיגלען, און א גראמאפאן, און בעטגעוואנט, און געפעס,
  
184
    
און א וואנטזייגער, און אפילו א סאמאוואר און אלע איבעריקע זאכן, וואס איז
שייך צו בעל־הבתישקייט. א סימן ― נאט אייך, זאגט זי, א גאנצן פרייז־קוראנט פון מעבל, און וואס איר וועט געווינען ― דאס איז אייערס. איר
באדארפט מערניט, זאגט זי, נאר קויפן אלע טאג אונדזער צייטונג און שניידן
קופאנעס. יעדן טאג א קופאן. 15 טעג ― 15 קופאנעס.
  
― געקומען אהיים: מזל־טוב דיר, אסתר־ברכה. מיר האבן שוין בעל־הבתישקייט אין אונדזער נייער ווילע. און איך נעם און גיב איר איבער די גאנצע
געשיכטע מיט דער נייער פרעמיע מיטן מעבל־פרייזקוראנט. איז דאך עס א
יידענע. הייבט זיך אן: „טאמער אזוי און טאמער אזוי?״ ווייז איך איר דעם
מעבל־פרייזקוראנט: בעטן און בעטלעך, טישן און בענקלעך, שאפעס, קאמאדן
און שפיגלען, און א גראמאפאן, און בעטגעוואנט און געפעס, און א וואנטזייגער
און אפילו א סאמאוואר, אלצדינג וואס איז שייך צו בעל־הבתישקייט.
  
― הקיצור ― איך בין דאך עפעס א מאנסביל. איך האב אזוי לאנג גערעדט, ביז איך האב זי איבערגערעדט. און מיר האבן זיך געגעבן א נעם
זאמלען קופאנעס. אלע טאג א קופאן. 15 טעג ― 15 קופאנעס. און אויפן 16טן
טאג ― טרראך! ― איך האב געווונען א פלעדערוויש. האבן מיר שוין הייסט עס
דריי טויזנט קוואדראט־איילן אונטער ווארשע, מיט א פארטיקן פלאן פון
א ווילע מיט בעל־הבתישקייט. געקומען אהיים מיטן בעל־הבתישקייט ― איז דאך
עס א יידענע. הייבט זי מיך אן מסתמא צו יאדען: „אויך מיר א בעל־הבתישקייט א פלעדערוויש! טראג זיי אפ צוריק, איך דארף זיי אויף א ריינע כפרה!״
זאג איך: וואס מאכט דאס דיר קאליע, נארעשי? אין בעל־הבתישקייט, זאג איך,
קומט א פלעדערוויש אויך צו ניץ. מאכט זי צו מיר: „גיי צו אל די שווארצע
יאר מיטן פלעדערוויש!״ העלפט ניט. א ווייב, אז זי זאגט גיין, דארף מען גיין,
אזוי ווי איך גיי, איך טו א קוק, אויף די נאלעווקעס טוט זיך חושך. שוין לאנג
שטיל געווען. וואס איז שוין ווייטער? נאך א צייטונג האט זיך מתקנא געווען
אין יענע צייטונגען: „אט דאס הייסט פרעמיעס, כא־כא? וואס איז א ווילע
מיט בעל־הבתישקייט, אז ס׳איז ניטא קיין מעלקנדיקע קו? קליינע קינדער
נעבעך ווילן מילך. קיין ציג, קיין עוף, קיין גענדזל, קיין קאטשקע. איי פע!
מיר שפילן אויס, זאגט זי, פאר אונדזערע אבאנענטן אלע צוויי וואכן בהמות,
ציגן, עופות, גענדז און קאטשקעס און אפילו א שטייג אויף צו האלטן עופות.
א סימן, זאגט זי, נאט אייך א געמילד פון א בהמה, וואס מעלקט זיך, א גויע
זיצט אונטער איר מיט א מעלקשעפל. און אט דארט א ביסל ווייטער, זעט איר,
  
185
    
שטייט א האן מיט א הויכן קאם און א גאנצע שטייג מיט עופות? דאס אלצדינג,
זאגט זי, גיבן מיר אייך אלע צוויי וואכן בחינם. א פרעמיע הייסט עס. נישט
מער, איר באדארפט, זאגט זי, נאר קויפן אונדזער צייטונג אלע טאג און
שניידן קופאנעס. יעדן טאג א קופאן. 15 טעג ― 15 קופאנעס.
  
― געקומען אהיים מיט דער נייער גדולה, איז דאך עס א יידענע:
„טאמער אזוי און טאמער אזוי?״ זאג איך איר: נארישע יידענע וואס דו ביסט, נא,
זע. אט האסטו פאר די אויגן: א בהמה, זאג איך, וואס מעלקט זיך, א האן מיט
א הויכן קאם, א פולע שטייג מיט עופות.
  
― בקיצור ― איך בין דאך עפעס א מאנסביל. איך האב אזוי לאנג
גערעדט ביז איך האב זי איבערגערעדט און מיר האבן זיך געגעבן א נעם
זאמלען קופאנעס. יעדן טאג א קופאן. 15 טעג ― 15 קופאנעס. און אויפן 16טן
טאג ― טרראך! איך האב געווונען א מעלקשעפל! האבן מיר שוין, הייסט עס,
אזוי גרויס, ווי דריי טויזנט איילן אונטער ווארשע, א פארטיקן פלאן פון א
ווילע, און א פלעדערוויש, און א בעל־הבתישקייט, און א מעלקשעפל אויף צו
מעלקן א קו.
  
― געקומען אהיים מיטן מעלקשעפל, איז דאך עס א יידענע. הייבט זי
דאך מיך אן צו יאדען: „וועמען וועסטו מעלקן, דו שלימזל איינער?״ זאג איך
איר: האב צייט, אסתר־ברכה, אז דער אייבערשטער האט געהאלפן, זאג איך,
אויף א מעלקשעפל, וועט ער שוין העלפן אויף א בהמה. זאגט זי: „ביסט אליין
א גוטע בהמה. גיין זאלסטו, זאגט זי, אין דער ערד מיטן מעלקשעפל!״ העלפט
ניט. א ווייב, אז זי זאגט גיין, דארף מען גיין. אזוי ווי איך גיי, איך טו א קוק,
אויף די נאלעווקעס טוט זיך שוין חושך. וואס איז שוין ווייטער? נאך א
צייטונג האט זיך מתקנא געווען אין יענע צייטונגען און זאגט אזוי: „דריי
טויזנט קוואדראט־איילן אונטער ווארשע גיבן זיי מיט ווילעס, מיט
בעל־הבתישקייט, פי און רינדער און האבן א פנים פארגעסן אז פארן יעדן טאג
אויף דער ווילע קאסט, זאגט זי, געלט און גיין קאן מען בלייבן אן פיס. ניטא
ביי זיי קיין רחמנות, זאגט זי, אויף יענעמס בייטל און אויף יענעמס פיס.
מיר, וואס אונדזער גאנצער מיין, זאגט זי, איז נאר טובת־הכלל און די
באקוועמלעכקייט פון אונדזערע לעזערס, האבן מיר געפונען, זאגט זי, א מיטל צו געבן
אונדזערע אבאנענטן די מעגלעכקייט צו באגיין זיך אן א באן און אן פיס.
יעדער איינציקער, זאגט זי, וועט זיך פארן אויף זיין ווילע מיט זיין אייגן
פערד־און־וועגעלע. אט דא גיבן מיר אייך, זאגט זי, א פארטרעט פון א פערד
  
186
    
און פון א וועגעלע, און אט דארט, א ביסל ווייטער, זעט איר, זאגט זי, נא־טעטשאנקעס, פראליאטקעס און לינייקעס? דאס איז אלץ, זאגט זי, פון אייערט
וועגן. אפילו א סברויע און פערדגעצייג ― דאס אלצדינג, זאגט זי, גיבן מיר
אונדזערע לעזערס בחינם. א פרעמיע הייסט עס, צוויי מאל אין חודש. נישט
מער, זאגט זי, מען באדארף קויפן אלע טאג אונדזער בלאט און שניידן
קופאנעס, יעדן טאג א קופאן; 15 טעג ― 15 קופאנעס.
  
― געקומען אהיים מיט דער בשורה, איז עס דאך א יידענע. הייבט זיך
אן: „טאמער אזוי און טאמער אזוי?״ זאג איך איר: נארישע נקבה וואס דו
ביסט! נא זע, אט האסטו, זאג איך, א פארטרעט פון א פערד און וועגעלע און
סברויע און דאס גאנצע פערדגעצייג...
  
― בקיצור ― איך בין דאך עפעס א מאנסביל. איך האב אזוי לאנג
גערעדט ביז איך האב זי איבערגערעדט, און מיר האבן זיך געגעבן א נעם
זאמלען קופאנעס, יעדן טאג א קופאן. 15 טעג ― 15 קופאנעס, און אויפן 16טן
טאג ― טרראך! איך האב געווונען א בייטש אויף אנצוטרייבן.
  
― געקומען אהיים מיטן בייטשל ― איז דאך עס א יידענע. הייבט זי מיך
אן מסתמא צו יאדען: „שיינע זאכן געווינט ער, דער שלימזל! פלעדערווישן
מיט מעלקשעפלעך מיט בייטשלעך! גיין זאלסטו, זאגט זי, כף־הקלע מיטן
בייטשל!״ ― העלפט ניט. א ווייב אז זי זאגט גיין, דארף מען גיין. אזוי ווי
איך גיי, איך טו א קוק ― אויף די נאלעווקעס איז חושך ואפלה! וואס איז
שוין ווייטער? א שפאגל נייע פרעמיע. נאך א צייטונג האט זיך מתקנא געווען
אין יענע צייטונגען און זאגט אזוי: צייטונגען גיבן פרעמיעס: דריי טויזנט
קוואדראט־איילן אונטער ווארשע, ווילעס, בעל־הבתישקייט, פי און רינדער,
פערד און וועגעלעך, נו און מענטשן? דינערשאפט? ווי קען זיך עס באגיין,
זאגט זי, א שטוב אן א קעכין, אדער אן א שטובמיידל, אדער אן א באנע, אן
אן אם? בכדי אויסצופולן, זאגט זי, דעם דאזיקן חסרון האבן מיר זיך, זאגט
זי, אונטערגענומען צושטעלן אונדזערע אבאנענטן דורך א לאטעריע אלע
צוויי וואכן, לויט געווונסט, א קעכין, א שטובמיידל, א באנע, א ניאנקע אדער
אן אם, און מיר, זאגט זי, אז מיר זאגן, זאגט זי, איז געזאגט. א סימן אט
גיבן מיר אייך, דא, זאגט זי, א טיפאגראפיע פון א יידענע א קעכין מיט
פארקאטשעטע ארבל, פון א באנע, וואס גייט שפאצירן מיט די קינדער אין וואלד,
און פון אן אם מיט פולע ברוסטן. אט די אלע מענטשן שטעלן מיר אייך צו
לויט לאטעריע אלע 14 טעג גלייך אויף אייער ווילע. גאנץ בחינם, זאגט זי,
  
187
    
נישט מער, זאגט זי, איר באדארפט קויפן אונדזער צייטונג און שניידן
קופאנעס, אלע טאג א קופאן, 15 טעג ― 15 קופאנעס.
  
― געקומען אהיים מיט דער בשורה: „מזל־טוב דיר, אסתר־ברכה, מיר
האבן שוין, זאג איך, א דינסט אויך אין אונדזער ווילע. איז עס דאך א
יידענע. הייבט זיך אן: „א נייער שווינדל! און טאמער אזוי און טאמער אזוי?״
זאג איך איר: נא זע, זאג איך, וואס פאר אן איינגעשפארטע זאך דו ביסט!
מען ווייזט דיר, זאג איך, א טיפאגראפיע פון א קעכין, זאגסטו גאר דאס!...
  
― הקיצור, איך בין דאך עפעס א מאנסביל, איך האב אזוי לאנג גערעדט
ביז איך האב זי איבערגערעדט, און מיר האבן זיך געגעבן א נעם גאר איבער
א נייעס זאמלען קופאנעס, אלע טאג א קופאן. 15 טעג ― 15 קופאנעס, און אויף
דעם 16טן טאג ― טרראך! ― איך האב געווונען אן אם. האבן מיר שוין ברוך־השם אלצדינג: דריי הונדערט קוואדראט־איילן אונטער ווארשע, א פארטיקן
פלאן אויף א ווילע, א פלעדערוויש אין בעל־הבתישקייט אריין, א מעלקשעפל
אויף צו מעלקן א קו, א בייטשל אויף אנצוטרייבן א פערד און אן אם.
  
― געקומען אהיים מיט דער נאם, האב איך געוווסט, אז איך וועל האבן
פון מיין ווייב א וויסטן סוף. א יידענע בלייבט א יידענע. זי וועט אוודאי נעמען
מיך יאדען: „וואס וועלן מיר טאן מיט אן אם, אז מיר זענען בעזדעטניקעס און
האבן ניט קיין קינדער?״ גיי ריכט זיך אויף אזא שלאק! אפגעלעבט מיט א
ווייב יארן, איך ווייס? ― דאכט מיר אזוי פיין, אזוי שיין ― און פלוצעם
כאפן פון איר אזא מיאוסן פסק! מילא די פעטש, בין איך אייך שוין מוחל,
אבער דער בזיון! פון א ווייב, פון א יידענע זיין געפאטשט!... א גרוב ווען עס
עפנט זיך מיר, וואלט איך אריין א לעבעדיקער! זינט איך לעב, זינט איך
שטיי אויף מיינע פיס, הערט איר, בין איך ניט געווען אזוי אויפגעבראכט,
ווי אין יענער מינוט. נאר פאר כעס א פנים און פאר גריזאטע בין איך געווען
אזוי צעטומלט, אז די צונג האט זיך מיר צוגעקלעפט צום גומען ― איך זאל
עס כאטש קענען אויסרעדן א ווארט! און זי, מיין אסתר־ברכה הייסט עס, האט
זיך עס א ביסל צעלאזט! ווו נעמט זיך צו א מענטשן אזוי פיל ווערטער? „ס׳א
ליגן, זאגט זי, אט די אלע פיזמונות מיט די גאזעטן מיט די פרעמיעס מיט די
גליקן, ניט־געשטויגן, זאגט זי, ניט־געפלויגן, אויפן הימל, זאגט זי, א יאריד,
דאס האב איך אליין, זאגט זי, אויסגעטראכט ― איר הערט? ― איך אליין
האב עס, זאגט זי, אויסגעטראכט פונעם קאפ, זאגט זי, און געבראכט, זאגט זי,
צו איר אין שטוב אריין, זאגט זי, ניט קיין אם זאגט זי, נאר א... טפו!״ ניין,
  
188
    
איך קען עס גאר, הערט איר, פאר מיין מויל ניט ברענגען, מיט וואס פאר א
נאמען מיין אסתר־ברכה האט זי אנגערופן... א פאטעפאלנאסט פון א יידענע!
― דאס האט מיך שוין אזוי, הערט איר, פארקאכט ביים הארצן אז ― איר
וועט מיר גלייבן צי ניין? ― איך האב דערזען פאר זיך דעם מלאך־המוות
א לעבעדיקן. און איך רוף מיך אן צו מיין ווייב אזוי: „הער זשע אויס, מיין
ווייב, זאג איך, ביז אהער האב איך, זאג איך, דיר אפגעשוויגן, זאג איך, נאר
ווי באלד, זאג איך, דו קענסט, זאג איך, אויף מיר, זאג איך, זאגן, זאג איך,
אזעלכעס, איז עק וועלט! אדער דיר, זאג איך, אדער מיר ― נאר דער טויט,
זאג איך, זאל זיין!״ ― און ניט לאנג געטראכט כאפ איך א שער פונעם טיש
― טרראך ― אויסגעזעצט א פענצטער און ארויסגעשפרונגען אין דרויסן ארויס,
און פאשאל פייל אויסן בויגן מיט א געשריי: „לאזט מיך, יידישע קינדער, ―
שריי איך נישט מיט מיין קול ― לאזט מיך! אט שטעך איך מיך! אט הענג
איך מיך! אט טרענק איך מיך!״ ― אט אזוי שריי איך און לויף פון איין גאס
אין דער אנדערער, און נאך מיר לויפן נאך יידן און ווייבער און קינדער אן
א שיעור און שרייען מיר נאך: „יאגט אים! כאפט אים! האלט אים! לאזט
אים ניט!״ און איך אין איין קול: „לאזט מיך, יידישע קינדער, לאזט מיך!...״
  
― איך ווייס גאר ניט, הערט איר, פון וואנען האט זיך צו מיר גענומען
אזא כוח? הונדערט פערד מיט צען אויטאמאבילן ווען עס יאגן מיך נאך,
קאנען זיי מיך ניט כאפן. אט בין איך שוין אויף פאוויע און אט בין איך שוין
אויף די נאלעווקעס. אט בין איך אויף מיאדאווא און אט, ווי איך רעד מיט
אייך, בין איך שוין אויף דער טיראספאלער בריק. נאך איין מינוט, איין רגעלע
― און טרראך... איך כאפ מיך אויף ― ערשט איך בין גאר ביי זיך אין דער
היים אויף מיין בעטל אויף סמאטשע־גאס, ס׳איז שוין ווייט נאך האלבע נאכט,
די זילבערנע לבנה האט זיך שוין לאנג אוועקגעמאכט אויף יענער זייט
לאזיענקעס; די בריליאנטענע שטערן האבן שוין געהאלטן ביי אויסלעשן זיך
איינציקווייז, ווי די בענטשליכט, און מיין אסתר־ברכה זיצט אויף איר בעטל
אקעגן מיר אן איבערגעשראקענע, אנגעבויגן איבער מיר און פרעגט מיך:
„וואס איז דיר? גאט איז מיט דיר! א חלום?״ ―;„א חלום, זאג איך, נאר
וואסער א חלום! שוין איין מאל א חלום!״... „אויב אזוי ― זאגט זי, ― טא
שפיי אויס, זאגט זי, זיבן מאל און לאז עס פאלן זאגט זי, אויף די שונאימס
קעפ, און זאג, זאגט זי, אמן.״
  
― איך פאלג מיין ווייב און זאג „אמן״ און איך דאנק גאט, וואס ס׳איז
  
189
    
א חלום און וואס די גאנצע מעשה מיט די דריי טויזנט קוואדראט־איילן אונטער
ווארשע, מיט די ווילעס, מיטן בעל־הבתישקייט און מיט די אלע איבעריקע
גליקן איז א פנים ניט מער ווי אן אויסגעטראכטע זאך, א נעכטיקער טאג,
  
טאקע ווי מיין אסתר־ברכה זאגט, ניט־געשטויגן, ניט־געפלויגן. א וי פ ן
 ה י מ ל  א י א ר י ד ...
  
1911
  
190
    
(א מעשה שהיה)
  
מאטוויי ווערעטא האט זיך פארשפעטיקט. א גאנצע נאכט געשפילט אין
סטאס. שפעט אויפגעשטאנען, איינגעשלונגען דעם אנבייסן און פליט דאס צו
„פאנקאנין?״.
  
ס׳איז היינט א טאג פון קורסן. א בערזעטאג.
  
דאס הארץ זאגט אים, אז ער וועט היינט האבן א גוטן טאג. ער האט שוין
דערויף סימנים אזעלכע.
  
ערשטנס האבן זיך אים געחלומט שטיוול, און דאס אין ידוע, אז עס
חלומט זיך שטיוול ― איז גוט. שוכווארג וואאבשטשע באווייזט אויף געלט...
היינט איז מען אים איבערגעגאנגען אויף דער קאנאטנע מיט פולן... און אן
אלעמען האט ער וואאבשטשע א פארגעפיל (יעדער בערזע־מענטש האט א
פארגעפיל). רענטע מוז היינט אראפפאלן, דאס איז זיכער ווי דער טאג.
  
מאטוויי ווערעטא איז אויף רענטע „א לא בעס״. ער האט זי פיינט. ער
האלט אין איין פארקויפן רענטע, און רענטע האלט אין איין שטייגן. קאסט
דאס אים רבי־געלט, נו געוויינטלעך. פון דעסטוועגן פאלט ער ביי זיך ניט
אראפ. לאז זיך די רענטע הייבן וויפל זי וויל ― עס מוז א מאל קומען אויף איר
א מפלה. ביז וואנען וועט זי שטייגן?...
  
מיינט ניט פון דעסטוועגן, אז מאטוויי ווערעטא איז בטבע אזא שלעכטער
מענטש, וואס איז געשטימט „א לא בעס״. פארקערט, אויף אנדערע פאפירן
אין ער דווקא „א לא האס״. למשל „וויגרישנע״ ― לאז ער דאס פארמאגן
וויפל „וויגרישנע״ ער האט אנגעקויפט אויף אולטימא פעבר. און אולטימא יון.
וואס מיינט איר, מאטוויי ווערעטא איז עפעס א יינגעלע? ער פארשטייט ניט,
וועלכעס עס דארף גיין אראפ און וועלכעס ארויף? איי, ווי איז דאס מעגלעך,
אז א מענטש זאל אין איין צייט גיין אראפ און ארויף? אמת, עס קומט טאקע
אויס א ביסל פריקרע, ווי למשל פליישיק און מילכיק צו גלייכער צייט. דער
תירוץ איז אבער: אין אדעס איז אלץ מעגלעך. איך וועל עס אייך א מאל
אויסווייזן מיט סימנים און מיט ראיות. א מאל, ניט היינט. איצט זענען מיר
פארנומען מיט מאטוויי ווערעטא.
  
191
   
 