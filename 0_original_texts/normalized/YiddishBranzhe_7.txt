

אין דער צייט פון קאראנא־ווירוס (11) 



 by באריס סאנדלער 
August 1, 2021August 1, 2021 Filed under:
עסייען
פראזע 

יעווגעני קיסין
  אפריל 16
  היינט בין איך געשלאפן גוט צום ערשטן מאל אין די לעצטע טעג: איינגעשלאפן, אמת, ארום 2 אזייגער, נאר דערנאך געשלאפן מער–ווייניקער מיט איין שלאף. די פארדייונג־פראבלעמען מיינע גיט זיך מיר נאך אבער אלץ ניט איין בייצוקומען. אויף דער וועטשערע האט מיר קארינאטשקע צוגעגרייט א צווארעך–פודינג.
ניטא קיין ידיעות פון לאנדאן: אנאבעלא האט טאקע ניט געקאנט זיך דערוויסן מיין NHS–נומער. פון ישראל האט מען מיר עטלעכע מאל אנגעשריבן, געבעטן קאפיעס פון אונדזערע ישראלדיקע פעסער, געשטעלט עטלעכע פראגעס און צוגעזאגט זיך דערוויסן וועגן אלצדינג זונטיק (איבערמארגן) [סע גייט די רייד וועגן דער מעגלעכקייט צו באקומען קאראנא–ווירוס וואקצינאציע אין לאנדאן אדער אין ישראל — רעד.]. מימא האט מיר געענטפערט, אז אין אונטערשייד פון מיט צוויי וואכן צוריק, וואקצינירט מען איצט בלויז יענע אויסלענדער, וואס האבן וווין–דערלויבעניש אין סערביע.
גערעדט מיט סמעכאוון. ס׳האט זיך ארויסגעוויזן, אז גלוז [1] האט ניט בלויז געוווסט וועגן אונדזער פראיעקט, נאר האט אפילו געוואלט זיך באטייליקן אין דעם ארגאניזירן אונדזער אוונט אין מאסקווע אין דעצעמבער 2019. זייער גוט! איצט וועל איך מוזן זיך דערווארטן ביז מאריאשע וועט זיך מארגן אומקערן אין אוונט און האבן א שמועס מיט איר — און דערנאך וועל איך קאנען אנשרייבן גלוזן.
פארבראכט א פאר שעה אין דרויסן און צוגעגרייט דערביי פעפערס „וואס מיינט ער, דער בערלינער לץ?‟ (אינטערעסאנט: צי האט עמעצער פאר פעפערן געהאט אויסגענוצט דעם אדיעקטיוו „שיר–השירימדיק‟, צי פעפער האט אים אליין צוגעטראכט? ס׳איז דא אויך אן אריגינעלער און געלונגענער גראם: „קעסטקינד — פליעסקען‟). דערנאך האט קארינאטשקע געמאכט א ווידעא–רעקארדירונג פון מיין רעציטירן אט דאס ליד פאר דער אונטערנעמונג קומענדיקן נאוועמבער אין „יד־ושם‟. צוליב דעם, אפנים, האט זיך ביי מיר צעווייטיקט דער האלדז, הגם איך האב אים געשווענקט אין דער פרי און אין אוונט מיט עסיק.
געארבעט ווייניק. אין איינעם א מאמענט האט די מאמע מיך געבעטן אריינגיין צו אנע פאוולאוונען און געבן איר טרינקען, ווייל יענע האט פלוצעם צוליב עפעס א סיבה גענומען רעאגירן אגרעסיוו אויף איר. דערנאך האט די מאמע מיך געבעטן אויפהערן ארבעטן, ווייל דער בלוטדרוק ביי איר איז אויפגעשפרונגען ביז 160 אויף 115 און דעריבער האט זי געדארפט זיך לייגן אין בעט. איבער דער יידישער פראגראם האב איך פארט באוויזן ארבעטן.
ביי מומע מארינא נאך דער וואקצינאציע האט זיך צעווייטיקט דער ארעם און ס׳ברעכט איר דער קערפער.
א סימבאלישע סקולפטור פון וו. פוטינס ממשלה
אנטקעגן דער רוסלענדישער אמבאסאדע דא האט מען אוועקגעשטעלט א סקולפטור פון פוטינען, וואס זיצט א נאקעטער אויף א גאלדענעם קלאזעט–טאפ. אין דער רעכטער האנט האלט ער א גאלדן טואלעט–בערשטעלע, און אין דער לינקער — א גאלדענעם רולאן פון טואלעט–פאפיר. אויף דער פלאש מיט וואש–מיטל לעם קלאזעט–טאפ איז אנגעשריבן: „נאוויטשאק‟ [2]. אויפן פיעדעסטאל אונטער דער סקולפטור איז אנגעשריבן אויף ענגליש: „נאקעטער מערדער‟. דער באטייט: דער קיניג איז א נאקעטער.
דערלייענט „דער פאלשער קופאן‟ [3]. אן אומגעוויינטלעכער איינדרוק; בעתן לייענען פלעגט מיין איינדרוק זיך בייטן פון מאל צו מאל, און איצט קאן איך אים פארמולירן אזוי: ס׳איז באמת א מערקווידיקע דערציילונג, אויב האלטן זי ניט פאר א רעאליסטיש, נאר א באלערעוודיק ווערק, ווייל פארן רעאליסטישן זשאנער איז די דערציילונג צו מוסר–השכלדיק און אומגלייבלעך. אין די קאמענטארן ווערט געזאגט, אז „דער טעקסט איז ניט ארומגעארבעט פולשטענדיק און ווערט איבערגעריסן אינעם אנהייב פונעם 20סטן קאפיטל פונעם 2טן טייל.‟ מיר דאכט זיך, אז די דערציילונג פארענדיקט זיך דווקא דארטן, ווו זי דארף פארענדיקט ווערן: אויף דעם, פון וואס אלץ („די קייט פון דעם שלעכטס‟) האט זיך אנגעהויבן. פון דעסטוועגן, איז דאס ווערק טאקע ניט אויסגעפארטיקט פולשטענדיק, מחמת די געשיכטע פון קאטיא טורטשאנינאווא איז ניט דערפירט ביזן סוף.
אפריל 17  ווידער געשלאפן שלעכט, ווי אין די פריערדיקע נעכט: לאנג ניט געקאנט איינשלאפן נאכן אויפכאפן זיך גאנץ פרי.
די מאמע פילט זיך בעסער, הגם אין דער פרי איז איר בלוטדרוק געווען נאך הויך, נאר אנע פאוולאוונע איז היינט א סך שוואכער, זי וויל ניט טרינקען און ווידער רעאגירט אויף דער מאמען אויף א נעגאטיוון אופן. קארינאטשקע האט געקלונגען פיל מענטשן; די דאקטערין מיינט, אז עס קאן זיין מחמת דעהידרירונג, און מארגן וועט מען ווידער שטעלן א טראפן–ציילער. 
דער סאקורע־בוים איז פארפלייצט מיט ראזעוון צוויט
מומע מארינאס ארעם זעט אויס בעסער. קארינאטשקע האט זי אפגעפירט אהיים\. געשפאנט 10 קילאמעטער. די גאנצע צייט האט א ביסעלע געמראקעט. דער וועטער איז גאר ניט קיין פרילינגדיקער און אנטשפרעכט סיי דער אלגעמיינער סיטואציע, סיי יענע, וואס האלט זיך ביי אונדז אין שטוב… אויף דער בעלעהראדסקא–גאס איז דא אויף אן אפיש־טומבע אן אויפשריפט: „באבישן + האמאטשעקן — אין גיהנום!!!‟. אויף אונדזער און די דערביייקע גאסן בליט א סאקורע־בוים, א ווייסע און ראזעווע. די צווייגן פון ס׳רוב אנדערע ביימער זיינען נאך אדער פולשטענדיק, אדער כמעט נאקעטע.
ווען קארינאטשקע און איך זיינען אריינגעקומען צו מייניקע נאכן ווארמעס, האט די מאמע געזאגט, אז זי האט מער ניט קיין כוח, און האט מיך צום ערשטן מאל געבעטן פרווון אנהאדעווען אנע פאוולאוונע, ווייל פון דער מאמעס הענט האט זי זיך קאטעגאריש אפגעזאגט צו עסן. מיר האט זיך עס איינגעגעבן, אנע פאוולאוונע האט אלץ אויפגעגעסן. זי אויקעט פון מאל צו מאל, נאר דערקלערט ניט, פאר וואס, וויפל מיר זאלן ניט אויספרעגן.
מע וועט ארויסשיקן פון טשעכיע 18 רוסלענדישע דיפלאמאטן, וועמען מ׳איז חושד אין ארבעט לטובת דער רוסלענדישער אויסערלעכער אויסשפיר־אגענץ, מחמת די פאליציי האלט, אז סקריפאלס [4] מערדערס האבן געהאט א שייכות צו די אויפרייסן אין טשעכיע אין 2014 און 2016. אפילו זעמאן [5] האט עס באשטעטיקט. 
מאריאשע מיט די קינדער האבן זיך אומגעקערט [פון די פאראייניקטע אראבישע עמיראטן — רעד.]. אלע זיינען געווען זייער פריילעך. נו, כאטשבי פארענדיקט האט זיך דער טאג אויף א פריילעכער נאטע…
געלייענט א ביסעלע בראדעלס [6] בוך.
  אפריל 18    די זעלבע מעשה: אויפגעכאפט זיך גאנץ קאיאר און לאנג ניט געקאנט ווידער איינשלאפן. באקומען א ידיעה פון ישראל: שטשאראנסקי האט גערעדט מיטן מיניסטער פאר געזונט–פארהיטונג. קארינאטשקע און איך האבן אונטערגעחתמעט די פעטיציע צו דעם פויפסט מכוח נאוואלנין [7]. גערעדט מיט קארינאטשקען וועגן דעם, וואס צו טאן איצט מיט זאראטשקאן און אנדרייען אין שייכות מיטן ארויסשיקן די רוסלענדישע דיפלאמאטן.
ווען איך בין אריינגעקומען צו אנע פאוולאוונען נאך מיטאג, האט זי זיך שוין געהאט אויפגעכאפט און געזאגט, אז היינט פילט זי זיך בעסער, נאר גערעדט האט זי מיט זייער א שלעכטער דיקציע און פון היץ. אפגעזעסן מיט איר העכער צוויי שעה. מ׳האט איר ווידער געשטעלט א טראפן–ציילער. די מאמע איז סוף–כל–סוף ארויסגעגאנגען אין דרויסן.
קאמפאזיטאר מיכאיל גלוז ביים באקומען דעם פרייז ״דער פידלער אויפן דאך״
סמעכאוו האט זיך שוין פארבונדן מיט גלוזן, און יענער האט צוגעזאגט צו ארגאניזירן אונדזער אוונט דעם 12טן אויגוסט 2022, ווי איך האב געהאט פארגעשלאגן סמעכאוון אייערנעכטן. דערנאך האט גלוז געקלונגען קארינאטשקען, זיי האבן א סך געשמועסט, זי האט אים דערציילט וועגן מאריאשעס אויפפירונג פון אונדזער מיוזיקל, און מאריאשעס אידעען זיינען אים אזוי געפעלן געווארן, אז ער האט געזאגט: „איך וויל עס האבן, און כ׳וועל פארלייגן די ביראבידזשאנער עפעס אנדערש‟.
געשפאנט 10 קילאמעטער. דער וועטער איז די גאנצע צייט זייער א כמארנער… געארבעט. די רוסן האבן דערקלערט, אז זיי וועלן ארויסשיקן 20 טשעכישע דיפלאמאטן. געלייענט בראדעלס בוך.
היינט איז יעקב שטערנבערגס געבוירן–טאג. „איך זיץ אין קרייז פון יארן, ווי צווישן שפיגלען‟, „אנגעפעלצטע שאטנס אויפן שניי — מיינע טויטע זיידעס זענען זיי‟, „א ניגונדל דארט ברענט זיך שיין‟, „פון זודיקן, וואסעריקן האלץ איז געווארן א רוחניות עפעס, א זוניקע כוואליע‟, „דאס פייער — א מיידלשער נאקעטער קערפער‟ — אזא געניאלער פאעט געווען! כ׳וואלט געזאגט, א ניט–דערשאצטער… די בעסאראבישע צווייג פון דער יידישער ליטעראטור איז, אוודאי, א באזונדערע און זייער א פרעכטיקע וועלט. ס׳האט מיר אפגעגאלט, אז דורך באריען האב איך געקאנט זיך באהעפטן מיט איר. באבע רחל האט געשטאמט פונעם שטעטל סטאראיא אושיצא, וואס געפינט זיך אויפן אנדערן ברעג ניעסטער פון בעסאראביע. 
  אפריל 19
ניט געקאנט איינשלאפן ביז נאך 4 אזייגער…
אנע פאוולאוונען איז א סך בעסער. הייסט עס, אז זי וועט זיך נייטיקן כסדר אין דעם טראפן–ציילער… אין דער פרי האט מען געמאכט א בלוט–אנאליז, די רעזולטאטן האבן געוויזן שטארקע דעהידרירונג.
מ׳האט מיר אנגעשריבן פון ישראל, אז שטשאראנסקי ארבעט נאך אלץ איבער מיין בקשה, מחמת זי איז ניט קיין איינפאכע.
היינט האט גערעגנט, לכן בין איך ניט געגאנגען שפאצירן. געארבעט. געלייענט דעם נסתר. 
מע וועט איבערפירן נאוואלנין אין א שפיטאל אין אן אנדערער קאלאניע, וואס, לויט אנדערע אסירים, איז א מוראדיק ארט, מע ווענדט דארט אן פייניקונגען.
  אפריל 20
מע האט מיר געקלונגען פון ישראל: צום באדויערן, וועט זיך גארנישט ניט באקומען מיט דער וואקצינאציע, מחמת דארטן קאן מען ניט ברעכן דאס קאראנטין–געזעץ.
אנע פאוולאוונען איז א סך בעסער, זי האט געטרונקען וואסער און נוטרידרינק אליין. 
היינט איז געווען פרילינגדיק זוניק און ווארעם. געשפאנט העכער 10 קילאמעטער. געארבעט. געהערט די ערשטע האלבע שעה פונעם אינטערוויו מיט גענען פארן Wexler Oral History Project. איך בין אים מקנא: ער איז אויפגעוואקסן אין א יידיש–ריידנדיקער משפחה און האט אליין גערעדט יידיש פון קינדשאפט אן. נו, וואס קאן מען טאן — איך בין כמעט אויף צוואנציק יאר יינגער פון אים, און אין מיין צייט האט אזוינס שוין ניט געקאנט זיין…
מע האט אנערקענט דערעק שאווינען פאר שולדיק אינעם דערהרגענען דזשארדזש פלוידן.
אפריל 21
היינט איז ווידער געווען ווארעם און זוניק, הגם דער וועטער–פראגנאז האט צוגעזאגט א רעגן. געשפאנט 10 קילאמעטער. די סאקורע־בוים הייבט שוין אן אפפאלן…
דעמאנסטראציעס פון סאלידאריטעט מיט נאוואלנין און קעגן פוטינען זיינען פארגעקומען אין פארשיידענע רוסלענדישע שטעט, ווי אויך דא אין פראג. צום באדויערן, האב איך ניט געקאנט גיין, מחמת כ׳האב געמוזט ארבעטן. אין רוסלאנד זיינען צענדליקער מענטשן ארעסטירט געווארן (ניט אין מאסקווע), און אויף דער רוסלענדישער טעלעוויזיע האט מען געוויזן עפעס טיפשים, וואס האבן געשריען: „נאוואלני איז א מערדער! ער פלעגט טייטן מענטשן!‟.
נעכטן האט מען דא באשטימט א נייעם אויסערן–מיניסטער, יאקוב קולהאנעק. ער איז א 36–יאריקער מאן, וואס האט זיך געלערנט אינעם דזשארדזשטאונער אוניווערסיטעט. היינט האט ער געמאלדן, אז רוסלאנד האט בלויז איין טאג פאר אומקערן די טשעכישע דיפלאמאטן, וועלכע מ׳האט ארויסגעשיקט, אניט וועט טשעכיע האלטן אין ארויסשיקן די רוסלענדישע דיפלאמאטן. אזוינס וואלט ניט געקאנט זיין אן אמעריקאנישער אונטערשטיצונג. ביידען איז אזא מאלאדיעץ! יא, איך בין קעגן מע זאל באנייען די פינאנציעלע הילף דער פאלעסטינער אויטאנאמיע און האב אונטערגעחתמעט א פעטיציע קעגן דעם, נאר וואס שייך ביידענס פאליטיק בנוגע פוטינען — בראווא!
און די „אונא‟ האט אויסגעוויילט איראן פאר דער קאמיסיע צו באטראכטן דעם פרויען–מצב…
דערהערט דעם אינטערוויו מיט גענען ביזן סוף. איינס האב איך ניט פארשטאנען: הלמאי האלט ער, אז הגם ס׳איז דא יידישע שרייבערס, איז קיין יידישע ליטעראטור מער ניטא. כ׳וועל אים אנשרייבן.
ס׳האט אלאטשקען אנגעהויבן וויי טאן אן אויער. ביי אנע פאוולאוונען האט דער מאגן ניט נעכטן, ניט היינט ניט געארבעט…
אפריל 22
ביידען וועט אנערקענען דעם ארמענישן גענאציד! נו, אויב אונדזערע „רוסן‟־אימיגראנטן וועלן האלטן אים אין איין שעלטן, וועלן זיי זיך ארויסווייזן פאר פולשטענדיקע גזלנים. ניט לאנג צוריק האט איינער פון זיי, מיינער א באקאנטער פון ישראל, מיר אנגעשריבן, אז ביידען איז „א מאריאנעטקע, וואס דער חוצפהדיקער און גאווהדיקער אויסווורף אבאמא ציט אים פאר די שטריקעלעך‟, און אז אבאמאס „חוצפה און גאווה זיינען קלאר אלעמען און יעדן איינעם‟. אים איז אפילו ניט איינגעפאלן דער געדאנק: אויב אבאמאס חוצפה און גאווה זיינען קלאר אלעמען און יעדן איינעם, איז ווי זשע קאן ער האבן אזוי פיל אנהענגערס? ס׳איז ממש אומגלייבלעך, ווי אייניקע מענטשן הערן בלויז זיך אליין און זייערע מיטדענקערס — פונקט ווי אלעקסאנדר געניס׳ [8] באקאנטער, וואס איז געווען איבערצייגט, אז די רעזולטאטן פון די לעצטע וואלן אין אמעריקע זיינען פאלסיפיצירט געווארן (הגם העכער 60 געריכטן, בתוכם דעם אויבער–געריכט, האבן באשטעטיקט דאס היפוכדיקע), האט געבראכט אזא ארגומענט: „טראמפ האט ניט געקאנט פארלירן, מחמת אלע זיינען פאר אים!‟.
מיט־טאג האט קארינאטשקע אפגעפירט אלאטשקע צו אן אטאלארינגאלאג, יענע האט אלץ באטראכט ביז גאר פרטימדיק און גארנישט ניט געפונען.
גענע האט מיר געענטפערט, אז ליטעראטור איז אויך ליטעראטור־קריטיק און, קודם־כל, א קריטישע מאסע לייענער.
לאנג געזעסן מיט אנע פאוולאוונען, און די מאמע איז ארויסגעגאנגען אין דרויסן. אנע פאוולאוונע טרינקט גאר א סך, ניט געקוקט אויפן טראפן–ציילער; זי רעדט אויך א סך פון היץ… זי פרייט זיך זייער אלע מאל, ווען איך קום, אבער נאך דעם, ווי איך בין היינט אוועקגעגאנגען, האט זי תיכף פארגעסן, אז איך בין נאר וואס געווען ביי איר.
טשעכיע און רוסלאנד האבן אפגערעדט צווישן זיך, אז עס וועלן זיין די זעלבע צאל דיפלאמאטן אין ביידע לענדער. פוטין האט אפגעפירט דאס מיליטער פון דער אוקראינישער גרענעץ. 
געשפאנט כמעט 11 קילאמעטער. געארבעט. 
אין אוונט איז קליועוו געקומען און האט געזאגט, אז אלאטשקעס צושטאנד איז געווארן בעסער. ביי אנע פאוולאוונען שוין דריי טעג, אז דער מאגן ארבעט ביי איר נאך אלץ ניט…
אפריל 23
נאוואלני האט אויפגעהערט זיין הונגערשטרייק.
קארינאטשקע האט אפגעפירט זאראטשקא צו א דאקטערין. ס׳איז זייער אומרויק. זי דארף מאכן א בלוט–אנאליז.
געשפאנט 11 קילאמעטער. געארבעט.
היינט איז פראקאפיעווס 130סטער יארטאג. ביי מיין גאנצער ליבע צו אים, איז שאסטאקאוויטש זינט מיינע יונגע יארן געווען מיר מער צום הארצן. אין א געוויסן זין איז עס אזוי עד־היום, מחמת אין שאסטאקאוויטשס מוזיק איז דא עפעס אזוינס, וואס איז מיר זייער נאענט און וואס ביי פראקאפיעוון פעלט עס אויס, — נאר אצינד פארשטיי איך מיטן שכל, אז פראקאפיעוו איז פארט א גרעסערער קאמפאזיטאר.
ביי אנע פאוולאוונען ארבעט נאך אלץ ניט דער מאגן… זעט אויס, אז דער פראשעק האט געווירקט בלויז עטלעכע טעג — און אויפגעהערט. די מאמע האט געזאגט, אז זי וועט אים ווידער איר געבן מארגן אין דער פרי. ביי דער מאמען איז דער בלוטדרוק אויפגעשפרונגען אין אוונט — 178 אויף 90…
נעכטן האט מען געפייניקט א מיטארבעטערין פון נאוואלניס שטאב אין ראסטאוו, אויסגעשניטן אויף איר ארעם דעם ערשטן בוכשטאב פון נאוואלניס פאמיליע־נאמען, דעם רוסישן אות Н…
אפריל 24 געמאכט קאוויד–טעסטן מיט קארינאטשקען און דאניעטשקען (ער פליט אויך פליט אוועק איבערמארגן — קיין לאנדאן).
געזעסן מיט אנע פאוולאוונען, די מאמע איז ארויסגעגאנגען אין דרויסן.
ביידען האט אנערקענט דעם ארמענישן גענאציד!
געשפאנט 10 קילאמעטער. געארבעט. ווידער געלייענט דעם נסתרס „מיט איבערוואנדערערס קיין ביראבידזשאן‟. לויטן זשאנער און תוכן איז עס פשוט א פארצייכענונג, גארניט באזונדערס — נאר די שפראך איז זייער א רייכע, לכן איז עס ניט אזוי גרינג צו לייענען. אוודאי איז יידיש בכלל ביז גאר א רייך לשון.  
אפריל 25
היינט צום ערשטן מאל געשלאפן גוט.
דער דיריגענט יאנאס אלעקסא
ביים אנבייסן האב איך זיך פלוצעם דערמאנט, אז ווען איך האב געלעבט אינעם סאוועטן–פארבאנד, פלעגט מען דארטן מיט דרך–ארץ ריידן וועגן דעם דיריגענט מיט דער פאמיליע אלעקסא, נאר איך האב אים קיין מאל ניט געהערט און אפילו ניט געוווסט, ווי ער זעט אויס. אריינגעקוקט אין דער אינטערנעץ און זיך דערוווסט, אז ער אפגעלעבט בלויז 66 יאר און איז געשטארבן נאך אין 2005. געפונען אין יוטיוב זיין רעקארדירונג פון שאנבערגס „אויפגעקלערטע נאכט‟: באמת זייער גוט! א גרעסערער איינדרוק, ווי פון פעטרענקאס [9] אויספילונג אויפן זאלצבורגער פעסטיוואל פאר א יארן.
קליועוו האט באזוכט זאראטשקא און באשטעטיקט, אז די פראבלעמען זיינען ערנסטע, זיי דויערן שוין אם ווייניקסטן א האלב יאר, און מארגן אין דער פרי וועט זי דארפן מאכן א בלוט–אנאליז. ער האט אויך געזאגט, אז ווען זי וואלט איצט געווען אין מאסקווע, וואלט מען זי דארטן תיכף געלייגט אין שפיטאל. 
די מאמע איז געפאלן און געלעגן אויפן דיל ביי זיך אין שלאף–צימער במשך פון א גאנצער שעה, מחמת קיינער האט ניט געהערט, ווי זי האט געשריען. איר רעכטער פוס האט זיך שרעקלעך צעווייטיקט, און זי האט ניט געקאנט א ריר טאן מיט קיין אבר. די גיכע הילף האט זי אפגעפירט אין שפיטאל. די רענטגען–בילדער האבן געוויזן, אז איר היפט איז צעבראכן געווארן. מע וועט דארפן אריינשטעלן א קינסטלעכע היפט, ווי מע האט עס געטאן אנע פאוולאוונען מיט יארן צוריק. צום גליק, האט מען גיך געפונען פאר דער מאמען אן ארט און א קינסטלעכע היפט אין „מאטאל‟, דעם סאמע בעסטן שפיטאל אין פראג, און מ׳האט זי אפגעפירט אהין. אויף מארגן און איבערמארגן זיינען ביי זיי אלע אפעראציעס שוין פארפלאנירט, נאר אויב עפעס וועט פלוצעם אפגעשאפן ווערן, וועט מען די מאמע אפערירן.
כ׳האב אפגעשאפן די גאסטראלן אין שפאניע. אלע האבן אלץ פארשטאנען. אין אוונט בין איך אפגעזעסן מיט אנע פאוולאוונען. זי פארשטייט נאך אלץ ניט, ווו זי איז… אינעסע האט רעקאמענדירט אן אנדערע ניאניע, א רוסיש–ריידנדיקע יידישע פרוי, זי זאל קוקן נאך אנע פאוולאוונען ביי טאג.
דערקלערונגען:
[1] גלוז, מיכאיל (1951־2021) — קאמפאזיטאר, גרינדער און גענעראל־דירעקטאר פונעם אינטערנאציאנאלן קולטור־צענטער אויף ש. מיכאעלס׳ נאמען אין מאסקווע[2] „נאוויטשאק‟ — דער נאמען פון א מסוכנעם סם, אויסגעארבעט אין רוסלאנד[3] „דער פאלשער קופאן‟ — א ווייניק באקאנטע דערציילונג פון לעוו טאלסטוי[4] סקריפאל, סערגיי — אים האט די רוסלענדישע זיכערהייט־אגענטור געפרוווט אפסמען מיט „נאוויטשאק‟ אין 2018[5] זעמאן, מילאש (1944) — טשעכישער פאליטישער און מלוכישער טוער[6] בראדעל, פערנאן (1902־1985) — פראנצויזישער היסטאריקער[7] נאוואלני, אלעקסיי (1976) — רוסלענדישער אפאזיציע־לידער[8] געניס, אלעקסאנדר (1953) — רוסישער שרייבער, זשורנאליסט, ליטעראטור־פארשער[9] פעטרענקא, עדוארד (1976) — רוסיש־בריטישער דיריגענט

Share this:TwitterFacebookPrintLike this:Like Loading...

Related
 


Tagged: Evgeny KissinfasadliteratureYiddish 
Post navigation


Previous Post
איר גייט אוועק 

Next Post
לייקוויל־ביטש 



