<body dir=״rtl״ style=׳font־family:״Times New Roman״,Ariel,FreeSerif;׳>
<h1>דער בלוטיקער שפאס: 48: גוטע פריינד קריגן זיך ― טייבעלעך קושן זיך</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
טעריטאריע, אטעמען מיט זיי איין לופט, עסן מיט זיי איין ברויט
שוין הונדערטער פון יארן! דאס זענען ניט קיין כינעזער, אדער
אינדיאנער, וועמענס גלויבן איז פאר אונדז פרעמד און וועמענס
היסטאריע אין פאר אונדז א סוד. ניין. מיר זענען גאנץ גוט באקאנט מיט
זייער גלויבן, וואס איז אונדז מער ווי נאענט, און זייער היסטאריע
איז פאר אונדז אפן. וויבאלד אזוי, וויבאלד אז גאנצע פעלקער און
דורות קאנען האבן וועגן מענטשן, וואס לעבן מיט זיי, מען קאן
זאגן, אונטער איין דאך, אזוינע קאמיש פאלשע מיינונגען, אזעלכע
משונה ווילדע אומגעלומפערטע פארשטעלונגען, היינט וואס פאר א ווערט
קאנען האבן אלע אנדערע מיינונגען און פארשטעלונגען?״...
</p><p></p><p>
― ס׳איז אייך, ווייזט אויס, געפעלן? איר ווילט נאך? ― רופט
זיך אן צו אים בעטי און מיט א פריילעכן געלעכטער מאכט זי אים
צו הינטער דער נאז די הגדה.
</p><p></p><p>
― בעטי, ביסט אן עזות־פנים! ― האלט איר פאר די מוטער ―
וואס איז דיין עסק? אפשר ווילן זיי זאגן שיר־השירים אויך?
</p><p></p><p>
― ננו! ― צירט אויס דוד, וואס אין געוווינט צו זאגן אלצדינג
פארקערט וואס דאס ווייב זאגט, אפילו פסח צום סדר, ― וועדליק דו
פארשטייסט אן עסק: אונדזער ראבינאוויטש וועט זיך שוין באגיין,
זע איך, היינטיקס מאל אן שיר־השירים. גענוג פון זיינעט וועגן דאס
אויך, אז ער האט געקאנט אויסזיצן ביז חד־גדיא... איר קאנט שוין
אויסטאן דאס היטל, אויב איר ווילט, אדער אויב ס׳איז אייך שווער.
</p><p></p><p>
אזוי זאגט דוד צום קווארטיראנט, וואס שטייט אויף פון טיש
אינאיינעם מיט בעטין, טוט אויס דאס היטל, וואס איז פאר אים
געווען באמת א משא־כבדה, זעצט זיך אוועק מיט איר ביי א זייט א
ביסל רעדן און א ביסל קריגן זיך, זאגן איינס דאס אנדערע
שטעכווערטער, ווי זייער שטייגער איז. און דוד זינגט אויף א קול מיט
אן אלטן ניגון דעם אלטן „שיר־השירים״, און סיאמקע אויף זיין
יונג קולכל זינגט אים נאך, און שרה קוועלט פון זיי אלע, ווערט
ברייטער ווי לענגער.
</p><p></p><p>
 דאס אכט־און־פערציקסטע קאפיטל
</p><p></p><p>
ג ו ט ע  פ ר יי נ ד  ק ר י ג ן  ז י ך ―  ט יי ב ע ל ע ך  ק ו ש ן  ז י ך
</p><p></p><p>
קריגן זיך, אמפערן זיך, זאגן זיך שטעכווערטער ― דאס איז
ביי אונדזערע יונגע לייט שוין לאנג געווארן א געוויינלעכע זאך. עס
פלעגט זיך מאכן אפט אז די מוטער האט זיך געמוזט אריינמישן
און מאכן א שלום צווישן זיי:
</p><p></p><p>
― קינדער ― פלעגט זי זאגן ― זאלן אייך האבן א טבע טאג
ווי נאכט רייסן זיך ווי די קעץ!
</p><p></p><p>
אדער:
</p><p></p><p>
― בעטי! דו וועסט אמאל נאכגעבן וואס יענער זאגט, צי ניין?
</p><p></p><p>
אדער:
</p><p></p><p>
וואס הערט איר זי, פאני ראבינאוויטש? איר ווייסט דען
ניט, אז זי איז א שאפירא? אלע שאפיראס האבן ליב זאגן קאפויר,
מיטן קאפ אראפ, טאקע נאר אויף צעזעצעניש.
</p><p></p><p>
שרה איז געווען גערעכט. וואס ראבינאוויטש זאל ניט זאגן,
האט בעטי געמוזט זאגן פארקערט. דערפאר האט ער איר אבער
אויך ליב געהאט זאגן פארקערט. ער האט געמעגט וויסן, אן זי
אין גערעכט ווי גאט אליין, האט ער געדרונגען קאפויר נאר מיט איין
צוועק ― בכדי זי זאל זיך אנצינדן, ארויסווייזן איר הייסן
טעמפעראמענט און אירע שיינע שארפע ציין...
</p><p></p><p>
עס איז אינטערעסאנט זיך אפשטעלן אויף א פאר קלייניקייטן,
וואס זענען גלייך כאראקטעריסטיש פאר זיי ביידן.
</p><p></p><p>
געווארן ביי די שאפיראס א היימישער מענטש און באמערקט, אז
די מוטער און די טאכטער האבן נישט ליב, אז דער פאטער, דוד
שאפירא, בארימט זיך מיט זיינע עלטער־זיידעס, די אמתע, די
סלאוויטער שאפיראס, האט ער איינמאל אויף א טשיקאוועס א פרעג געגעבן
ביים בעל־הבית: וואס איז אייגנטלעך דער מער מיט די דאזיקע
סלאוויטער שאפיראס, דוד האט אוועקגעשטעלט אויף זיין קווארטיראנט
אזעלכע אויגן, גלייך ווי יענער וואלט אים פרעגן, וואס איז דער
מער מיט אברהם אבינו אדער מיט משה רבינו?
</p><p></p><p>
― וואס? איר האט קיינמאל ניט געהערט די געשיכטע מיט די
סלאוויטער שאפיראס, די וואס מע האט אין וואסילטשיקאווס צייטן
געגנאטעוועט, געטריבן „סקוואז סטראי [сквозь строй: דורך דער ליניע]״ איבער א בילבול? ווי איז דאס מעגלעך?
</p><p></p><p>
אזוי האט אים געזאגט דוד און גענומען אים דערציילן
אן אלטע, א טרויעריקע געשיכטע פון צוויי ברידער, עשירים מופלגים בתורה,
איינער האט געהייסן ר׳ שמואל אבא שאפירא און דער אנדערער ר׳
פינחסל שאפירא, און ביידע זענען געזעסן אין סלאוויטע, געהאלטן א
דרוק. האט זיך געטראפן א מעשה איבער א פאלשן „דאנאס [донос: מסירה]״, איבער
א מסירהלע, איז ארויס א באפעל פונעם גובערנאטאר וואסילטשיקאוו, מע
זאל זיי גנאטעווען, טרייבן „סקוואז סטראי״, אויף אמאליקן אלטן
שטייגער. איז בעת מע האט זיי גענומען קאטעווען און די סאלדאטן
מיט די ריטער האבן געטאן זייער ארבעט, איז ביים עלטערן
ברודער אראפגעפאלן די יארמעלקע פונעם קאפ, האט ער, נישט
קוקנדיק אויף די ריטער, זיך אנגעבויגן, אויפגעהויבן און אנגעטאן די
יארמעלקע אויפן קאפ, גלייך ווי ניט אים מיינט מען.
</p><p></p><p>
― אט דאס איז גאר? האט זיך ניט ווילנדיק ארויסגעכאפט
ביים קווארטיראנט, און בעטי איז שוין געווארן אנגעצונדן ווי א
שוועבעלע:
</p><p></p><p>
― וואס נאך האט איר געוואלט?
</p><p></p><p>
וועלנדיק פארענטפערן זיין פאזיציע, האט ראבינאוויטש
ארויסגעזאגט א געדאנק, אז ער זעט ניט ארויס אין דעם קיין באזונדערע
גבורה און אז ער פארשטייט ניט, וואס איז פאראן זיך צו
בארימען מיט א געשמיסענעם אין דער משפחה?
</p><p></p><p>
נו־נו. ראבינאוויטש האט מער נישט באדארפט. ער איז
אפגעשאטן געווארן מיט פייער פון ביידע זייטן. פון איין זייט האט
אים דוד שאפירא גענומען פיילן אויף זיין שטייגער, אז אט דער
ראבינאוויטש, הערט איר, האט אין זיך תנועות און אפשניצלעך פון
אן אמתן גוי; אז ער האט ניט אין זיך קיין יידישן אדער און אזוי
ווייטער... און בעטי פון איר זייט האט געוואלט הערן פון אים,
וואס איז לויט זיין מיינונג מער בזיון ― זיין א געשמיסענער, צי זיין
א שמייסער? וואס איז מער כבוד ― האבן א געהאנגענעם אין דער
משפחה, אדער האבן א תלין, וואס האט געהאלטן אין איין הענגען
מענטשן?...
</p><p></p><p>
― אבער גענוג! נו גענוג שוין! זעט נאר ווי מיט א וואגן
האט מען זיי פארטשעפעט, דעם טאטן מיט דער טאכטער! ― מישט
זיך אריין שרה און עס נעמט א סוף.
</p><p></p><p>
דאס אנדערע מאל האט זיך געטראפן א מעשה: בעטי און דער
קווארטיראנט זענען געזעסן אין דער פרי ביי דער טיי און געלייענט
א בלאט־צייטונג. האט זיך ראבינאוויטש אפגעשטעלט אויף א נארישן,
נאר א טרויעריקן עפיזאד, וועלכעס איז גאר קיין נייעס נישט פאר א
יידן, און וועלכעס איז אין דער „טשערטא״ אייגנטלעך
מעשים־בכל־יום.
</p><p></p><p>
דער עפיזאד האט זיך אפגעשפילט אין א יידישער שטאט, אין
א גימנאזיע, צווישן קליינע קינדער, וואס האבן געשפילט מיטן
לערער אין „סאלדאטלעך״ („פאלק פאטיעשניך
[полк потешних: קאמישער פאלק]״).
</p><p></p><p>
צונויפגעזאמלט זיך אויפן שטאט־פלאץ ― דערציילט זיך דער
קארעספאנדענט א מעשה ווי א מסיח־לפי־תומו ― האבן העכער הונדערט
קינדער אויסגעשטעלט זיך אין דער ריי און גרייט געווען צו
מארשירן. דאס איז געווען אן אויסגעצייכנט בילד, וואס האט
צונויפגעקליבן ארום זיך א מאסע מענטשן. די גאנצע שטאט איז
ארויסגעקומען אנקוקן די קליינע סאלדאטלעך. קינד און קייט האבן זיי
מקנא געווען. פלוצעם האט זיך דערהערט א קאמאנדע פונעם אפיציר:
</p><p></p><p>
― יידישע קינדער אויף צופריער („יעוורעאי וופעריאד [евреи вперёд]!״).
</p><p></p><p>
זענען ארויסגעטראטן דריי קליינע סאלדאטלעך מיט יידישע
פנימלעך פון מלאדשי פריגאטאוויטעלנע
[младжи приготовительно: יונג אנהייבער] קלאס און ווי די אמתע
סאלדאטן אוועקגעשטעלט זיך און אויסגעצויגן פארן אפיציר, מיט
גליקלעכע אויגן געווארט אויף דעך ווייטערער קאמאנדע.
</p><p></p><p>
― סטופאיטיע דאמאי [ступайте домой] (גייט אייך אהיים!) ־ האט זיך געלאזט
הערן דעם אפיצירס קאמאנדע, און די דריי קינדער זענען געבליבן
שטיין ווי פארגליווערט, ניט פארשטאנען נאך, וואס דאס הייסט.
</p><p></p><p>
― סטופאיטיע דאמאי! ― האט דער שטרענגער אפיציר
אויסגעקאמאנדעוועט נאך א מאל. און בכדי זיי זאלן אים מער פארשטיין
א פנים, האט דער אפיציר צוגעלייגט: „הערשקא, יאנקל, באראך,
טאטעלע, מאמעלע, גייט אהיים!״ און בעת־מעשה האט ער געמאכט
אזא ממזרישע מינע, אז דער גאנצער עולם, וואס האט זיך
צונויפגעקליבן אין גאס, האט אויסגעשאסן א פריילעכן געלעכטער און
גענומען פאטשן בראווא, און די דריי יידישע סאלדאטלעך זענען מיט
אראפגעלאזטע קעפלעך אונטער הילכנדיקע אפלאדיסמענטן אוועק
אהיים.
</p><p></p><p>
― טשארט זנאיעט טשטא [чорт знает что: דער רוח ווייסט וואס]! ― האט אויסגערופן ראבינאוויטש, א
ווארף געגעבן פון זיך דאס בלאט, זיך אויפגעכאפט, גענומען
ארומשפאנען איבער דער שטוב און שארן די האר ארויף, אין פייערן
אויף דעם אכזר דעם אפיציר, וואס האט ניט אין זיך קיין טראפן
מענטשלעכקייט, און אויפן נארישן פובליקום, וואס איז גרייט צו
אפלאדירן יעדער נידערטרעכטיקייט, און אויפן קארעספאנדענט דעם
אידיאט, וואס באשרייבט אין אזא אידיאטישן טאן אזא אונערהערטע
רציחה, וואס מע דארף דערויף רייסן זיך ביי די האר, דונערן און
בליצן!
</p><p></p><p>
― שטילער א ביסעלע! ― רייסט אים איבער בעטי ― מיר האבן
געזען ערגערע זאכן...
</p><p></p><p>
ראבינאוויטש בלייבט שטיין.
</p><p></p><p>
― ערגערע זאכן? ערגער דערפון קאן שוין גאר ניט זיין,
בערטא דאווידאוונא. איר שטעלט אייך נאר פאר, בערטא דאווידאוונא,
די טיפע באליידיקונג, דעם גרויסן רחמנות פון די דריי
אומשולדיקע תלמידימלעך פון „מלאדשי פריגאטאוויטעלנע״ קלאס ― וואס האבן
געטראכט זייערע קעפלעך? און דעם סם־המוות, וואס איז
אריינגעגאסן אין די ריינע הערצלעך פון די איבעריקע, די קריסטלעכע
קינדער ― וואס האבן זיי זיך געקלערט? און דאס פובליקום, וואס האט
געפאטשט בראווא די סטאדע שעפסען...
</p><p></p><p>
די סטאדע שעפסען ― שלאגט אים איבער בעטי ― האבן שוין
געזען ערגערע זאכן און האבן אויך געפאטשט בראווא. זיי
האבן געזען קליינע ברעקלעך קינדער פליען פון די אויבערשטע
עטאזשן צעריסענע אויף דער האלב און מיט צוועקלעך אין די
קעפלעך אינאיינעם מיט די צעבראכענע פארטעפיאנאס און מיט די
צעטרענטע יידישע קישנס...
</p><p></p><p>
― אך, בערטא דאווידאוונא, וואס גלייכט איר? דאס איז געווען
א פאגראם און דאס איז שוין ווידער עפעס אנדערש.
</p><p></p><p>
― דער אייגענער פאגראם, גריגארי מאיסעיעוויטש, נאר אן
פאראד, אן מוזיק און אן פעדערן.
</p><p></p><p>
― מיינע ווערטער, נאר ביי אייך קומען זיי אויס פארקערט.
אך, בערטא דאווידאוונא! בערטא דאווידאוונא!
</p><p></p><p>
― וואס בערטא דאווידאוונא? בערטא דאווידאוונא? ― קרימט אים
איבער בעטי, און ער מאכט א קרום פנים און בעט זיך ביי איר:
</p><p></p><p>
― נו, בערטא דאווידאוונא!...
</p><p></p><p>
דערהערט שרה אין קיך, מיינט זי אז דאס רייסן זיך די
קינדער אויף דער רעכטער אמת, זי ווייסט ניט, אז גוטע פריינד
קריגן זיך איז ווי טייבעלעך קושן זיך... לויפט זי אריין אין איין
שרעק:
</p><p></p><p>
― שא! וואס טוט זיך דא? וואס איז דא געשען?
</p><p></p><p>
― גארניט טוט זיך דא ― בארויקט מען זי ― גארניט איז דא
געשען.
</p><p></p><p>
― וואס־זשע הער איך בערטא דאווידאוונא און בערטא
דאווידאוונא? וואס־זשע האט ער זיך אזוי צעבערטעדאווידאוונעט וואלט
איך געוואלט וויסן?
</p><p></p><p>
עס לאזט זיך אויס מיט א פריילעכן געלעכטער, ווי אלע מאל.
נאר עס געדויערט נישט קיין סך און די „קינדער״ האבן זיך שוין
ווידער צעאמפערט ― הימל עפן זיך!
</p><p></p><p>
איצטיקס מאל, אין דער ערשטער נאכט פסח נאכן סדר, אז
מע איז אויפגעשטאנען פונעם טיש, האבן זיך אונדזערע יונגע לייט
צעאמפערט איבער א פרינציפיעלער פראגע: פארוואס וויל דוד שאפירא
ניט ליידן, אז מע רעדט פון „ריטואל״? פארוואס פארווארפט ער
מיט הענט און מיט פיס, אז ער דערהערט דאס ווארט „עלילת־דם״?
ראבינאוויטש האט דערביי ארויסגעזאגט א געדאנק, אז ער פארשטייט
ניט, פארוואס די יידן שווייגן? נאך זיין מיינונג וואלטן אלע
יידן פון דער גאנצער וועלט באדארפט זיך פאראייניקן און אנווענדן
זייער גאנצע ענערגיע אויף צו פראטעסטירן קעגן אזא שרעקלעכע
באשולדיקונג...
</p><p></p><p>
― פונקט פארקערט, ― האט אים אפגעהאקט בעטי גלייך און
שארף ווי אלע מאל ― פונקט קאפויר! ― פראטעסטירן באדארפן ניט
מיר, נאך די ערלעכע לייטישע קריסטן... ווארעם פאר זיי דארף
</p><p>
דאס אייגנטלעך זיין מער בזיון ווי פאר אונדז אויב איר ווילט
וויסן. און איר זאגט פראטעסטירן? פראטעסטירן האט דען א
שיעור? אויף איטלעכנס ניס קאן מען ניט זאגן: „צו געזונט״...
למשל, אט איצט באשולדיקט מען אונדז, אן מיר באנוצן קריסטלעך
בלוט אין אונדזער מצה אויף פסח. מארגן וועט מען אויסטראכטן,
אז מיר שלינגען לעבעדיקערהייט קריסטלעכע קינדער אויפן ניכטערן
הארצן, און מיר וועלן אויף יעדער ווילדער נארישקייט גיין
פראטעסטירן? מיר וועלן זיך אוועקשטעלן אפלייקענען, אז ניין, מיר
שלינגען ניט קיין לעבעדיקע קינדער אויפן ניכטערן הארצן? פוי!
דער פאפא איז זייער גערעכט, וואס ער וויל דערפון נישט רעדן
אפילו. דאס באווייזט, אז ער איז אן אריסטאקראט...
</p><p></p><p>
― אן אריסטאקראט?
</p><p></p><p>
― וואס שמייכלט איר אזוי? געוויס אן אריסטאקראט! און
יעדנפאלס מער אריסטאקראט פון יענעם גענעראל, וואס האט
דערזען אין גאס א ציגיינער אדער א גרעק מיט א וויינענדיק קינד, האט
זיך אים, כא־כא, פארשטעלט, ווי מע זאגט ביי אונדז, א קורצע קו
פאר א בארנבוים און ער האט באלד דערשמעקט בלוט, ווארעם עס
חלומט זיך זיי בלוט, מענטשלעך בלוט... אין חלום און אויף דער
וואר זעען זיי נאר בלוט און בלוט... א, נישט קיין פראטעסטן
דארפן מיר שרייבן, נישט פארענטפערן דארפן מיר זיך, מיר
דארפן, מיר וואלטן באדארפט ― מע זאל מיך פאלגן ― ארויסטרעטן
מיט א קאנטער־באשולדיקונג קעגן אנדערע:
</p><p>
..................
</p><p></p><p>
די יונגע לייט האבן זיך אזוי פאררעדט, אז זיי האבן גאר ניט
באמערקט, אן דוד שאפירא האט שוין געענדיקט דעם שיר־השירים אויך,
אויפגעשטאנען פון טיש אין דער בעסטער שטימונג און צוגעגאנגען
מיט א ניט געוויינלעך שמייכעלע צו די „קינדער״ הערן, פון וואס
רעדן זיי, און אנגעקומען אקוראט אויף דעם ענין „ריטואל״, וואס ער
קאן עס ניט הערן.
</p><p></p><p>
איר אויך פון „ריטואל״? אלע, אלע פון „ריטואל״, ניט
געדאכט זאלט איר ווערן!
</p><p></p><p>
בעטי זעט, אז דער פאטער איז זייער אויפגעלייגט, וואס אין
זייער זעלטן.
</p><p></p><p>
- פאפעטשקע, מיר האבן דא געאמפערט זיך מיט אונדזער
קווארטיראנט איבער דיר.
</p><p></p><p>
― איבער מיר? וואס איז דא איבער מיר צו אמפערן זיך?
</p><p></p><p>
― ער פארשטייט ניט דעם שכל פארוואס דו האסט פיינט, אז
מע רעדט פון „ריטואל״.
</p><p></p><p>
דוד בייגט אן דעם קאפ און מאכט צו די אויגן, זעט אויס
הארכנדיק:
</p><p></p><p>
― נו, און דו פארשטייסט דעם שכל?
</p><p></p><p>
― געוויס פארשטיי איך. איך וויל אים דערקלערן, אז דו
שטייסט העכער פון אזעלכע מיאוסקייטן. אז דו האלטסט עס פאר א
באליידיקונג: אז דו...
</p><p></p><p>
― טע־טע טע! ― מאכט דוד שאפירא און פארשטעלט זיך ביידע
אויגן. ער האט פיינט, אז יענער רעדט, ער האט ליב בעסער אליין
צו רעדן.― צו וואס אזוי פיל ווערטער? אויב דו ווילסט וויסן
אקוראט, וועל איך דיר זאגן דעם שכל. אט דער „ריטואל״, ווי איר
רופט עס אן, אדער „עלילת־דם״, ווי עס האט אמאל געהייסן, קאסט
אונדז, איך מיין אונדזער משפחה, צו טייער. איך, אז איך דערהער דאס
ווארט „עלילת־דם״, ווערן מיר פארקילט אלע געבליטן. איך
דערמאן מיך וואס מיין טאטע עליו השלום האט מיר דערציילט, וואס ער
האט דאס געהערט פון זיין טאטנס טאטן, פון די סלאוויטער
שאפיראס, וואס ביי זיי אין דער משפחה האט זיך געטראפן, ווי אזוי
ס׳איז שיער חרוב געווארן א שטאט מיט יידן, האט זיך גאט
אריינגעמישט, באוויזן א נס. א שיינע מעשה איז דאס געווען. א שיינע
מעשה, נאר א קורצע.
</p><p></p><p>
― דערצייל, פאפעטשקע, דערצייל אונדז פון די אמתע פון די
סלאוויטער שאפיראס... ― האט זיך בעטי געלאשטשעט צום פאטער,
ארויפגעלייגט איר האנט אויף זיין ווייסן קיטל און שעלמיש
פארקוקט אים אין די אויגן אריין.
</p><p></p><p>
אין דעם דאזיקן שעלמישן קוק, ווי אויך אין די ווערטער
„סלאוויטער שאפיראס״, האט זיך געהערט ווי א איראניע, וואס האט
באדארפט באדייטן, אז די מעשה, וואס ער וועט דערציילן, קאן
זיין, אז זי וועט זיין זייער אינטערעסאנט. נאר אז זי האט זיך
געטראפן מיט די סלאוויטער שאפיראס ― דאס איז ניט וויכטיק... און
אלע האבן זיך אוועקגעזעצט ארום דודן, בעטי מיטן קווארטיראנט
פון איין זייט, שרה מיטן מיזיניק פון דער אנדערער זייט
(סיאמקעס אייגעלעך האבן זיך אנגעצונדן. ער וועט אייך פאר א מעשה
אוועקגעבן וואס איר וויל, אויסער, פארשטייט זיך, די נייע
שטיוועלעך), און דוד שאפירא האט גענומען דערציילן זיין מעשה, וואס
האט זיך געטראפן „טאקע ביי זיי אין זייער משפחה״.
</p><p></p><p>
 דאס ניין־און־פערציקסטע קאפיטל
</p><p></p><p>
 א ן ע פ י ז א ד פ ו ן פ א ר צ יי ט ן
</p><p></p><p>
די מעשה, וואס דוד שאפירא האט גענומען דערציילן, איז
טאקע געווען זייער א שיינע מעשה און ער האט זי זייער שיין דערציילט.
איין חסרון נאר איז געווען, וואס צוליבן קווארטיראנט, וואס
פארשטייט יידיש א ביסל מער פון א גוי, האט דוד געמוזט זי
איבערגעבן אין א פרעמדער שפראך, אין א שפראך, מיט וועלכער ער איז
עפעס ניט שווה־בשווה. דארט, ווו עס האבן אים אויסגעפעלט
ווערטער, האט ער געמוזט טאן דאס, וואס זיין טאטע האט
געטאן. דערמאכן דאס איבעריקע מיט די הענט. איז אפילו געהאט
געבליבן תחילת, אז בעטי זאל אים קומען צו הילף, דאס הייסט, אז
זי זאל זיין זיין טאלמאטש. דאס איז אבער געווען גאנץ איבעריק,
ווארעם ווי קאן דוד שאפירא ליידן, אז יענער זאל פאר אים רעדן?
וואס איז ער, חלילה, א שטומער? דעריבער איז ער אלע מאל, ווען
דער קווארטיראנט האט זיך געווענדט צו בעטין, זי זאל אים געבן
צו פארשטערן, אנגעפאלן אויף אים מיט הענט.
</p><p></p><p>
― וואס פרעגט איר ביי איר? וואס ווייסט זי? זי ווייסט
אזוי ווי איר און איר אזוי ווי זי. אין די זאכן לאזט מיך, וועל
איך אייך קלאר מאכן אקוראט.
</p><p></p><p>
דאס רופט ארויס א פריילעך געלעכטער ביי יונגווארג, צווישן
וועלכע מע דארף רעכענען אויך דעם קליינעם סיאמקע, וואס הערט
זיך צו צום טאטנס מעשה מיט קאפ ווי אן אלטער. „מיר זאל זיין
פאר זיין קאפ!״ טראכט זיך שרה וואס די ארבע־כוסות האבן זי
געמאכט שמייכלענדיק, די באקן רויט און די אויגן האלב
שלעפעריק.
</p>
</body>