 דעם פארגאנגענעם דאנערשטיק האט דער פארווערטס פארעפנטלעכט אן אינטערעסאנטן ווידעא ווו דער גרויסער יידישער דיכטער יעקב גלאטשטיין דערקלערט, וואס א פאעט בכלל, און א יידישער פאעט בפרט, דארף טאן נאכן חורבן. זיין פראוואקאטיווע רעדע בלייבט עד־היום וויכטיק און אקטועל. 
 גלאטשטיין דריקט אויס א פאראדאקסאלן געדאנק: אז די קרבנות פונעם חורבן, זייערע קרובים, און די יידן בכלל, זענען „טרעגער פונעם גוואלדיקן שלעכטס‟. ווי גלאטשטיינס שטייגער איז געווען, גייט ער נישט אריין צו פיל אין די פרטים; וויסנדיק זיין אינטראספעקטיוון געדאנקען־גאנג קאן מען זיך אבער משער זיין, וואס ער האט געמיינט: ווען מע שילדערט ווידער און ווידער דעם חושך פון די נאצי־פארברעכנס, וועקט מען זיי כסדר אויף, אין א געוויסער מאס, אינעם מענטשלעכן באוווסטזיין. 
 היינט זעען מיר, אז א סך יונגע יידן ווילן נישט וויסן צו פיל פרטים וועגן דעם נאצי־גענאציד. אויך אין מיזרח־אייראפע רופט די חורבן־בילדונג ארויס היפוכדיקע רעאקציעס. טיילווייז איז עס פארבונדן מיט דעם, וואס דער עולם דארטן וויל נישט הערן, אז זייערע שכנים אדער אפילו קרובים זענען געווען פארמישט אינעם פארטיליקן די יידישע באפעלקערונג פון זייערע שטעט און שטעטלעך. ס׳איז אבער פאראן אן אנדער, פשוטע סיבה: דער יונגער דור וויל מער נישט זיין קיין „טרעגער פונעם שלעכטס‟; ער וויל נישט ווידער און ווידער איבערלעבן אין כוח־הדמיון — דאס הייסט, גייסטיק איבערחזרן כסדר — יענץ שלעכטס, באוווסטזיניק צי נישט. 
 פארט, רופט גלאטשטיין זיין מיטצייטלער־פאעט צו ווערן „א צונג פונעם דור‟. ווי אזוי? צו איגנארירן דעם חורבן טאר מען זיכער נישט. צו שרייבן מרה־שחורהדיקע לידער ביז מע נעמט זיך, חלילה, דאס לעבן, ווי עס האט געטאן פאל צעלאן, איז אויך נישט קיין עצה. גלאטשטיינס ענטפער אויף דער שווערער קשיא, ווי מע זעט פון זיינע ווערק, איז געווען: איר מעגט שרייבן לידער וואס קלינגען ביטער און מרה־שחורהדיק, אבער בלייבט ענערגיש און נישט צו פעסימיסטיש. 
 אפטמאל באטאנט מען אין גלאטשטיינס ביאגראפיעס, אז אין 1937 אדער 1938 האט ער פארויסגעזאגט דעם חורבן, ווי מע הערט אין דעם ווידעא, ווו ער לייענט אליין פאר זיין ליד „א גוטע נאכט, וועלט‟ . גלאטשטיין איז נישט געווען דער איינציקער נביא אזא: אברהם סוצקעווער האט נאך אין 1936 אנגעשריבן דאס ליד, „ציגיינערישער הארבסט‟, ווו ער זאגט אפילו פארויס, אז פון די ציגיינער וועט ווערן אש. אין דייטשלאנד האט מען דעמאלט שוין געהאט איינגעפירט די ראסיסטישע געזעצן, דערפאר זענען אזעלכע נבואות לאוו־דווקא איבערנאטירלעכע. 
 אין זיין ליד „א גוטע נאכט, וועלט‟ קלינגט גלאטשטיין אליין טיף אנטי־דעמאקראטיש, אנטי־פראגרעסיוו, און מאכט אפילו חוזק פון אלע מערבדיקע וועלט־ווערטן. עקסטרעם רעכטע דיכטער פון יענער תקופה האבן פאקטיש געשריבן מיטן זעלבן טאן! באקומט זיך, אז דער פאעט האט טיף דערשפירט „דאס שלעכטס פונעם דור‟ און עס אויסגעדריקט אויף א מייסטערישן אופן. 
 נאכן חורבן איז גלאטשטיין אליין געווארן „א צונג פונעם דור‟. דעם חורבן און אנדערע יידישע צרות דערמאנט ער כסדר, נאר אפט מיט א ביסל פארצווייפלטער, פאראדאקסאלער אינטאנאציע: 
 זייענדיק א „טרעגער פונעם שלעכטס‟, דריקט ער אויס א האפענונג, אז די שינאה – סיי צו יידן, סיי מצד די קינדער פון יידישע קרבנות צו די קינדער פון די נאציס – קאן אפגעשוואכט ווערן. נאך א ביישפיל: 
 זיי רויק, לעבעדיקער פאעט. 
 קאנסט וויינען, לאכן, זיך רייסן אין איינזאמקייט די האר. 
 די לוויה־פייגל וועלן שנאפן, 
 אבער זיי וועלן דיר חלילה ניט ווינטשן קיין לעבעדיק יאר. 
 ס׳איז כדאי זיך בכלל בעסער צוצוקוקן צו גלאטשטיינס פילאסאפיש־פסיכאלאגישער ירושה. זייענדיק אן אויסגעצייכנטער דיכטער, איז ער אויך געווען אן אייגנארטיקער, הגם א „צעשויבערטער‟, באוווסטזיין־שטראמיקער דענקער. 
 א ביסל געשיכטע. יעקב גלאטשטיין איז געבוירן געווארן אין לובלין. אין 1914 האט ער זיך געלאזט צו זיין פעטער קיין אמעריקע. ער האט אריינגעשיקט עטלעכע לידער צו דער אנארכיסטישער צייטונג, ״פרייע ארבעטער שטימע״ אבער דעם רעדאקטאר, שאול־יוסף יאנאווסקי, זענען זיי נישט געפעלן. האט דער פאעט זיך געגעבן אן עצה און צוגעשיקט זיינע ווערק אונטערן נאמען פון א פרוי. די מיסטיפיקאציע האט געפועלט און יאנאווסקי האט אנגעשריבן אן עדיטאריאל לכבוד דער „פאעטעסע קלארע בלום‟. 
 אט דער ביישפיל ווייזט, אז גלאטשטיין האט געהאט אן אימפעטיקן, צומאל אן אוואנטוריסטישן כאראקטער. אין 1920 האט ער, בשותפות מיט אהרן גלאנץ־לייעלעס און נחום־ברוך מינקאוו, געגרינדעט א חידושדיקן יידישן פאעטישן קרייז – די אינזיכיסטן. די גרופע האט זיך פאקוסירט אויף דער נשמה־וועלט פון א יחיד. א גרויסע ראלע האבן זיי געשפילט אינעם איינפירן אין דער יידישער פאעזיע די אמעריקאנער נאוואטארישע פרייע פערזן, אפט מיט אומגעוויינטלעכע נעאלאגיזמען און קאנסטרוקציעס. אט אזוי, למשל, האט גלאטשטיין געשילדערט די גאסן פון ניו־יארק נאך פאר דער מלחמה: 
 פענצטער זענען פארשטיינט, ווי מצבות. 
 איך וויל אריבער די גאס. 
 אלץ באוועגט זיך ווידער אין נאכט־טאנץ, 
 ווי די קליינע לבנהלעך אויבן. 
 עס בליצן זילבערנע שיכלעך אויף די שטיינער. 
 עס זינגט א באלויכטענער עראפלאן 
 און איך אליין צו זיך – 
 ווי אומבאגרייפלעך, איינגעגעסן, טרויעריק איז דאס לעבן. 
 אנגעשריבן שוין מיט א היפשן שטיק מעלאנאכליע, אויסגעמישט מיט א טראפן ראמאנטיזם און איראניע. ס׳איז נישט קיין חידוש, אז אזא פאעט, וואס האט אפט געקוקט אויפן עצם־לעבן ווי אויף א טראגישן פאראדאקס, האט זיך שפעטער איינגעגעבן אנצוווענדן זיינע כוחות אין פארביטערטע, אבער ענערגישע און נישט ייאושדיקע חורבן־לידער. 
