 די געשיכטע ווי אזוי דער דיכטער אברהם סוצקעווער איז געראטעוועט געווארן בעת דער מלחמה איז גוט באקאנט. אין פרילינג 1944 האט די סאוועטישע רעגירונג ספעציעל געשיקט אן עראפלאן וואס האט אראפגעבראכט סוצקעווער און זיין פרוי, פריידקע, קיין מאסקווע פון אקופירטן ווייסרוסלאנד, ווו זיי האבן זיך געשלאגן קעגן די דייטשן צוזאמען מיט די סאוועטישע פארטיזאנער. 
 דער רוסיש־יידישער זשורנאליסט איליא ערענבורג האט פארעפנטלעכט אן ארטיקל אין דער צענטראלער פארטיי־צייטונג, „פראוודא‟, ווו ער האט געלויבט די העלדישקייט פונעם יידישן דיכטער־פארטיזאנער. סוצקעווער איז געווארן א מיטגליד פונעם סאוועטישן שרייבער־פאראיין; זיינע לידער און ארטיקלען האבן זיך געדרוקט אין דער צייטונג „אייניקייט‟, און זיין בוך „פון ווילנער געטא‟ איז ארויס אין 1946 אינעם מלוכישן יידישן פארלאג, „דער עמעס‟. 
 אין 1946 איז סוצקעווער ארויסגעפארן קיין נירנבערג ווי אן עדות אויפן פראצעס קעגן די נאציסטישע פארברעכער. מער האט ער זיך קיין סאוועטן־פארבאנד ניט אומגעקערט. דער יידישער אנטי־פאשיסטישער קאמיטעט, דער פארלאג „דער עמעס‟ און די צייטונג „אייניקייט‟ זיינען פארמאכט געווארן אין הארבסט 1948 און דאס רוב פון די מיטארבעטער זיינען ארעסטירט געווארן. די אנפירער פונעם קאמיטעט, צווישן זיי — די יידישע שרייבער פרץ מארקיש, דוד בערגעלסאן, לייב קוויטקא און איציק פעפער — זיינען באשולדיקט געווארן אין שפיאנירן לטובת אמעריקע און זיינען דערשאסן געווארן דעם 12טן אויגוסט 1952. אזוי ארום איז סוצקעווער ווידער ניצול געווארן פון א טויט־סכנה. 
 דער ריזיקער ארכיוו פונעם יידישן אנטי־פאשיסטישן קאמיטעט איז קאנפיסקירט געווארן דורך דער סאוועטישער געהיים־פאליציי. די פאליצייישע ארכיוויסטן האבן אויסגעסדרט די דאקומענטן לויט די פערזענלעכקייטן, כדי צוצוגרייטן מאטעריאלן פארן געריכט. צווישן סוצקעווערס כתב־ידן אינעם דאזיקן ארכיוו זיינען פאראן לידער, ארטיקלען, בריוו, פארעפנטלעכטע און ניט־פארעפנטלעכטע. סוצקעווער האט געשפילט א חשובע ראלע פאר דער סאוועטישער פראפאגאנדע. ער איז געווען א באקאנטער דיכטער און א העלד פונעם ווילנער געטא. אזא מין פיגור — האבן זיי מסתמא געקלערט — וואלט צוגעצויגן די סימפאטיע צום סאוועטן־פארבאנד מצד אויסלענדישע יידן, אפילו אזעלכע, וואס זיינען ניט געווען געשטימט פרא־סאוועטיש. 
 סוצקעווערס לידער זיינען פארעפנטלעכט געווארן ניט נאר אין דער סאוועטישער פרעסע, נאר אויך אין אמעריקע. די סאמע וויכטיקסטע פובליקאציעס פון יענער צייט זיינען די צוויי זאמלונגען לידער, וואס זיינען ארויס אינעם ניו־יארקער „איקוף־פארלאג‟ („איקוף‟ איז טייטש „דער יידישער קולטור־פארבאנד‟) „די פעסטונג‟ (1945) און „לידער פון געטא‟ (1946). די דאזיקע ביכער זיינען געווען א טייל פון דער סעריע פובליקאציעס פון סאוועטישע יידישע מחברים, וואס איז געווען א פועל־יוצא פון דער מיטארבעט צווישן נחמן מייזיל, דעם ראש פונעם ניו־יארקער „איקוף‟ , און זיינע אמאליקע קאלעגעס אין מאסקווע. ביז 1920 איז מייזיל געווען אן אקטיווער כלל־טוער אין דער קיעווער „קולטור־ליגע‟, שפעטער האט ער זיך באזעצט אין ווארשע, ווו ער האט רעדאקטירט די צייטשריפט, „ליטערארישע בלעטער‟, און אין 1937 איז ער אריבער קיין ניו־יארק. 
 א סברה, אז מייזיל האט אפגעהיט ווארעמע געפילן צו זיינע יוגנט־פריינד בערגעלסאן, דער נסתר און קוויטקא, וואס זיינען דעמאלט געווען חשובע טוער אינעם יידישן אנטי־פאשיסטישן קאמיטעט. אין 1943 האט מייזיל פארגעלייגט צו דרוקן זייערע ווערק אין ניו־יארק. סוצקעווער האט ניט געהערט צו דער דאזיקער גרופע, אבער מייזיל האט הויך געשאצט זיין פאעזיע און האט געבעטן ביי דעם אנטי־פאשיסטישן קאמיטעט, מען זאל אים איבערשיקן סוצקעווערס געטא־לידער, כדי זיי צו פארעפנטלעכן. אבער אין זיין הקדמה צו „דער פעסטונג‟ האט מייזיל דאס ניט דערמאנט — א סברה, אז ער האט, צוליב פאליטישע סיבות, געוואלט אויסמיידן וואסער ניט איז אסאציאציע מיטן סאוועטן־פארבאנד. 
 סוצקעווערס פאראנענע מאטעריאלן אינעם ארכיוו פונעם יידישן אנטי־פאשיסטישן קאמיטעט זיינען ספעציעל אינטערעסאנט צוליב דעם, וואס זיי אנטפלעקן די רעדאקטארישע גילגולים, וואס זיינע טעקסטן האבן דורכגעמאכט אויפן וועג צום דרוק. להיפוך צו אנדערע יידישע שרייבער פון פוילן, וואס האבן זיך געפונען אינעם סאוועטן־פארבאנד בעת דער מלחמה, האט סוצקעווער ניט געשריבן קיין פראפאגאנדיסטישע טעקסטן. ער האט געהאט אן אנדער סטאטוס אין דער סאוועטישער סיסטעם, ווייל ער איז ניט געווען קיין פליט, נאר א העלד פונעם ווידערשטאנד. די באמערקונגען און אויסבעסערונגען אויף זיינע כתב־ידן האבן צו טאן ניט מיט דער סאוועטישער אידעאלאגיע, נאר מיט זיין געשטאלט ווי א דיכטער א פארטיזאנער. מען האט אפט מאל באזייטיקט פרטים, וואס האבן ניט געהאט קיין דירעקט שייכות צו דער דאזיקער געשטאלט. 
 א גוטער ביישפיל פון דעם סארט איז דער ערשטער קאפיטל פון זיין בוך, „פון ווילנער געטא‟. דער ערשטער קאפיטל אינעם ארכיוואלן נוסח דערציילט וועגן דעם, ווי סוצקעווער האט פארבראכט די נאכט פארן דייטשישן אנפאל אויף סאוועטן־פארבאנד „יענע נאכט בין איך כמעט ניט געשלאפן. פיר פאר טאג האב איך זיך אומגעקערט אהיים פון א פארשטעלונג אין יידישן טעאטער. מע האט געשטעלט ‚דאס גרויסע געווינס׳ פון שלום־עליכם. שימעלע סאראקער האט געשפילט דער אקטיאר מאריס ליאמפע, וואס איז ניט לאנג צוריק געקומען קיין ווילנע. דעם עולם איז עס געפעלן געווארן. מען האט אים דערלאנגט בלומען. נאך דער פארשטעלונג איז מען אוועק צו וועלפקען אין רעסטאראן.‟ אינעם געדרוקטן בוך, סיי אין דער מאסקווער און סיי אין דער פאריזער אויסגאבע, הייבט עס זיך אן גלייך מיט דעם, ווי סוצקעווער האט זיך דערוווסט וועגן דער דייטשישער אטאקע פונעם ראדיא. א פנים, האט מען די פערזענלעכע פרטים געהאלטן פאר איבעריק אין א טראגישן חורבן־מעמואר. 
 ווער האט געמאכט די דאזיקע רעדאקטארישע באשלוסן, סוצקעווער אליין אדער זיין סאוועטישער רעדאקטאר, משה אלטשולער? דאס בלייבט ניט קלאר, אבער א היפשע צאל פון די שינויים זיינען פארבליבן אין די שפעטערע אויסגאבעס. אינעם באקאנטן ליד, „אין טאג פון גאולה‟, האט מען אויסגעמעקט איין סטראפע. דער דיכטער ווענדט זיך צו די, וואס זיינען אומגעקומען בעתן חורבן און ניט דערלעבט ביזן טאג פון נצחון איבערן נאציסטישן דייטשלאנד. ער דערמאנט זיין מאמע און אן אנאנימען „שכן‟. אבער אינעם כתב־יד איז פאראן נאך איין סטראפע מיט קאנקרעטע נעמען „און ס׳וויקלט זיך אויס קלמנאוויטש פון שייטער, / זיין בענקשאפט זיך ציט איבער ימען, צום זון דארט; / און ס׳לערנט די לערערין מירע אויך ווייטער / מיט אירע תלמידים, וואס הארכן פארווונדערט.‟ זעליק קלמנאוויטש און די לערערין מירע זיינען געווען באקאנטע ווילנער פערזענלעכקייטן, וואס פיגורירן אויך אין סוצקעווערס אנדערע ווערק. אינעם דאזיקן ליד האט מען באשלאסן זיי ניט צו דערמאנען. גאנץ מעגלעך, אז סוצקעווער האט אליין אויסגעמעקט די דאזיקע שורות, ווייל זיי האבן זיך ניט צוגעפאסט צום גייסט פונעם ליד. די דאזיקע סטראפע פעלט אויך אין שפעטערע פובליקאציעס פונעם דאזיקן ליד. 
 די רעדאקטארישע כוונה איז געווען צו שאפן אן איינהייטלעך געשטאלט פון סוצקעווער ווי א דיכטער א העלד. די דאזיקע געשטאלט איז ניט באלאדן מיט צו פיל פערזענלעכע פרטים, וואס קענען אפווענדן דעם אויפמערק פונעם לייענער. אזא געשטאלט וואלט גוט געפאסט פארן פארטרעט פון סוצקעווער אין ערענבורגס ארטיקל. 
