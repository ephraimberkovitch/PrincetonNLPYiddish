

די געשיכטע פון יידן אין בעמען און מערן (4) 



 by באריס סאנדלער 
April 1, 2019March 31, 2019 Filed under:
געשיכטע 

מיכאל דונאיעווסקי
פערטער קאפיטל: יידן ווי „Servi camerae regis‟ (המשך)
דער דאזיקער אויסטערלישער סטאטוס פון יידן האט געהערט צו איינעם פונעם קיניגס הויפט־הכנסות-קוועלן, און דערפאר איז עס געווען אין זיין אינטערעס צו שאפן א פרידלעכן צוזאמענלעבן צווישן דער יידישער און קריסטלעכער באפעלקערונג אין זיין מלוכה. יידן, וואס האבן ניט געהאט קיין רעכט פאר זעלבסט־באשיצונג (אפילו ניט דערלויבט זיי צו טראגן קיין געווער אין די געטאס!), זענען אריבער אונטער דער באשיצונג פון דעם קיניג, אויב עס פלעגן אויסברעכן אויף זיי אטאקעס מצד דער קריסטלעכער באפעלקערונג. דאס איז טאקע געווען נייטיק, ווייל די יידן האבן באדארפט, דער עיקר, ציען פרנסה פון די געלט־הלוואות, וואס זיי זענען געצווונגען געווען צו געבן דורך די קריסטלעכע געזעצן. אזא האנדל, פלעגט, פארשטענדלעך, ווערן די סיבה פאר שטענדיקע מחלוקתן. די קריסטלעכע באפעלקערונג האט עס געלייזט פראסט און פשוט — מיט כוח. די יידן פלעגן באפאלן ווערן, גערויבט און געהרגעט. צו מאל האבן פון די אנפאלן געליטן אויך שילן און בית־עולמס.
די דאזיקע לאגע האט געצווונגען די קריסטלעכע הערשער, איינגעשלאסן דעם פויפס, ארויסצוגעבן א ריי געזעצן און פריווילעגיעס, וועלכע האבן געגעבן דער יידישער באפעלקערונג כלערליי פרייע רעכט — ממשיך צו זיין מיט זייער יידישן גלויבן, יידישן לעבנס־שטייגער, יידישע מינהגים און אן אלגעמיינע יורידישע זיכערהייט.
אינאצענט דער 4ער
ס׳איז זייער וויכטיק צו דערמאנען דעם „יידישן געזעץ‟ פונעם קייסער פרידריך דעם צווייטן (1244), וואס האט באשטימט דעם סטאטוס פון יידן אין דער געזעלשאפט און די פליכטן פון זייערע בעלי־חובות. דערצו — די צוויי „בולעס‟ פון דעם פויפס אינאצענט דער פערטער (1254־1243), ארויסגעגעבן אין צווישן 1247 און 1253 יארן. אין די דערמאנטע דאקומענטן איז בפירוש געשטאנען, אז מע טאר נישט באהאנדלען די יידן דעספאטיש, צווינגען זיי צו שמד, ראבעווען זיי, אנפאלן אויף זיי פיזיש, טייטן בשעתן דאוונען און אין די שבתים, מחלל זיין זייערע בית־עולמס. ס׳איז דא א מיינונג, אז דעם פויפס „בולע‟ פון יאר 1247 איז געווען דער ערשטער קירכע־דאקומענט, וואס האט פארטיידיקט די יידן קעגן דער באשולדיקונג אין עלילת־דם, און פארבאטן זיי צו פייניקן, פארברענען און טייטן אן א געריכט.
ווי א באווייז פון די דערמאנטע פאפירן און אנדערע ווייניק באוווסטע פריווילעגיעס פון ווענצעסלאוו דעם ערשטן (1253־1230) האט דער קיניג פרזשעמיסל אטאקאר דער צווייטער (1278־1253) ארויסגעגעבן „סטאטוטא יודעארום‟ (דער יידישער סטאטוט). דער געזעץ איז דעמאלט געווארן דער יסוד פאר אנדערע געזעצן וועגן יידן אין בעמען און מערן ביזן סוף פון 18טן יארהונדערט (!). טשיקאווע איז, אז דעם דאזיקן געזעץ פון פריווילעגיעס האבן אויך איבערגענומען אייניקע קורפירסטן אין שלעזיען, און שפעטער, אין יאר 1264, האט די פוילישע כארטע פון באלעסלאוו דעם פרומען געעפנט די טירן פאר די יידן, וואס זענען אנטלאפן פון די אנטי־יידישע גזירות אין מערב־אייראפע.
„סטאטוטא יודעארום‟ האט דערקלערט אין 32 קורצע פאראגראפן די גרונטיקע געזעצן, וואס האבן פעסטגעשטעלט די שטעלונגען צווישן יידן און דעם הערשער; באגרענעצט זייערע קאנטאקטן מיט דער קריסטלעכער באפעלקערונג און באשטימט די פרינציפן, וועלכע זענען געווען גילטיק פאר דער אויטאנאמיע פון יידישע געריכטן און בית־דינס אין די יידישע קהילות גופא. די פריווילעגיעס האבן קלאר געמאכט דעם סטאטוס פון דער יידישער באפעלקערונג: די יידן זענען גלייך געווארן אונטערטאנערס פונעם קיניג. דער קיניג האט זיי גאראנטירט צו באשיצן, צוגעזאגט די פרייהייט אין גלויבן און דערלויבט האנדלען מיט געלט. פאר דער צוגעזאגטער באשיצונג און פריווילעגיעס האט די יידישע קהילה געמוזט צאלן דעם קיניג שטייערן, דעקן אנדערע הוצאות, ווי אויך געבן הלוואות.
פרזשעמיסל אטאקאר דער צווייטער
פון „סטאטוטא יודעארום‟ קומט ארויס, אז יעדער אנפאל אויף יידן צי אויפן יידישן פארמעגן איז געגליכן צום אנפאל אויפן קיניגס פארמעגן. עס באשטימט, אז א מענטש, וואס וועט הרגענען א ייד, וועט באשטראפט ווערן מיטן פארלירן זיין אייגענעם האב־און־גוטס. דער, וואס וועט פארווונדיקן א ייד צי שלאגן אים, וועט באצאלן א הויכע שטראף דעם קיניגס אמט; דערצו וועט ער נאך מוזן באצאלן דעם געליטענעם פארן פיזישן היזק. און אויב עמעצער וואלט אוועקגעכאפט א יידיש קינד, וואלט ער באשטראפט געווארן ווי א גנב. פאר פאלשער באשולדיקונג, אז איינער א ייד האט געהרגעט א קריסטלעך קינד, וואלט דער אנקלאגער באקומען די זעלבע שטראף, וואס א ייד, ווען ער וואלט עס געטאן, דהיינו: פארלוירן דאס פארמעגן און געבליבן אן דעם קאפ. פאר פארשוועכן יידישע בית־עולמס, למשל, מיט גזלנישער עקסהומאציע פון א מת, האט געדראט טויט־שטראף. פאר פארשוועכן א שיל — געלט־שטראף. אטאקארס פריווילעגיעס האבן דערמעגלעכט, אז די יידישע סוחרים זאלן קאנען פריי אריבערגיין די גרענעצן, געהייסן זיי צאלן אמט־אפצאלן מיט געלט, באשטימט דורך די כללים פארן יידישן האנדל, און לייזן מעגלעכע מחלוקתן.
א סך היסטאריקער טענהן, אז פרזשעמיסל אטאקאר דער צווייטער האט זיך גוט באצויגן צו יידן. פארשטייט זיך, אז ער איז אויך געווען א בן־דור פון זיין צייט. ער און זיינע נאכפאלגער האבן אפט געגעבן צו וויסן די יידן, אז יידן זענען ניט פריי; זיי האבן ניט קיין חזקה צו וווינען דא, און זיי קענען פארטריבן ווערן. מסתמא איז אטאקאר דער צווייטער טאקע געווען א באשיצער פון יידן, אבער ער האט עס ניט געטאן צוליב זיין ליבע צו יידן, נאר צוליב זיין ווילן צו האנדלען יושרדיק אין זיין מלוכה, ס׳זאל זיין די מאכט פון געזעץ און גערעכטיקייט. זיכער איז, אז פאר אים און נאך אים האט אין בעמען און מערן קיינער פון די הערשער ניט געמאכט פאר די יידן אזוי פיל ווי ער. א דאנק אים, איז אין 13טן יארהונדערט געווען דער סטאטוס פון יידן אין בעמען און מערן יורידיש מער פארזיכערט, ווי אין גאנץ אייראפע.
די יידן זענען אים געווען גאר דאנקבאר: געצאלט אים זייער הויכע שטייערן, א סך געשטיצט אין זיינע מלחמות, ווי למשל, קעגן אונגערן; געארבעט אין די פינאנציעלע מלוכה־אמטן, און אויך ארויסגעוויזן זייער געטריישאפט צום הערשער אויף א סך אנדערע אופנים.
המשך קומט

Share this:TwitterFacebookPrintLike this:Like Loading...

Related
 


Tagged: historyjewsresearchYiddish 
Post navigation


Previous Post
פון אונדזער עזבון: שמואל האלקין (1897־1960) 

Next Post
די אפגעשטויסענע (6) 



