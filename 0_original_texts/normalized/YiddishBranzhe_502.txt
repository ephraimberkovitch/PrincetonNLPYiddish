

יידישער שייגעץ (9, 10) 



 by באריס סאנדלער 
February 5, 2018March 2, 2018 Filed under:
פראזע 

יעווגעני קיסין
המשך, אנהייב אין די נומערן פאר אקטאבער, נאוועמבער, דעצעמבער און יאנואר
9
ניט סתם אזוי, צוליב נייגער, האט סטאסיק געפרעגט ביי גריגארי יאקאוולעוויטשן וועגן די דאזיקע ווערטער: צו יענער צייט האט ער שוין געהאט אויסגעפרוווט זייער באטייט אין דער פראקטיק.
ביי דרייצן יאר, האבן די הארמאנען אין סטאסיקס שטארקן גוף זיך צעשפילט אין פולן כוח. במשך פון א לענגערער צייט פלעגט ער יעדע נאכט באשפריצן זיין בעט מיט ספערמע, נאר גאר אין גיכן איז עס אים נימאס געווארן, און ער האט פעסט ביי זיך באשלאסן צו געפינען א פרוי.
אין זיין שול האט זיך אינעם צענטן קלאס געלערנט מאשע סאוועליעווא — א לוסטיק מיידל, א דארס, מיט לאנגע טונקעלע האר, קארע אויגן און צוויי חן־פינטלעך אויפן פנים: איינס אויף דער רעכטער באק, און דאס אנדערע צווישן דער אונטערשטער ליפ און דעם קין, א ביסל לינקס. זי האט שוין גערייכערט, און מע האט זי אפט געקאנט זען זיך אומדרייען מיט פארשיידענע יונגען.
ניט איין מאל האט סטאסיק זיך פארקוקט אויף איר. זי איז אים געפעלן געווען. אין איינעם א טאג, ארויסגייענדיק פון דער שול נאך די לימודים, האט סטאסיק דערזען מאשען מיט צוויי חברים אירע. ער האט דערהערט, ווי איינער פון זיי האט איר געזאגט עפעס א גראבקייט. קיין אויסערגעוויינטלעכס איז אין דעם אויף אן אמתן ניט געווען, ווייל זי אליין האט געקענט זיך אזוי אויסדריקן — אויף אלע בעל־עגלות געזאגט געווארן. סטאסיק אבער האט עס תיכף אויסגענוצט ווי א גוטע געלעגנהייט צו פארכאפן מאשעס הארץ (און לייב).
— אנו, פארנעם זיך פון דאנען, כאמוליע! — האט ער א שריי געטאן אויפן בחור און, ווענדנדיק זיך שוין צו מאשען, געזאגט מיט א טאן, וואס האט ניט דערלאזט קיין דערווידערונגען: — איך וועל דיך באגלייטן אהיים, אז קיינער זאל דיך ניט באעוולען.
זינט דעמאלט אן האט סטאסיק יעדן טאג באגלייט מאשען אהיים נאך די לימודים. הגם ער איז געווען מיט דריי יאר יינגער פון איר, האבן זיי אויסגעזען איינער לעם אנדערן ווי פון איין עלטער, מחמת ער איז שוין געווען איין גרייס מיט איר. געקענט האט ער אויך ניט ווייניקער ווי זי, דעריבער איז איר געווען מיט אים אינטערעסאנט און פריילעך. סטאסיק האט מאשען מחבד געווען מיט די צוגעלקחנטע פון שטוב ציגארעטן און מיט אן אמתער „מערבדיקער‟ קייגומע (וועגן דעם, ווו ער האט זי געקראגן, וועלן מיר דערציילן ווייטער).
שפעטער מיט א פאר וואכן, ווען זיי זיינען געווען ניט ווייט פון מאשעס הויז, האט סטאסיק, סוף–כל–סוף, באשלאסן אויסצופרווון דאס מזל. ער האט זיך אפגעשטעלט און געזאגט:
— מאשע!
— וואס?
סטאסיק האט ארומגענומען מאשען און, קוקנדיק איר גלייך אין די אויגן, געזאגט:
— איך וויל דיך!
— מאשע האט קיין פרווון זיך צו באפרייען פון זיינע ארעמס ניט ארויסגעוויזן. זי האט אויך אריינגעגעקוקט סטאסיקן אין די אויגן און אים איבערגעפרעגט:
— דו ווילסט מיך?
— יא!
א וויילע האט זי געשוויגן און דערנאך געזאגט:
— גוט, לאמיר גיין! — און אים א צי געטאן צום בנין, ווו זי האט געוווינט.
— ביי דיר איז קיינער ניטא? — האט סטאסיק געפרעגט, ווען זיי זיינען אריינגעגאנגען אין דעם צוועלפגארנדיקן בנין.
— די עלטערן זיינען אויף דער ארבעט, און די באבע פאפט די גאנצע צייט. האב ניט מורא!  — האט אים מאשע פארזיכערט.
  אין דער דירה איז טאקע געווען אזוי שטיל, אז סטאסיק האט אפילו געהערט זיין הארץ־קלאפעניש. אריין אין מאשעס צימער, איז סטאסיק שוין געווען גרייט זיך ווארפן אויפן בעט, נאר מאשע האט אים געהייסן זיך זעצן אויפן בענקל. דערנאך האט זי זיך אראפגעלאזט אויף זיינע קני, געלייגט די הענט אים אויף די אקסלען און געכאפט זיינע ליפן מיט אירע ליפן. א הייסע זיסע כוואליע האט זיך צעגאסן איבער סטאסיקס קערפער, און בשעת מאשעס צונג האט זיך האסטיק געדרייט אין זיין מויל, האט זיין קאפ זיך פארדרייט נאך האסטיקער…
ווען זיי האבן זיך אפגעריסן איינער פון אנדערן אפצוכאפן דעם אטעם, האט מאשע ארויפגעלייגט איר האנט אויף סטאסיקס דיכווינקל. „אוווא, א גרויס יינגעלע!‟ — האט זי א שמייכל געטאן און זיך געשטעלט אויף די קני און צעשפיליעט זיינע הויזן… סטאסיק האט גענומען קרעכצן פון הנאה, און אין עטלעכע סעקונדעס ארום האט זיין גאנצער גוף אויפגעציטערט.
— ביסט אן אמתער גיבור! — האט ער קוים דערהערט מאשעס קול. זיינען אויערן זיינען אים פארלייגט געווארן.
שווער אראפגעשלונגען, האט זי אפגעווארט, ביז סטאסיק איז בהדרגה געקומען צו זיך, און שפילעוודיק געזאגט: „איצט דו פארשאף מיר פארגעניגן!‟. זיך געלייגט אויפן בעט, האט מאשע זאכלעך אויפגעהויבן איר שול–קלייד, אויסגעטאן די גאטקעס און צערוקט די פיס.
סוף–כל–סוף, האט זיך פאר סטאסיקן צום ערשטן מאל אנטפלעקט דער פארבארגענער מיידלשער אוצר, וואס ער האט אזוי געחלומט וועגן אים. איבערגעפולט מיט געפילן און נייגער, האט ער איינגעגראבן דאס פנים צווישן מאשעס שלאנקע פיס און זיך געלאזט מיט אלע כוחות אויסצופירן זיין חברטעס ווונטש.
— לייכטער, נישט אזוי גראב! — האט זיך געהערט איר קול.
— אזוי?..
— אהא…
באלד האט סטאסיק דערפילט, אז ער אליין איז ווידער גרייט ממשיך צו זיין.
— זאלסט אפילו ניט טראכטן צו ענדיקן אין מיר! — האט מאשע אים שטרענג געווארנט…
אויפן וועג אהיים האט זיך סטאסיקן געדאכט, אז אי דער הימל, אי די ביימער, אי די הייזער — פינף־גארנדיקע פון רויטן ציגל און צוועלף־גארנדיקע פון ווייסן בעטאן, — אי די מיסטקאסטנס, באדעקטע מיט זשאווער, אי דער אספאלט אויפן ברייטן נאכימאוו־פראספעקט און אויף דער קליינער גאס, ווו ער אליין האט געוווינט, — אלץ ארום האט ווי געשפילט מיט נייע פארבן, געפינקלט, געאטעמט מיט פרישער יום־טובדיקייט און פרייד:  ס ט א ס י ק   א י ז   ג ע וו א ר ן   א   מ א נ צ ב י ל! פאר זיינע אויגן האבן געשווינדלט די געשטאלטן פון כלערליי פרויען: מאשע, מישעל מערסיע, סאפי לארען, עלינע ביסטריצקאיא… ער האט געשריען אויף דער גאנצער גאס: „טשירי–בירי–באם‟ — און געטראכט: „הורא! איצט וועלן די סאמע שענסטע פרויען זיין מיינע!‟.
10
הגם אין שטוב האט מען כמעט קיין מאל ניט באהאנדלט די „גליטשיקע‟ פאליטישע פראגן, און בכלל האט סטאסיק קיין מאל נישט געהערט, אז עמעצער פון דער משפחה זאל אויף א קול עפעס זאגן קעגן דער מאכט, האט אונדזער העלד גאנץ גיך פארשטאנען, וואס עס שטעלט מיט זיך פאר די מלוכה, אין וועלכער ער האט געלעבט. אנגעהויבן האט זיך עס, אוודאי, פון מארקס׳ ארטיקל וועגן יידן.
סטאסיקס בני–בית, ווי א סך אנדערע מענטשן אין לאנד, האבן גוט געוווסט די גרענעצן פון דעם, וואס מע מעג יא, און וואס מע טאר נישט; און, ווי ס׳רוב בירגער, מורא געהאט אפילו צו טראכט וועגן ברעכן די דאזיקע גרענעצן. דעריבער, בעתן הערן סטאסיקס שארפע ארויסזאגונגען פלעגט זיינע שטוביקע ארומכאפן אן אמתער גרויל. די באבע, נעבעך, האט שיער ניט געחלשט און מיט א שרעק אין די אויגן און קוים רירנדיק די ליפן, זיך געבעטן ביים אייניקל, ער זאל עס בשום־אופן קיינעם ניט זאגן, אניט וועט מען די גאנצע משפחה ארעסטירן. ווי אן ענטפער, פלעגט סטאסיק א קוק טאן אויף דער באבען מיט א בליק, וואס האט געזאלט מיינען: „אוודאי, וועל איך עס ניט זאגן. דערפאר האבן מיר טאקע אזא פאסקודנע מלוכה, וואס קיין ווארט אמת טאר מען דא ניט ארויסברענגען אויף דער צונג. סוף־כל־סוף, האט ער ביי זיך באשלאסן: אויב די מלוכה נארט אונדז אלעמען אפ און אים בתוכם, וועט ער זיך באגיין מיט איר אויפן זעלבן אופן!
קאריקאטורן אויף ספעקולאנטן און די לייט, וואס ״פארקויפן זייער נשמה״ פאר אן אויסלענדישער שמאטע
אינעם סאטירישן זשורנאל „קראקאדיל‟ האט סטאסיק געלייענט וועגן געוויסע טיפן, וואס קויפן ביי אויסלענדער כלערליי חפצים און דערנאך פארקויפן זיי עס, נאר שוין א סך טייערער. צו מאכן אמתע געשעפטן האט דער פערצן־יאריקער סטאסיק, אוודאי, ניט געהאט אין זינען, נאר די אידעע אליין, אז ביי די אויסלענדער קאן מען קריגן גוטע זאכן, איז אים אריין אין קאפ אריין. דעמאלט האט ער דורכגעטראכט א פרטימדיקן האנדל־פלאן.
אין איינעם א שבת בשעת די פרילינג–קאניקולן, האט סטאסיק געזאגט נאכן אנבייסן די עלטערן, אז ער וויל זיך דורכשפאצירן עטלעכע שעהען. דערקליבן זיך ביזן צענטער פון שטאט, האט ער געקויפט א פארציע אייזקרעם און זיך אפגעשטעלט ניט ווייט פונעם האטעל „אינטוריסט‟, ווו, געוויינטלעך, שטעלן זיך אפ די טוריסטן פון אויסלאנד. אין עטלעכע מינוט ארום האט סטאסיק דערזען, ווי א וווקסיקער בלאנדער פארשוין, אנגעטאן אין בגדים, וואס ווארפן זיך אין די אויגן, איז ארויסגעגאנגען פונעם ריזיקן גרויען בנין און זיך געלאזט אין זיין ריכטונג. ווען דער אומבאקאנטער פארשוין איז שוין כמעט געווען לעבן סטאסיקן, האט אונדזער פריש־אפגעבאקענען ביזנעסמאן א שפאן געטאן אים אנטקעגן און געפרעגט אויף רוסיש:
— אנטשולדיקט, ווי אזוי קאן איך אנקומען צום פאשקאוו־הויז?
— Sorry‪,‬ I don‪׳‬t speak Russian! — האט יענער געענטפערט מיט א בנימוסדיקן שמייכל.
נאך אין שול, ווו די לימודים פון ענגליש זיינען געווען דריי מאל א וואך, מיט זיין שכל און וויסנדארשטיקייט, האט סטאסיק שוין נישקשה געקענט די שפראך. הגם קיין שום פראקטיק צו ריידן ענגליש האט ער ניט געהאט, איז זיין וואקאבולאר געווען גענוג גרויס אונטערצוהאלטן א שמועס. זיך געמאכט פארחידושט, איז סטאסיק תיכף אריבער אויף ענגליש:
— א, זייט איר פון ענגלאנד?
— ניין, איך בין פון פינלאנד.
— פון פינלאנד? וועלקאם קיין מאסקווע! זייט איר דא צום ערשטן מאל?
— יא… איך בין שוין געווען אין לענינגראד, נאר אין מאסקווע בין איך צום ערשטן מאל.
— אויסגעצייכנט! האט איר שוין עפעס געזען דא?
— ניין, איך בין געקומען צו פליען ערשט נעכטן ביי נאכט.
— איר מוזסט גיין אין צירק! האט איר אמאל געהערט וועגן גריגארי נאוואקן און זיינע זין? זיי זיינען אונדזערע בארימטע צירק־אטלעטן. מ׳דארף זיי אומבאדינגט זען! — האט סטאסיק געזאגט מיט התלהבות, אריינלייגנדיק א באזונדערן באטייט אינעם ווארט „אונדזערע‟.
— א, זייער אינטערעסאנט… — האט העפלעך געענטפערט דער פינער, בפירוש א ביסל פארחידושט, — איך וואלט געוואלט באזוכן דעם קרעמל, דעם „באלשוי טעאטער‟…
— אוודאי! — האט סטאסיק מסכים געווען, — און וועגן דעם נאוואדעוויטשיער צווינטער האט איר געהערט?..
אן ערך צוויי שעה האט סטאסיק ארומגעפירט דעם פינישן גאסט ארום מאסקווע, געוויזן אים פארשיידענע מערקווירדיקע ערטער און אויסגעפרעגט וועגן פינלאנד און דעם לעבן דארט. זיין נייער באקאנטער האט זיך ארויסגעוויזן זייער א פריינדלעכער מענטש, געהייסן האט ער מיקא און איז אלט געווען פערציק יאר, א באאמטער אין א פאזיכערונג–קאמפאניע. אליין א געגטער, האט ער א זון כעמט אין איין עלטער מיט סטאסיקן, נאר, לויטן פאטערס ווערטער, א סך ווייניקער אנטוויקלט, ווייל עס קריכט אים אין קאפ נאר פאפ–מוזיק.
סטאסיקן איז עס, אוודאי, געווען אנגענעם צו הערן, הגם מיקא אליין האט גערעדט ווי ער וואלט זיינע רייד ארויסגעלייגט פון די סאוועטישע צייטינגען — וועגן שלום און שותפות צווישן פראגרעסיווע כוחות, געשאלטן אמעריקע, אפן און אויפריכטיק רחמנות געהאט אויף די פאלעסטינער פליטים און אנדערע קרבנות פון אימפעריאליזם.
ביים אנהייב האט סטאסיק געמיינט, אז זיין אויסלענדישער באקאנטער טרייב קאטאוועס, אויסדריקנדיק זיינע באציונגען אויף אזא אופן, אבער מיקא האט גערעדט גאנץ ערנסט. פארבייגייענדיק לענינס דענקמאל, האט ער מיט דרך־ארץ באמערקט, אז דווקא לענין האט געהאט געגעבן פינלאנד איר אומאפהענגיקייט.
— זייט איר א מיטגליד פון דער קאמוניסטישער פארטיי? — האט סטאסיק געפרעגט.
— ניין, נאר איך שטים פאר די סאציאל–דעמאקראטן. זיי זיינען פראגרעסיוו און פריינדלעך אין באצוג צום סאוועטן־פארבאנד. — האט מיקא געמאלדן.
„יא, ס׳איז א גרויסער ספק, צי ביי אזא חכם קען מען קריגן מערבדיקע סחורות‟, — האט סטאסיק א טראכט געטאן.
אין משך פונעם גאנצן שפאציר האט דער פראגרעסיווער סאציאל־דעמאקראט מעלה–גירהט א קייגומע. גראד ניט לאנג צוריק נאכן האקיי–מאטש צווישן סאוועטישע און קאנאדישע יוגנט–מאנשאפטן זיינען אומגעקומען העכער צוואנציק מענטשן און דרייצן קינדער בתוכם. געשען איז עס אזוי: אין הסכם מיט די תנאים פונעם קאנטראקט מיט זייער ספאנסאר, א קייגומע–פירמע, זיינען די קאנאדער געווען מחויב צו צעטיילן קייגומע בחינם. האט זיך דער עולם גלייך נאך דער שפיל א לאז געטאן צום ארויסגאנג, כדי ניט צו פארפעלן די געלעגנהייט צו באקומען אומזיסט די „קאנאדישע נאשעריי‟. עס האט זיך אנגעהויבן א שרעקלעכע שטופעניש, בעת וועלכער עס זיינען געווען קרבנות. נאך גוט, וואס סטאסיק איז דארט ניט געווען, ווייל יענער מאטש איז פארגעקומען אין אנדערן עק שטאט, כמעט צוויי שעה פארן מיטן טראלייבוס און מעטרא פון זיין הויז. די פרעסע האט אוודאי פארשוויגן די טראגעדיע, אבער די קלאנגען וועגן איר זיינען זיך צעפלויגן איבער דער גאנצער שטאט.
מיקא האט תיכף מחבד געווען סטאסיקן מיט א קייגומע — א געשמאקע, נאר פון דעם צווייטן פאסיקל האט אונדזער העלד זיך אפגעזאגט. צוריקצווועגס, שוין אריינגייענדיק אינעם האטעל, האט דער פינישער חכם, גלייך פארן שווייצאר, ארויסגעשלעפט פון דער קעשענע א בייטל און מיט די ווערטער, אז סטאסיק איז דער סאמע בעסטער וועגווייזער, וואס ער האט אמאל געטראפן, דערלאנגט אים א באנקנאטע פון הונדערט פינישע מארק.
— ווא־א-אס?! — האט סטאסיק שיער ניט אויסגעשריגן, — ס׳איז פאר מיר געווען א פרייד צו ווייזן אייך מיין לייבלעכע און באליבטע שטאט, די הויפטשטאט פון אונדזער היימלאנד!
— אך, אנטשולדיק… איך האב ניט געוואלט דיך באליידיקן… — מיקאס פנים איז אזש רויט געווארן פון בושה, — איך האב פשוט געוואלט דיך אפדאנקען… דו האסט דאך מיר אפגעגעבן אזוי פיל צייט…
בעת ער האט גערעדט, האט סטאסיק געמאכט עטלעכע טריט צוריק, געבנדיק מיקאן צו פארשטיין, ער זאל גיין נאך אים. ווען זיי זיינען א ביסל אפגעגאנגען פונעם שווייצאר, האט סטאסיק שטיל געפרעגט:
— איר ווילט מיך אפדאנקען?
מיקא האט שוין, נעבעך, ניט געוווסט, וואס צו זאזן.
— צי האט איר נאך קייגומע?
— יא… — האט מיקא צוגעשאקלט מיטן קאפ.
— איז גיט מיר א ביסל. וויפל איר׳ט קאנען מיר געבן, וועל איך אייך זיין דאנקבאר. ביי אונדז איז אזא קייגומע ניטא, און איך וועל זיך טיילן מיט מיינע שול־חברים, ס׳וועט זיי געפעלן ווערן.
— אוודאי! — האט מיקא זיך דערפרייט, — לאמיר גיין אין מיין האטעל־צימער, און כ׳וועל דיר געבן א סך קייגומע!
— ניין, איך וועל צו אייך ניט גיין, נאר כ׳וועל ווארטן אויף אייך אט דארט, — און סטאסיק האט אנגעוויזן מיט די אויגן, — הינטערן ראג. פארשטאנען?
במשך פון די פאלגנגיקע עטלעכע חדשים האט זיך סטאסיק מער ניט באוויזן ביים האטעל „אינטוריסט‟; ער איז געגאנגען צו אנדערע האטעלן, ווו עס פלעגן זיך אפשטעלן אויסלענדער, און האט אויסגענוצט דעם זעלבן פארטל (פשוט בעטלען האט ער ניט געוואלט, נאר באגעגענען זיך מיט אויסלענדער איז אים געווען אינטערעסאנט). געטאן האט ער עס תמיד אליין, אויסמיידנדיק אנדערע „יעגערס נאך אויסלענדער‟.
שפעטער, נאך דעם ווי ער איז געווארן אכצן יאר אלט און אנגעהויבן פארדינען ביים פארריכטן עלעקטרישע מכשירים, פלעג סטאסיק קויפן ביי די אויסלענדער און ספעקולאנטן שיינע זאכן פאר זיך און זיינע קרובים, נאר אליין האט ער זיך מיט ספעקולאציע קיין מאל ניט פארנומען. פון דעסטוועגן, איז דאס ערשטע געפאנג זיינס, די קייגומע, אים גוט צוניץ געקומען, בעת ער האט אוכאזשעוועט נאך מאשען…
סוף קומט

Share this:TwitterFacebookPrintLike this:Like Loading...

Related
 


Tagged: Evgeny KissinliteraturestoryYiddish 
Post navigation


Previous Post
א יידישער פילם, געמאכט אין א צייט פון זיצן אויף טשעמאדאנען 

Next Post
פינחס פאליק — אין שיין פון א טעאטער־שטערן 



