
 &nbsp; די טעג איז דערשינען א נייער נומער פונעם זשורנאל ״יידישלאנד״, דעם איינציקן היינט־צו־טאג ליטערארישן זשורנאל אויף יידיש. 
 
 אלכסנדר דראבקין 
 דער נומער אנטהאלט ביי 160 זייטלעך און דערפאר ווערט ער באטראכט ווי א טאפלטער און האט אן אנטשפרעכיקן נומער: 11 – 12. ווי ס׳איז שוין געוויינלעך פאר זיינע לעצטע נומערן, איז דער קווארטאלניק דערשינען אויך דאס מאל מיט צוויי טיראזשן – אין ישראל און אין שוועדן. 
 דער טאפלטער נומער פון ״יידישלאנד״ ווערט געעפנט מיט צוויי לידער פונעם עזבון פון דעם באוווסטן ישראלדיקן דיכטער אלכסנדר שפיגלבלאט (1927 – 2013). עס גייט א רייד וועגן לידער אנגעשריבענע דורך אים אין דער יוגנט, אין 1947, ווען דער דיכטער האט נאך געוווינט אין רומעניע. 
 די היינטצייטיקע יידישע פאעזיע איז פארגעשטעלט אין דעם נומער מיט לידער־ציקלען פון פעליקס חיימאוויטש (מינסק), באריס קארלאוו (בלומינגטאן – ירושלים), 
 עמיל קאלין 
 דוד עומר 
 וועלוול טשערנין (כפר־אלדד) און מיכאל פעלזענבאום (ראמלע). חוץ די דאזיקע גוט באקאנטע די ליבהאבער פון דער יידישער ליטעראטור דיכטער, זיינען אין דעם נומער פארגעשטעלט צוויי פאעטן־ דעביוטאנטן: דער 27־יאריקער דוד עומר (אמסטערדאם), וועלכער איז פריער באוווסט געווען ווי אן איבערזעצער פון יידיש אין האלענדיש (״ביראבידזשאנער שטערן״ האט דא ניט לאנג מיטגעטיילט וועגן רבקה באסמאן&nbsp; בן־חיימס זאמלונג לידער, איבערגעזעצטער דורך אים) און דער 41־יאריקער אמעריקאנער יידישער אקטיאר אלי ראזען (ניו־יארק). צו די פאעטן־דעביוטאנטן מעג מען צורעכענען ״על־תּנאי״ אויך דעם באוווסטן קאמפאזיטאר און כלי־זמר זיסל סלעפאוויטש (ניו־יארק), וועלכער האט פארפאסט פארן פארעפנטלעכטן אין דעם נומער זינגליד ״א קארטל פאר זיך אליין״ ניט בלויז מוזיק, נאר אויך ווערטער. מע דארף דערמאנען אויך א פארעפנטלעכט אינעם נומער ליד פונעם פאפולערן היינטצייטיקן שוועדישן דיכטער קארנעליס וורעסוויק (געב. אין 1987) אין דער יידישער איבערזעצונג פון קאליע אלניאנסקי (לונד). 
 ישראל נעקראסאוו 
 גאנץ ברייט איז פארגעשטעלט די היינטצייטיקע פראזע. אינעם נומער איז פארעפנטלעכט א גרעסערע דערציילונג פון עמיל קאלין (תל־אביב), ווי אויך קורצע דערציילונגען פון ישראל נעקראסאוו (פעטערבורג), שירי שאפירא (ירושלים) און אלכסנדר דראבקין (ביראבידזשאן). ס׳איז אויך פארעפנטלעכט אין איבערזעצונג אויף יידיש א פראזאישע מיניאטור פונעם קלאסיקער פון דער ווייסרוסישער ליטעראטור זמיטראק ביאדוליא (שמואל פלאווניק; 1886 – 1941). 
 ווי אלע פריערדיקע נומערן פון ״יידישלאנד״, שליסט אויך דער נייער נומער פונעם זשורנאל אין זיך איין וויסנשאפטלעכע און פאפולערע 
 ענת אדרת 
 ארטיקלען וועגן פארשיידנארטיקע אספעקטן פון דער יידישער ליטעראטור, קונסט און געשיכטע. דאקטאר ענת אדרת (פתח־תקווה) דערציילט וועגן דער ווארשעווער ליטערארישער צייטשריפט ״רינגען״, וועלכע איז דערשינען אין 1921 – 1922; דאקטאר וועלוול טשערנין אנאליזירט די השפעה פון יידיש אויף דער רוסישער שפראך פונעם רוסיש־יידישן השכלה־פראזאיקער אסיפ ראבינאוויטש (1817 – 1869); חווה וואניקאוו (חברון) באהאנדלט די פארבינדונג צווישן דעם רוסיש־שפראכיקן פאלקלאר פון די קאנטאניסטן און די סלאוויש־שפראכיקע און מיש־שפראכיקע חסידישע זינגלידער (ס׳איז כדאי צו דערמאנען וועגן דעם, אז א געקירצטער וואריאנט פון דעם דאזיקן ארטיקל וועט אין גיכן דערשיינען אינעם נייעם באנד פונעם אלמאנאך ״ביראבידזשאן״, וועלכער ווערט איצט צוגעגרייט צום דרוק). דער געוועזענער אקטיאר פונעם מאסקווער יידישן דראמאטישן אנסאמבל אלכסנדר טשערנאוו (צורן) טיילט זיך מיט זיינע קינדערשע איינדרוקן פון צוויי סאוועטישע פילמען פון די 30ער יארן, אין וועלכע עס האט – זאל זיין נאר א ביסל – געקלונגען די יידישע שפראך – ״גליקן־זוכער (יידן אין ביראבידזשאן)״ און ״צירק״. 
 שירי שאפירא&nbsp; 
 א טייל מאטעריאלן פונעם נומער שפיגלען אפ דאס היינטצייטיקע קולטור־לעבן אויף יידיש. א פארצייכענונג פון דאקטאר וואלענטינע פעדטשענקא (פאריז) דערציילט וועגן דער טעטיקייט פון דער בארימטער פאריזער מעדעם־ביבליאטעק. פראפעסאר וואלערי דימשיץ (פעטערבורג) שטעלט פאר צוויי נייע ביכער איבערגעזעצטע פון יידיש אין רוסיש – וועלוול טשערנינס זאמלונג לידער ״א מאסקע אויף א מאסקע״, וואס איז דערשינען אין ביראבידזשאן, און באריס סאנדלערס זאמלונג דערציילונגען ״אנדענק־טאג אין אמנעזיע־שטעטל״, וואס איז דערשינען אין ניו־יארק. צו דער דאזיקער גרופע מאטעריאלן געהערט אויך אינטערוויו מיט דער ישראלדיקער יידישער זינגערין ווירע לאזינסקי. 
 באנאנד מיט די געווארענע שוין טראדיציאנעלע רובריקעס ״א ניי זינגליד״ און ״נייע ביכער״ האט זיך אין דעם נומער באוויזן א צוגאבלעכע 
 זיסל סלעפאוויטש 
 רובריק –״מאטעריאלן צום לעקסיקאן פון דער יידישער ליטעראטור אינעם 21טן יארהונדערט״. ווי עס ווערט לגבי דעם גאנץ אפטימיסטיש געזאגט אין דער רעדאקציע־הקדמה צו דעם נומער: ״מיר פארלירן ניט קיין בטחון און גלייבן באמונה־שלמה, אז די יידישע שפראך און די יידישע ליטעראטור וועלן ניט נעלם ווערן אויך אינעם סוף פונעם 21טן יארהונדערט. ווי עס שטייט געשריבן אין טעאדאר הערצלס ״אלטנוילאנד״, ״ווען איר וואלט, איסט עס קיין מערכען״, מאכן די העברייער: ״אם תרצו, אין זו אגדה״. מיט דער האפענונג, אז ס׳וועט טאקע זיין אזוי (כן יהי רצון), הייבן מיר אן אין דעם דאזיקן נומער א נייע רובריק ״מאטעריאלן צום לעקסיקאן פון דער יידישער ליטעראטור אינעם 21טן יארהונדערט״,כדי מאכן אונדז אלעמען קלארער דאס איצטיקע בילד פונעם יידישן ליטעראטור־פראצעס און העלפן דערביי א ביסל די היסטאריקער פון דער יידישער ליטעראטור, וועלכע וועלן, מירצעשעם, ארבעטן אינעם 22טן יארהונדערט״. 
 
 וו. פיריאטינסקי 
 