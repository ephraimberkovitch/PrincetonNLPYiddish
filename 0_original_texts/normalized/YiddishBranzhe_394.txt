

נאטיצן פונעם רעדאקטאר — 11 



 by באריס סאנדלער 
July 30, 2018July 31, 2018 Filed under:
טעאטער
נאטיצן פונעם רעדאקטאר 

טביה — סטיווען סקייבעל Photography credit: Victor Nechay/ ProperPix
דעם פארגאנגענעם חודש יולי האבן מיך דערפרייט צוויי טעאטראלע פארשטעלונגען, אויפגעפירט פון די ניו־יארקער טעאטערס — די „פאלקסבינע‟ און דער „נייער יידישער רעפערטואר־טעאטער‟.
דער פידלער אויפן דאך
די „פאלקסבינע‟ האלט זיך געטריי ביי איר שאפערישן קרעדא; איר רעפערטואר באשטייט, בדרך־כלל, פון מוזיקאלישע אויפפירונגען. דערמיט ציט דער טעאטער ווייטער דעם פאדעם פונעם קלאסישן יידישן טעאטער נוסח גאלדפאדען, פון איין זייט, און פון דער צווייטער זייט, ווייזט דער טעאטער ארויס א נטיה זיך האלטן ביי דער טראדיציע פון בראדוויי־מיוזיקלען.
אין דער פארשטעלונג „דער פידלער אויפן דאך‟ זיינען זיך די צוויי שאפערישע גרונט־ליניעס צונויפגעגאנגען.
דעם אמת געזאגט, האב איך זיך לכתחילה באצויגן סקעפטיש, הערנדיק, אז די „פאלקסבינע‟ גייט שטעלן „דעם פידלער‟. וואס קאן שוין זיין מער פארשלעפט און איבערגעניצעוועט, ווי אט דער בראדוויי־מיוזיקל. דאכט זיך, אז די ניו־יארקער וואראבייטשיקלעך טשיריקען דזשערי באקס „ווען איך בין א ראטשילד‟. אמת, מע וועט עס אויפפירן אויף יידיש. שטעלט זיך די פראגע: וויפל מענטשן אין זאל וועלן עס פארשטיין?..
טביה דערציילט זיין ווייב דעם ״חלום״ Photography credit: Victor Nechay / ProperPix
נישט מיט גרויס חשק בין איך צו דער פארשטעלונג געגאנגען; מער צוליבן פארפעסטיקן מיין מיינונג און יוצא זיין פאר מיין פרוי.
איי, ווי כ׳האב זיך טועה געווען! אלע מיינע ניכטערע השערות, וועלכע האבן מיך באגלייט ביז דער שוועל פונעם טעאטער, זיינען אינעם גאנג פון דער פארשטעלונג צעשטערט געווארן. איך ווייס נישט, וואס דער אויפפירער פון דער פארשטעלונג (יואל גריי) האט מיט מיר אזוינס געטאן, עס זעט אבער אויס, אז אמתע קונסט — סיי וואס שייך דעם מיוזיקל אליין און סיי דער גאנצער טרופע מיטן ארקעסטער אין איינעם — האבן געטאן נסים. יא, ס׳איז געשען א נס־מין־הטעאטער.
דווקא דאס אומקערן די אנאטעווקער יידן זייער טאג־טעגלעכע שפראך נאך איבער פופציק יאר, זינט דער מיוזיקל האט זיך באוויזן, האט אויפגעהויבן דעם „פידלעך‟ אויב נישט נאך העכער אלע דעכער, בתוכם דעם שפיץ פון ניו־יארקער Empire State Building. די מוזיק אליין, צוזאמען מיט די יידישע טעקסטן, האט אנגעהויבן קלינגען מער אויטענטיש, פאלקסטימלעכער, וואלט איך געזאגט. פארשטייט זיך, אז אן דער גלענצנדיקער איבערזעצונג פון שראגע פרידמאן — סיי די ווערטער צו די זינגלידער און סיי דעם גאנצן ליברעטא — וואלט די פארשטעלונג נישט געקאנט קומען צו אזא מייסטערישער הייך.
ביים בענטשן די שבת־ליכט Photography credit: Victor Nechay / ProperPix
דער נייער יידישער מלבוש פון דער פארשטעלונג איז בפירוש אפגעשאצט געווארן מצד דעם עולם. מע גייט דאך אין אן אפערע־טעאטער, געשפילט אויף איטאליעניש אדער פראנצייזיש, מע פארשטייט נישט קיין ווארט, אבער הנאה קריגט מען, מחמת ס׳איז א קונסט־ווערק. און אז די „פאלקסבינע‟ האט געשאפן אן עכט קונסט־ווערק איז קיין צווייפל ביי מיר נישט געבליבן!
די זונה פון אהייא
דער „נייער יידישער רעפערטואר־טעאטער‟ פירט זיין טעאטראלע טראדיציע מער פון יעקב גארדינס דראמאטישן טעאטער. ווי כ׳האב שוין פריער געשריבן אין מיינע נאטיצן (נאטיצן פונעם רעדאקטאר — 4), איז די טענדענץ פונעם רעפערטואר־טעאטער צו שטעלן וועלט־באקאנטע פיעסעס, איבערגעזעצט אין יידיש פון אנדערע שפראכן. ביז אהער איז עס געווען פון ענגליש, פראנצייזיש און לעצטנס פון עברית.
דוד מאנדעלבאום (זיידע), מאשע פאגעל (פראסטיטוטקע), אלי ראזען (זון)
חנוך לוינס שאפונג, באזונדערס זיינע דראמאטורגישע ווערק האבן כמעט שטענדיק ארויסגערופן אין ישראל א סקאנדאל. א „שטעכיקע‟ פערזענלעכקייט און דערצו נאך א קאמוניסט האט זיין פראוואקאטיווער קוק אויף דער קאפיטאליסטישער וועלט בכלל און דער ישראלדיקער ווירקלעכקייט בפרט, דערמעגלעכט בולטער צו אנטפלעקן די נעגאטיווע דערשיינונגען סיי פון דער געזעלשאפט און סיי פון אירע בירגער.
דער הויפט־פערסאנאזש (דוד מאנדעלבאום) פון דער פיעסע „די זונה פון אהייא‟, א זיביציק־יאריקער ישראלי, האט זיך איינגערעדט א חלום, אז דווקא אין אהייא, ווו אין א פרעכטיקן פאלאץ וווינען די שענסטע זונות, וועט ער פארברענגען זיינע לעצטע טעג. דערווייל אבער, ביז ער וועט אנקומען קיין אהייא, זוכט ער אפ אין א הויף א ביליקע פראסטיטוטקע (מאשע פאגעל). אויף אזא אופן פארשאפט ער זיך אליין א מתנה צו זיין געבורסטאג. ווי עס ווייזט זיך ארויס, האט דער „זיידע‟ דעם „האנאראר‟ אויסגעצאלט, אבער צו פארשאפן זיך א ביסל פארגעניגן באקומט זיך שוין ביי אים נישט. דעמאלט קומט אים צו הילף זיין זון (אלי ראזען). דאס געלט טאר דאך נישט פארפאלן ווערן.
מאשע פאגעל און דוד מאנדעלבאום
חנוך לוין חוזקט אין דער פיעסע אפ דעם „קליינבירגערלעכן ישראלי‟, וואס אין תוך איז ער פארבליבן דער זעלבער „קליינשטעטלדיקער ייד‟, א קליין מענטשעלע; זיין שענסטער חלום, נישט געקוקט דערויף, וואס ער האט שוין אפגעשפארט אן אייגענע מדינה, איז געבליבן — „אמעריטשקע‟, ווו אפילו זונות וווינען אין קיניגלעכע פאלאצן.
גאר נישט קיין לייכטע אויפגאבע האט פאר זיך געשטעלט דער טעאטער, בפרט אז דער טעקסט פון דער פיעסע איז אנגעפיקעוועט מיט ניבול־פה, מיט שמוציקע קללות, וואס פארן יידיש־אויער קלינגט עס באמת שאקירנדיק. און איך באגריס דעם איבערזעצער פון דער פיעסע, אלי ראזען, וואס האט געקאנט אין יידיש געפינען א שפראכלעכן עקוויוואלענט צו חנוך לוינס ניט־נארמאטיוון עברית.
אלי ראזען און מאשע פאגעל (זונה פון אהייא)
אפשר קלינגט עס מאדנע, אבער דווקא דער יידישער נוסח פון דער פיעסע האט די פיעסע באפרייט פון די ישראלדיקע דלת אמות, פון דער ארטיקער ווירקלעכקייט, און זי געמאכט אלמענטשלעך, כ׳וואלט אפילו געזאגט, אלוועלטלעך. די „טרויקע‟ העלדן ווערן שוין נישט באטראכט בלויז ווי ישראל־טיפן; נאר ווי פארשוינען, וואס טרעפן זיך גאר אפט ביי אנדערע פעלקער אויך.
צו דערגרייכן אזא טעאטראלן עפעקט האבן צוגעלייגט זייער טאלאנט און מייסטערשאפט אלע דריי אקטיארן.
דער „נייער יידישער רעפערטואר־טעאטער‟, צום גרויסן באדויערן, האט נישט זיין אייגענע סצענע, און כדי צו פארגרעסערן זייער רעפערטואר מיט נייע פארשטעלונגען, האט מען געמוזט צופאסן זייער סטודיא צו א מין טעאטער. פארשטייט זיך, אז ס׳איז בעסער פון גארנישט; די 33 מענטשן, וואס די סטודיא דערמעגלעכט אריינצונעמען, איז אויך אן עולם. א געטרייער עולם! אבער אזא זאל וואלט, לויט מיין מיינונג, מער געפאסט פאר ליטערארישע ליינונגען, וואס איז אגב זייער וויכטיק פאר זיך אליין.
דער טעאטראלער ניו־יארק קאן זיך בארימען מיט צוויי פראפעסיאנעלע יידישע טעאטערס. זיי ווארטן אויף אונדז און נייטיקן זיך אין אונדזער „בראווא‟! — און מער ממשותדיקע זאכן.
יולי 2018

Share this:TwitterFacebookPrintLike this:Like Loading...

Related
 


Tagged: fasadjewstheatreYiddish 
Post navigation


Previous Post
יידישע פראג 

Next Post
לאפסוס־קאקטוס — 12 



