

בוקארעשטער שריפטן (3) 



 by באריס סאנדלער 
February 1, 2020March 6, 2020 Filed under:
ליטעראטור
פראזע 

עמיל קאלין
קאפיטל דריי
איך און אנא האבן זיך גאנץ גיך צוגעוווינט צו אונדזער מאדנעם סטאטוט פון א כמו־פארהייראטן פארפאלק, וואס זיין צוזאמענלעבן טראגט פון פריער א באשטימטן ענד־טערמין. איך בין געווארן, אין א גוטער שעה, דער מאן, דער לא־יוצלח; איך האב נישט געהאט קיין שום קלאר־באשטימטע ראלע אין שטוב, סיידן א שיק־יינגל. אנא, די פריש אפגעבאקענע בעל־הביתטע, האט גענומען אויף זיך באהבה דעם שווערן יאך פון שטוב־ארבעט.
דעם צווייטן אינדערפרי נאך איר אומדערווארטן קומען האט זי מיר מודיע געווען, אז מע דארף עפעס טאן מיט מיין בחורישן דלת־אמות, ווייל עס זעט אויס, ווי „נאך א שרפה‟ און „איז שמוציק ווי אין א שטאל‟. לסוף, נאך דעם, וואס זי האט געקוקט אויך הינטער דער שאפע און אונטערן בעט, און נאך אן אטאק פון ניסעניש האט זי צוגעגעבן א מעדיצינישן דיאגנאז: „דעריבער הוסטן די גאנצע צייט!‟.
אנא האט קלארגעשטעלט, פון אנהייב אן, אז זי איז בדעה צו פארוואנדלען מיין חורבה אין אונדזער נעסטעלע. איך האב, בלית־ברירה, מסכים געווען און זי האט גלייך פארקאטשעט די ארבל און זיך גענומען צו דער ארבעט מיט לייב און לעבן. זי האט נישט געוווסט, ווי „צו פירן א שטוב‟, קוים האט זי געוווסט, ווי צו האלטן א בעזעם; אין איר האלב־אויפגעקלערטער היים אין יאס האט זי נישט איינגעטונקען קיין פינגער אין קאלטן וואסער. טאטע־מאמע האבן געהאלטן זי און איר שוועסטער אין וואטע. פון דעסטוועגן, איז קיין שום זאך נישט געווען צו שווער פאר איר. זי האט גיך פארשטאנען ווי מע האלט א בעזעם און ווי מע קערט אויס די שטוב. זי האט זיך אפגעריבן די הענט ביז צום בלוט בעתן רייבן די קליידער אין וואנע מיט דעם שטייפן זייף. זי איז העלדיש געלאפן הענדעם־פענדעם ארויף און אראפ אויף די טרעפ, קוים טראגנדיק דעם קויש, פול מיט נאס וועש, און דארט, אויבן אויפן בוידעמל, האט זי געדארפט האבן א מויל אויף שרויפן, כדי זיך קריגן, ווי געהעריק, מיט די אנדערע בעל־הביתטעס איבער א פריי שטיקל ארט אויפן שטריק.
עס האט זיך מיר געדאכט, אז די ווייזערס פונעם זייגער האבן אנגעהויבן קריכן; די טעג האבן געסאמעוועט איין טאג אויף אן אנדערן — נישט פונאנדערצושיידן. אונדזער לעבן האט באקומען א פנים פון א באקוועמער רוטין, געבענטשט מיט לאנגווייל. מיר האבן זעלטן ארויסגעשטעקט די נעזער אויף דער גאס. מיר האבן זיך פארגינען בלויז איין פארוויילונג: גיין איינצוקויפן אין מארק איין מאל א וואך. מיר זענען געפארן מיטן טראמוויי נומער 21 אויף דער „אבאר‟־האלע [1]. בלויז אין האלע האט זיך צעבליט אויף א רגע די כמעט־פארגעסענע ראמאנטישקייט אונדזערע; נאר אין האלע האבן מיר זיך געהאלטן פאר די הענט, דער מענטשלעכער שטראם זאל אונדז נישט אפשיידן.
די האלע איז געווען פול מיט ריחות און קולות: די ציגיינערינס האבן געצויגן ביים ארבל, פארקויפט בוקעטן מיט בלומען; די פויערטעס מיט רויטע פנימער און מידע אויגן האבן זיך צעשריגן פון צייט צו צייט, לויבנדיק זייער סחורה: „שיין קרויט, גוטע מענטשן, קרויט‟, „ברינדזע! קאש! אורדע! פרישע סמעטענע!‟, — די קונים, בוקארעשטער הארעפאשניקעס, האבן באטראכט די פארשיידענע סחורות מיט אומצוטרוי, די סוחרים האבן צוגערעדט די קונים, איבערגעשריגן איינער דעם אנדערן. אין דער לופטן האבן זיך געטראגן ריחות פון פיש, גערויכערט פלייש, קעז, רייפע פרוכטן און מענטשלעכן שווייס.
בשעתן איינקויפן האב איך און אנא זיך געאמפערט ווי אן אלט פארפאלק:
„וואס רירסטו אן אזא קארטאפל! ס׳איז דאך האלב פארפוילט.‟
„האסט גענומען צו ווייכע אוגערקעס, מע קען זיי נישט איינזייערן‟.
„די פעפערס זענען נישט קיין פרישע. האסט נישט קיין אויגן? זיי זענען אין גאנצן צעקנייטשט‟.
„די ברינזע אין צו געזאלצן!‟
„זי האט נישט קיין זאלץ!‟
„קיינער וועט זי נישט עסן!‟
מיטן פארלויף פון די טעג האבן זיך די קריגערייען צווישן אונדז געמערט און געצויגן לענגער. א קריגעריי האט געקענט אויסברעכן איבער יעדער זאך, ווי נישטיק עס זאל נישט זיין. יעדע רייסעניש האט זיך אנגעהויבן אנדערש, אבער גאנץ גיך איז זי פארוואנדלט געווארן אין אן ערנסטן שמועס אויף דער טעמע „וואס וועט זיין מיט אונדז?‟.
אפט איז מיר געקומען אויפן געדאנק, אז עס וואלט געווען בילכער איך זאל האבן א מער־ווייניקער קלארן פלאן וועגן דעם, וואס וועל איך טאן דעם אנדערן טאג נאכדעם, ווי אנא וועט פארלאזן רומעניע. איעדעס מאל, ווען איך האב געפרוווט א קלער טאן וועגן דעם ענין, האבן די מחשבות קוים דערזען די ליכטיקע שיין און גלייך צעקרישלט זיך, צעטאפיעט זיך, נעלם געווארן און איבערגעלאזט נאך זיך א קאפ־טעמפקייט, א זשום אין די אויערן. אנא איז געווען מער זאכלעך; זי האט מיך געפרוווט איינרעדן איך זאל אויכעט אנגעבן א בקשה אויף א פאספארט און קומען וווינען מיט איר אין קיבוץ ביי דער גרענעץ. איך האב איר געגעבן צו פארשטיין, אז איך ווייס נישט ווי צו האלטן א ביקס אין די הענט, און אויף ערד־ארבעט טויג איך נישט. קוים וואס איך גיב זיך אן עצה מיט מיין איצטיקער שטעלע; א רעדאקטאר, וואס זיין הויפט־אויפגאבע איז צו דערווארעמען א בענקל, נישט רעדן קיין סך און טראכטן נאך ווייניקער. מיינע דערקלערונגען האבן געמאכט א קנאפן רושם אויף איר.
איין טאג בין איך אריינגעפאלן אין קיך, ווו זי האט געפייניקט א טויט עוף, פרווונדיר מאכן פון אים א גאלדענע יויך. איך האב איר אריינגעשעפטשעט אין אויער, אז כ׳האב נאר וואס אנגעגעבן „די בקשה‟. זי האט גענומען מיך הייס האלדזן און קושן. נאר איין צרה — מיין אבר איז נישט אויפגעשטאנען תחית־המתים, און די צווייטע צרה: איך האב איר געזאגט א ליגן און אפילו קיין פינטל נישט געטאן מיט די אויגן. מיין אימפאטענץ האט זיך אנגעהויבן קורץ נאך דעם ווי אנא האט זיך צו מיר אריינגעצויגן. דווקא איצט, ווען די אלע מחיצות זענען זיך צעפאלן און מיר האבן געזאלט פראווען אונדזער ליבע פראנק און פריי, נישט ארויסקריכנדיק פון בעט, איז געשען פונקט פארקערט. אייגנטלעך, איז דער באגער נישט אויסגעלאשן געווארן, חס־ושלום. איך בין נאך געווען פול מיט חשק צו איר ווייסן פולבלעכן לייב, צו די ווייכע ליפן אירע, און דער הייסער אטעם האט מיך צוגעצויגן פונקט ווי פריער. כאטש מיין נייגער צו איר קערפער האט נאך געהאלטן ביים סאמע ברען, האט עס ווייניק געהאלפן, ווען עס איז געקומען צו „אכצן און דרייצן‟. „עפעס‟ האט געסקריפעט און נאכדעם אויפגעהערט ארבעטן אין גאנצן — קאליע געווארן.
מיטן ווארט „עפעס‟, מיין איך, געוויס, די מאכארייקע צווישן מיינע פיס, וואס איך טראג זיך ארום מיט איר, זאל עס זיין צום גוטן אדער צום שלעכטן, פונעם טאג פון מיין געבוירן ווערן. אין בעט, איז עס טאקע געווען א רחמנות צו קוקן: איך פלעג ליגן אויפן מאטראץ, ווי די מאמע עליה־השלום האט מיך געהאט; געלעגן בין איך ווי א ציטערנדיק קינד, וואס ווארט אויף דעם דאקטערס איבערזוכט. אנא האט זיך געפארעט איבער מיר מיט מוט און גבורה. זי האט אריינגעשעפטשעט מיר אין אויער ווערטער, פול מיט תאווה, געזאגט וואס פאר א ווונדערלעכער מאנסביל איך בין, און ווי שטארק זי וויל „זיין‟ מיט מיר. צו מאל פלעג זי שילדערן מיט אלע פיטשעווקעס, וואס זי וויל איך זאל איר טאן. זי האט אלץ באשריבן זייער זאפטיק, נישט איבערגעהיפערט די סאמע אינטימע פרטים. אזוינע דיבורים זענען געווען בכוח אויפלעבן א בר־מינן, נאר מיין אבר האט נישט געפאלגט; מיט יעדן ווארט איז ער געווארן אלץ קלענער, איינגעשרומפענער.
נאך די הייסע ווערטער איז אנא ארויפגעקראכן אויף מיר, אפשר וועט די היץ פון איר לייב מונטערן די פארחלשטע מאכארייקע? נאכן רייבן און למעשה פייניקן מיין אבר א שטיקל צייט — אן אייביקייט אין סעקס צייט־רעכענונג — פלעג איך זיך בעטן ביי איר: „אנא, הער אויף… ס׳איז אוממעגלעך היינט…‟. זי פלעג אננעמען מיינע ווערטער קאלטבלוטיק, קיין שום טרער איז נישט געפאלן אויף אירע באקן. זי האט צוריק אנגעטאן די תחתונים, גלייך ווי גארנישט, געזאגט, אז ס׳איז נישט געפערלעך — וועט זיך מאכן אן אנדער געלעגנהייט. ס׳טרעפט זיך אמאל. מע דארף האבן געדולד. די צייט איז דער בעסטער דאקטער.
א חוץ דער אימפאטענץ, האב איך אנגעהויבן ליידן פון שלאפלאזיקייט. שוידערלעכע חלומות זענען מיר באפאלן יעדע נאכט: אין איין חלום האט אנא זיך איבערגעגעבן אין אונדזער בעט צו אן אנדער מאן, א גרעבלעכער און א מיאוסער מיט א ברייטן, האריקן רוקן. איך האב געקענט הערן זיינע הייזעריקע, חיהשע הנאה־קרעכץ. אנא האט אויסגעזען רויק. זי האט דאס נישט געמאכט אויף צו להכעיס. אין חלום האב איך אין גאנצן נישט עקזיסטירט; איך בין נאר געווען א שטומער צוקוקער. דער אומבאקאנטער מאן האט געסאמעוועט מיט מאריס, אבער בדרך־כלל איז ער געווען גאנץ פרעמד. ער האט זיך געצויגן איבער אנא מיט זיינע אומגעלומפערטע, העסלעכע אברים און באדעקט איר פנים מיט הייסע קושן. א זויערלעכקייט איז צוגעקומען צום האלדז. אנא האט צוגעמאכט די אויגן און ארויסגעלאזט א צופרידענע ווארטשעניש. אין דעם מאמענט פלעג איך זיך געוויינטלעך אויפכאפן.
אין אן אנדערן חלום בין איך געפארן אין א פראכט־שיף קיין פאלעסטינע. די ענגלישע שיפן זענען פון ערגעץ־ווו אויסגעוואקסן. זיי האבן באלאגערט אונדזער שיף פון אלע זייטן.
די ענגלישע סאלדאטן האבן אנגעשטעלט זייערע ביקסן אויף אונדז, די אומשולדיקע פאסאזשירן. מענטשן זענען ארומגעלאפן אויפן דעק פארצווייפלטע. די מאטראסן זענען געגאנגען צווישן עולם און געהייסן שפרינגען אין ים אריין און שווימען ביזן ברעג. זיי האבן דערמוטיקט די קווענקלענדיקע פאסאזשירן. אנווייזנדיק ערגעץ מיט דער האנט, האבן די מאטראסן צוגעזאגט, אז די ברעגעס פון חיפה זענען נישט ווייט. איך האב נישט געזען קיין שפור פון חיפה — נאר וואסער. דער פלאן איז געווען אומזיניק, אריינשפרינגען אין וואסער האט געהאט איין טייטש — א זיכערער טויט. דאך, האב איך זיך געזען קלעטערן אויף דער פארענטשע, שוין גרייט זיך א ווארף טאן אין ים אריין.
יעדע נאכט פלעג איך זיך אויפכאפן פון שלאף א פארשוויצטער, מיט א הארץ־קלאפעניש, א דרוק אין די שלייפן און א פארטייעטן אטעם. דאס הארץ האט געשלאגן אין ברוסט, ווי א פויק. דאס אינערלעכע קול האט געהאלטן אין איין זאגן: דאס איז דער סוף… אזוי זעט אויס דער סוף… נאר קוקנדיק אויף אנאס זארגלאז פנים בשעת איר שלאפן, האט מיין דופק פאמעלעך זיך איינגעשטילט, און נאך א ביסל צייט פלעג איך ווידער אנטשלאפן ווערן.

[1] „אבאר‟־האלע — א באקאנטער געדעקטער מארק אין בוקארעשט


Share this:TwitterFacebookPrintLike this:Like Loading...

Related
 


Tagged: jewsliteraturestoryYiddish 
Post navigation


Previous Post
די געשיכטע פון יידן אין בעמען און מערן (8) 

Next Post
מיין מאלדאווישע שולמית 



