
 
 אשר גל איז א יידיש־העברעישער דיכטער און אן איבערזעצער. ער איז געבוירן געווארן אין 1952 אין תל־אביב אין א משפחה פון עולים פון פוילן, האט זיך געלערנט קינעמאטאגראפיע אינעם תל־אביבער אוניווערסיטעט. פארעפנטלעכט העברעישע איבערזעצונגען פון דער יידישער פאעזיע (אנע מארגאלין, אברהם סוצקעווער, לעוו בערינסקי אא.) אין ליטערארישע צײַטשריפטן ״הליקון״, ״מאזניים״, ״עיתון 77״, ״גג״ און ״ביטאון שירה״, ווי אויך 3 ביכער פון אריגינעלער העברעישער דיכטונג. 
 מיט לידער אויף יידיש האט ער דעביוטירט אין 2006 אויף די שפאלטן פונעם תל־אביבער זשורנאל ״טאפלפונקט״. איצט באווײַזן זיי פון צײַט צו צײַט אינעם זשורנאל ״יידישלאנד״. אשר גל וווינט אין מודיעין. 
 
 
 צעבראכענער יידיש 
 ״ווען מיר וועלן גיין פון דער וועלט 
 נאך הונדערט און צוואנציק — 
 קיין המשך וועט נישט זיין ביי יידיש״ 
 זאגט מאריס, מיין קוזין. 
 ״מיין האלב־עגיפטיש קינד 
 און דיין האלב־מאראקאנער טאכטער 
 וועלן נישט ריידן מער די שפראך״. 
 מאריס און איך מיינען 
 אז מיר האלטן יידיש 
 אויף די פלייצעס, 
 אזוי ווי סופערמאן דעם אויטאבוס 
 וואס גייט פאלן פון א הויכער בריק אין תהום אריין 
 נאך אן ערד־ציטערניש. 
 צוזאמען שפאצירן מיר אין פוילן 
 צווישן צעבראכענע מצבות 
 מיט אויסגעמעקטע נעמען. 
 מיר זוכן א סימן פון אונדזער משפחה. 
 מיר אוודאי ווייסן 
 אז מאריסעס מאמע האט גערעדט 
 א צעבראכענעם פראנצייזיש 
 און מיין מאמע האט גערעדט א צעבראכענעם עברית. 
 מיר דערציילן דאס איינער דעם צווייטן 
 אין א צעבראכענעם יידיש. 
 ווען דער באזוך וועט זיך ענדיקן 
 אין א טאג צוויי, 
 וועט דאס אפשר זיין אונדזער לעצטע באגעגעניש 
 אונדזערע לעצטע רייד 
 אין א צעבראכענעם יידיש. 
 פוילן, יולי 2005 
 יידיש 
 
 יידיש 
 איז 
 אזוי 
 ווי 
 געווען 
 נאר 
 א 
 ביסעלע 
 שטילער 
  מנין דיכטערס 
 פון דער לוויה פון אן עלנטן דיכטער 
 וועט ארויסגיין א מנין לידער. 
 א מנין דיכטערס, 
 וועלכע האבן זייערע פיס געשלעפט 
 אין א פארווארפענער שטאט, 
 טרעטן נאך זיין מיטה מיטאגצייט, 
 גלאצן פארחלשטע 
 אויף זיין לעצטן וועג. 
 א מנין דיכטערס 
 וועלן זאגן שירה 
 וועגן זיין עלנטקייט, 
 וועלן זאגן א שירה 
 אן עלנטע. 
 