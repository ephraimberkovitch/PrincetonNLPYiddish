

פון אונדזער עזבון: נח לוריע (1886־1960) 



 by באריס סאנדלער 
April 2, 2018April 5, 2018 Filed under:
ליטעראטור
פראזע 


נח לוריע געהערט צום עלטערן דור שרייבער, וועלכע זיינען גלייך נאך אקטאבער 1917 געקומען מיט ווערק, וואס האבן באגריסט די רעוואלוציע. אנגעהויבן דרוקן זיך האט לוריע נאך אין 1911 — זיינע ערשטע דערציילונגען זיינען פארעפנטלעכט געווארן אין דער ווארשעווער זאמלונג „פרייע ערד‟, אבער די בעסטע ווערק זיינע האט ער געשאפן אין סאוועטישן פעריאד. דאס איז נאטירלעך, ווייל לוריע איז געווען א שרייבער, וואס האט געלעבט מיט די שטרעבונגען, אינטערעסן און טרוימען פונעם אויפגעוואכטן פאלקס־מענטש.
נח לוריעס ראמאן „עליע יארש‟, וואס איז געווידמעט דעם קאלווירט־לעבן, איז געווען דער ערשטער פרווו פונעם שרייבער איבערצוגיין צו דער גרעסערער פארם. אלץ, וואס לוריע האט געשאפן, איז דורכגעזאפט מיט חכמה, גוטסקייט און ליבע. דער שרייבער האט מיט זיין קלוג און שארף אויג דערזען דאס עכט־מענטשלעכע אין זיינע געשטאלטן און ראמאנטיש־דערהויבן וועגן דעם דערציילט.
אין די 1940ער יארן פובליקירט ער ווערק אויף מלחמה־טעמעס. זיין געטא־דראמע „ווידערשטאנד‟, וואס ער האט אנגעשריבן אין 1944, האבן געשטעלט א ריי יידישע טעאטערס, דערונטער דער ווארשעווער יידישער מלוכה־טעאטער. סוף 1940ער יארן איז ער געווען רעפרעסירט, געזעסן אין טורמע דערנאך פארשיקט געווארן אין א צוואנג־לאגער אויפן ווייטן צפון און באפרייט האט מען אים אין 1955. מיט צוויי יאר שפעטער איז דערשינען אין דער רוסישער איבערזעצונג זיין לעצטער ראמאן „אין וואלד‟.
לייענט נח לוריעס דערציילונג „פארגעסן און געדענקען‟ פונעם בוך „אין וואלד‟, דערשינען אויף יידיש אינעם מאסקווער פארלאנג „סאוועטסקי פיסאטעל‟, 1972.


פארגעסן און געדענקען
ס׳איז געווען זונטיק. אויף דעם טאג איז ביי פרידען געווען אפגעלייגט אן א שיעור ארבעט: זאקן פארצירעווען, גרעט פרעסן, דעם פאל וואשן. א מידע איז זי געזעסן, מיט פארגעניגן אריינגעעטעמט די פרישקייט פונעם פייכטן זויבערן פארקעט, ווען די טיר האט זיך געעפנט, און דער מאן איז אריין.
— סאשע!..
זיין קומען איז געווען פאר איר אין גאנצן אומגעריכט, זי איז צוגעפאלן צו אים און א וויילע געבליבן אזוי מיט פארמאכטע אויגן, אן ווערטער, מיטן צוגעטוליעטן הארצן, איבערגעבנדיק אים איר בענקעניש און אומרו פאר די אלע חדשים און יארן.
— אויף לאנג? — האט זי געפרעגט, העלפנדיק אים אראפנעמען דעם רוקזאק, דעם שינעל.
— אויף זעקס טעג.
זיי זיינען געשטאנען און אנגעקוקט איינער דעם אנדערן אן רייד. ער איז געווען אויפן פראנט. זיי האבן זיך ניט געזען צוויי מיט א האלבן יאר. ער איז גראוו געווארן, נאר די ברעמען זיינען, ווי פריער, געווען געדיכט און שווארץ.
ארומגאלן זיך פריער פאר אלץ, — האט ער געזאגט, — האסט א ביסל הייסע וואסער?
זי האט פארשטאנען: ער שעמט זיך פאר איר מיט זיין גראווער בארד. דאס האט זי גערירט. יא, דאס איז ער, איר סאשע: ווייניק באריידעוודיק, כמורע,, שטענדיק איינגעהאלטן, א ביסעלע אזוי ווי אפגעזונדערט און דערביי ווונדערלעך דורכזיכטיק. דורך די געציילטע ווערטער, דורכן קארגן זשעסט זעסטו אזוי קלאר די באוועגונג פון זיינע געפילן.
און דאס איז אין אים עפעס נייס. שווער צו כאפן, וואס דאס איז: איינגעשלאסנקייט מער ווי געוויינטלעך, אפגעפרעמדטקייט. אט איז ער לעבן איר, און אלץ איז ווי געווען, נאר זיין געדאנק איז ערגעץ ווייט. פאר די אויגן שטייט אים עפעס אנדערש. געוויס, ווער עס קומט פון דארטן, מוז אין אנהייב זיך פילן דא, ווי ניט קיין היגער. פון דעסטוועגן האט עס איר ווייניק געארט.
— שפאר זיך צו, — האט זי געזאגט, — ביסט מיד.
— יא, — האט ער איינגעשטימט.
ער האט צוגעמאכט די אויגן און איז באלד שטיל געווארן, מאדנע שטיל, ניט ווי איינגעשלאפן, נאר ווי ער וואלט אוועק, פארשווונדן און דא איבערגעלאזט בלויז דעם אנבליק זיינעם, א געשטאלט אן אטעם. מע האט ניט פארנומען פון אים קיין הויך. ער איז געלעגן אן דער מינדסטער באוועגונג, קיין אדערל אויף זיין הויט האט ניט געצאפלט. זי האט זיך געמוזט אנטאן א כוח ניט אויפצווועקן אים — אזוי אמהיימלעך האט איר אויסגעוויזן אט די שטילקייט.
זיין מיליטערישער קאסטיום איז געווען פארשטויבט און צעקנייטשט פון וועג, מע האט אים געדארפט אויסבערשטלען, אויספרעסן, פארנייען ערגעץ־ווו. פרידע האט זיך גערן אנגעכאפט אן דער ארבעט. פון א קעשענע איז ארויסגעפאלן א קאנווערט. עטלעכע אירע בריוו האבן זיך צעשאטן אויפן פאל, עטלעכע פראנט־פאטאגראפיעס, ווו ער איז געווען אראפגענומען אין איינעם מיט חברים. פרידע האט זיי שוין געקענט פון פריער, געהאט ביי זיך, אין פארשיידענע צייטן פון אים באקומען.
צווישן די צעשאטענע זאכן איז געווען א זארגלעך צונויפגעלייגט פירעקיק ווייס פאפיר, פרידע האט עס אויפגעהויבן, געעפנט. אינעם פאפיר איז געווען א פאטאגראפיע פון א יונג מיידל.
די קליינע פאטאגראפיע האט זעלטן נאטירלעך איבערגעגעבן דעם כאראקטער פונעם יונגן, ביז גאר ליבן געזיכט: דעם ווארעמען, צארטן בליק פון די שיינע אויגן, די פולבלעכע ליפן עטוואס צעעפנט, ווי גרייט צו זאגן: „כ׳האב ליב‟, דעם אלגעמיינעם אויסדרוק פון מיידלשער באשיידנקייט און לעבנס־דארשט. איבערן אקסל איז געווען איבערגעווארפן אויף דער ברוסט א שווערער שווארצער צאפ.
איז אט וועגן וועמען ער פארטראכט זיך, וווהין דער געדאנק פארטראגט אים אלע מאל! ווער איז זי? א צופעליק באגעגנטע ערגעץ אויף די וועגן פון דער מלחמה, א פארבייגייענדיקע, ווי יענע שעה, וואס האט זיי דערנעענטערט, צי אפשר א שלאכט־חברטע, שטענדיקע באגלייטערין? פרידע האט דורכגעטרייסלט דעם קאנווערט, אלע קעשענעס און מער פון דער אומבאקאטער קיין שפור ניט געפונען, קיין נאמען, קיין ווארט, זי האט שוין ניט געוואלט טראכטן דערפון. דאס איז אזא פיין, זי וויל עס ניט, זי דארף עס ניט. זעקס טעג זיינען אים געשענקט, זאל ער אין די טעג ניט וויסן פון קיין פארדראס. אין זעקס טעג ארום קערט ער זיך אום אין פייער. און ווו וועט יענע זיין, ווען ער וועט זיך אהין אומקערן? ווו?
ער האט געעפנט די אויגן, אזוי איז ער געלעגן א וויילע, ווי דערמאנענדיק זיך, ווי אזוי ער קומט אהער, דערנאך האט ער אויסגעשטרעקט א האנט. פרידע האט געקענט אט דעם זשעסט זיינעם. דאס זוכט ער איר האנט, וויל, זי זאל צוגיין נעענטער. זי האט אים צוליב געטאן.
— מיר איז גוט מיט דיר, — האט ער געזאגט, — לאמיר היינט אין ערגעץ ניט גיין.
אויפן גרויען פארפרוירענעם פענצטער האט זיך געזעצט דער אש פון פארנאכט. אין צימער איז געווען שטיל. מע האט געהערט די קלאג פונעם ווינט. אויף וואס? פאר וועמען? פרידע מיט איר גאסט האבן פארטרוילעך געשמועסט וועגן אלץ, וואס מאן־און־ווייב, גוטע פריינד קאנען שמועסן ביי אזא באגעגעניש. און דאך איז עס געווע גארנישט ווי סע דארף צו זיין. ער זיצט לעבן דיר, האט זי מיט זיך איינגעטענהט, האלט דיין האנט, לאזט זי ניט ארויס, ווי עס מאכט זיך א קינד אין א וועג האט מורא אפלאזן אויף א רגע דער מוטערס האנט, וואס דארפסטו נאך?.. נאר יענע פאטאגראפיע — ווי דארף מען זי פארשטיין? און אט די פארטראכטקייט, וואס באפאלט אים ווידער און ווידער, אט דער צושטאנד, ווען ער קוקט אויף דיר, און דו זעסט, אז פאר די אויגן שטייט אים עמעצער אנדערש, זיין געדאנק איז ווייט פון דאנען… פרעגן, וואס אים איז, וואס טראגט ער אויפן הארצן — צו וואס? זי ווייסט דאך, בעסער וואלט זי ניט וויסן. זאגן אפן, וואס זי ווייסט, און הערן, וואס ער וועט ענטפערן, אלץ זאל ווערן קלאר? ניין, זי קאן וועגן דעם ניט ריידן. זי ווערט רויט פאר בושה שוין ביי דעם געדאנק, אז זי קאן זיך ארויסכאפן וועגן דעם מיט א ווארט. ניין און ניין. זי וועט מיט קיין ווונק אפילו ניט אנדייטן אויף דעם, וואס זי ווייסט… „מיר איז גוט מיט דיר‟, — האט ער געזאגט. זאל אים זיין גוט.
ביי נאכט איז ער געשלאפן, און זי ניט. זי האט שוין געציילט ביז טויזנט, און ס׳האט ניט געהאלפן. זי האט זיך מאנאטאן איינגעוויגט: „שלאף, שלאף‟… און ס׳האט ניט גענומען קיין שלאף. דער מארך האט געברענט, דאס לייב איז, ווי אויף א פיין־ראד, געווען אנגעצויגן. דאס הארץ האט געטענהט: פאר וואס? פאר וואס?.. טרערן האבן זיך געקייקלט איבער די באקן, און זי האט זיך קיין ריר ניט געטאן, האט געציטערט ארויסצוברענגען א היכץ, טאמער דערהערט ער און כאפט זיך אויף, וואס וועט זי דאך ענטפערן? ער טאר ניט זען אט די טרערן אירע. טאר ניט וויסן פון זיי. ניין, ניין, סארא בושה! זי וואלט זיך עס קיין מאל ניט מוחל זיין…
סאשע האט זיך א רודער געטאן. „טייבעלע מיינס, — איז ער צוגעפאלן א דערפרייטער, וואס ער האט זי גענומען לעבן זיך. פרידע האט געשפירט מיט אלע חושים: ער איז ריין פאר איר, דורכזיכטיק ביזן גרונט, ניטא אין אים קיין פלעק פאלשקייט, און דאס, וואס זי האט געזען, האט זי אפשר גאר ניט געזען, צי ס׳איז ניט דאס, וואס זי מיינט. אלע ספקות זיינען פארשווונדן, א געפיל פון דאנקבארקייט איז איבערגעגאנגען, א צוטרוי אן גרענעצן, א ווונדערלעכע קלארקייט. סארא גליק, וואס זי האט זיך אפגעהאלטן פון איבעריקע רייד.
אין דער פרי איז זי אוועק צו דער ארבעט אין דער כעמישער לאבאראטאריע. אין אוונט זיינען זיי ווידער געווען צוזאמען. נאך א מינוט פארטראכטקייט, וואס איז היינט, ווי נעכטן, אים פון מאל צו מאל באפאלן, האט סאשע אן קענטיקער פארבינדונג מיטן גאנג פון זייער שמועס, אומגעריכט ארויסגענומען פון קעשענע דעם קאנווערט. דאס הארץ האט פרידערן אנגעהויבן קלאפן אזוי, אז ס׳האט זיך געדאכט, ער מוז דערהערן דעם אפהילך פון די קלעפ. אין מורא פאר דעם, וואס זי קאן באלד געווויר ווערן, האט זי זיך אנגעכאפט אין עפעס אנדערש, אן א פאטאגראפיע פון סאשעס א חבר, וועלכע זי האט שוין לאנג געהאט ביי זיך.
— סארא ליכטיקער פעטיע איז דא, — האט זי, פלאטערנדיק, זיך צערעדט, — עס גלייבט זיך ניט, אז ער איז טויט.
— ליכטיקער יא, — האט סאשע איינגעשטימט, — דאס איז געווען אין זיין לייב, אין זיין בליק, אין זיינע געפילן. פינף מינוט פאר זיין טויט, האט פעטיע גערעדט וועגן זיין מיידל, וואס ער ״האט איבערגעלאזט ערגעץ ביי דער וואלגע. די קויל האט אים איבערגעריסן ממש אויפן האלב ווארט… און וואס וועסטו זאגן וועגן אט דער פאטאגראפיע? — האט סאשע א פרעג געטאן.
פרידע האט זיך קוים באהערשט.
— וויפל דארף זי דא אלט זיין? א יאר ניינצן, — האט זי געזאגט.
— ניט מער.
— ווער איז זי?
— איך ווייס אפילו איר נאמען ניט.
— איך פארשטיי ניט, סאשע, רעד קלארער.
— אין אוקראינע, זומער איז עס געווען. הינטער א שטעטלשן בית־עולם, אין א וויסטן יאר, ווו מע האט די יידן אויסגעקוילעט, אין שטויב צווישן ניט באערדיקטע ביינער און פארבליבענע קינדערשע שיכעלעך, איז געלעגן א שווארצער צאפ, לעבן אים — א קליין לעדערן בייטעלע מיט אט דעם בילד. פון דעמאלט אן טראג איך עס מיט זיך.
פרידע האט שוין מער ניט געקאנט באהאלטן דעם פיבער, וואס האט ארומגעכאפט איר גאנץ לייב. אירע באקן האבן געברענט.
— ווי שיין זי איז געווען! — האט זי זיך צערעדט, ווי אין היץ, — אט דער צאפ, וואס איז פארלייגט אויף דער ברוסט, די עטוואס צעעפנטע ליפן, דער בליק — וויפל דארשט נאך פרייד! זי האט דאך ערשט אנגעהויבן לעבן… און קיינער האט גארניט געקאנט זאגן, ווער זי איז, פון וואנען?
— ביי וועמען איז געווען צו פרעגן?
— זי איז דא אזא לעבעדיקע, א הארציק אייגענע, — האט פרידע גערעדט, נאך און נאך זיך איינקוקנדיק אין דער פאטאגראפיע, — וואס מער דו קוקסט, ווערט זי דיר אלץ נעענטער און אייגענער.
— איך האב ניט איין מאל געטראכט, — האט סאשע געזאגט, — נאך דעם אלעמען, וואס איך האב זיך אנגעזען אויף די בית־עולמס, אין יארן, אין די אויפגעעפנטע גריבער, האב איך ניט איין מאל געטראכט: מע מוז עס פארגעסן, כדי קאנען אראפשלינגען דעם ביסן, פרייען זיך מיט דער זון, ווייטער לעבן. און דאך טאר מען עס ניט פארגעסן. ניט זיך, ניט קיינעם וואלט איך עס ניט מוחל געווען.
— פארגעסן און געדענקען. יא, יא. איך פארשטיי, נאר ווי קאן מען פארגעסן?
ערשט איצט האט ער באמערקט איר צושטאנד.
— דו ציטערסט, ס׳איז דיר קאלט, — האט ער געזאגט און ארויפגעווארפן אויף איר דעם מאנטל אויף די פלייצעס.
זי האט נאך שטארקער גענומען ציטערן, אלץ די אויגן ניט געקאנט אפרייסן פון דער פאטאגראפיע, געקוקט און געשעפטשעט:
— ווי קאן מען אזוינס פארגעסן?..
1945

Share this:TwitterFacebookPrintLike this:Like Loading...

Related
 


Tagged: literatureresearchstoryYiddish 
Post navigation


Previous Post
לאפסוס־קאקטוס — 7 

Next Post
א יידישער פילם, געמאכט אין א צייט פון זיצן אויף טשעמאדאנען (4) 



