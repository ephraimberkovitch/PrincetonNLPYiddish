 
 דער בלוטיקער שפאס: 38: א פעקל ביכער 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס אכט־און־דרייסיקסטע קאפיטל
    
 א פ ע ק ל  ב י כ ע ר
    
― זעט איר, יונגער מאן,― האט אים דער רב געזאגט מיט
א ביטער שמייכל ― זעט איר, ווי מע טאר זיך ניט כאפן?... מיט
אייער צעפרעגן זיך: „פון וואנען נעמט זיך עס? און וואס עפעס נאר
אויף יידן און ניט אויף אנדערע?״ ― פארענטפערט איר מיינע
פריעריקע רייד, אז אזא ערנסטן שריט, ווי איר ווילט מאכן,
באדארף מען זיך גוט איבערלייגן, און אז מע באדארף זיך, קודם־כל,
נאענט באקענען מיט דער „משפחה״... ווארעם ווי וואלט איר זיך
דען געקאנט רעכענען גליקלעך מיט דער, וואס אין איר משפחה
געפינען זיך אזעלכע, וואס באנוצן מענטשן־בלוט?... איר פראטעסטירט
און זאגט, אז ניין? זאג איך אייך, אז זיך אליין קאנט איר אויך
ווינציק... אט האט איר נאר־וואס געזאגט, אז איר און דער
בעסטער טייל קריסטן זענט  א י ב ע ר צ יי ג ט , אז דאס איז, זאגט איר,
א פיזמון און א בילבול און א לעגענדע. אין דער אמתן אבער זענט
איר וו יי ט פ ו ן  א י ב ע ר צ יי ג ו נ ג , און דאס איז גאנץ נאטירלעך,
פשוט דערפאר, ווייל איר קענט אונדז ניט. איר קענט אונדז אזוי
פיל, וויפל מיר, למשל, קענען די כינעזער. איר האט גאר
געהערט פון אונדז. מע האט אייך אנגעדולט א קאפ, אז יידן זענען
אזעלכע און אזעלכע. אז מיר האבן פארבארגענע סעקטעס און אז די
סעקטעס האבן פארבארגענע מינהגים... נעמען אויף זיך די טירחה
לייענען אלצדינג, וואס איז הונדערטער מאל אפגעלייקנט געווארן,
אדער אליין זיך צוקוקן, נאכפארשן, באקענען זיך מיט אונדז פון
דער נאענט, ― דערויף זענען ביי אייך ווינציק בעלנים. ווען איר
זאלט זיך באקענען מיט אונדז א ביסל נעענטער, וואלט איר געזען,
וואס פאר א געלעכטער דאס איז. איר וואלט ארויסגעזען, אז
ס׳איז ניטא ביי אונדז קיין שום פארבארגענע סעקטעס מיט קיין שום
פארבארגענע מינהגים, אז אלע אונדזערע מעלות און חסרונות זענען
פונקט דיזעלבע, וואס ביי אייך, מיט אן אויסנאם. וואס אלע
עבירות קאנט איר אונדז אויסווארפן, אויסער איין עבירה פון  ב ל ו ט
פ א ר ג י ס ן ... ביי אונדז, נישט נאר מענטשלעך בלוט, נאר אפילו
בלוט פון א בהמה און פון אן עוף, אז מע דארף עס קוילן צוס
עסן וואלט איר געזען, וויפל דינים דערויף איז אנגעשריבן
און וויפל מאל עס ווערט דערמאנט ביי אונדז, מיר זאלן ניט עסן
מיטן בלוט, ניט פארגיסן קיין בלוט, ניט זען קיין בלוט... א
שאד, וואס איך האב ניט פיל צייט אצינד און דארט ווארטן אויף
מיר א בינטל יידן... (דער רב ראט געגעבן א קוק אויפן זייגער,
דער גאסט האט זיך אויפגעכאפט). זיצט, זיצט. ס׳זאל ניט זיין
ערב־יום־טוב ― היינט אויפדערנאכט האבן מיר פסח ― וואלטן מיר
וועגן דעם געשמועסט א ביסל ברייטער. אויב איר ווילט זיך
באקענען מיט דעם ענין א ביסל נעענטער, וועל איך אייך דינען מיט
וואס איך קאן. איר וועט געפינען ביי מיר א גאנצע ליטעראטור.
איך קאן אייך געבן א בוך פון פראפעסאר כוואלסאן, האט איר
געהערט? ניין? (דער רב איז אויפגעשטאנען, צוגעגאנגען צו דער
שאפע מיט ספרים). איך קאן אייך אויסלייען דאס בוך ביז איבער
יום־טוב. איך קאן אייך אויסלייען נאך א פאר ביכלעך, אלץ וועגן
ריטואל. און אויב איר ווילט שטארק, קאן איך אייך מכבד זיין מיט
נאך א בוך פון אונדזער גרויסן למדן און יידן־קענער רב
ליוטאסטאנסקי. ער, פארשטייט איר מיך, ציטירט גמרות, וואס ניט געשטויגן
ניט געפלויגן, און ברענגט דינים פון אן אייגענעם שולחן־ערוך,
וואס לא היה ולא נברא, און דאך באציען זיך אונדזערע קעגנער אויף
אים ווי אויף א גרויסן בר־סמכא, און כאטש ער אין אפגעלייקנט
געווארן וויפל מאל מיט אלע זיינע שקרים וכזבים, דאך איז ער
נאך עד־היום פארבליבן אין געוויסע קרייזן דער גרעסטער
אויטאריטעט...
    
עס האט זיך געעפנט ווידער די אייגענע טיר און דיזעלבע
פרוי מיטן פארוק האט זיך באוויזן, שיין אן ווערטער, נאר
איבערגעקוקט זיך מיטן רב, וועלכער האט זיך אפגעבעטן ביי איר
מיט די אויגן, אז אט גייט ער... דער גאסט האט זיך אויפגעהויבן,
זייער שיין אפגעדאנקט פאר די ביכער. ער האט ארויסגעזען,
אז וועגן דעם, וואס ער איז געקומען אהער רעדן, האט ער איצט
מער גארנישט וואס צו רעדן. דער רב איז גערעכט געווען: ער
האט זיך צו שטארק געאיילט: צו א הארט ניסל אט דאס יידישקייט
אויף איינצובייסן אזוי גיך... ער האט א טעות געהאט אין חשבון:
ס׳איז, א פנים, א סך גרינגער אנגעקומען לאפידוסן ארויסצוטרעטן
פון יידישקייט, ווי אים, פאפאוון, אריינצוטרעטן... צו שטאלץ,
איז ביי זיך דאס דאזיקע פאלק. צופיל האלט דאס פון זיך, גאר נישט
קוקנדיק דערויף, וואס איז אזוי וואלוול ביי דער וועלט!... וואס
וועט זיין ווייטער ― ווייסט ער ניט. דערווייל דארף מען גיין.
    
און ער האט גענומען דאס פעקל מיט ביכער און אנגעהויבן
זיך געזעגענען, האט אים דער רב אפגעהאלטן, געזאגט, אז,
נישקשה, ער האט נאך עטלעכע מינוט פון זיינעט וועגן.
    
― אלזא, יונגער מאן, קערן מיר זיך אום צום פריעריקן
שמועס. ווי איך פארשטיי פון אייערע רייד, זענט איר נאענט צום
געזינדל פונעם דערמארדעטן טשיגירינסקי און איר ווייסט, זאגט
איר, אז דאס איז דעם שטיפפאטערס ארבעט? מיר דענקען אויך
אזוי. מיר זענען איבערצייגט, אז ס׳איז אזוי. נאר וואס קומט ארויס
פון אונדזער איבערצייגונג, אז ס׳איז דא מענטשן, וואס גייען אויס
נאך א פאגראם? איר זעט דאך, עס גייט אזא אגיטאציע און אלע
בלעטער פויקן: ריטואל און ריטואל!... און גראד, אויף אונדזער
אומגליק, האט זיך עס באדארפט טרעפן ערב־פסח... א! ווען איר זאלט
וועלן ארויסטרעטן!... שוין לאנג, אז איר קענט זיך מיט די
דאזיקע לייט?
    
ראבינאוויטש־פאפאוו האט ווידער מורא געהאט זיך ארויסכאפן
מיט אן איבעריק ווארט, האט ער זיך געמאכט, ווי ער הערט ניט,
וואס מע פרעגט ביי אים, און אנשטאט צו געבן ענטפער, האט
ער בעסער א פרעג געגעבן ביים רב נאך איין זאך, וואס אים איז
געווען קשה.
    
― נאך א קלייניקייט, געערטער רראבי, האב איך געוואלט
ביי אייך פרעגן: וואס איז דער שכל, פון וואנען נעמט זיך עס,
וואס נאר אז עס קומט אין דער צייט, ארום פאר פסח, שווימט ארויף
די דאזיקע לעגענדע, און מע געפינט טא דא טא דארטן א...
    
― א „קרבן פסח״? ―― כאפט אים אונטער דער רב מיט זיין
איידעלער איראניע, און דער געדאנק פון פראוואקאציע לויפט אים
ווידער דורך אין קאפ, אבער מער נישט ווי אויף איין רגע און
אויף זיין פנים באווייזט זיך זיין פריעריק גוטמוטיק שמייכעלע.
איר ווילט וויסן דעם שכל? דער שכל איז א פראסטער שכל. איך
וועל עס אייך דערקלערן מיט א משל.
    
און דער רב, שוין שטייענדיק מיטן גאסט ביי דער טיר, האט
רויק און פאמעלעך, ווי זיין שטייגער איז, און אלץ מיטן זעלבן
שמייכעלע, דערציילט דעם משל:
    
― אמאל איז געווען א שיסער. א בריה א שיסער, וואס האט
באוויזן קונצן, ממש מרעיש־עולם געווען. דהיינו? אלע מאל, ווען ער
זאל ניט שיסן, האט ער געטראפן גלייך אין רעדל אריין.
קיינמאל נישט פארפעלט! איז דעם עולם געווארן קשה: ווי איז דאס
מעגלעך, אז א מענטש זאל אלע מאל טרעפן אין רעדל אריין, קיין
איינציק מאל ניט פארפעלן? האט מען גענומען זיך נאכצוקוקן און
מען איז דערגאנגען דעם סוד, אז פריער שיסט ער און דאס רעדל
מאכט ער שוין דערנאך... דאס איז דער משל. און דעם נמשל וועט
איר געפינען אין די דאזיקע ביכער, וואס איך האב אייך געגעבן...
איך האף, אז איר וועט נאך אריינקומען צו מיר, מסתמא, באלד
נאך יום־טוב. ס׳איז זייער אינטערעסאנט דאס, וואס איר זאגט
וועגן דעם געפונענעם טשיגירינסקי, אז איר האט אים געקאנט און
אז איר ווייסט פאר זיכער דעם אמתן מערדער... איר וואלט
געקאנט נוצלעך זיין דעם אמת ביי דער אויספארשונג. עס וואלט געווען
א גרויסער יושר. איך מיין, אן ס׳איז אייער חוב, אלס מענטש און
אלס קריסט...
    
― א! זייט זיכער... לאז זיך נאר אנהייבן די רעכטע
אויספארשונג... איך גיב אייך מיין ערן־ווארט... אט האט איר מיין
האנט.
    
און דער רב האט מיט דאנק אנגענומען די דאזיקע האנט:
    
― איך גלויב אייך. אייערע אויגן זאגן מיר, אז איך האב,
דאכט מיר, קיין טעות ניט... הלוואי ס׳זאלן זיין א סך אזעלכע ווי
איר, וואס זאלן וועלן אונדז קענען נעענטער...
    
מיט א באזונדער ווארעמקייט האט דער רב אים געדריקט די
האנט, און אונדזער העלד איז ארויס פון דארט מיטן פעקל ביכער
אונטערן ארעם א צופרידענער, א לעבעדיקער, א פריילעכער, ווי אלע
מאל, נאר נישט צו חלומען אפילו אז דאס פעקל ביכער, וואס ער
טראגט, טראגט ער עס ניט קיין פעקל ביכער, נאך א פעקל צרות
אויך זיין קאפ...
 
 