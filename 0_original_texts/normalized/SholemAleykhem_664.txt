 
 מאנאלאגן: סא ליגן! 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
דיאלאג אין גאליציע
    
― איר פארט, דאכט מיר, קיין קאלאמעא?
    
― פון וואנען ווייסט איר, אז קיין קאלאמעא?
    
― איך האב געהערט, איר האט גערעדט מיטן קאנדוקטאר. איר
זייט טאקע א קאלאמעאר, צי איר פארט נאר קיין קאלאמעא?
    
― טאקע א קאלאמעאר. וואס איז דען?
    
― גארניט. גלאט אזוי, איך פרעג. עפעס א היפשע שטאט קאלאמעא?
    
― וואס איז שייך א היפשע שטאט? א שטאט, ווי אלע שטעט אין
גאליציע. א פיין שטעטל, זייער א פיין שטעטל!...
    
― איך מיין, צי ס׳איז פאראן בא אייך עפעס פיינע מענטשן,
נגידים?
    
― פאראן אלערליי: פאראן נגידים, פאראן קבצנים. געוויינטלעך,
מער קבצנים ווי נגידים.
    
― דאס אייגענע, וואס בא אונדז. אף איין נגיד ― קיין עין־הרע,
טויזנט קבצנים. בא אייך אין קאלאמעא דארף זיין א נגיד פינקעלשטיין?
    
― פאראן א נגיד פינקעלשטיין. וואס איז? איר קענט אים?
    
― קענען קען איך אים ניט, נאך איך האב געהערט. הייסט ער ניט
רב שעיה?
    
― רב שעיה. וואס איז דען?
    
― גארנישט. גלאט אזוי, איך פרעג. ער איז טאקע אזא גביר, ווי מע
זאגט, אט דער רב שעיה?
    
― איך ווייס? זיין געלט האב איך נישט געציילט. וואס פרעגט איר
זיך אזוי נאך? איר דארפט דאס וויסן אקעגן קרעדיט?
    
― ניין, גלאט אזוי. ער האט, זאגט מען, א טאכטער.
    
― ער האט דריי טעכטער. אפשר מכה א שידוך? וויפל, האט מען
אייך געזאגט, גיט ער נדן דער טאכטער?
    
― דא האנדלט זיך ניט וועגן נדן, פארשטייט איר מיך. מע שמועסט
פון דער שטוב שמועסט מען: וואס פאר א שטוב איז בא דעם רב
שעיה פינקעלשטיין? וואס פאר א הויז הייסט דאס?
    
― וואס זאל זיין פארא הויז? א הויז, ווי אלע הייזער. א יידישע
שטוב, א פיינע שטוב, א חסידישע, זייער א פיינע שטוב! מע זאגט
אפילו, אז מכח יידישקייט איז בא אים די לעצטע צייט... נאר ס׳א ליגן!
    
― וואס איז א ליגן?
    
― וואס מע זאל ניט זאגן, איז א ליגן. קאלאמעא איז, דארפט איר
וויסן, א שטאט פון סאמע ליגנערס.
    
― איז טאקע מהאי טעמא כדאי צו וויסן, וואס זאגט מען, למשל,
אף זיין שטוב?
    
― מע זאגט, אז ס׳איז שוין נישט דאס, וואס אמאל. למשל, אמאל
פלעגט מען דארטן פסח האלטן שמורה... ער אליין פלעגט גאר פארן צוויי
מאל אין יאר צום רבין. און היינט... היינט איז שוין ניט דאס...
    
― אט דאס איז גאר?
    
― וואס דען האט איר געוואלט? מע זאל שוין אראפווארפן בארד
און פאות און עסן חזיר בפרהסיה?
    
― איר זאגט „מע זאגט״, האב איך געמיינט, מי יודע וואס מע
זאגט! דער עיקר איז דאך, אויב דער מענטש אליין איז א מענטש. דאס
הייסט, איך מיין, צי איז ער, אט דער רב שעיה פינקעלשטיין, מיין איך,
עפעס א פיינער, א לייטישער מענטש? אט דאס מיין איך.
    
― וואס איז שייך א לייטישער מענטש? א מענטש ווי אלע מענטשן.
א פיינער מענטש. למאי זאל איך זאגן? א גאנץ פיינער מענטש! מע
שמועסט אפילו בא אונדז, אז ער איז א ביסל... נאר ס׳א ליגן!
    
― וואס איז א ליגן?
    
― אלצדינג, וואס מע זאגט אף אים, איז א ליגן; קאלאמעא איז
אזא שטאט, וואס מע האט ליב ריידן איינס אף דאס אנדערע; וויל איך
ניט נאכזאגן, ווארעם דאס הייסט שוין לשון־הרע.
    
― וויבאלד אז איר ווייסט, אז ס׳א ליגן, איז דאך שוין אויס
לשון־הרע.
    
― מע זאגט, אז ער איז... א ביסל... א דרייער.
    
־ א דרייער? יעדער ייד איז א דרייער. א ייד דרייט. איר זייט דען
ניט קיין דרייער?
    
― א דרייער צו א דרייער איז נישט גלייך. אף אים זאגט מען,
פארשטייט איר מיך... נאר ס׳א ליגן!
    
― וואס־זשע, אייגנטלעך, זאגט מען אף אים?
    
― איך זאג דאך אייך, אז ס׳א ליגן!
    
― וויל איך וויסן דעם ליגן, וואס מע זאגט.
    
― מע זאגט אז ער האט שוין דריי מאל געשטעלט זיך. נאר ס׳א
ליגן! איך ווייס נאר פון איין מאל.
    
― אט דאס איז גאר? ווו האט איר געזען, א סוחר זאל זיך ניט
שטעלן? א סוחר האנדלט אזוי לאנג, ביז ער פארהאנדלט זיך. א סוחר,
אז ער שטארבט־אוועק נישט געשטעלטערהייט, איז א סימן, אז ער איז
געשטארבן פאר דער צייט. וואס? ניט אזוי?
    
― אלץ הייסט בא אייך געשטעלט? אף אים זאגט מען, אז ער האט
זיך מיאוס אוועקגעשטעלט, אראפגעלאזט די ממתקים און ארויסגעשטעלט דער וועלט א פייג. איר פארשטייט?
    
― נישט קיין נארישער מענטש, אפנים. נו, און אויסער דעם
גארניט?
    
― וואס נאך האט איר געוואלט? ער זאל קוילען מענטשן? באגיין
קרימינאל? מע דערציילט אפילו בא אונדז אף אים יא עפעס זייער ניט
קיין שיינע מעשה... נאר ס׳א ליגן!
    
― דהיינו, וואס פאר א מעשה?
    
― א מעשה מיט א פריץ... א נעכטיקער טאג!
    
― וואס פאר א מעשה מיט א פריץ?...
    
― עפעס א פריץ דארטן... קוויטלעך... ווייס איך וואס קאלאמעא
קאן אויסטראכטן? ס׳א ליגן! איך ווייס, אז ס׳א ליגן!
    
― אז איר ווייסט, אז ס׳א ליגן, וועט דאך עס אים נישט שאטן.
    
― ער האט, זאגט מען, געהאנדלט מיט א פריץ, זייער א רייכן פריץ,
געווען באם פריץ א חשוב, א גרויסער חשוב. דערווייל איז דער פריץ
געשטארבן, האט ער צוגעשטעלט אף אים א פאר קוויטלעך; איז געווארן
א גוואלד אין שטאט: פון וואנען האט זיך גענומען צו אים קוויטלעך,
אז דער פריץ האט זינט ער לעבט ניט אונטערגעשריבן קיין פאפיר?... קאלאמעא, דארפט איר וויסן, איז א שטאט, וואס גיט אכטונג...
    
― נו?
    
― נו־נו! האט ער געהאט אף זיך א פעקל...
    
― אט דאס איז גאר? יעדער ייד האט א פעקל. איר האט אמאל
געזען א יידן אן א פעקל?
    
― דער האט אבער אף זיך געהאט, זאגט מען, דריי פעקלעך.
    
― דריי פעקלעך? דהיינו, וואס נאך פאר פעקלעך האט ער, זאגט מען,
געהאט אף זיך?
    
― מיט א מיל האט ער, זאגט מען, געהאט צו טאן... נאר דאס
איז שוין געוויס א ליגן!
    
― איז זי אפגעברענט געווארן מן הסתם, האט מען געזאגט אף אים,
אז דאס האט ער אליין געמאכט „בורא מאורי האש״, מחמת די מיל איז
שוין געווען אן אלטע, האט ער זי גוט סעקורירט, בכדי ער זאל קאנען
שטעלן נאכדעם א נייע?
    
― פון וואנען ווייסט איר, אז ס׳איז אזוי געווען די מעשה?
    
― ווייסן ווייס איך ניט, נאר איך בין מיר משער, אז אזוי האט
געמוזט זיין די מעשה.
    
― אזוי, הייסט דאס, שמועסט מען בא אונדז אין קאלאמעא, נאר
ס׳א ליגן. איך קאן אייך גיין שווערן, אז ס׳א ליגן!
    
― עס ארט מיך נישט, ס׳זאל זיין אן אמת. וואס נאך האט ער
געהאט, זאגט איר, פאר א פעקל אף זיך?
    
― איך זאג? די שטאט זאגט. נאר דאס איז שוין גלאט א פריטשעפע, א בלבול, א ריינער בלבול.
    
― א בלבול? פאלשע מינץ?
    
― נאך ערגער.
    
― וואס קאן שוין זיין ערגער?
    
― א בזיון צו דערציילן וואס קאלאמעא קאן אויסטראכטן! פוסטע
מענטשן... ליידיקגייערס... און אפשר איז דאס געווען אן אנגעשטעלטע
זאך, מע זאל קאנען צאפן געלט? איר ווייסט ניט? א קליין שטעטל, און א
נגיד האט שונאים...
    
― ער האט געהאט צו טאן אוודאי מיט א דינסט?...
    
― פון וואנען ווייסט איר? מע האט אייך שוין דערציילט?
    
― דערציילט האט מען מיר ניט, נאר איך שטויס מיך שוין אן. עס
האט אים געקאסט מסתמא א שיינע פאר קרייצערס, אט דער דאזיקער
בלבול?
    
― לאמיר זיך ווינטשן דאס ביידע פארדינען אלע וואך, איך בין
אייך נישט קיין שונא, וואס אים האט דאס געקאסט, כאטש ער איז דרינען גאט די נשמה שולדיק. א קליין שטעטל... א ייד א נגיד. עס גייט אים
גוט... מע פארגינט אים ניט... פשוט, מע פארגינט אים ניט!...
    
― מעגלעך. האט ער עפעס פיינע קינדער, לייטישע? דריי טעכטער,
האט איר, דאכט זיך, געזאגט?
    
― דריי. צוויי אויסגעגעבענע און איינע א מיידל. פיינע קינדער, זייער
פיינע קינדער... אף די עלטערע זאגט מען אפילו, אז... נאר ס׳א ליגן!
    
― דהיינו, וואס זאגט מען אף זיי?
    
― איך זאג דאך אייך, אז ס׳א ליגן.
    
― איך ווייס, אז ס׳איז א ליגן. איך וויל אבער וויסן דעם ליגן.
    
― אז איר וועט וועלן אויסהערן אלע ליגנס, וואס גייען בא אונדז
אין קאלאמעא, וועט אייך ניט קלעקן קיין דריי טעג מיט דריי נעכט... אף
דער עלטערער זאגט מען, אז זי גייט מיט די אייגענע האר. קאן איך אייך
עדות זאגן, אז ס׳איז ליגן, ווארעם זי איז גאר ניט אזוי געבילדעט, אז זי
זאל טראגן אייגענע האר. און אף דער צווייטער טאכטער האט מען גלאט
אויסגעטראכט, אז נאך מיידלווייז... נאר וואס קאלאמעא קאן אויסטראכטן! ס׳א ליגן!
    
― כדאי צו הערן, וואס מע קאן בא אייך אין קאלאמעא אויסטראכטן?
    
― איך זאג דאך אייך, אז קאלאמעא איז א שטאט פון סאמע
ליגנערס, און פון בארעדערס, און פון לאנגע צינגער. איר ווייסט נישט?
אין א קליין שטעטל, אז א מיידל שפאצירט איינע אליין באנאכט איבער
דער גאס אין דער פינצטער מיט א יונגן מאן, ווערט שוין א טארעראם:
וואס האט א מיידל ארומצוגיין אין קאלאמעא באנאכט איינע אליין מיט א
פראוויזער?
    
― אט דאס איז גאר?
    
― וואס נאך האט איר געוואלט? זי זאל מיט אים אנטלויפן אין
מיטן יום־כפור קיין טשערנאוויץ, אזוי ווי, מע זאגט, די קלענערע האט
אפגעטאן א שפיצל?
    
― וואס פאר א שפיצל האט דען אפגעטאן די קלענערע?
    
― נישט כדאי, כלעבן, גאר נאכדערציילן אלע שטותערייען, וואס
גייען ארום בא אונדז אין קאלאמעא. איך האב פיינט נאכדערציילן א
ליגן!...
    
― איר האט שוין דערציילט אזוי פיל ליגנס, דערציילט שוין דעם
ליגן אויך.
    
― איך דערצייל נישט מ יי נ ע ליגנס, רב ייד, איך דערצייל
יענעמס!... און איך פארשטיי גלאט ניט, וואס פרעגט איר זיך אזוי
שטארק נאך אף איטלעכן באזונדער, ווי א פראקוראר? איר זייט, דאכט
מיר, א ייד, וואס האט ליב נאר אויסטאפן, אויספארשן, ארויסציען בא
יענעם דאס דם־התמצית פון די ביינער, און אליין האט איר מורא ארויסלאזן א ווארט... האט קיין פאראיבל ניט, וואס איך זאג אייך דעם ריינעם אמת, איר זייט, שיינט מיר, א רוסישער ייד, און די רוסישע האבן
אין זיך א מיאוסע טבע: זיי האבן ליב אריינקריכן יענעם מיט די שטיוול
אין הארצן אריין... די רוסישע זיינען, ווייזט אויס, נישט קיין קליינע
בארעדערס... איבעריקנס, איז שוין באלד קאלאמעא... צייט זיך נעמען
צו די זאכן... ז־יי־יי־ט ־ זשע מוחל!
    
געשריבן אין יאר 1906
  
א ספור פון אן אלטן בחור א בעל־כעסן
  
א.
  
אלמנה נומער איינס
    
 ― איר האט א טעות, פריץ מיינער. נישט אלע אלטע מוידן זיינען 
אומגליקלעך, נישט אלע אלטע בחורים זיינען עגאיסטן. אייך דאכט זיך
אויס, זיצנדיק אט דא אין קאבינעט מיט א ציגאר אין מויל און מיט א
ביכל אין האנט, אז איר ווייסט שוין אלצדינג, אז איר האט שוין אריינגעדרונגען טיף אין דער נשמה אריין, און עס איז אייך שוין פארענטפערט
אלע קשיות. און ווער שמועסט, אז גאט האט אייך געהאלפן, איר האט
נאך געפונען דאס ריכטיקע ווארט „פסיכאלאגיע״ ― פס! ווער איז צו
אייך גלייך? א קלייניקייט פסי־כא־לא־גיע!... ווייסט איר, וואס איז די
טייטש פסיכאלאגיע? פסיכאלאגיע איז פעטרישקע. עס זעט אויס שיין,
האט א גוטן ריח, און אז מע שיט דאס ארויף אף א געקעכטס, איז דאס
געשמאק. גייט־זשע אבער קייט פעטרישקע! איר ווילט נישט? היינט וואס
דערציילט איר מיר פסיכאלאגיע? אז איר ווילט וויסן די אמתע פסיכאלאגיע, זעצט מען זיך אוועק און מע הערט אויס מיט קאפ, וואס מע
דערציילט אייך, און ערשט נאכדעם וועט איר א ברירה האבן ארויסצוזאגן אייער מיינונג, פון וואנען עס נעמט זיך אומגליק און ווו ליגט
עגאיזם. אט בין איך אן אלטער בחור, און אן אלטער בחור וועל איך
שוין שטארבן. פאר וואס? א! זעט איר, וויבאלד איר פרעגט פאר וואס
און ווילט מיך אויסהערן, איז דאס די אמתע פסיכאלאגיע! דער עיקר
איז, איר זאלט מיך נישט איבערשלאגן מיט קיין קשיות, ווי אזוי און
 
 