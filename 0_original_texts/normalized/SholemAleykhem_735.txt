 
 פון כתרילעווקע: דריי לוחות 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
פארוואס איז דער בארימטער טאלמאטשאוו געווארן א שונא־ישראל? ―
    
דערציילט פון אן אדעסער יידישן ראזנאשטשיק, וואס פארקויפט יידישע
    
גאזעטן און האנדלט־אונטער בשתיקה מיט „אינטערעסנע אטקריטקעס״ פון
    
 פאריז. ― איבערגעגעבן טאקע מיט זיין לשון.
    
 ― איר פרעגט, ווי קום איך א ייד, א טאטע פון קינדער, צו האנדלען מיט אזא טריפה סחורה, זאפרעשטשאנע טאוואר, „אינטערעסנע
אטקריטקעס״ פון פאריזש? ― דאס האב איך אים צו פארדאנקען, נאר
אים ― אונדזער טאלמאטשאוון ימח שמו! איצט, אז ס׳איז שוין אוועקגעגאנגען אזא צייט און טאלמאטשאוו איז אויס טאלמאטשאוו און אדעס
איז שוין ווידער אדעס, מעג מעג שוין, דאכט זיך, דערציילן דעם גאנצן
אמת, פון וואנען נעמט זיך עס, וואס אונדזער טאלמאטשאוו איז געווען
אזא שונא ישראל? איך האב מורא, אז איך, ווי איר קוקט מיר אן, האב
אין דעם א גרויסן חלק, אויב ס׳איז ניט אינגאנצן איבער מיר! איא,
ס׳איז אייך אודיוויטעלנע, ווי קום איך, א ייד א ראזנאשטשיק, וואס
פארקויפט יידישע גאזעטן בשתיקה, וואס האנדלט אונטער מיט „אינטערעסנע אטקריטקעס״ פון פאריזש, ווי קום איך צו גענעראל טאלמא־טשאוו? און וואס פאר א מחותן בין איך וואאבשטשע מיט גענעראלן?
נאר די מעשה איז, פארשטייט איר מיך, וואס יעדער „ווארום״ האט זיך
זיין „דארום״ און וואס א ייד איז א ייד... אויב איר האט צייט, וועל
איך אייך עפעס דערציילן, וועט איר הערן א שיינס.
    
דאס איז געווען, פונקט אזוי ווי היינט, חול המועד סוכות איז דאס
געווען, טאקע דא אין אדעס, שוין היפשע עטלעכע יאר אוועק, אדעס איז
נאך געווען וואאבשטשע אדעס, מע האט נאר נישט געוווסט פון קיין
טאלמאטשאוו צו זאגן, און א ייד האט זיך געקאנט פראנק און פריי ארומטראגן איבער דער גאס מיט יידישע ספרים און ביכלעך אף צו פארקויפן.
קיין יידישע גאזעטן איז נאך דעמאלט ניט געווען אזוי פיל ווי היינט,
נאפרימער, און מע האט פאר קיינעם קיין מורא ניט געהאט, און קאנטרע־באנדעווען מיט אינטערעסנע אטקריטקעס פון פאריזש האט מען אויך
נישט באדארפט, בין איך מיר ארומגעגאנגען מיט מיין ביסל סחורה,
סידורימלעך, מחזורימלעך און לוחות לכל השנה, אף דער לאנדזשערא־נאווסקי און אף דער קאטערינענסקי, נעבן פאנקאנין, דארט ווו מען קאן
כאפן א יידן, דארט ווו עס דרייען זיך ארום אלע בירזשעוויקעס און מעקלערס און וואאבשטשע אלערליי יידן, אויסגעקוקט, טאמער וועט גאט
צושיקן עפעס פדיון. שפאציר איך מיך, הייסט עס, איינמאל אזוי, ווי איר
קוקט מיך אן, אפן טרעטאר נעבן פאנקאנין, דארט ווו אונדזערע אדעסער
בירזשעוויקעס רייבן די פאדעשוועס, און טראכט ― ווו נעמט מען א
פאקופאטעל אפן ביסל לוחות, וואס איז מיר פארבליבן? מע האט שוין
אפגעבלאזן שופר, מע האט שוין אפגעפאסט יום־כיפור, אט באלד, אקערשט
ווי מע זעט ניט, וועט שוין דער סוכות אויך אוועקעט און איך האב
נאך מיין ביסל רעשט אלץ ניט פארקויפט, און גאט ווייס, אויב איך וועל
עס שוין גאר פארקויפן, ווארעם דאס איז אזא סחורה, וואס טאמער
בלייבט עס אף נאך יום־טוב, איז כאטש נעם און שענק עס אוועק א גוי.
צו וואס טויג, נאפרימער, א פראסטראטשעטער לוח? און איך האב
אזש דריי אזעלכע פראסטראטשעטע לוחות, פארבליבן פון ערב ראש
השנה. געהאט א מאה, האב איך זיי צעשטעקט טאקע אט דא אף דער
גאס, צום מיינסטן צווישן די בירזשעוויקעס, ― יידן וואאבשטשע עפעס
ניט אזעלכע אי־אי־אי, האלטן ניט אזוי שטארק פון יידישע ספרים, נאר
א לוח א יידישן לכל השנה ― דאס איז אפילו פאר א בירזשעוויק אויך
אמאל א סחורה. מען דארף וויסן ווען פאלט אויס פסח, ווען האט מען
יאר־צייט ― א ייד איז א ייד.
    
און שפאצירנדיק אזוי, שטעל איך מיך אפעט נעבן פאנקאנין און
באקוק די חברה בירזשעוויקעס, וואס לויפן הין און צוריק ― איך קען
זיי שוין אלעמען אויסגעבונדן ― און טראכט מיר: וועמען לייגט מען
פאר דאס רעשטל, אז זיי זיינען אלע אבעזפעטשעט פון מיר מיט לוחות
לכל השנה, דאכט זיך, ניט דורכגעלאזט קיינעם? און אזוי ווי איך שטיי
מיר און טראכט, דערזע איך בא א טישל בא פאנקאנין, פארנט, אין
דרויסן־צו, זיצט א גענעראל מיט פאליעטן, דרייט מיט א לעפעלע אין
גלאז קאווע און נעבן אים שטייט א „קראסנע שאפאטשקע״, פון די, וואס
פאלגן א גאנג, און דער גענעראל זאגט אים עפעס אן נאכאמאל און
נאכאמאל, און יענער, די קראסנע שאפאטשקע הייסט עס, ענטפערט אים
אף אלצדינג: „סלושאיוס, וואשע פרעוואסכאדיטלסטווא!״, טראכט איך
מיר: וואס קאן ער אים אנזאגן אזעלכעס, דער גענעראל הייסט עס?
און נעם, ווי איר קוקט מיך אן, און רוק מיך צו אביסל נענטער צום גענע־ראלס טישל, קוק כלומרשט אין א זייט, א ייד איז א ייד, און איך הער,
ווי דער גענעראל זאגט צו אים, צו דער „קראסנע שאפאטשקע״ הייסט
עס, א גויעשער קאפ איינציקע ווערטער, צעקייט און לייגט אים אריין
אין מויל אריין: „געדענק־זשע, זאגט ער, וואס מע רעדט צו דיר, זאלסט
גיין צו מיר אהיים, אף דער כערסאנסקי נומער דריי, זאגט ער, און
זאלסט זאגן, זאגט ער, דער גענעראלשע, אז היינט עסט בא אונדז ווארעמעס דער גראף מוסין־פושקין. געדענק־זשע, זאגט ער, זאלסט ניט פארגעסן ― כערסנאסקי נומער דריי און דער גראף מוסין־פושקין!״, און
יענער, די „קראסנע שאפאטשקע״ הייסט עס, שטייט פאר אים אויסגעצויגן, ווי א סטרונקעלע, און מע הערט פון אים מער ניט, נאר „סלו־שאיוס״ און „סלושאיוס״! און אז יענער לאזט זיך שוין גיין, שרייט
אים נאך דער גענעראל נאך א מאל! „געדענק־זשע כערסאנסקי נומער
דריי, גראף מוסין־פושקין!״ ― און וויל זיך נעמען צו דער קאווע, דערזעט ער מיך, ווי איך שטיי נעבן אים גאר נאענט און קוק אים אריין אין
גלאז אריין, נישט צו מיינען דערביי חלילה קיין זאך, נאר וואאבשטשע,
גלאט אזוי, ― אז ער הייבט ניט אויף אף מיר א קאל און נעמט מיר
דורך מיט די אויגן: „טיעבע טשעווא נאדא?״ ― וואס דארף איך
הייסט עס. טראכט איך מיר: וואס איך דארף וועסטו מיר ניט געבן; און
אפשר, הא?... א ייד איז א ייד, וואס שטעל איך דא איין? און איך
נעם, ווי איר קוקט מיך אן, און טו אים א זאג: „וואשע פרעוואסכאדיטעל־סטווא! קויף בא מיר א לוח, א קאלענדאר הייסט עס״. קוקט ער מיך אן:
„וואס פאר א לוח?״, זאג איך: „א יידישער לוח״. קוקט ער מיך שוין אן
גאר ווי א משוגענעם: „צו וואס דארף איך א יידישן לוח?״ זאג איך:
„צו וואס דו דארפסט ווייס איך ניט, נאר איך דארף, זאג איך, אף יום־טוב, ס׳איז בא מיר פארבליבן, זאג איך, דריי. קויף, זאג איך, וואשע
פרעוואסכאדיטעלסטווא״... און אין הארצן טראכט איך מיר: „שיין
וועט זיין, אז ס׳וועט גיין א גאנג און ער וועט זיך הייסן געבן א יידישן
לוח לכל השנה!...״
    
און כך הווה: ווי איך האב נאר אויסגערעדט דאס ווארט „פרעוואס־כאדיטעלסטווא״, אז ער טוט ניט א קוק אף מיר ― ,,פאשאל וואן!״ דאס
גאנצע בלוט איז מיר פארקילט געווארן און, ווי איר קוקט מיך אן, האב
איך געגעבן א נעם דאס פעקל, א ייד איז א ייד, און וויל שוין מאכן נא
ליעווא קרוגאם, דערהער איך פלוצעם ווי ער מאכט צו מיך: „סטופאי
סיודא!״ ― איך זאל גיין הייסט עס צוריק. העלפט זיך ניט. גיי איך
צו צוריק, הייסט ער זיך ווייזן א לוח. גיי איך און ווייז אים א לוח.
פרעגט ער, וואס קאסט דער לוח? זאג איך אים וואס קאסט דער לוח.
נעמט ער דעם לוח און באצאלט מיר פארן לוח, נישט געדונגען זיך,
נישט גערעדט, נישט גאר־נישט! ווי געפעלט אייך א גענעראל? מעגן
ניט זיין פאר אים די כפרה דריי בירזשעוויקעס?
    
― האבן מיר שוין, הייסט עס, א פעטשאטעק! ― טראכט איך
מיר, נעם דאס פעקל און לאז מיך גיין. ― א פעטשאטעק איז טאקע
זייער גוט, נאר וואס טוט מען ווייטער? ווו נעמט מען נאך א צוויי גענע־רעלע אזעלכע, וואס מע זאל קענען אפזעצן בא זיי דאס איבעריקע ביסל
סחורה, די לעצטע צוויי לוחות הייסט עס? און עס פליט מיר דורך א געדאנק ― א ייד איז א ייד: למאי האב איך אים ניט פארגעלייגט נאך א
לוח? דעם דאזיקן גענעראל וואלט דען ניט אנגעשטאנען צו האבן צוויי
לוחות לכל השנה? אי, וואס וועט ער טאן מיט צוויי יידישע לוחות?
למאי וואס וועט ער טאן מיט איין יידישן לוח?... און אט אזוי טראכטנדיק, איז מיר דורכגעפלויגן א נייער געדאנק ― איך האב מיך דערמאנט, ווי ער האט ניט לאנג אט דא איינגעטענהט מיטן גוי עטלעכע מאל:
„גענעראלשא... כערסאנסקי נומער דריי... גראף מוסין־פושקין...״
ווי איך בין א ייד, דא קאן זיין פדיון אף נאך א לוח!... „זיי נאר ניט
קיין שלימזלניק, אבראם מארקאוויטש (אזוי רופט מען מיך נאכן
טאטן מאיר אנשל), און קוי זשעליעזא ― כאפ אריין א פאקופאטעל!״
― אזוי האב איך געזאגט צו מיר אליין, און ניט לאנג געטראכט, האב
איך מיך, ווי איר קוקט מיך אן, געגעבן א נעם פון דער קאטערינינסקי
אף דער דעריבאסאווסקי, פון דער דעריבאסאווסקי אף דער פרעאברא־זשענסקי און פון דער פרעאבראזשענסקי אף רער סאדאווע, און פון דארטן
גלייך איבער דער יעליסאוועטינסקי אף דער כערסאנסקי. געקומען אף
דער כערסאנסקי און גענומען זוכן א נומער דריי ― ס׳איז דא, ווי איך
ביז א ייד! און נאך וואס פאר א נומער דריי ― א מויערל א דוואכע־טאזשנע, אן אסאבניאק! גוט. וואס־זשע טוט מען ווייטער? דארף מען,
הייסט עס, געבן א צי באם גלעקל און זיך נאכפרעגן אף דער גענעראל־שע? און איך נעם זיך צום גלעקל און טו א קלונג און טראכט מיר:
דאס וועט זיין שיין, אז ס׳וועט ארויס א סאלדאט, און אפשר נאך מיט
א הונט, וועט מיר געבן דעם וועג און נאך אנרייצן אף מיר דעם הונט
― מער פעלט מיר נישט! און כך הווה. עס גייט אוועק א מינוט און
צוויי און דריי. איך שטיי און שטיי ― קיינער יאוועט זיך ניט. טראכט
איך מיר: אף מיין שלימזל באדארף קיינער ניט זיין אינדערהיים...
און אפשר איז דאס גלעקל נאר־וואס קאליע געווארן? מע דארף פרווון
נאכאמאל. און איר נעם, ווי איר קוקט מיך אן, און דאוואי קלינגען איינס,
צוויי, דריי ― עפנט זיך ניט די טיר און עס שפרינגט ארויס א שיקסע
מיט א בארשט: „שטא נאדא?״ וויל איך מאכן פיס, נאר איך פארכאפ מיך
― א ייד איז א ייד ― און רוף מיך אן צו איר: „איך דארף האבן, זאג
איר, צו דער גענעראלשע באדארף איך, ליטשנא צו איר, זאג איך״...
קוקט זי מיך אן, ווי איינער רעדט: וואס איז דאס פאר אן אנשיקעניש!
און גייט און פארהאקט די טיר גלייך מיר אונטער דער נאז, זי זאל עס מיר
זאגן א ווארט אפילו ― א שיינער ברוך־הבא! און אפשר וועט זי זיך
יאווען נאכאמאל? אדער זי וועט ארויסשיקן דעם סאלדאט מיטן הונט?
אזוי טראכט איך מיר און האב חשק מאכן אן אפטריט, נאר אז איך בין
שוין דא און האב שוין אנגעקלונגען, איז פארפאלן. און כך הווה ―
עס גייט ניט אוועק קיין האלבע מינוט, עפנט זיך די טיר און עס באווייזט
זיך א פריצטע, א יונגע, א שיינע, בלוט און מילך. זאל עס זיין זי די
גענעראלשע הייסט עס? איז זי צו יונג. דערווייל די צייט שטייט ניט,
מאכט זי צו מיר: „שטא נאדא?״ טראכט איך מיר, וואס טוט מען ווייטער? זאגן איר „וואשע פרעוואסכאדיטעלסטווא״ ― איז גוט, אויב זי
איז די גענעראלשע. ווי־זשע איז אבער טאמער ניט ― פאר וואס קומט
איר פרעוואסכאדיטעלסטווא? נאר א ייד איז א ייד, פאל איך אף אן
עצה און באגיי מיך גאר אן א שום פרעוואסכאדיטעלסטווא, און הייב אן
גלייך פונעם עסק: „אזוי און אזוי, זאג איך, דער גענעראל האט בא מיר
געקויפט, זאג איך, א לוח, א קאלענדאר הייסט עס, און האט מיר געבעטן,
געהייסן הייסט עס, איך זאל דעם לוח, דעם קאלענדאר הייסט עס, אפטראגן אהיים אף כערסאנסקי נומער דריי, און דא וועט מען מיר באצאלן; נאר טאמער וועט מען מיר ניט וועלן גלייבן, זאל איך, האט מיר
דער גענעראל געהייסן זאגן א סימן, זאג איך, אז היינט עסט דא ווארעמעס דער גראף פוסין מושקין...״ צעלאכט זי זיך, די גענעראלשע
הייסט עס: „ניט פוסין מושקין, נאר מוסין פושקין״... טראכט איך
מיר: וויבאלד דו לאכסט, ביסטו פון מיינע פריצטעס. און איך רוף מיך
אן צו איר: „בא מיר האסטו געפועלט, זאג איך, פוסין מושקין, מושקין
פושקין ― אבי, זאג איך, דער סימן איז א סימן״... און איך גיי און
דערלאנג איר דעם לוח. נעמט זי דעם לוח און באטראכט דעם לוח פון
אלע זייטן, און פרעגט מיך, וואס קאסט דער לוח? זאג איך איר וואס
קאסט דער לוח. נעמט זי דעם לוח און באצאלט מיר פארן לוח, געזעגנט
זיך אפ מיט מיר און נאך מיט א שמייכל ― א גוטן טאג הייסט עס.
געפעלט אייך א פריצטע? ניט קיין פריצטע, נאר א גאלד! פאר איר
מעגן שוין זיין די כפרה נישט קיין דריי בירזשעוויקעס, נאר טאקע גאנצע דרייסיק! בין איך פטור געווארן הייסט עס, פון א רעשטל, געבליבן
אינגאנצן מיט איין לוח. מעג מען שוין גיין אהיים עסן ווארעמעס, צי ניין?
    
אפגעגעסן ווארעמעס און אויסגערוט זיך אביסל, טארעט עס מיר
ווידער אמאל. אמת טאקע געפטרט דעם גרעסטן רעשטל, געבליבן אינגאנצן מיט איין לוח, נאר פונדעסטוועגן גלוסט זיך פון דעם איינעם אויך
פטור ווערן. ווארעם צו וואס טויג אן אלטער לוח, א פראסטראטשעטער?
מע באדארף פטור ווערן פונעם לוח! נאר ווי אזוי ווערט מען פטור פון א
לוח, אז דער גרעסטער טייל בירזשעוויקעס זיינען שוין אבעזפעטשעט
מיט לוחות? ניין, מע באדארף זיך דורכגיין איבער דער שטאט נאכאמאל
און נישט לאנג געטראכט, נעם איך דאס פעקל און לאז מיך גיין גלאט
אזוי, וואאבשטשע. און מחמת איך בין שוין געוווינט געווארן צו דער
לאנדזשעראנאווסקי און צו דער קאטערינינסקי, טראגן מיך שוין די פיס
אליין גלייך אהינצוצו, דארטן ווו די בירזשעוויקעס רייבן פאדעשוועס ―
וווהין דען זאל מען גיין? ― טאמער וועט גאט פארט צושיקן עפעס א
פאקופאטעל ― אינגאנצן איין שטיקל לוח! און, ווי איר קוקט מיך
אן, דריי איך מיך ארום הין און צוריק, ווי אן אומרו, באטראכט די
בירזשעוויקעס, ווי זיי לויפן דא ארום, ווי די פארסמטע מייז, זוכן א
קערבל צו פארדינען ― יעדער זוכט א פארדינסטל. דערווייל, אזוי ווי איך
דריי מיך דא, דערזע איך פון דערווייטן בא פאנקאנין, ווידער א גענעראל
און ווידער אין פאליעטן! טראכט איך מיר: „אט דאס וועט זיין שיין,
אויב גאט האט מיר צוגעשיקט א פרישן גענעראל, א פאקופאטעל אפן
לעצטן לוח!״ און עס פליט מיר דורך א געדאנק: ס׳איז אפשר אן עבירה
וואס איך האב מער ניט אן איין לוח, ווארעם וויבאלד אז גענערעלע
וועלן אנהייבן קויפן יידישע לוחות, קאלענדארן הייסט עס, מעגן שוין דעמאלט זיין די כפרה אלע בירזשעוויקעס מיט דער גאנצער בירזשע!
    
און אזוי ווי איך טראכט מיר אט דאס, איך גיב א קוק ― כך הווה:
ס׳איז טאקע מיין גענעראל! איך האב אים, ווי איר קוקט מיך אן, באלד
דערקענט! ער מיך האט אבער, אפנים, אויך דערקענט. פון וואנען
ווייס איך עס? איך האב געזען ווי ער האט זיך געגעבן א הייב־אויף
פונעם בענקל און א ווייז מיטן פינגער גלייך אף מיר. שלעכט, וואס
טוט מען? מער גייט מיר ניט אפעט, נאר האבן צו טאן מיט גענערעלע!
און איך האב אנגעהויבן ווי איר קוקט מיך אן, שטעלן פיס, אבער טאקע
ווי עס געהער צו זיין! איך האב אויסגערעכנט פריער, אז מיט אזא
שטעלן פיס וועל איך אין צוויי מינוטן זיין אף דער דריטער גאס. און
כך הווה: ס׳איז נישט אוועקגעגאנגען קיין האלבע מינוט, הער איך
עמעצער לויפט מיר נאך פון הינטן און שרייט צו מיר, איך זאל שטיין
בלייבן. ווער זאל דאס זיין? ניעוזשעלי ער אליין, דער גענעראל, הייסט
עס? א בעלנות פון א גענעראל! און זע נאר, וואס דא טוט זיך ― א
ייד האט פארקויפט א איבעריקן לוח לכל השנה ― קערט זיך די וועלט!
גענערעלע לויפן אים נאך! שלעכט, וואס טוט מען? לאזן זיך לויפן
נאך שטארקער ― טאמער טוט ער א פייף, און עס לויפן אן גאראדא־וואיעס. נאך דאס פעלט מיר ― מע זאל מיך ארעסטירן! זאל איך
בלייבן שטיין ― טאמער טוט ער מיך א כאפ מיטן צווייטן לוח ―
איך האב אפגענארט די גענעראלשע? אמער, וועל איר זיך מאכן ניט
וויסנדיק, גלייך ווי נישט מיך מיינט מען, איך וועל מיר גיין, ווי איך
בין געגאנגען, דאס הייסט, נישט געלאפן, נישט געגאנגען פאוואליע,
נאר געשפאנט, ווי א מענטש, וואס איז פארנומען מיט זיין זאך. אי
טאמער יאגט ער מיך אן און פרעגט מיך, וואס לויף איך? וועל איך
אים זאגן, אז ס׳איז בא מיר אזא גאנג. און כך הווה: ער האט מיך
טאקע אנגעיאגט! איז דאך שלעכט, איא? וועט איר הערן וואס גאט
קאן! אנגעיאגט ― העלפט שוין נישט. שטעל איך מיך אפ, און טו
א קוק ― ווער מיר גענעראל? וואס מיר גענעראל? א נעכטיקער טאג!
ס׳איז גאר א מענטש פון די מענטשן, וואס דערלאנגען קאווע בא פאנקאנין צו די טישלעך. ער לויפט מיט א סערוועטל אונטערן ארעם און
ווישט זיך דעם שווייס פונעם פנים. „טפו זאלסטו ווערן! ― מאכט
ער צו מיר נאכדעם, ווי מיר ביידע האבן זיך אפגעשטעלט. ― וואס
האסטו זיך צעלאזט, זאגט ער, ווי א ווילדע ציג? קום זאגט ער, דער
גענעראל רופט דיך״... „וואסער גענעראל, זאג איך, און פון וואנען
איז געדרונגען, אז דאס רופט ער מיך?״ „וואס הייסט, זאגט ער, פון
וואנען איז געדרונגען? וואס בין איך, זאגט ער, א טויבער? איך הער
דאך, ווי דער גענעראל זאגט: „אן גייט ער דער ייד מיט די ביכלעך,
לויף און ברענג אים צו פירן!״... אויב אזוי, טראכט איך מיר, איז
נאך גארנישט אזא־נ־אומגליק, דער מלאך־המוות איז נאך ווייט. א ייד
איז א ייד. מע קאן דא נאך עפעס צוטראכטן... און ווי א בליץ
פליט מיר דורך אין קאפ גאר א שפאגל־נייער געדאנק ― אפשר וועט
גאט א נס טאן, איך וועל דא פטרן דאס לעצטע שבלעצטע, דעם דריטן
לוח הייסט עס? און נישט לאנג געטראכט, טו איך זיך, ווי איר קוקט
מיך אן, א פאטש אין שטערן און כלומרשט א שפיי־אויס און רוף
מיך אן צו אים: „אט אזוי־זשע רעד! וואס האסטו מיר באלד נישט
געזאגט, זאג איך, אז דאס איז דער גענעראל פון די ביכלעך? א מאדנער גענעראל! פון גאנץ פרי אן, זאג איך, אז ער דינגט בא מיר אט
דאס ביכל. ער האט מיר שוין, זאג איך, דאס וואסער אויסגעקאכט.
עס קאסט א קארב, און ער גיט מיר א האלבן. איך האב אים שוין געזאגט, זאג איך, פינף און זיבעציק, און זיבעציק, און זעכציק קאפיקעס,
אן עק זאל דאס האבן! און ער האט זיך איינגעשפארט, זאג איך,
א האלבס און א האלבס! ס׳זאל נישט זיין, זאג איך, דאס לעצטע
ביכל, שטראף מיך גאט אויב איך וואלט אים געלאזט אפילו א האלבע
קאפיקע. נאר אזוי ווי, זאג איך, ס׳איז בא מיר דאס לעצטע, זעסט
דאך, זאג איך, גיב אהער א האלבן קארב און נא גיב אים אפ דאס
ביכל...״
―  ― ― ― ― ― ― ― ― ―  ― ― ― ―
― ― ― ― ― ― ― ― ― ― ― ―  ― ―
    
ווער דער גענעראל איז געווען? ווי אזוי דער נאמען זיינער? ווייס
איך עד היום נישט. נאר פאלאגאיען פאלאגאיע איך מיר, אז דאס האט
באדארפט זיין נישט קיין אנדערער נאר טאלמאטשאוו. ווארום אז נישט,
פון וואנען דען האט זיך גענומען צו אים פלוצעם אזא רשעות מיט
אזא רציחה אף יידן וואאבשטשע, און מער פון אלעמען איז אויסגעגאסן
געווארן זיין צארן אף אונדז, ראזנאשטשיקעס פון יידישע ביכלעך און
גאזעטן, וואס מיר טארן נאך עד היום נישט ארויסבאווייזן זיך אף
דער גאס מיט א יידיש ביכל אדער א צייטונג, און מע דארף זיך ארומטראגן מיט דעם אונטער דער פאלע, ווי מיט קאנטרעבאנדע, אדער
גנבהשע סחורה? מיינע שונאים און אייערע שונאים און אלע יידישע
שונאים זאלן אזוי האבן די נאז, ווי מע קאן לעבן פון אזא מין קאנטרעבאנדעווען מיט יידישע גאזעטן! מוז מען צוהאנדלען מיט „אינטערעסנע אטקריטקעס״ פון פאריזש, אפענע און פארפעטשאטעוועטע אין
קאנווערטן ― און דאס איז בא מיר דער גלאוונער ארטיקל. גאזעטן
האלט איך נאר גלאט אזוי, וואאבשטשע, ווארום דער ארטיקל, אינטע־רעסנע אטקריטקעס הייסט עס, גייט דא בעסער. דערויף איז פאראן
צווישן די בירזשעוויקעס א סך מער פאקופאטעלעס, ווי אף יידישע
גאזעטן ― אך־אך־אך! איך ווייס, אז ס׳איז פאסקודסטווע און אז גאט
וועט שטראפן.. נאר וואס זאל מען טאן? א ייד איז א ייד און זוכט
עפעס פארדינען, קינדער ווילן עסן... מסתמא וועט גאט מוחל זיין.
ער וועט מוזן מוחל זיין. א ברירה האט ער? עס גייט אזא טאג ―
הושענא רבה, ווי מיינט איר?... אף זיין קאפ זאל עס פאלן. איך
מיין טאקע אונדזער טאלמאטשאוון מיין איך, ווארעם ווען נישט ער,
ימח שמו וזכרו, וואלט איך נאך עד היום געהאנדלט מיט סידורים און
מחזורים און לוחות לכל השנה, פארשפארט ארומטראגן זיך מיט אזא
פאסקודסטווע. אפשר זייט איר א פאקופאטעל? האב איך א פרישן
טראנספארט, נאר־וואס פון פאריזש ...
    
 געשריבן אין יאר 1913
    
 א באשרייבונג
    
 א
    
 אין דער שטאט קאפעלישל, וואס אין דער סביבה פון מאזעפעווקע,
ניט ווייט פון יעהופעץ, וואס רעכנט זיך צו פאליעסיע, גייט ארום א טאג
פאר חנוכה פון שטוב צו שטוב פאנפאלי דער שמש מיט א לאנגן שטעקן
און מיט א לאנטערן און רופט צונויף די „גאנצע שטאט״ צום ערשטן
ליכטל אין „הויף״ אריין אף לאטקעס. הייסן הייסט פאנפאלי, אייגנטלעך,
ישראלי, נאר רופן רופט מען אים „פאנפאלי״ דערפאר, וואס ער פאנפעט
מחילה שטארק אונטער דער נאז און זאגט:
    
― מע האט אייך הענאזט בעטן אין „הויף״ אניין צום ענשטן
נעכטל אף נאטקעס של חנוכה!
    
און נאר אין דער שטאט קאפעלישל, ווו א מינדסט קינד קען פאנפאלי דעם שמש, קאן מען זיך שטויסן, אז דאס הייסט:
    
― מע האט אייך געלאזט בעטן אין „הויף״ אריין צום ערשטן ליכטל
אף לאטקעס של חנוכה.
    
דער נאמען „לאטקעס של חנוכה״ געהערט טאקע צו פאנפאלין;
דאס האט ער אליין טאקע צוגעזעצט די צוויי ווערטער „של חנוכה״,
וואס ער זאגט זיי פון יאר צו יאר מיטן זעלבן ניגון, וואס מע בענטשט
חנוכה־ליכטלעך, און דאס אין איינעם מיט זיין פאנפעוואטע לשון, אז ער
זינגט נאך אביסל צו, האט דאס טאקע דעם זיבעטן חן. די שטאט קא־פעלישל ווערט דערפון נישט נתפעל. די שטאט קאפעלישל איז שוין דערצו געוווינט, ווארעם אזוי איז געווען פאר א יארן, אין דער צייט, אזוי
 
 