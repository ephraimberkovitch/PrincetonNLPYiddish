 יעדן הארבסט קומט אין דייטשלאנד פאר א יידיש־סימפאזיום, אדער אין טריער, אדער אין דיסלדארף. היייאר, פונעם 4טן ביזן 6טן אקטאבער, האט מען זיך געטראפן אין טריער, אונטער דער פירערשאפט פון פראפ׳ שמעון נויבערג, אבער צוליב קאוויד האט מען זיך געטראפן אנליין. עס זענען געווען עטלעכע אינטערעסאנטע סעסיעס דארט, וויל איך דא איבערגעבן א ביסל וועגן זיי. 
 געוויינטלעך פאראינטערעסירן מיך נישט די לעקציעס וועגן מערב־יידיש — צום טייל ווייל כ׳בין נישט קיין לינגוויסט, און אפט מאל, וועלן געוויסע ענטוזיאסטן פון דעם דיאלעקט רעדן אויף דער טעמע, ניצן זיי אזוינע קאמפליצירטע לינגוויסטישע טערמינען אז עס ווערט גיך אבסטראקט און טרוקן, לכל־הפחות פאר מיר. 
 מרים אפטרוטס רעפעראט וועגן די אמסטערדאמער פורים־קראנטן איז אבער געווען זייער אינטערעסאנט. פורים־קראנט איז דער האלענדישער טערמין פאר פורים־בלעטלעך — פאמפלעטן פון עטלעכע זייטלעך וואס מע פלעג אפדרוקן כדי צו פארוויילן די יידן פורים־צייט. צו קריגן די בלעטלעך האט מען געדארפט צאלן ווייל די מחברים האבן געהאפט צו פארדינען א ביסל דערפון. דעריבער האבן די רייכע לייט געלייענט די בלעטלעך, נישט די ארעמע. 
 און די בלעטלעך האבן טאקע געשפרודלט מיט הומאר. די העלדן האבן, למשל, געהאט קאמישע נעמען ווי פוטערקוכן און וואסערלאך. ווי אפטרוט האט דערציילט, זענען דאס טאקע נעמען פון אמתע מענטשן! 
 דריי פארשערינס, פראפ׳ אשטריד לעמבקע, אינא שפעצקע און טאטיאנא מייסלער האבן רעפערירט וועגן א יידישן ריטער־ראמאן פון מיטל־אלטער וועגן דעם קעניג ארטורס הויף, מיטן טיטל, „ווידווילט‟. זיי האבן געוויזן דעם עולם דריי האנט־געשריבענע כתב־ידן פונעם 16טן יארהונדערט — מסתמא פון צפון־איטאליע — וואס זענען לכתחילה געווען שווער צו דעשיפרירן אבער ניצנדיק געוויסע דיגיטאלישע מיטלען האבן זיי דערמעגלעכט אז מע זאל זיי יא קענען לייענען. ס׳איז געווען פארכאפנדיק צו זען ווי מע קען היינט דעשיפרירן אלטע טעקסטן דורך דיגיטאלישע מיטלען. מיר איז אוודאי אויך געווען טשיקאווע צו זען א גויישער ריטער־ראמאן אויף יידיש. 
 מארק קאפלאן האט דיסקוטירט א בוך פון יצחק אויכל, א יידישן תלמיד פונעם פילאסאף, אימאנועל קאנט, וועלכער האט אנגעשריבן א קאמעדיע, „ר׳ הענעך, אדער וואס טוט מען דערמיט?‟ אין דעם בעלעטריסטישן ווערק דרשנט אויכל וועגן קאנטס טעראריע איבער שפראכן. פון איין זייט איז דאס רעדן און שרייבן אויף יידיש שוין דעמאלט געווען א וויכטיקער אויסדרוק פון דער יידישער אידענטיטעט, אבער פון דער צווייטער זייט האבן די מסכילים שטארק געוואלט זיך צושארן צו דער אייראפעישער עליטע, בפרט די „אויפגעקלערטע‟ דענקער, און דאס צו טאן האט מען זיך געדארפט אסימילירן. 
 טאקע דערפאר געפינט זיך אויכלס העלד אין א „סכיצאפרענישער‟ פאזיציע פון נישט פארלירן זיין עטנישע אידענטיטעט און גלייכצייטיק זיך איינגלידערן אין דער אריסטאקראטיע. אויכל דערמאנט אויך דעם אויפגעקלערטן יידישן דענקער, משה מענדעלסאן, וואס וויל שאפן א הארמאניע צווישן דער שפראך און קולטור, אבער לויט אויכל, איז דאס א פילאסאפישע און אידעאלאגישע סתירה פון דער השכלה. 
 איא עליאדא האט גערעדט וועגן דער „צאינה־ראינה‟, אויך באקאנט ווי דער „ווייבער חומש‟ — א פריי באארבעטער חומש אויף עברי־טייטש פאר פרויען און ניט־געבילדעטע יידן וואס גיט זיי אן אריינפיר צו דער תורה, פון א פרויס קוקווינקל. כאטש דער מחבר, ר׳ יעקב בן־יצחק אשכנזי, האט עס אנגעשריבן פאר דער השכלה, אין 16טן יארהונדערט, איז עס געבליבן פאפולער ביזן אנהייב פונעם 20סטן יארהונדערט. 
 אבער ביים סוף 19טן יארהונדערט, צוליב דעם וואס מע האט ביז דעמאלט בכלל נישט דערהיינטיקט די צאינה־ראינה זינט דעם 17טן יארהונדערט, האט דאס בוך אנגעהויבן אויסזען ביי א סך פרויען אלט־מאדיש. רבנים און אנדערע יידישע כלל־טוער האבן זיך געזארגט וואס א סך יידישע פרויען האבן אנגעהויבן לייענען דייטשישע ראמאנען און זשורנאלן און אויפגעהערט היטן שבת, און דערפאר האבן צוויי פון זיי — יהודה קראוס און ליבמאן אדלער — ארויסגעגעבן באזונדערע איבערזעצונגען פון דער צאינה ראינה אויף דייטש. זיי האבן געהאפט אז ווען די מיידלעך און פרויען וועלן לייענען די צאינה־וראינה, אפילו אויף דייטש, וועט זי ביי זיי אנפילן דאס הארץ מיט אמונה. 
 און דא ליגט טאקע א טשיקאווער פאראדאקס: אז מע האט געדארפט מאדערניזירן א טראדיציאנעלן יידישן ספר כדי צו פארהיטן קעגן עמאציפירונג. דאס איז אבער א פארשטענדלעכע זאך ווייל כאטש אזוינע אלטע ווערק זענען אפשר געווען שטארק פארעלטערט, גיבן זיי פארט א לעבן־קאמפאס און א מיטל אויפצוהיטן א מענטשנס אמונה. 
