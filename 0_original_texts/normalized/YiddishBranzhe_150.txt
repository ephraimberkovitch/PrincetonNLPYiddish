

בוקארעשטער בלעטער (8) 



 by באריס סאנדלער 
July 1, 2020June 30, 2020 Filed under:
ליטעראטור
פראזע 

עמיל קאלין
קאפיטל אכט
אזוי איז באשערט, אפנים: ערשט איבערלאזן דעם בן־מלך און זיך באלד גענומען צו דער בת־מלכה; זיך קוים געזעגנט מיט מירעלען, האט שוין אנא געלאזט פון זיך וויסן. איר צווייט בריוועלע, צוויי בייגעלעך פאפיר, אנגעפיקעוועט מיט די פירקאנטיקע אותיות, וואס איר האנט האט געמאכט רונדיק, האבן איך אין א פראסטיקן פרימארגן געפונען אין מיין פאסטקעסטל.
די „פאסט‟ האט דעם בריוו שוין געהאט שיין באהאנדלט, אזוי ווי עס פאסט פאר א בריוו, וואס ווערט געשיקט פון „יענער מדינה‟. דער קאנווערט איז געווען זייער קונציק אויפגעריסן, קענטיק, מיט א פאפיר־מעסערל, און עס איז גריילעך געמאלן זיין, אז א פאר פרעמדע אויגן זאל יעדעס ווארט פון אנאס שיינעם האנט־שריפט געווען געהאט אנגעטאפט. דא און דארט האט אן אנזעעוודיקע האנט געצויגן א שווארצן פאס איבער א ווארט. פאר וואס, אייגנטלעך, איז געווען דער גורל פון א געוויסן ווארט אויסגעקעמט ווערן און די שכנישע ווערטער האט מען נישט אנגערירט, איז פאר מיר פארבליבן א רעטעניש.
אנא האט געשריבן די פאלגענדיקע ווערטער:
טייערער מיינער,
איך וויל נישט זאלסט האבן אילוזיעס, די סיטואציע אין חיפה איז נישט קיין פויגלדיקע. ווי דו קענסט דיר אליין פארשטעלן, באד איך זיך נישט אין לוקסוס;
די דירה איז שמאל, אלט און תמיד פייכט. די צימערן זענען קליין און ס׳איז אין זיי דושנע. אין דער אמתן, איז אזא דירה צו ענג פאר פיר מענטשן, און איך בין שוין די פינפטע. איז עס טאקע נישט אויסצוהאלטן, ווי א פינפטן ראד צום וואגן.
אויך מיט געלט האלט עס שמאל. מיר אלע לעבן דא פון דער האנט אין מויל אריין. אוודאי, נעמען מיר עס אן באהבה און זענען גרייט בייצושטיין נסיונות, דאך ווילט זיך א מאל אראפרעדן פון הארצן. די צרה מיט פעטער מנשה איז, וואס ער דרייט זיך שטענדיק ארום אן אנגעבלאזענער, אן אומצופרידענער. אזוי איז ער נישט קיין שלעכטער, אבער א קארגער — איינער אזא אויף דער וועלט. סטייטש, ער ציילט מיר די ביסן, אזוי זאל מיר גוט זיין. נאכן באדן זיך שארט ער זיך שא־שטיל אריין אין באדצימער און באטראכט דאס שטיקל זייף פון אלע זייטן, טאמער האט מען זיך, חלילה, געזייפט צו פיל. אז מע דארף צאלן חשבונות, איז ביי אונדז נאך ערגער, א צווייטער תשעה־באב: ער כליפעט און שלאגט זיך מיטן פויסט. אין די נעכט זיצט ער איבער די ביכער און קרעכצט, ווי עמעצער, וואס איז מסוכן קראנק. א מאל ווייס איך אליין נישט, אויב מ׳דארף ארויסרופן א דאקטאר אדער גלאט זיך מאכן ניטוויסנדיק. אגב, דער פערטער האט געשיקט [אויסגעמעקט] צו [אויסגעמעקט] און אויך געבעטן [אויסגעמעקט]. פארבינד דיך, ביטע, מיט זיי און לאז זיי וויסן.
בקיצור, מומע אסתר קען נישט דערליידן זיינע קרעכצן. זי זשיפעט צו אים: „גזלן!‟, טוט א שפרונג איבער מיר און פארט אים מיט די נעגל אין פנים אריין. אוודאי, בלייבט ער אויך נישט שולדיק, און אין קיך שפילט זיך אפ א גאנצע חתונה. 
ס׳א חתונה אן קלעזמארים; אלעס טוען זיי זייער שטיל. מע מאכט יענעם מיט דער בלאטע גלייך שעפטשענדיקערהייט, כדי נישט אויפצווועקן די קינדערלעך.
ס׳דערגאן דערצו, אז איך קען זיך נישט פארגינען צו קויפן א נייעם מלבוש. 
איצט איז ווינטער דא און ס׳גיסט, ווי מיט די עמערס. די אנדערע פרויען טראגט זיך ארום מיט אלערליי מאנטלען און מענטעלעך, נאר איך גיי ארום אויף די חיפהער גאסן אנגעטאן ווי א ציגיינערטע אדער א יתומהלע ארויסגענומען פון א ביליקן טעאטער־שטיק — א קלייד איבער א קלייד. איך טראג למעשה מומע אסתרס אפגעטראגענע מלבושים, ווי דאס געפעלט דיר?
אז די נויט קומט צו גאסט, זענען אלע ווי אויף שפילקעס, די נערוון — אנגעצויגן.
די קונים זענען קיינמאל נישט צופרידן, תמיד האבן זיי נאר טענות: „דאך, א יידישע מדינה. ווי קומען אהער אזעלכע געפעפערטע פרייז?‟ איך זאג זיי, אז די מעשה איז זייער פשוט: א יידישער שאפער, וואס פירט די סחורה, דארף עסן ברויט? און דער יידישער סוחר פון תל־אביב, וואס שיקט אהער סחורה, דארף אויך האבן א פארדינסטל? און מיר, מיר באקומען אלעס אויף קרעדיט און דארפן צוריקצאלן די וועקסלען — יא צי נישט?
אז די קונים באקלאגן זיך פארן פעטער מנשה, שווערט ער זיך ביי גאט, אז ער פארקויפט ביליקער ווי ער קויפט און נעמט אראפ פון דעם מקח. אמת, ער פארדינט ווייניקער, אבי אנטאפן פארעס. פאראן מענטשן, וואס קענען מנשה נאך פון דער „רויטער בריק‟, קומען זיי גלייך צו אונדז אהיים. מיר באהאלטן פאר זיי א ביסל סחורה אויפן בוידעם. פארשטייט זיך, אז זיי קריגן אלעס פאר בעסערע פרייזן.
נישט ווייניק באקאנטע גייען ארום אויף די חיפהער גאסן. אט למשל, מיט א וואך צוריק האב איך גאנץ צופעליק געזען [אויסגעמעקט]. ער שיקט דיר א ווארעמען גרוס און בעט זאלסט למען־השם [אויסגעמעקט].
מע זאגט „גם זו לטובה‟, אלעס איז צום גוטן, אבער ס׳ווערט מיר וואס א מאל שווערער צו גלייבן אין אזוינע ווערטער. די טעג פליען און מע זעט נישט קיין ליכטיקן שטראל. אין דער פרי גיב איך מיך אפ מיט די קינדערלעך, נאך דעם לויף איך אין שטאט איינקויפן, נאך מיטיק באדין איך די אומצופרידענע קונים, א הארעוואניע, וואס האט נישט קיין סוף. איידער וואס, איידער ווען, איז שוין אוועק א וואך, א חודש און ביי מיר דאס רעדל רירט זיך ניט פון ארט. די נעכט זענען אויך שווערע. איך ליג מיט אפענע אויגן און די אויערן הערן יעדן שארך. הערן מער ווי מע דארף: די קינדער וויינען פון שלאף און, אז פעטער מנשה האט אן עסקים מיט דער מומען, שלאגט עס מיר אפ דעם אפעטיט אויף א גאנצער וואך.
שוין צייט איך זאל א טראכט טאן וועגן תכלית: גיין זיך לערנען אין א לערערינס־סעמינאר, דערציען די יונגע סאברעס אדער סוף־כל-סוף, גיין אין א קיבוץ, ווי איך האב געוואלט פון אנהייב אן. ערשטע זאך, מוז איך זיך ארויסציען פון מומע אסתרס דירה, און נישט זיין, ווי יעצט, א פינפטן ראד צום וואגן.
אויב דאס איז דיר ווייניק, יענע וואך האב איך זיך צופעליק געטראפן מיט א באקאנטער פון יאס, וואס האט מיר געשיט זאלץ אויף די ווונדן. געטון האט זי דאס מיטן גרעסטן פארגעניגן. איך בין געשטאנען אויף הרצל־גאס, וואס איז די הויפט־גאס דא, און געווארט אויפן אויטאבוס, וואס פארט ארויף אויפן כרמל־בארג. פלוצעם הער איך, ווי עמעצער רופט אן מיין אלטן נאמען: „אנא!‟. איך האב געמיינט, מע מיינט עמעצן אן אנדערע, ווייל יעצט בין איך שוין „חנה‟, אבער דאס קול הערט נישט אויף צו רופן: „אנא! אנא!‟ איך דריי דעם קאפ צוריק און פאר מיינע אויגן שטייט א פרוי א פארזעעניש. אז ציגיינער וואלט זי ארומגעפירט אין א שטייג, ווי זיי פירן ארום בערן, וואלטן זיך מענטשן צונויפגעלאפן און געצאלט דערצו א שיינע מטבע זי אנצוקוקן.
דאס קיילעכדיקע, אנגעשוואלענע פנים, וואס שפארט זיך אן אויף א ברייטן גוידער, געדיכט באשמירט מיט שמינקעס, זעט אויס ווי א שטיקל ארבעט פון א קאפריזנעם מאלער. די העל־בלויע מאסקערע רינט אראפ פון די אויגן־לעפלעך און מישט זיך צונויף מיט די רעשטלעך ראזעווער פודרע, וואס איז צעשיט געווארן אויף די פליישיקע באקן מיט א ברייטער האנט. די צעלאזענע האר זענען שלעכט אפגעפארבט אויף א שרייענדיק־בלאנד. די פארשוינטע איז באהאנגען מיט שווערער און טייערער צירונג, וואס פארמאגן נישט קיין איין טראפן חן. אזא צירונג איז אויף דער וועלט געקומען מיט איין צוועק: לאזן דעם עולם־גולם וויסן, וועמענס מאן פארדינט שענער. דאס קליידל, א געמיש פון פייערדיק־רויט און בליטשיק־שווארץ פאסט זיך גיכער פאר א קאבארעט־טענצערין ווי פאר א בעל־ביתישער פרוי.
איך האב בנאמנות נישט אנגעהויבן וויסן, ווער עס שטייט מיר פאר די אויגן. טוט זי א זייטיקן קוק אויף מיר, פארקרימט זיך, לייגט די הענט אויף דער טאליע און רופט זיך אן הויך, די גאנצע גאס זאל הערן: „קוקט זי אן, א יחסנטע. שטייט איר נישט אן צו בייטן א ווארט מיט איר אמאליקער שכנטע!‟. דאס קוויטשנדיקע קול, די אומפארשמטע דיבורים, די חוצפה און גראבקייט האבן מיך אין אן אויגנבליק צוריקגעשלייערט אויף צען יאר צוריק.
גיטל איז דעמאלט געווען א דינסט־מויד מיט „גאלדענע הענט‟, געווען א גרויסע מבינטע אויף ארויסשלעפן זאכן פון די בעלי־הביתטעס, כאטש אזוי פלעג זי זיך בארימען. א חצופה! זי האט געוווינט אין איינעם מיט איר אלטן טאטן אין א האלב־חרוב שטיבל, וואס איז געשטאנען וויזאווי פון אונדז. איך קען נאך היינט זען איר אלטן טאטן, ווי ער זיצט איינער אליין אין זיין הויף און זאג תהילים. איך קען נאך הערן זיין אומאויפהערלעך הוסטעניש. ער האט געהאט א טיפן הוסט, ווי פון א סוכאטער.
גיטלען פלעגט מען תמיד זען אויף דער גאס. מיידלווייז איז זי ארומגעלאפן א בארוועסע און, אז זי האט אנגעהויבן אויסקראצן א ביסל פארעס, האט זי שוין געטראגן פיינע שיך. זי האט געהאט א מויל אויף שרויפן. פון איר א טרוקענער איז מען שוין נישט ארויס. די מאמע האט אונדז בשום־אופן נישט געלאזט צו רעדן מיט איר און אפילו פארווערט צו קוקן אין איר זייט.
איצט האט זי מיך געפאקט. איבערצושלאגן אירע רייד איז געווען סכנת־נפשות: „אנא, געדענקסט לייזער בעל־עגלה? און זיין זון יאסל, געדענקסטו? יאסל, וואס האט געהאט א טאקסי און געפירט מענטשן צו דער גארע? אין יאס האבן אלע אים געהאט אין ד׳רערד, אבער דא, אין ישראל? דא איז ער געווארן א גאנצער קנאקער‟.
זי האט געשוויגן א סעקונדע צו זען, וואסער רושם מאכן אויף מיר אירע רייד.
„מיר האבן חתונה געהאט שוין דא, אין חיפה. דא האט ער א שפיי געטאן אויפן טאקסי. וואס דארף ער האבן דעם טאקסי, אז ער איז געווארן א קצב, דאס הייסט, א גרויסער פלייש־סוחר. ער האקט, ברעכט ביינער, ציט אויס פון זיי דעם מארך און מענטשן צאלן אים דערפאר שווערע געלטער. וויפל פרנסה האבן מיר, פרעגסטו? א פולן מויל און ס׳רינט איבער די ליפן, מאמע־קרוין. זאלן אונדזערע שונאים פלאצן. א מכה זיי! די אויגן זאלן זיי ארויסקריכן פון די לעכער, טאטע־פאטער‟.
זי האט זיך אפגעשטעלט א מינוט אפדעכען דעם אטעם און גלייך האט איר מויל גענומען שיטן ווערטער:
„איך האב אים געבוירן צוויי שיינע געזונטע קינדער. בריליאנטן, אז זיי וועלן אויסוואקסן וועלן זיי מירצעשעם ווערן דאקטוירים‟.
גיטל האט אפגעשפיגן דריי מאל, — ״און די דירה אונדזערע? סאמע לוקסוס אויבן אן, אויפן כרמל, סאמע שפיץ. די צימערן — ליכטיק און פול מיט לופט — א מחיה! ס׳גיט צו א שטיק געזונט…‟.
גאט האט צוגעזען מיינע ליידן און זיך דערבארעמט אויף מיר. זי האט נאר געשטעלט א פונקט און דער אויטאבוס איז צוגעפארן צו דער סטאנציע. גיטל האט זיך געאיילט ארויפקריכן מיט אלע אירע זעקעלעך, אבער נישט פארגעסן צו ווארפן א לעצטן בליק אויף דער געוועזענער שכנה און צוגעבן, ממש פאר דעם וואס די טירן האבן זיך פארמאכט:
„כאפ דיך א מאל אריין צו יאסלען. זאג, אז דו קענסט מיך נאך פון יאס, וועט ער דיר מאכן א שיינעם פרייז פארן עוף‟.
דער אויטאבוס איז אוועקגעפארן און איך בין געבליבן שטיין א פריטשמעליעטע, אן אויסגעפליקטע. סארא חוצפה! מיר גיסט שווייס אויפצובויען אונדזער יונגע מדינה און זי, די כשרה בהמה, האט אין זינען נאר זיך, די דיאמאנטן, קינדערלעך, דאקטוירים, יאסל, באקוועמלעכקייטן. עס טוט מיר באנג, אז אזוינע פראסטע שטיק עקזיסטירן אויך אין דער יידישער מדינה. איך האב געמיינט, מיר האבן זיי איבערגעלאזט אין גלות.
פארשטייט זיך, אז איך האב אויפגעגעבן אויף מיין אויטאבוס און פארקערעוועט דעם דישל. אהיים בין איך געגאנגען מיט ציטערנדיקע פיס. איך האב אנגעזאגט דער מומע אסתר, אז איך בין קראנק, זיך געלייגט אויפן מאטראץ און די וועלט מעג ברענען.
די מומע אסתר האט זיך גוט געשראקן: „וואס קראנק, ווער קראנק?‟ זי האט זיך גלייך גענומען דאקטארעווען: מיר אפגעגעבן דעם צימער פון די קינדער, ארייגעטראגן טיי און קיכעלעך, באשמירט מיך מיט ספירט, געלייגט נאסע קאמפרעסן אויפן שטערן און זיך געשטעלט צו קאכן א יאכעלע — א געזונט אויף איר קאפ!
מיין נישט, אז איך האב געזאגט א ליגן, חס־ושלום. די באגעגעניש מיט גיטלען האט מיך טאקע געווארפן פון די פיס. איך דארף א ביסל צייט צוריקקומען צו די כוחות. 
מאל דיר, איך ליג אין בעט שוין דריי טעג אונטער א דיקער קאלדרע און א פלעד און שטעק נישט ארויס די נאז פון צימער. די מומע אסתר, א געזונט אויף איר, שטעקט אריין איר קאפ אין צימער איעדע מינוט און טוט א פרעג: „ס׳דיר קאלט? ס׳דיר הייס?‟ — אזא לעבן אויף מיר. די ענגלישע מלכה לעבט ערגער ווי איך.
איך רעד מיר נישט איין א קינד אין בויך, באלד וועל איך מוזן זיך שטעלן ווידער אויף די פיס און ווייטער טראגן דעם יאך. נאר א שאד צו טראכטן איבער דעם אצינד. לאז גאט זיך זארגן איבער וואס ס׳וועט זיין מארגן. איצט, אז איך שרייב צו דיר, ווערט מיין שטימונג בעסער.
זיי מיר געזונט און שטארק. 
איך [דער רעשט פון דער שורה אויסגעמעקט].

Share this:TwitterFacebookPrintLike this:Like Loading...

Related
 


Tagged: jewsliteraturestoryYiddish 
Post navigation


Previous Post
פון אונדזער עזבון: אהרן ראסקין (1910־1984) 

Next Post
שפיאן ליאשקע וואלקאוו (4) 



