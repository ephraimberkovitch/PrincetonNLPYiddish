 מאנטיק דעם 28סטן יוני הייבט זיך אן די ערשטע אינטערנאציאנאלע קאנפערענץ וועגן דער געשיכטע און קולטור פון די יידן אין ווייסרוסלאנד. די קאנפערענץ וועט געדויערן דריי טעג און עס וועלן זיך אין איר באטייליקן א גרויסע צאל פארשערס פון ארום דער וועלט. צווישן די רעדנערס וועלן זיין באקאנטע מומחים פון דער יידיש־פארשונג, למשל, בריינדל קירשנבלאט־גימבלעט, עליסא בן־פורת, גענאדי עסטרייך און מיכאל קרוטיקאוו. קרוטיקאוו וועט האלטן די הויפטרעדע. 
 די רעדעס און רעפעראטן וועלן זיין אויף ענגליש, רוסיש און ווייסרוסיש, מיט אן איינצייטיקער איבערזעצונג אויף ענגליש און רוסיש. 
 איין פאנעל וועט באהאנדלען ראמס דרוקעריי, דעם בארימטן ווילנער פארלאג וואס האט געדרוקט דעם ערשטן ש״ס אויף א וויסנשאפטלעכן אופן. א צווייטער איז געווידמעט דער וויטעבסקער קונסטשול, צו וועלכער מארק שאגאל האט געהערט. צווישן די אנדערע טעמעס: יידישע און העברעישע שרייבער פון ווייסרוסלאנד; די געשיכטע פון אירע גרויסע צענטערס ווי מינסק און האמליע און די יידישע עטנאגראפיע. 
 ווייסרוסלאנד, אדער רייסן, ווי דאס לאנד האט געהייסן אין דער עלטערער יידישער ליטעראטור, האט הונדערטער יארן געשפילט א וויכטיקע ראלע אין דער יידישער קולטור. אבער פארשערס האבן אפט נישט געלייגט קיין סך אכט אויף ווייסרוסלאנד, אפשר ווייל עס ווערט באטראכט אין דער יידישער געאגראפיע ווי א טייל פון דער גרויסער טעריטאריע, „ליטע״. 
 אין דער יידישער געשיכטע האבן די ווייסרוסן זיך ארויסגעוויזן פאר רעלאטיוו טאלעראנטע און גוטע שכנים, וואס האבן געהאט א נעענטערע באציונג צו יידן ווי די אנדערע פעלקער פון מיזרח־אייראפע. קיין סך פאגראמען, למשל, זיינען דארט נישט פארגעקומען. 
 די קאנפערענץ ווערט ארגאניזירט פון דעם „צענטער פאר דער ווייסרוסיש־יידישער קולטור־ירושה״ בשותפות מיטן אוניווערסיטעט פון סאוטהאמפטאן און דעם מינסקער געטע־אינסטיטוט . זי ווערט באטראכט ווי א שטאפל אין א פראצעס צו בויען אן אייגענעם מוזיי געווידמעט דעם ווייסרוסישן יידנטום. 
 דער אריינטריט איז פריי, אבער מע דארף זיך רעגיסטרירן דא . 
