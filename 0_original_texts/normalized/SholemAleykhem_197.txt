 
 דער בלוטיקער שפאס: 58: סיאמקע אן עדות 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס אכט־און־פופציקסטע קאפיטל
    
 ס י א מ ק ע  א ן  ע ד ו ת
    
דעם ערשטן האט מען אומגעקערט סיאמקען. מיט כבוד, אויף
א איזוואזטשיק, האט מען אים געבראכט צו פירן, און נישט אליין,
נאר מיט א גאראדאוואי. שרה, אז זי האט דערזען איר קינד מיט
א גאראדאוואי, און די איבעריקע זענען ניטא, איז זי שוין שיער נישט
געשטארבן.
    
― סיאמעניו! סיאמעטשקע! סיאמעניונטשיקל! מיר פאר דיינע
ביינער! ווו־זשע איז דער טאטע? ווו איז בעטי? ווו איז דער
קווארטיראנט?
    
נאך יעדן ווארט איז געגאנגען א קוש אדער אין בעקל, אדער
אין מויל, אדער אין די אויגן אריין. דאס קינד האט זיך געריסן
פון דער מוטערס הענט:
    
― נו, גענוג שוין, מאמע, לאז מיך אפ, אוי, דו וועסט מיך
דערשטיקן!
    
און סיאמקע האט דערציילט פאר דער מאמע, ווי אזוי מען
האט אים געפירט און ווי אזוי מען האט אים געבראכט און וואס
מען האט אים געפרעגט און וואס ער האט געזאגט. אלצדינג האט
איר סיאמקע איבערגעגעבן און געמאכט מיט די הענט בעת־מעשה
ווי אן אלטער.
    
אז מע האט זיי אויפגעזעצט ― דערציילט סיאמקע נסים־וניפלאות ―
האט מען זיי אויפגעזעצט אויף דריי פורן: דעם טאטן באזונדער,
דעם קווארטיראנט באזונדער און אים מיט בעטין באזונדער אויף א
פור. יענער וואס מיט די בלויע ברילן און בעטי זענען געזעסן
אויבנאן, און ער מיט צוויי אקאלאדאטשניקעס האט מען באזעצט
אקעגן, און אט אזוי זענען זיי געפארן און געפארן, געפארן
און געפארן. דערנאך האט מען זיך אפגעשטעלט און מע האט
גענומען א איזוואזטשיק, און ער מיט איין אקאלאדאטשניק האבן זיך
אויפגעזעצט אויפן איזוואזטשיק, און דער אנדערער אקאלאדאטשניק
און יענער וואס מיט די בלויע ברילן און די שוועסטער זענען
אוועקגעפארן אין איין זייט, און ער מיטן ערשטן אקאלאדאטשניק
זענען אוועקגעפארן אין דער אנדער זייט. און מע איז ווידער
געפארן און געפארן, געפארן און געפארן. דערנאך האט מען
אים געבראכט צו פירן צו א גרויסן מויער, באלייכט מיט א סך
לאמטערנעס, און מע האט אים אריינגעפירט אין א באזונדער חדרל,
און מע האט אים אוועקגעזעצט אויף א לאנגער באנק, א גלאטע, נאר
א הארטע, און מע האט אים איבערגעלאזט איינעם אליין און
אנגעזאגט אים, ער זאל זיך לייגן אויף דער באנק, און געהייסן
שלאפן. נאר ווי קאן מען שלאפן אן קישנס? פונדעסטוועגן האט
ער זיך אוועקגעלייגט אויף דער באנק און געלעגן און געלעגן,
געלעגן און געלעגן, אזוי לאנג, ביז ער איז א פנים אנטשלאפן
געווארן, ווארעם אז ער האט זיך אויפגעכאפט, איז שוין געווען גרויסער
טאג, און נעבן אים איז געשטאנען א אקאלאדאטשניק, שוין נישט
יענער, נאר אן אנדערער, און האט אים גענומען און האט אים
אריינגעפירט אין א גרויס חדר מיטן קיסרס פארטרעט. דארט איז
געזעסן איינער מיט גרויסע וואנצעס און מיט עפאלעטן און איינער
גאר אן וואנצעס, נאר מיט א גרויסן טשוב אויפן קאפ, וואס הענגט
אים אראפ און שאקלט זיך, בשעת ער שרייבט. דער וואס מיט די
עפאלעטן האט אים אויסגעפרעגט, און דער וואס מיטן טשוב
האט פארשריבן איטלעכס ווארט, און ביי איטלעכס ווארט, וואס ער
פארשרייבט, שאקלט זיך אים דער טשוב. און אויסגעפרעגט האט
אים יענער פון אלצדינג. ווי אזוי ער הייסט, און וויפל ער איז
אלט, און ווו ער לערנט, און ווי דער טאטע הייסט, און ווי די
מאמע הייסט, און די שוועסטער און דער קווארטיראנט, אלצדינג,
אלצדינג, און נאכדעם האט ער אים גענומען אויספרעגן, צי קען ער
קיריליכען, און איר מאן, און זייער וואלאדקען צי האט ער געקענט,
און ווי אזוי האט ער זיך געשפילט מיט וואלאדקען, און ווען האט
ער זיך געשפילט מיט אים דאס לעצטע מאל, און צי פלעגט
וואלאדקע קומען אמאל צו זיי אין שטוב אריין, און וואס האט אים
דער טאטע אדער די מאמע געגעבן עסן אדער טרינקען אדער א
שפילכל, און נאך און נאך אזעלכע זאכן.
    
― נו, און וואס האסט דו געזאגט? ― פרעגט אים די מוטער,
ברעכט די הענט און ווינטשט זיך בשעת־מעשה אזא יאר, וואס
פאר א קינד דאס איז, רעדט ווי אן אלטער, דער טאטע מיט די ביינער!...
    
― וואס זאל איך זאגן? ― ענטפערט איר סיאמקע און מאכט
מיט די הענט,― איך האב זיי געזאגט דעם גאנצן אמת: ווי אזוי איך
הייס, און וויפל יאר איך בין אלט, און ווו איך לערן, און אז
קירילעכע מיט איר מאן קען איך גאנץ גוט, און וואלאדקען האב
איך גאר גוט געקענט, געווען חברים, נאר אין שטוב ביי זיי בין איך
קיינמאל נישט געוועזן, און שפילן פלעגן מיר אין פערדלעך און
אין מיאטש, און דאס לעצטע מאל האבן מיר זיך געשפילט מיט
אים ארום פאר פורים־צייט, און ביי אונדז אין שטוב איז וואלאדקע
אויך קיינמאל נישט געוועזן, און דער טאטע האט אים קיינמאל
נישט געזען, נאר דער קווארטיראנט האט אים געקענט מער פון
אלע, ווייל ער האט מיט אים געלערנט... נו, האבן זיי מיך
גענומען אויספרעגן, שוין אויפן קווארטיראנט, ווי און וואס און ווען.
    
― נו־נו?
    
― נו, גארנישט. האב איך זיי דערציילט דעם גאנצן אמת, אז
דער קווארטיראנט האט אים אויך נישט געקענט, און ער וואלט מיט
אים קיינמאל נישט געלערנט, ווען ניט איך וואלט געווען דערציילט
מיין שוועסטער, אז ביי קיריליכען איז פאראן א שגצל, וואס מע
רופט אים וואלאדקע, האט ער א שטיפטאטן, וואס אז ער שיכורט
זיך אן, הרגעט ער אים און שלאגט אים. און אז דער וואלאדקע
לערנט אין א שקאלע, נאר ער האט נישט, ווער ס׳זאל אים מאכן די
אוראקן ― אלצדינג, אלצדינג. און נאכדעם ווי אזוי איך און די
שוועסטער האבן דערציילט דעם קווארטיראנט פון דעם וואלאדקען, וואס
וויל לערנען און האט ניט, ווער עס זאל מיט אים מאכן די
אוראקן, און זיין שטיפטאטע שלאגט אים, האט דער קווארטיראנט
אנגעהויבן אריינצוגיין אהין מאכן מיט אים די אוראקן...
    
― דאס איז גאר?
    
― וואס נאך האסטו געוואלט? דערנאך האט מען גענומען מיך
אויספרעגן שוין וועגן קווארטיראנט נאך א מאל, וואס ער האט
געזאגט און וואס ער האט גערעדט וועגן וואלאדקען? .
    
― נו־נו?
    
― נו, האב איך זיי געזאגט אקוראט, דעם גאנצן אמת, אז דער
קווארטיראנט האט זייער געלויבט וואלאדקען, אז ער איז א ווויל
שגצל און אז ער האט א יידיש קעפל אויף זיך...
    
שרה, ווי זי איז נישט געווען פארזארגט און פארוויסט, האט
זיך נישט געקאנט איינהאלטן, זי זאל נישט א שמייכל טאן.
    
― אט אזוי טאקע מיט די ווערטער האסטו זיי געזאגט: „א
יידיש קעפל״?
    
― וואס־זשע? איך וועל אויסטראכטן פונעם קאפ? ― זאגט
סיאמקע מיט גדלות, ווי דער טאטע זיינער. ― דערנאך האט מען מיך
גענומען אויספרעגן, וועגן וואס האט זיך דער קווארטיראנט געסודעט
מיטן טאטן ערב־פסח, און וואס האט ער געטאן אין פאדריאד [подряд: געדונגענע ארבעט], דארט
ווו מען באקט מצה? און ביים סדר וואס האט מען געגעסן?
    
― וואס מען האט געגעסן? ― כאפט זיך אויף שרה
פארווונדערט.
    
― אלצדינג האט מען מיך אויסגעפרעגט, און איך האב געזאגט
אלצדינג וואס איך ווייס, דעם גאנצן אמת: אז דער קווארטיראנט
זאל זיך סודען מיטן טאטן, זאג איך, דאס ווייס איך נישט, און
אז דער קווארטיראנט איז געווען, זאג איך, אין פאדריאד, געהאלפן
באקען מצות, דאס ווייס איך, און פסח צום סדר, זאג איך, האבן
מיר געגעסן א סך גומע זאכן. מיר האבן געגעסן, זאג איך, מצה,
מרור און חרוסת, און קארטאפליעס, און אייער, און פיש, און פלייש,
און לאטקעס, און קניידלעך, און כרעמזלעך...
    
ניין, שרה קאן זיך נישט איינהאלטן מער און כאפט ארום
דאס קינד קושן און האלדזן: „איך זאל זיין פאר זיין פיסק!״
    
סיאמקע ווייזט אויס, איז אליין אויך צופרידן מיט זיך ווי
שיין ער האט גערעדט. ער דערמאנט זיך אלע מאל אן אנדער זאך
און שלאגט זיך אליין איבער און גיט עס איבער דער מאמע, זי זאל
וויסן.
    
― שא, היינט האב איך דיר פארגעסן דערציילן, מאמע, פון
בלוט, וואס זיי האבן ביי מיר געפרעגט.
    
― פון בלוט, וויי איז מיר? ― פרעגט שרה מיט שרעק.
    
― יא, פון בלוט; וואס מיר האבן געטאן פסח אדער ערב־פסח
מיטן בלוט?
    
― מיט וואסער בלוט? ― פרעגט שרה און ברעכט די הענט.
    
― איך ווייס וואסער בלוט? איך פרעג דיך וואסער בלוט, ―
מאכט סיאמקע און צענעמט די הענט ווי אן אלטער.
    
― נו, וואס־זשע האסטו זיי געזאגט?
    
― וואס זאל איך זיי זאגן? איך האב זיי געזאגט, אז איך
ווייס נישט פון קיין בלוט.
    
― נו, און זיי וואס האבן געזאגט?
    
― וואס זאלן זיי זאגן? האב קיין מורא נישט, זאגן זיי צו
מיר, דערצייל, דערצייל, מיר וועלן קיינעם נישט אויסזאגן.
    
― נו, וואס־זשע האסטו זיי געזאגט?
    
― וואס זאל איך זיי זאגן? איך ווייס נישט, זאג איך, פון וואס
צו זאגן.
    
― נו, וואס־זשע האבן זיי געזאגט?
    
סיאמקע ווערט שוין אין כעס, ווי דער טאטע זיינער, און אגב
איז ער נעבעך הונגעריק. ער האט פון נעכטן אויפדערנאכט אן אין
זיין מויל נישט געהאט. צעשרייט ער זיך, ווי זיין טאטע שרייט, אז
ער ווערט אין כעס אויף דער מאמע:
    
― האבן זיי געזאגט! האסטו געזאגט! ― א מעשה אן אן עק!
און איך וויל גאר עסן.
    
― א דונער האט מיך דערשלאגן! ― טוט זיך שרה א כאפ און
לויפט צו דער שאפע זוכן עפעס עסן דעם קינד. קומט אן אין דער
מינוט דוד, ווייס שוין שרה גאר נישט, וואס זי זאל טאן: צי זי זאל
געבן פריער דעם קינד עסן? צי זי זאל זיך פרייען און דאנקען
גאט, וואס איר מאן איז שוין אויך באפרייט? צי זי זאל זיך
זארגן וואס די טאכטער איז נאך נישטא? און קוים וואס זי רעדט
ארויס:
    
― און ווו אין בעטי? און ווו איז דער קווארטיראנט?
    
― וואס הייסט? זיי זענען דען ניטא נאך? ― פרעגט דוד און
זוכט מיט די אויגן ― און איך האב געמיינט, אז זיי זענען שוין לאנג
אין דער היים...
    
* * *
    
אן עבירה! דוד איז געקומען צו לויפן אהיים אזא פריילעכער,
אזא לעבעדיקער, גלייך ווי ער וואלט געטראגן מיט זיך מי־יודע וואס
פאר א גוטע בשורה. און נישט איין גוטע בשורה, נאר א סך גוטע
בשורות... נאר דאס, וואס די קינדער זענען נאך נישטא ― דאס האט
אים דעם קאפ אראפגענומען!
    
און שרה קוקט אויף אים און דאנקט גאט אין הארצן, וואס
איר מאן איז כאטש צוריקגעקומען אזוי פריילעך... זאל זי אים
דערציילן, וואס פאר א נאכט און וואס פאר א פרימארגן זי האט
געהאט? צי זי זאל אים אויספרעגן פריער, וואס ער האט געהאט?...
    
נאר ער לאזט איר צופיל נישט טראכטן. ער וואשט זיך אי
די הענט, אי דאס פנים, גלייך ווי ער וואלט געקומען פון א שריפה,
אדער פונעם הייליקן ארט, פון א לוויה...
    
― נו, א נאכט! נו, א פרימארגן! נא דיר אזא מין שלאק! א
וואלאדקע! א שטשיגירינסקי! אפילו נישט געחלומט!
    
און דוד הייבט אן צו דערציילן, וואס ער האט איבערגעלעבט
אין דער דאזיקער נאכט... „נו, א נאכט! נו, א פרימארגן!״... ס׳איז
נאר א שאד, וואס בעטי איז נאך נישטא און וואס דער קווארטיראנט
איז נאך נישטא. זיי זאלן זיין, וואלט ער עס אלצדינג געקאנט
דערציילן אין פריידן און באריכות. און אז אזוי, מאכט ער עס בקיצור.
ער דערציילט, נאר ער כאפט זיך אויף אלע מינוט, רייסט איבער,
טוט א קוק אין פענצטער ― און דערציילט ווייטער.
    
 דאס ניין־און־פופציקסטע קאפיטל
    
  ד ו ד  ש א פ י ר א ― א  ה ע ל ד
    
פון דער ערשטער מינוט, וואס מע האט אים גענומען - אזוי
דערציילט שאפירא אליין און מע מעג אים גלויבן (פאר וועמען
דארף ער זיך דא בארימען? פאר זיין ווייב?) ― האט עס אים אזוי
געארט, ווי דער פאראיאריקער שניי, אפילו אויף אט אזוי פיל אויך
נישט! ווארעם ער האט געוווסט, זאגט ער, אז ס׳איז גארניט, ס׳איז
חוזק, ס׳איז בלאטע שבבלאטע, ניט ווערט א שאס פולווער, „זאלסט
זאגן, אפילו א שמעק טאביקע!״
    
מיר געדענקען נאך פונעם ערשטן „אביסק״, וואס איז געווען
אום ערב־פסח, און די גאנצע צייט נאכדעם, אז שאפירא האט זיך
געהאלטן ווי א העלד, ווי אן אמתער העלד. ווארעם דוד שאפירא גייט,
פארשטייט איר מיך, מיט זיין גאנג, אז היינט איז נישט דאס, וואס
אמאל. „אמאל איז געווען א ייד הפקר און היינט איז דא „א זאקאן,
מיט א מישפט מיט גערעכטיקייט מיט א דומע מיט צייטונגען ― זאגט
אייך, וואס איר ווילט, ס׳איז פארט נישט דאס וואס אמאל, וואס
פארצייטן״. און אגב, ווען ער זאל אפילו זיין א „טרוס
בכאראקטער״, באדארף ער אויך ניט מורא האבן, ווארעם וואס האט ער
מורא צו האבן, אז ער ווייס ביי זיך, אז ער איז ריין ווי
קרישטאל?... לאז מען ביי אים מאכן זיבעצן „אביסקן״, לאז מען
אים „ארעשטעווען״ אכצן מאל, לאזן די גאזעטן שרייבן
צעזעצטערהייט, לאזן הינט בילן „ריטואל״ און „ריטואל״, - וועמען הערט
ער? „נישט געגעסן קיין קנאבל, וועט ניט שמעקן פונעם מויל״...
וואס? אפשר ניט אזוי?
    
דאס אייגענע האט ער געזאגט זיי אויך. אזוי טאקע, מיט די
 
 