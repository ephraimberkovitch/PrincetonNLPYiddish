 
 אייזנבאן־געשיכטעס: 10: דער טלית־קטן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 געשיכטע נומער צען
    
 דער טלית־קטן
    
„― איר רעדט פון די אומגליקן, פון די היינטיקע שרפות רעדט
איר. איר ווילט הערן א שיינס, ווי אזוי מע נעמט א הונדערטער אף די
נשרפים בא א נגיד א קמצן, א חזיר, א נהרג על פחות משוה פרוטה,
וואס האט אף זיין לעבן קיין נדבה נישט געגעבן?״
    
אזוי האט זיך אנגערופן צו מיר מיין וויז־א־ווי אין וואגאן איינמאל
אין דער פרי, נאכן איבערבייסן, און האט פאררייכערט א פאפיראס און
מיר אויך געגעבן פאררייכערן.
    
עס האט אויסגעוויזן, אז די מעשה, וואס מיין וויז־א־ווי האט זיך
געקליבן מיר צו דערציילן, האט אים אליין הנאה געטאן, שטארק הנאה
געטאן. ווארעם איידער ער האט נאך אנגעהויבן צו דערציילן, האט ער
זיך שוין צעלאכט, ווי א מענטש, וואס האט זיך דערמאנט אן זייער א
לאכנדיקע זאך. ער האט אזוי געשמאק געלאכט, אז ער איז זיך אזש פארגאנגען. אזא מענטשן איז גלייכער, אז מע לאזט אים פריער זיך אויסלאכן,
ווי עס געהער צו זיין, אנישט וועט די מעשה האבן א פנים פון חוזק.
דערנאך האט זיך מיין וויז־א־ווי אויסגעהוסט און אנגעהויבן בזה הלשון:
    
„― איך האב אייך שוין איבערגעגעבן פון אונדזער שטאט א שיין
ביסל טיפן. איצט האב איך פאר אייך נאך א טיפ. יואל טאשקער רופט
מען אים. איר זאלט אנקוקן א יידל. קיין דריי צעבראכענע פירער וועט
איר פאר אים נישט געבן. א קליינס, א דארס, א טרוקנס, א בערדל א
שיטערס, און אז סע גייט, לויפט עס, און א הילוך ― ווו איר האט ערגעץ
א שונא! כאטש אפילו א נגיד. וואס זאג איך ― א נגיד? א גביר, אן
אדיר, א מיליאנטשיק. דאס הייסט, איך האב זיינע מיליאנען, לאז זיך
אייך דאכטן, נישט געציילט. מעגלעך, אז ער פארמאגט טאקע א מיליאן,
און מעגלעך, אז עס פעלט אים א סך צו א האלבן מיליאן. נאר וויפל ער
האט, איז ער דאס, גלייבט מיר, נישט ווערט. ווארעם דער מענטש איז
א חזיר. בא אים ארויסרייסן א נדבה ― איז כקריעת ים־סוף. ס׳איז
גאר נישטא דער בעטלער, וואס זאל געדענקען, אז יואל טאשקער זאל
האבן ווען געגעבן אן ארעמאן א שטיקל ברויט אפילו. אין שטאט קען
מען אים שוין, דעם פארשוין, אזוי, אז עס מאכט זיך, מע גיט אן ארעמאן א נדבה און ער קריוודעט זיך, זאגט מען אים: „גייט, זייט מוחל,
צו יואל טאשקער, וועט מען אייך געבן מער״. אט אזא מין נגיד איז
דאס. אפשר מיינט איר, חלילה, א גזלן, אדער א גראבער יונג, אדער א
נחות־דרגא? ― ניין. דווקא א טאטנס א קינד, און דווקא א ייד, וואס
קאן לערנען, און דווקא אזוי זיך א גאנץ ערלעכער. יענעמס נישט זאטשעפען. אבי מע זאל זיינס נישט אנרירן. שלי שלי, שלך שלך ― איר
פארשטייט, צי ניין? זיין געשעפט ― ער איז א בעל־הלוואה, און האט
הייזער, און האנדלט מיט פריצים. טאג־ווי־נאכט פארטארעראמט. פארט־ארום, לויפט־ארום, עסט נישט, שלאפט נישט, פארגינט זיך נישט האלטן
א מענטשן, אומעטום אליין, נישט קיין קינד, נישט קיין רינד. דאס הייסט,
ער האט געהאט קינדער אויך, נאר דער רוח ווייס וואס. האט ער זיי
צעטריבן. זיי זיינען אין אמעריקע, זאגט מען. דאס ווייב איז אים געשטארבן, האט ער גענומען און צעטריבן די קינדער. און געשטארבן איז
זי, זאגט מען, בא אים פון הונגער. נאר מסתמא איז דאס א ליגן. און
אפשר איז דאס אן אמת. א סימן ― ער האט זיך מיטן אנדערן ווייב
אף דער צווייטער וואך געגט. טרעפט איבער וואס? איבער א גלאז מילך.
כא־כא, ווי איר זעט מיך א יידן! ער האט זי געכאפט איינמאל מיט א
קריגל מילך, מאכט ער צו איר: „ממה־נפשך ― טרינקסטו מילך, ווייל
דו האסט די טשאכאטקע, וואס־זשע דארף איך דיך? אלא דו טרינקסט
גלאט אזוי מילך, הפקר־ציבעלעס ― ביסטו דאך אן אויסברענגערן!״...
    
„דערפאר האט ער איין מעלה (א מענטש מיט סאמע חסרונות איז
נישטא): ער איז פרום. פרום מיט סכנת־נפשות! מילא, ווילסט דיר זיין
פרום, זיי דיר פרום, וועמען ארט עס? ניין. ווילט זיך אים, אז די גאנצע
וועלט זאל זיין פרום. גאטס סטראפטשע. ער קאן נישט ליידן, אז א ייד
גייט אן א היטל, איז אין כעס, למאי יונגע ווייבלעך טראגן אייגענע האר,
און קוילעט זיך מיט די עלטערן, וואס גיבן זייערע קינדער אין די גימנאזיעס, און נאך אזעלכע זאכן.
    
„באדארף גאט פירן מסתמא אזוי, אז בא אים אין הויף וווינט א
שכן, אן אדוואקאט פון די אמאליקע אדוואקאטן. א טשאסטנע פאווע־רענע, הייסט עס. און גראד נישט אזא גרויסער ירא־שמים. גייט אן
א היטל, גאלט זיך דאס בערדל, פאררייכערט שבת א פאפיראס. אלצדינג
ווי עס געהער צו זיין. לאז זיך אייך דאכטן, טאקע וואס אין דער קארט.
קאמפאניעוויטש רופט מען אים. א נפש א הויכער, א ברייטער, אביסל
אן איינגעבויגענער, מיט איינגעפאלענע באקן, מיט ממזרשע אויגן, נאר א
שטילער, א שווייגנדיקער, א פארבארגענער הולטאי. לעבן לעבט ער מער
פון קארטן, ווי פון אדוואקאטור, און צו אים קומען זיך צונויף אלע
וווילע יונגעלייט, וואס האבן ליב א קערטל, א קאלבאס און נאך אזעלכע
זאכן... מילא, איז אויך די אייגענע מעשה; עס זיצט בא דיר א שכן נישט
אזא צדיק ― וואס גייט עס דיך אן? איך מיין דעם יואל טאשקער מיין
איך. וועסטו מיט אים קיין שידוך נישט טאן. וואס קאן דא זיין? ניין.
קאן ער נישט איבערטראגן, טאשקער הייסט עס, למאי מע שטעלט בא
קאמפאניעוויטשן דעם סאמאוואר אום שבת? למאי מע קאכט בא קאמפאניעוויטשן א פליישיקן ווארעמעס אום תשעה־באב? למאי מע טובלט
נישט בא קאמפאניעוויטשן דאס נייע געפעס אף פסח? און נאך אזעלכע
זאכן. פייערט ער אפן שכן, רעדט אף אים המנס מסירות, דערציילט פאר
איטלעכן הויך, בקול רם: „האט איר געהערט אן עזות פון א משומד?
זיצט בא מיר אין שכנות און שטעלט א סאמאוואר אום שבת!״ ―
דערהערט דאס קאמפאניעוויטש, הייסט ער שטעלן איבעראכטאג שבת
צוויי סאמאווארן. ווערט אונדזער יואל שיער נישט צעפוקעט, באקומט,
לאז זיך אייך דאכטן, כמעט די אפאפלעקציע. מענטש איינער! נעם און
זאג אים אפעט פון דער דירה, וועסטו פטור ווערן פון א צרה ― טוט
אים באנג דער שכן. ער צאלט, זאגט ער דירה־געלט בעסער פון אלע
שכנים, כא־כא.
    
„האב איך אייך שוין באקאנט געמאכט מיט צוויי טיפן. איצט
באדארף איך אייך פארשטעלן א דריטן פארשוין, פרויקע־שייגעץ הייסט
ער. אויך א טיפ און שפילט אויך א ראל אין דער געשיכטע, וואס איך
דערצייל אייך. דאס הייסט, פון אים טאקע נעמט זיך די גאנצע מעשה.
    
„דער דאזיקער פארשוין איז, לאז זיך אייך דאכטן, אזא מין טיפ.
אליין איז ער א יונגערמאן, וואס ווערט אנגערופן א „מעורב עם הבריות״.
לאז זיך אייך דאכטן, האלב חסיד, האלב פראנצויז. א קאפאטע א לאנגע,
נאר א קאפעלושל אפן קאפ. א העמד א ווייס, א שניפסל א רויטס, נאר
א ציצה פונעם טלית־קטן דארף מען ארויסזען. אין שטאט רעדט מען
אונטער אף אים: עפעס א ווייבל, אן אשת־איש, זאגט מען... נאר אין
שול אריין לויפט ער פייל אויסן בויגן. מיט איינעם ווארט, ער איז אט
דאס, וואס מע רופט בא אונדז „א גאטס גנב״. מיט וואס באשעפטיקט
ער זיך ― ער איז א פראמילניק. א מעקלער פון געלט, פון הלוואות, פון
וועקסלען. דורך זיינע הענט גייט דורך געלט ― טויזנטער און טויזנטער.
קיינעם האט טאשקער נישט געגלויבט אזוי ווי פרויקען. קומט צו א
הלוואה, האט ער מורא ארויסצולאזן א הונדערטער פון די הענט. נאר
קוים האט פרויקע געזאגט, אז מע מעג לייען, איז נישטא וואס צו ריידן.
אפשר מיינט איר, אז דער פרויקע איז אין געלט־זאכן טאקע אזא צדיק?
בין איך אייך נישט ערב. ער איז נאר א קלוגער, א דורכגעטריבענער, א
ממזר בן הנדה, און, לאז זיך אייך דאכטן, א גרויסער עזות־פנים. צו
אים אין מויל אריינפאלן ― איז ווי אין גיהנם. איר קאנט פארשטיין,
אז הייסן הייסט ער אפרים קאץ און רופן רופט מען אים, כא־כא, פרויקע־שייגעץ.
    
„האט איר אייך שוין אלע דריי טיפן. דארף זיך טרעפן א מעשה,
עס הייבט זיך אן דער זומער מיט די שרפות און עס ברענט־אפ דראזשנע
― א גאנצע שטאט, נישט דא געדאכט, און עס הייבן־אן צו גיין פון
דארטן בריוו, יללות, דעפעשן ― מע זאל ארויסשיקן וויפל מע קאן און
וואס גיכער, ווארעם א גאנצע שטאט מיט יידן, נישט פאר אייך געדאכט,
ליגן אין דרויסן און גייען־אויס פון הונגער. מילא, ווערט דאך בא אונדז
א ויצעקו אין שטעטל: „יידן, רחמנים בני רחמנים! וואס שווייגט מען?
פאר וואס טוט מען עפעס נישט?״ ― אהין־אהער, עס בלייבט, אז מע
שיקט ארויס א דעפוטאציע איבער דער שטאט קלייבן נדבות. מי ומי
― ווער איז די דעפוטאציע? מסתמא איך, און נאך צוויי־דריי ארנטלעכע
בעלי־בתים פון די פיינסטע, און, לאז זיך אייך דאכטן, פרויקע־שייגעץ
בתוכם, ווארעם צו די זאכן דארף מען האבן אן עזות־פנים. און מע
נעמט א פעטשיילע און מע גייט קלייבן געלט. וווהין גייט מען פריער?
געוויינטלעך, צו די נגידים. געקומען צום נגיד, צו יואל טאשקער. „גוט
מארגן, רב יואל!״ „גוט מארגן, גוט יאר. וואס וועט איר זאגן? זיצט״.
גאר פיין, וואס פיינער קאן שוין גאר נישט זיין. ווארעם אזוי איז דער
טאשקער, דארפט איר וויסן, דווקא א גאסטפריינטלעכער פארשוין. איר
וועט אריינקומען, וועט ער אייך אויפנעמען פאר א גאסט, הייסן דערלאנגען א בענקל, בעטן זיצן, מיט אייך ריידן, פיין, שיין, ביז איר רעדט
נישט מיט אים פון קיין געלט. און הייבט איר אן ריידן פון געלט, אזוי
בייט זיך אים איבער דאס פנים, איין אויגל מאכט זיך בא אים צו פון
זיך אליין, און די לינקע באק, נישט אין מיין מאס, ווערט בא אים
איינגעצויגן, ווי בא א מענטש, וואס האט געכאפט דעם פאראליטש. ס׳איז
א רחמנות, זאג איך אייך, דעמאלט אף אים צו קוקן. אט אזא טיפ איז
דאס.
    
„אלזא, ווו האלטן מיר אין די יוצרות? יא, זיינען מיר געקומען צו
טאשקערן, די דעפוטאציע הייסט עס. „גוט מארגן, רב יואל״. „גוט מארגן,
גוט יאר. זיצט. וואס וועט איר זאגן?״ „מיר זיינען געקומען צו אייך נאך
א נדבה״. האט זיך בא אים צוגעמאכט איין אויגל און א צי געטאן, נישט
אין מיין מאס, די באק: „א נדבה? פלוצעם, אין מיטן דערינען, א
נדבה?״... רופט זיך אן צו אים פרויקע, ער איז דאך דער עזות־פנים:
„א נייטיקע נדבה, רב יואל, זייער א נייטיקע. איר האט שוין געהערט
מן הסתם. א גאנצע שטאט, נישט דא געדאכט, אפגעברענט געווארן.
דראזשנע״... וואס רעדט איר? דראזשנע אפגעברענט געווארן? פארפינצטערט בין איך געווארן! סטייטש, איך האב דאך צו שטעקן אין דראזש־נע מיט אזוי פיל געלט! בדיל־הדל!״... הייבט אים אן פרויקע אויסריידן
דאס הארץ, אז זיינע קאמיטעטן האט דאס נישט געשאדט, אז אנגערירט
האט דאס נאר די ארעמעלייט. נאר גיי רייד, אז יענער וויל נישט הערן.
ברעכט די הענט, לויפט־ארום איבערן שטוב, ווי א משוגענער, און שרייט
אין איין קול: „אומגליקלעך! בדיל־הדל! איר זאלט מיט מיר גאר נישט
ריידן אצינד! איר האט מיר דערהרגעט מיין קאפ! איך וועל דאס נישט
אויסהאלטן!״...
    
„געזעסן, געזעסן, האבן מיר זיך אויפגעהויבן: „א גוטן טאג, רב
יואל״. א קוש די מזוזה ― און מיר גייען ווייטער. ארויסגעגאנגען פון
דארטן, רופט זיך אן צו אונדז פרויקע־שייגעץ: „הערט איר, יידן? זאל
מיין נאמען נישט הייסן אפרים קאץ, אויב איך שלעפ נישט ארויס בא
אט דעם כלב קיין הונדערטער אף די דראזשנער נשרפים!״ „וואס רעדסטו,
פרויקע, ביסט משוגע?״ „וואס ארט אייך? אז איך זאג אייך, איך נעם
געלט, מעגט איר זיך שוין פארלאזן ― איך הייס אפרים קאץ״.
    
„כך הווה. וועט איר הערן ווייטער. אין א פאר טעג ארום פארט
מיט דער באן אונדזער נגיד רב יואל טאשקער קיין טאלטשין אפן יאריד,
און דער שכן זיינער, קאמפאניעוויטש, פארט אויך, און נאך יידן, טאל־טשינער און אומאניער ― א פולער וואגאן, און מע רעדט, מע שמועסט,
אלע אינאיינעם, ווי געוויינטלעך. גאנץ באזונדער, אין א ווינקעלע, זיצט
זיך יואל טאשקער פארשטעקט, קוקט־אריין מיט איין אויגל אין א „חק־לישראל״, ווי געוויינטלעך. וואס געהער ער זיך אן מיט די אלע יידן?
ובפרט מיט אט דעם הולטאי קאמפאניעוויטש, וואס ער קאן זיין געגאלט
פנים נישט אנקוקן? נאר, ווי אף צו־להכעיס, האט זיך אט דער קאמפא־ניעוויטש אוועקגעזעצט אקוראט אקעגן אים און שווייגט. רבונו של עולם,
טראכט זיך יואל, ווי אזוי ווערט מען פטור פון אט דעם טריפניאק? אריבערגיין אין צווייטע קלאס ― איז אן עבירה געלט. בלייבן דא ― קאן
ער נישט צוזען אט די געגאלטע מארדע מיט די ממזרישע אויגן. בקיצור,
גאט האט געטאן א נס, אף דער ערשטער סטאנציע טראגט־אן גאט א
באקאנטן, לאז זיך אייך דאכטן, טאקע פרויקע־שייגעץ. אונדזער טאש־קער האט דערזען פרויקען, האט ער זיך ממש מחיה געווען. א נייע הויט
אף אים געקומען. עס וועט זיין מיט וועמען צו ריידן א ווארט. „וווהין
פארט דאס א ייד?״ „וווהין פארט איר?״ ― מע האט זיך צערעדט. פון
וואס? נעכטיקע טעג, לאקש־בוידעם־ציבעלע, אפן הימל א יאריד. אהין־אהער, מען איז ארויף אף א שמועס, וואס יואל טאשקער האט דאס נישט
פיינט. „היינטיקע קינדער, פוסטע בחורים, אויסגעלאסענע טעכטער, הפקר
א וועלט״. פרויקע־שייגעץ האט אויפגעמישט אן אלטע מעשה מיט דער
אומאניער שנור, וואס איז אנטלאפן מיט אן אפיצער. און א מעשה מיט
א בחור, וואס האט חתונה געהאט אין צוויי שטעט. און נאך א מעשה
מיט א יינגל, וואס האט נישט געוואלט לייגן קיין תפילין, האט אים דער
טאטע געשלאגן, האט ער אים געשלאגן צוריק. „געשלאגן צוריק? אן
אייגענעם טאטן?!״ ― און עס ווערט אין וואגאן א טומל. אלע ווערן
אויפגערעגט, און מער פון אלעמען אונדזער יואל טאשקער: „מיינע
ווערטער, כע־כע! געווארן א הפקרות! יידישע קינדער ווילן נישט דאוונען!
ווילן נישט לייגן קיין תפילין!״... „תפילין לייגן בין איך אייך מוחל! ―
רופט זיך אן פלוצעם קאמפאניעוויטש, וואס האט די גאנצע צייט ביז
אהער געשוויגן. ― תפילין קאנט איך אייך יא לייגן און נישט לייגן.
דאס ארט מיך נישט. מיך ארט א סך מער דער טלית־קטן. מיך ברענט
אף אונדזערע יונגעלייט, פאר וואס זיי טראגן נישט קיין ארבע־כנפות.
מילא, תפילין ― איז אן ארבעט: מע דארף זיי אנטאן, מע דארף זיי
אויסטאן. אבער טראגן א טלית־קטן ערגעץ אונטער א העמד ― ווער
זעט מיך?״
    
„אט אזוי האט זיך אט דער אפיקורס קאמפאניעוויטש צעדרשעט
שטיל און נישט געכאפט און אזוי ערנסט, אז ווען עס פאלט־אראפ, לאז
זיך אייך דאכטן, א דונער, אדער ווען דער וואגאן קערט זיך איבער,
וואלט אונדזער טאשקער זיכער נישט באדארפט זיין מער איבעראשט.
„וואס הייסט דאס? משיחס צייטן! אט דער קאלבאסניק רעדט פון טלית־קטנס? פון ארבע־כנפות?! און ער רופט זיך אן ― נישט צו קאמפאניע־וויטשן, ניין ― נאר צו פרויקען: „וואס זאגסטו אף דעם צדיק אין פעלץ,
כע־כע? ער רעדט אויך פון טלית־קטנס, ארבע־כנפות!״ „פארוואס נישט?
 ― זאגט צו אים פרויקע, כלומרשט תמעוואטע. ― זיי זיינען דען קיין יידן
נישט?״
    
„דאס האט שוין יואל טאשקער נישט געקאנט אריבערטראגן: ערשטנס, וואס איז דאס פאר א „זיי״? און, צווייטנס, וואס איז קאמפאניע־וויטש פאר א ייד? „כע־כע, א שיינער ייד! א ייד, וואס שטעלט א סאמאוואר אום שבת. א ייד, וואס פרעסט א פליישיקן ווארעמעס אום תשעה־באב. א ייד, וואס טובלט אפילו נישט דאס געפעס אף פסח! אט אזא
ייד רעדט פון טלית־קטנס, ארבע־כנפות?!״... „וואס־זשע איז? ― מאכט
צו אים פרויקע ווידער תמעוואטע, ― וואס געהער זיך אן, רב יואל, דאס
צו דעם? א ייד ווי קאמפאניעוויטש קאן טאקע טאן אלצדינג, וואס איר
רעכנט אויס, און א טלית־קטן אונטערן העמד איז בא מיר רעכט, אז זיי
זאלן יא טראגן״. „ווער? אט דער גלוח? ― צעשרייט זיך נעבעך טאש־קער אף א קול, ― אט דער הולטאי? אט דער פושע באלקי ישראל?!״...
    
„אלע יידן בלייבן שטיל, קוקן אף דעם קאמפאניעוויטשן, און קאמפאניעוויטש שווייגט. פרויקע־שייגעץ שווייגט אויך. נאכדעם טוט ער זיך
א כאפ־אויף, פרויקע הייסט עס, ווי א מענטש, וואס האט זיך איינגעשטעלט אף צו גיין אין א ריזיקע: „ווייסט איר וואס, רב יואל? איך גיי
מיט דעם גאנג, אז א יידישע נשמה קאן מען נישט שאצן. קוים רעדט
א ייד פון טלית־קטן, מסתמא טראגט ער אליין א טלית־קטן. איך שטעל
איין א הונדערטער אף דראזשנער נשרפים. שטעלט איר אויך איין א
הונדערטער, און לאמיר זיי בעטן טויזנט מאל מחילה, אייער שכן הייסט
עס, זיי זאלן פאר אונדז צעשפילען די קאפאטע מיטן העמד און ווייזן,
צי זיי טראגן א טלית־קטן, צי ניין?״ ― „גערעכט, גערעכט!״ ― רופט
זיך אן דער גאנצער עולם און מע הייבט זיך אן היצן און פילדערן און
עס ווערט פריילעך אין וואגאן. נאר איין קאמפאניעוויטש זיצט זיך, ווי
א זייטיקער ― און שא. גלייך, ווי נישט אים מיינט מען. און אונדזער
יואל טאשקער? דער איז נעבעך אויסגעשטאנען אין דער מינוט א שוויץ־באד. טאקע א שטיק חבוט־הקבר. אף זיין לעבן האט ער זיך נישט געוועט
מיט קיינעם אף קיין צוויי גראשן. פלוצעם זאל ער אוועקשטעלן א גאנצן
הונדערטער! און וואס וועט זיין, לא יעלה ולא יבוא, טאמער טאקע חלילה
טראגט אט דער כל־בוניק א טלית־קטן?... צוריק אבער טוט ער זיך א
טראכט: „עט־נו! קאמפאניעוויטש? אט דער משומד? מיין קאפ זאל מיר
דעמאלט קרענקען!״ און ער נעמט זיך אן מיט הארץ, צעגארטלט זיך,
נעמט־ארויס א הונדערטער, און מע קלייבט־אויס צוויי פרעמדע, נאר
לייטישע יידן אין וואגאן און מע לייגט־איין בא זיי דאס געלט, און מע
טוט זיך א נעם צו קאמפאניעוויטשן, ער זאל זיך אויסטאן ― ווער?
וואס? א נעכטיקער טאג! קאמפאניעוויטש האט זיך צערעדט: וואס בין
איך, זאגט ער, עפעס א יינגעלע? צי א קאמעדיאנשטשיק? וואס הייסט ―
איך וועל נעמען און וועל מיך אויסטאן נאקעט פלוצעם אין מיטן העלן
טאג אט דא אין וואגאן פאר אן עדה יידן?״...
    
„דערהערט אזעלכע דבורים, איז אונדזער יואל טאשקער געווארן
גרעבער ווי לענגער. „אהא! ― מאכט ער צו פרויקען מיט א ליכטיק
פנים, ― ווער איז גערעכט? איך, צי דו? איך קען מיינע לייט! פון
טלית־קטנס גאר רעדט אזא ייד, כע־כע!״
    
„איז דאך שלעכט. טוען זיך א נעם אלע יידן צו קאמפאניעוויטשן:
„סטייטש, אזא זאך! ממה נפשך, אדער אהין, אדער אהער. בארעכנט
אייך: סיי־ווי־סיי, א הונדערטער אף די אומגליקלעכע נשרפים!״ „אף די
אומגליקלעכע נשרפים!״ ― העלפט זיי אונטער יואל טאשקער און קוקט
גארנישט אף קאמפאניעוויטשן. „יידן נעבעך ליגן מיט ווייב און קינדער אין דרויסן אונטערן הימל!״ ― רעדט מען ווייטער איבער קאמפא־ניעוויטשן. „נעבעך אין דרויסן אונטערן הימל!״ ― העלפט־אונטער יואל
טאשקער. „ווי האט דאס נישט א ייד קיין גאט אין הארצן?״ „קיין גאט
אין הארצן?״ ― זאגט יואל טאשקער איטלעכס ווארט.
    
„אהין־אהער, מע האט קוים געפועלט בא אט דעם קאמפאניעוויטשן,
ער זאל אויפשפילען מחילה די קאפאטע מיטן זשילעט, מיטן אייבערשטן
העמד ― און שטעלט אייך פאר א טיפ: אט דער קאמפאניעוויטש טראגט
אונטערן העמד א טלית־קטן. אבער א טלית־קטן! א גרויסן, א כשרן, א
בערשעדער טלית־קטן מיט בלויע תכלת און מיט גראבע כפול־שמונהדיקע
רבנישע ציצית ― כא־כא־כא! צווישן טלית־קטנס א טלית־קטן! דאס קאן
נאר אזא גנב, ווי פרויקע־שייגעץ! אמת, ער האט טאקע אנגעוווירן נאכדעם יואל טאשקערן פאר א קונד. פרויקע טאר זיך אים עד היום פאר די
אויגן נישט ווייזן. דערפאר האט ער אבער ארויסגעצויגן פאר די דראזש־נער נשרפים א הונדערטער, א גאנצן הונדערטער, און בא וועמען? בא
א נגיד א קמצן, א חזיר, וואס האט אף זיין לעבן קיין נדבה נישט געגעבן, קיין שטיקל ברויט אן ארעמאן! מעג נישט קומען אף אים קיין
מיתה־משונה? איך מיין טאקע אט דעם פרויקען מיין איך״...
    
 ענדע געשיכטע נומער צען.
    
 געשריבן אין יאר 1910
א זעקס־און־זעכציק
    
דאס האט מיר דערציילט, פארנדיק אין וואגאן, א ייד פון א יאר
זעכציק, ווייזט אויס, א גאנץ לייטישער מענטש, א קאמי־וואיאזשער, ווי
איך, און אפשר אליין א סוחר. איך גיב איבער די מעשה ווארט פאר
ווארט, ווי איך בין מיך נוהג כסדר די לעצטע צייט.
    
― אין וועג, הערט איר, מע זאל דארפן ארויסקוקן נאך אף דעם,
וואס מע וועט זיך באקענען מיט פאסאזשירן און מע וועט האבן מיט
וועמען צו פירן א געשפרעך ― קאן מען משוגע ווערן.
    
ערשטנס ― נישט אלע פאסאזשירן זיינען גלייך. פאראן אזעלכע,
וואס האבן ליב ריידן גאר א סך, אמאל שוין צו פיל. אזוי, אז עס דרייט
זיך אייך אזש דער קאפ און עס קלינגט אייך אין די אויערן, און פאראן
ווידער אזעלכע, וואס ריידן גארנישט. לחלוטין גארנישט. פאר וואס זיי
ווילן נישט ריידן ― ווייסט איר נישט. אפשר איז זיי אנגעזאלעט אפן
הארצן? אפשר ליידן זיי שטילערהייט פון מאגן־קאטאר, מרה־שחורה אדער
ציינווייטיק? און אפשר האבן זיי זיך ארויסגעכאפט פון דער היים, פטור
געווארן פון א גיהנם, א ווייב א צרה, שלעכטע קינדער, בייזע שכנים,
ביטערע געשעפטן ― ווער קאן וויסן, וואס בא יענעם טוט זיך?
    
איך ווייס, איר וועט זאגן, ס׳איז דא אן עצה: אז ס׳איז נישטא מיט
וועמען צו ריידן, לייענט מען א בלאט־צייטונג, אדער מע קוקט־אריין אין
א בוך. אך, א בלאט־צייטונג! אין וועג איז נישט דאס, וואס אין דער
היים. אין דער היים האב איך מיר מיין צייטונג. מיט מיין צייטונג בין
איך שוין אזוי געוווינט, ווי, למשל, מיט מיינע שטעקשיך. אייערע שטעק־
 
 