 
 מאטל פייסי דעם חזנס: 2\. 13: די רפואה פאר דער מכה 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
די רפואה פאר דער מכה
  
― א. ―
    
איך האב אייך צוגעזאגט דערציילן, וואס מיין מאמע האט געמיינט
מיט דעם, וואס זי זאגט, אז „גאט שיקט צו די רפואה פאר דער מכה״?
אזוי איז געווען די מעשה:
    
מיין ברודער אליהון איז נמאס געווארן צו דינען אין דער „יידישער
ניישאנאל ווורשט קאמפאני״. ס׳איז ניט פאר אים קיין דזשאב. פארגעסט ניט, אז מיין ברודער אליהו איז פייסי דעם חזנס א זון. ער איז
א יונגערמאן אן איידעלער. ער האט א קול־נגינה. קאן גאנץ פיין דאווענען פארן עמוד. ווי פאסט דאס פאר אזא יונגנמאן צו דערלאנגען קישקעלעך צום טיש? דאס דערלאנגען אליין וואלט נאך אפשר ניט אויסגעמאכט, זיינען אבער פאראן אלערליי מענטשן. פאראן מענטשן איידעלע.
אן איידלמאן, א טאטנס א קינד, קומט אריין און הייסט זיך דערלאנגען
א פארציע ווורשטלעך און זעצט זיך אוועק, עסט אויף די ווורשטלעך,
באצאלט און גוד באי.
    
 ― ב. ―
    
פאראן אבער אזעלכער, וואס איז ניט קיין איידלמאן. עס מאכט
זיך אמאל א גראבער נפש. קאכט ער אויס דאס וואסער. דאס זיינען אים
די קישקעלעך ניט גענוג הייס. דאס פעלט אים זענעפט. און אז ער רעדט,
זאגט ער ניט ווי א מענטש: „זייט־זשע מוחל, גיט מיר נאך א פארציע״. נאר ער טוט א פייף, אדער א קנאק מיט די פינגער און א הוק:
„סעי, ווייטער! גיוו מי נאך א פארציע!״ און מיין ברודער אליהו איז
ניט געוווינט געווארן, מע זאל צו אים אזוי ריידן. ווערט ער אנגעצונדן.
ער ענטפערט ניט אזא גראביאן. ווערט דער גראביאן אין כעס און שרייט
נאך העכער: „סעי, פראפעסאר! קאם איר!״ ענטפערט אים דעמאלט אליהו: „וואס פאר א פראפעסאר בין איך אייך?״... ווערט
יענער נאך מער אין כעס און צעשרייט זיך. דערהערט דער באלעבאס.
קומט ער צו צו מיין ברודער און פרעגט אים: „וואט איז די מערדער
וויט יו?״ דאס הייסט: וואס טוט זיך עס מיט דיר?... ענטפערט אים
ניט אליהו. פרעגט אים דער באלעבאס: „פארוואס ענטפערסטו ניט, אז
מע פרעגט דיך?״ זאגט אים אליהו: „פרעגט מיך ווי א מענטש, וועל
איך אייך ענטפערן״. פרעגט אים דער באלעבאס: „וועלכעס הייסט ווי
א מענטש?״ ענטפערט אים אליהו: „א מענטש רעדט אף יידיש״...
פרעגט אים ווידער דער באס: „און אז איך רייד אף ענגליש, בין איך
א פיפערנאטער?״... ענטפערט אים אליהו: „עס קאן זיין״...
    
― אויב אזוי, ― זאגט צו אים דער באס ― קריגסטו די סעק.
דאס הייסט, דו קאנסט מארגן זיצן אין דער היים...
  
― ג. ―
    
„דעם דריטן טאג א שטיקל ברויט, אבי ניט פארקויפן קיין קישקעלעך״. אזוי זאגט מיין ברודער אליהו. אונדזער חבר פיניע שטימט מיט
אים ניט איין. פיניע גייט מיט דעם גאנג, אז אמעריקע איז א פרייע
מדינה, אז אין אמעריקע באדארף אלצדינג אנשטיין. און טאמער ווילט
איר אים איבערשפארן, הייבט ער באלד אן מיט זיינע מיליאנערן: „קאר־נעגי... וואנדערבילד... ראקענפעלער...״ פרעגט אים אליהו:
    
― פון וואנען קענסטו זיך מיט די דאזיקע לייט?
    
ענטפערט אים פיניע אפ:
    
― למאי פון וואנען ווייס איך, וואס אין דעם רוסישן „הויף״ טוט
זיך?
    
פרעגט אים ווידער אליהו:
    
― נו יא, פון וואנען ווייסטו דאס?
    
ענטפערט אים פיניע אפ:
    
― זאלסט לייענען אזויפיל ראמאנען, ווי איך, וואלסטו אפשר אויך
געוווסט...
― ד. ―
    
דאס מיינט פיניע די ביכער, וואס ער לייענט בא אונדזער משה
דעם איינבינדער. זיי זיינען געדרוקט אף פראסט יידיש. און גראב זיינען זיי. און שווער. שווערער פון דער מאמעס טייטש־חומש. משה דער
איינבינדער גיט זיי אף איבערלייענען. ער מאכט דערפון א לעבן. ווארעם איין בוך לייענען אפשר הונדערט מענטשן. צום מיינסטן, ווייבער.
ווייבער האבן ליב ראמאנען. מיין שוועגערן ברכה לייענט זיי אלע שבת
באטאג, ווי א וואסער. מיין מאמע און פיניעס ווייב טייבל האבן ליב
צו הערן, ווי ברכה לייענט. די מאמע ווערט באלד אנטשלאפן. נאר טייבל
רעדט און זיפצט. אמאל וויינט זי. זי האט א ווייך הארץ. ס׳זאל ניט
זיין שבת און מע זאל מעגן, וואלט איך אויסגעמאלט מיט א פענדזל
אף פאפיר, ווי אזוי ברכה לייענט, און ווי אזוי די מאמע שלאפט, און
ווי אזוי טייבל וויינט...
    
נאר מיר האבן זיך אביסל פאררעדט, און מיר ווייסן נאך אלץ ניט,
ווי אזוי גאט שיקט צו די רפואה פאר דער מכה.
  
― ה. ―
    
פריער ― וועגן דער מכה. געוויס איז דאס א מכה, אז א יונגערמאן, ווי מיין ברודער אליהו, גייט ארום אן א שטאך ארבעט. ער קאן
ניט טאן דאס, וואס אונדזער חבר פיניע טוט. פיניען, למשל, שטייט אן
נעמען א לאפעטע ווינטער און רייניקן דעם שניי פון דער סטריט. אליהו
זאגט, אז ער וואלט אויך געגאנגען רייניקן דעם שניי, נאר ניט אין
סטריט. זאגט צו אים פיניע: „וואס דען האסטו געוואלט? מע זאל דיר
אריינטראגן דיין פארציע שניי אין שטוב אריין?״ ברענט דאס אליהון,
וואס פיניע איז אויפגעלייגט.
    
― אפנים, ס׳איז דיר גוט, וואס דו זאגסט ווערטלעך? ― טוט
אים אליהו א זאג און באקומט פון אים אן ענטפער:
    
― שור איז מיר גוט, אז איך דערמאן זיך, אז איך בין אין אמעריקע, ניט אין פאגראמענלאנד.
    
― א גדולה אף דיין באבען! ― זאגט אליהו, און פון הארצווייטיק
גייט ער אוועק גאר אין שול אריין, אין כתרילעווקער בית־המדרש. און
דא, אין כתרילעווקער בית־המדרש, קומט די רפואה צו דער מכה. ווי אזוי?
וועט איר הערן א שיינס.
    
 ― ו. ―
    
מיר דאכט, איך האב אייך שוין אמאל דערציילט, אז אין דעם זומער, וואס מיר האבן זיך ארומגעשלעפט איבערן לאנדאנער ווייטשעפעל,
איז דערווייל אין דער אלטער היים, אין אונדזער ליבן כתרילעווקע, אויסגעבראכן א כפול־שמונהדיקער פאגראם מיט א שרפה א צוגאב. וואס
מע האט געקאנט ראבעווען, האט מען געראבעוועט. וואס מע האט געקאנט צעברעכן, האט מען צעבראכן. דאס איבעריקע האט מען אונטערגעצונדן און פארברענט. מילא, פון ארעמע לייט שמועסט מען ניט. א חוץ
די עטלעכע קישעלעך האבן זיי ניט געהאט וואס צו פארלירן. זיי האבן
געדאנקט גאט, וואס זיי זיינען כאטש ארויס מיטן לעבן. ווארעם עס
זיינען געווען אזעלכע, וואס האבן געכאפט קלעפ, און אזעלכע, וואס
זיינען פון די קלעפ געשטארבן. ארעמע עופהלעך נעבעך זיינען א טייל
צעריסן געווארן פון די כוליגאנעס און א טייל זיינען אויסגעגאנגען פון
הונגער. נאר פון די רעדט מען ניט. ריידן רעדט מען פון יענע, וואס
ערשט נעכטן זיינען זיי געווען נגידים, גבירים, אדירים, און היינט זיינען זיי געבליבן קבצנים, דלפנים, עניים ואביונים, אן א העמד אפן
לייב און אן א שטיקל ברויט. אט פון די דאזיקע געפאלענע, אז מע
טוט א טראכט, ― אזוי זאגן אונדזערע לייט ― גייט איבער א פראסט
איבערן לייב! פארוואס גייט ניט איבער קיין פראסט איבערן לייב, אז
מע טוט א טראכט וועגן די ארעמע לייט און וועגן זייערע ארעמע עופה־לעך, וואס זיינען צעריסן געווארן פון די כוליגאנעס און וואס זיינען
אויסגעגאנגען פון הונגער? ― דאס קאן איך ניט פארשטיין. מיין חבר
מענדל אויך ניט. ער זאגט, אז די כתרילעווקער יידן האבן שוין אזא
טבע: אן ארעמאן, אז ער גייט אויס פון הונגער, איז בא זיי גארניט.
און א נגיד, אז ער ווערט א קבצן ― כאפט זיי אוועק דער רוח!...
  
― ז. ―
    
בקיצור ― צווישן אונדזערע כתרילעווקער נגידים, גבירים, אדירים
איז געווען איינער מיטן נאמען משה־נח. אחוץ וואס ער האט געהאט
אן אייגענע שטוב מיט א הויף, מיט א גארטן, איז ער גלאט געווען
א גביר. א סימן: זומער פלעגט ער ארומגיין אין די גאטקעס, דאס הייסט,
אין די אונטערהויזן. און אף די אונטערהויזן ― א כאלאט. א ייד אן
ארעמאן וועט ניט וואגן באווייזן זיך אין די אונטערהויזן. מסתמא, דארף
מען רעכענען, איז ער תקיף, א ייד א גביר ― וועמען הערט ער?...
היינט ווייס די גאנצע וועלט, אז פון זיין מאמע איז אים געבליבן בירושה
דריי קלייטן אין מיטן מארק. און א בהמה האט ער געהאט אלע מאל
א מעלקעדיקע. די דריי קלייטן האבן אים גענוג אריינגעטראגן צום לעבן,
נאך איבער גענוג. פונדעסטוועגן האט זיין ווייב נחמה־מירל (מע האט
זי גערופן „דחבה־בירל״, דערפאר וואס זי האט א פארלייגטע נאז) געשלעפט פון דער מעלקעדיקער בהמה כמעט די גאנצע הוצאה פון דער
שטוב. און בכדי מע זאל איר ניט געבן קיין עין־הרע, האט „דחבה־בירל״
ליב געהאט זיך קלאגן, אז איר „בהבה״ האט זיך אויפגעהערט צו „בעלקן״
און זי גיט ניט קיין „בילך״... נאר כתרילעווקע נארט מען ניט אפ.
אלע האבן געוווסט, אז ס׳א ליגן ― די בהמה האט זיך ניט אויפגעהערט
צו מעלקן און זי גיט מילך... היינט שטעלט אייך פאר, אז אזא ייד,
ווי משה־נח, אנטלויפט קיין אמעריקע, א נאקעטער, א בארוועסער, ווי
די מאמע האט אים געהאט, ― זאל מען אף אים ניט האבן קיין רחמנות?
נאר וואס קאן טאן משה־נח אין אמעריקע? ער וועט דאך ניט גיין ארבעטן אין א שאפ, זיינע קינדער אויך ניט. האבן זיך די חברה „אנשי
כתרילעווקע״ אף אים ארומגעקוקט און האבן אים געמאכט פאר א שמש
אינעם כתרילעווקער בית־המדרש.
  
― ח. ―
    
אין אמעריקע א שמש זאלט איר ניט אוועקמאכן מיט דער האנט.
אין אמעריקע א שמש לעבט שענער ווי אין כתרילעווקע א באלעבאס.
פון יארצייטן אליין קאן מען דא נתעשר ווערן. מע האלט דא זייער שטארק
פון יארצייטן. א גאנץ יאר דאוונט מען דא ניט. מע האט קיין צייט ניט.
„טיים איז מאני״ ― צייט איז געלט. אזוי גייט דא דאס לשון. נאר אז
איינער האט יארצייט ― ווארפט ער אוועק אלע ביזנעס און לויפט אין
שול אריין. און פון שול לויפט ער אוועק אין א יידישן רעסטאראנט און
הייסט זיך געבן א כשרן אנבייסן, ווארעם ער האט יארצייט. און וויבאלד
ער האט יארצייט, לעקט אפ דער שמש א ביינדל. און ווער שמועסט
א בר־מצווה ― דעמאלט פאלט שוין אריין דעם שמש גאר א גראבס.
בא אונדז, אין דער אלטער היים, אז א יינגל ווערט בר־מצווה, טוט מען
אים אן תפילין און ער מוז שוין גיין אלע טאג דאווענען. דא, אין אמעריקע, א בר־מצווה ― איז א יום־טוב. מע טוט אן דעם בחורל א טליתל.
מע רופט אים אויף, ווי א חתן, צו דער תורה. ער קוויטשעט אויס, ווי
א יונג האנעכל, די הפטורה. דערנאך הייבט ער אויף די הענטלעך און
באלעבעטשעט עפעס א דרשה, אויסגעחזרט אף אויסנווייניק, און דווקא
אף ענגליש. חס־וחלילה ניט אף יידיש. דערנאך גייט צו דער ראבינער
(דא הייסט ער „ראביי״, און גייט געגאלט דאס גאנצע פנים, און זעט
אויס ווי בא אונדז א פוילישער קסיאנדז). ער לייגט ארויף די ברייטע
ארבל אפן בר־מצווה און בענטשט אים „יברכך״...
  
― ט. ―
    
קורץ, משה־נח האט א גוטן דזשאב. איין זאך נאר, וואס ער מוז
נעבעך אליין גיין צו די באלעבאטים קאלעקטן. דאס הייסט, איינמאנען
די „בעבור־שנדרס״ מיט די דיוס. דאס הייסט, דאס חודש־געלט פון די
באלעבאטים. נו, פאסט דאס פאר א יידן, וואס איז ערשט ניט לאנג
געווען א נגיד, ― זאל גיין קאלעקטן? זיין ווייב „דחבה־בירל״ האט
אזש געוויינט פאר מיין מאמען, אויסגעגאסן איר גאנץ ביטער הארץ
פאר איר. זי האט געזאגט: „איר בעגט ביר גלייבן בדאבדות, אז איטלעכס באל, וואס בייד באד דארף גייד באדעד בעבור־שדדרס, זעט ער
זיך ביט׳ד בלאך־הבוות...״ איך האב מורא, אז קיינער פון אייך וועט
ניט פארשטיין אזא לשון. עפעס קומט דאס אויס תרגום. מוז מען אייך
איבערזעצן: „איר מעגט מיר גלייבן בנאמנות, אז איטלעכס מאל, וואס
מיין מאן גייט מאנען בעבור־שנדרס, זעט ער זיך מיטן מלאך־המוות״...
אויסגעהערט פון נחמה־מירלען איר ביטער הארץ, גיט איר מיין מאמע
א גלייכע עצה, אז איר משה־נח זאל נעמען מיין ברודער אליהו פאר
א קאלעקטאר. אים וועט דאס זיין א הילף, און מיין ברודער וועט מאכן
א לעבן... פארשטייט זיך, אז משה־נח האט זיך אנגעכאפט אין דעם
פלאן מיט ביידע הענט. מיין ברודער אליהו האט זיך אפילו צום אנהייב
אביסל געקווענקלט. ס׳איז אים נאך געווען אביסל פריקרע. איז אונדזער
חבר פיניע אים געקומען צוהילף. ער האט זיך צעלאזט מיט זיין לשון,
ווי ער קאן. ער האט אוועקגעגעבן אליהון א רעכטע פארציע:
    
― איך פארשטיי ניט, וואס איז מיט דיר די גרויסקייט? מיט
וואס ביסטו מער מיוחס פון קארנעגי, ראקענפעלער, וואנדערבילד?...
און ― פאשאל!
    
פיניע, אז ער וויל, קאן ער!
  
― י. ―
    
ווער וואלט זיך עס, א שטייגער, געריכט, אז פון אזא קליינעם
דזשאב, ווי זיין א קאלעקטאר בא א שמש פון א שול, זאל זיך אויספיקן
מיט דער צייט א סך א גרעסערער דזשאב? און ניט איין דזשאב, נאר
צוויי דזשאבן. איין דזשאב אלס קאלעקטאר פון א פוירניטשור־ביזנעס
פאר מיין ברודער אליהו. און דער אנדערער דזשאב אלס קאלעקטאר פון
אן אינשורענס־קאמפאני ― פאר אונדזער חבר פיניע. נאר איך זע נאך
אייערע פנימער, אז איר הייבט ניט אן צו פארשטיין, וואס איז אזעלכעס
„פיורניטשור״ און וואס איז „אינשורענס״. ווארט מיר צו א וויילע ―
איך וועל אייך אלצדינג דערקלערן.
מיר קאלעקטן
  
― א. ―
    
דערפאר איז גוט אין אמעריקע, וואס אלצדינג טראגט מען אריין
אין שטוב אריין. און אלצדינג גיט מען אייך דא אף אויסצאלן. פאר
איין טאלער א וואך קאנט איר אייך אויסמעבלירן אייער שטוב, ווי
א גראף. דא זאגט מען ניט „אויסמעבלירן״. דא זאגט מען: „אויספויר־נישן״. ווארעם מעבל הייסט דא „פוירניטשור״. פון וואנען שטאמט דאס
ווארט „פוירניטשור״ ― ווייס איך ניט. מיין ברודער אליהו דענקט, אז
דאס דארף וואקסן פון צוויי ווערטער: „פארניט״ ― פון פארנט, און
„טשער״ ― א בענקל, א שטול. זאגט אבער אונדזער חבר פיניע, אז
עס הייבט זיך גאר ניט אן. ערשטנס, וואס עפעס פון פארנט, פארוואס
ניט פון הינטן? און פארוואס עפעס גראד א שטול, פארוואס ניט קיין
שפיגל? און צווייטנס, זאגט מען דען פארניטשער? מע זאגט דאך גאר
„פוירניטשער״. און דריטנס, מע זאגט ניט „פוירניטשער״, נאר „פויר־ניטשיר״ ― מיט א חיריק. זאגט אים אליהו, אז נאר א משוגענער וועט
זאגן פוירניטשיר, מיט א חיריק. א קלארער מענטש וועט אלעמאל זאגן
מיט סגול ― „פוירניטשער״. אזוי לאנג האבן זיי זיך געשפארט און
געאמפערט, עס האט שוין כמעט געהאלטן בא פעטש. א גליק, וואס
ברכה איז דערביי געווען, האט זי ניט דערלאזט. ביז ס׳איז געבליבן,
מע זאל פרעגן בא אן אמתן אמעריקאנער. דאס הייסט, טאקע בא א יידן,
נאר בא אזא יידן, וואס איז ניט קיין גרינער. דאס הייסט, אזעלכער,
וואס איז שוין דא אין לאנד כאטש א יאר עטלעכע און צוואנציק. לאזט
זיך אויס, אז דאס ווארט פוירניטשער לייגט זיך ניט אויס ניט מיט
 
 