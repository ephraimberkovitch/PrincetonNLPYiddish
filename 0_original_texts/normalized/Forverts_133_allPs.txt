 ס׳איז שווער צו גלייבן, אז ביז לעצטנס האט מען נאך געקענט טרעפן מענטשן, וואס געדענקען דאס יידישע לעבן אין די 1930ער יארן, וואס האבן איבערגעלעבט אוישוויץ און קענען אונדז אלץ דערציילן אויף א הויך־ליטערארישן יידיש. אזא מענטש איז דער אקטיאר און פאעט, יעקב לעווין. 
 לעווין, וואס איז געבוירן געווארן אין לאדזש אין 1927, וווינט אין לאס־אנדזשעלעס. 
 כאטש היינט איז ער, צום באדויערן, מער נישט אין קיין מצב צו קענען רעדן וועגן דעם — ווי עס האט איבערגעגעבן דעם פארווערטס מרים קאראל, די דירעקטארין פונעם קאליפארניער אינסטיטוט פאר יידישער קולטור און שפראך — האט ער לאנגע יארן געהאט זייער א גוטן זכרון. אין 1995, צום 50סטן יוביליי זינט אוישוויץ איז באפרייט געווארן, האט ער במשך פון דריי שעה געגעבן גבית־עדות. מיט צוויי יאר צוריק האט די „חורבן־פונדאציע ביים אוניווערסיטעט פון דרום־קאליפארניע״ ארויסגעשטעלט יענע רעדע אויף דער אינטערנעץ . 
 דעם אינטערוויו אויף יידיש מיט מרים קאראל האט לעווין געגעבן אין 2004. אין 2017 האט מען ארויסגעשטעלט געקליבענע אויסצוגן דערפון אויף „יוטוב‟. 
 לעווין דערציילט וועגן דער בילדונג־סיסטעם, וואס דער יידישער ארבעטער בונד האט אמאל געשאפן אין לאדזש, און וועגן דער יידיש־טעטיקייט אין דער לאדזשער געטא. אין דער געטא האט נאך אלץ געבליט, אויף וויפל ס׳איז געווען מעגלעך, א רייך קולטורעל לעבן. „יידיש האט געשפילט א גרויסע ראלע אין געטא,‟ האט ער געזאגט. חוה ראזענפארב, שימחה־בונעם שאיעוויטש און א צאל אנדערע פאעטן האבן געשריבן לידער; די גאסן־זינגער האבן זיך מיט אייגענע ווערטער באקלאגט וועגן די יידישע צרות; עס האבן נאך אלץ פונקציאנירט עטלעכע קולטור־ארגאניזאציעס און די יידיש־לערער האבן געפרוווט אנצוהאלטן א הויכן ניווא אין די קלאסן. 
 אינטערעסאנט און אפילו שאקירנדיק איז ווי ער דערציילט, אז ווען די סאוועטישע ארמיי האט באפרייט דעם שוידערלעכן אומברענג־לאגער, איז ער געבליבן אין אוישוויץ ביז מארץ. „ווייל איך האב געהאט דארט א בעט, געהאט וואס צו עסן, האב איך נישט געדארפט דארט זארגן‟. הגם די נאציס האט מען אין יאנואר 1945 טאקע ווייט פארטריבן, האט בלויז זייער א בראווער אפטימיסט געקאנט זאגן, אז אין אזא פינצטער ארט איז מער נישט געווען „וואס צו זארגן‟. 
 נאך דער מלחמה האט יעקב לעווין במשך פון א סך יאר געוווינט אין אויסטראליע און געשפילט אינעם ארטיקן יידישן טעאטער און דערנאך האט ער זיך איבערגעפעקלט קיין לאס־אנדזשעלעס, ווו ער האט ווייטער געשפילט ווי אן אקטיאר. במשך פון א סך יארן, פלעגט ער אויך פארלייענען זיינע אייגענע יידישע לידער אינעם לאס־אנדזשעלעסער חורבן־מוזיי און אנדערע ערטער. 
 א לענגערן אינטערוויו אויף יידיש מיט אים האט מיט אים געפירט קריסטא וויטני פונעם יידישן ביכער־צענטער אין 2013, וואס איר קענט זען דא . 
