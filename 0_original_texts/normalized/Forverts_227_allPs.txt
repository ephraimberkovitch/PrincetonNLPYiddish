 נישט לאנג צוריק, נאך א דיסקוסיע וועגן דעם מחלוקת צווישן משה און קורח, בין איך על־פי צופאל געווויר געווארן, אז אין אויסטראליע איז פאראן א ניט־יידישע מוזיקאלישע גרופע, וואס הייסט „בני־קורח‟ (Sons of Korah). איצט ארבעט די גרופע מוזיקער איבער א נייעם אלבאם מיט א קריסטלעך־עוואנגעלישן טעם – גאר א נודנעם, לויט מיין פערזענלעכער מיינונג. ווייניק מענטשן ווייסן אבער, אז אינעם יידישן פאלקלאר האבן קורחס קינדער א שייכות דווקא צו אוראלטע פאגאנישע לעגענדעס. 
 וואס עפעס „בני־קורח‟? אין תהילים פיגורירן זיי כסדר – בסך־הכל 11 מאל – ווי מחברים פון געוויסע קאפיטלען. אינעם תנ״כישן ספר דברי־הימים ווערט איבערגעציילט א גאנצע קייט קורחס קינדס־קינדער, אריינגערעכנט דעם נביא שמואל און זיין טאטן, אלקנה. דוד המלך האט איינגעשטעלט שמואלס אייניקל, הימן בן יואל, צו זינגען בעת דער עבודת־הכהנים. אחוץ חזנות, איז ער געווען א שופט. אינעם מדרש־רבה ווערט אפילו דערקלערט, אז ער איז געווען דער זעלביקער מענטש, ווי יואל הנביא, הגם אינעם בוכשטעבלעכן זין איז עס אוממעגלעך צוליב דעם גרויסן צייט־אינטערוואל צווישן די דאזיקע צוויי יואלס. בפשטות, גייט אין תהילים א רייד פון קורחס ווייטע אפשטאמלינגען. 
 די חז״ל באטאנען אבער, אז יענע בני־קורח זענען טאקע קורחס זין; די תורה זאגט דאך, אז זיי זענען נישט געשטארבן. לויט דער גמרא, ווען די ערד האט צעעפנט איר מויל און איינגעשלונגען קורחן מיט זיינע נאכפאלגער, האבן זיינע זין תשובה געטאן בעתן פאלן; עס האט זיך אינעם גיהנום באוויזן אן ארט, ווו זיי קאנען שטיין און בלייבן לעבן. רש״י און אנדערע קלאסישע מפרשים מיינען, אז ממש דארטן, אין דער ערד־טיפעניש, האבן זיי געזונגען זייערע ניגונים, וואס דוד המלך האט שפעטער איינגעשלאסן אין זיין ספר־תהילים. 
 לויט אונדזער טראדיציע איז קורח געווען אויסערגעוויינטלעך רייך. ביי מיזרח־אייראפעישע יידן איז באקאנט א לעגענדע וועגן א גאנץ אונטערערדיש לאנד מיטן נאמען קרחה, ווו עס וווינען קורחס אפשטאמלינגען; א קארגער מענטש קאן אהין אריינפאלן צוליב זיין תאוות־ממון. גאר אן אינטערעסאנטן וואריאנט פון דער דאזיקער לעגענדע ברענגט אברהם רעכטמאן, אן אנטיילנעמער פון אנ־סקיס עקספעדיציע, אין זיין בוך, „יידישע עטנאגראפיע און פאלקלאר‟. 
 ביים בארימטן רב און גמרא־קאמענטאטאר מהרש״א (שמואל אליעזר הלוי איידלס) איז געווען א געראטענער תלמיד, רב אשר, וועלכער איז אמאל געקומען צו א גבירישער חתונה און צוליב קינאה זיך געגעבן אן עצה איבערצוכאפן דעם גבירס טאכטער. האט ער זי פארשעמט אויף א שווינדלערישן אופן און די חתונה איז בטל געווארן צוזאמען מיט זיין פלאן: די כלה איז געבליבן אליין. האט ער חרטה געהאט, זיך געלאזט איבער דער וועלט צו פראווען גלות, זיך פארבלאנדזשעט אין א וואלד און אראפגעפאלן ביינאכט פון א בארג. אונטערן בארג האט זיך געעפנט א טירל און ער איז אריין אינעם לאנד קרחה. די בני־קורח האב אים דארט מקבל געווען בסבר־פנים־יפות און אים חתונה געמאכט מיט א דארטיקער פרוי. 
 די מעשה האט א גליקלעכן סוף: רב אשרן האט זיך איינגעגעבן, צוליב זיין טיפער תשובה, זיך צו ראטעווען פון דער אונטערערדישער וועלט און חתונה צו האבן מיט יענער טאכטער פונעם גביר. ס׳איז אינטערעסאנט, אז די בני־קורח ווערן געשילדערט ווי האלב־דעמאנישע באשעפענישן: זיי קענען ארויספליען פון זייער וועלט און זיך באווייזן ווו מע וויל. דעם מהרש״אס בית־דין האט קיין רחמנות נישט געהאט אויף רב אשרס ערשטער פרוי און האט זי תיכף־ומיד אפגעגט. 
 אין א ריי קבלה־ספרים ווערט דערציילט וועגן אן אונטערערדישער וועלט, באוווינט פון אויסטערלישע נידערוווקסיקע האלב־מענטשלעכע תושבים, וואס זענען זייער רייך. א מענטש קאן צומאל אהין אריינקריכן, האפנדיק צו געפינען זייערע אוצרות אדלשטיינער, און בלייבן דארטן שטעקן. רבי נפתלי בכרך, א פראנקפורטער מקובל פונעם 17טן יארהונדערט, דערקלערט אין זיין ספר, „עמק המלך‟, אז זיי זענען „געצווערג‟ – גנאמען. באקומט זיך, אז די בני־קורח וווינען אין דער גנאמען־וועלט און האבן אליין, ווייזט אויס, א שייכות צו יענער חברה. 
 אט אזא מעשה וואלט טאקע געקאנט באגייסטערן א מוזיקאלישע גרופע – מסתמא, בנוסח דעם סקאנדינאווישן צי דייטשישן פאגאנישן „מעטאל״! פערסאנאזשן פון דער גערמאנישער מיטאלאגיע פארנעמען א בכבודיק ארט אין אזא מוזיק־סטיל. 
