 
 יידישע שרייבער: מ. מ. ווארשאווסקי און זיינע לידער 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
מ. מ. ווארשאווסקי און זיינע לידער
    
 א.
א פאר ווערטער צו ווארשאווסקיס לידער
    
ווונדערבאר איז די געשיכטע פון אונדזער פאלק ישראל. ווונדערלעך
איז אונדזער יידישע ליטעראטור. נאר נאך מער ווונדערלעך איז די ביאגראפיע פון אונדזערע שרייבער, פאעטן און משוררים. אייגנטלעך, איז
בא אונדז, יידן, נישטא קיין שרייבער, ווי בא לייטן, דאס הייסט, נישטא
בא אונדז אזעלכע, וואס זאלן זיך אפגעבן נאר מיט שרייבעריי אליין; מע
קאן זאגן, אז בא אונדז איז כמעט נישטא קיין איינציקער שרייבער, וואס
זאל לעבן פון דער פען. בא אונדז שרייבט יעדער ווער עס וויל, ניט דער
וואס קען, ווארעם דער וואס קען ― יענער קאן נישט שרייבן, מחמת ער
איז פארטראגן גאר אין עפעס אנדערש, אין דאגות־פרנסה, ער זוכט א
שטיקל ברויט... דעריבער וואלגערן זיך בא אונדז אפטמאל טאלאנטן,
וואס גייען לאיבוד, ווערן פארפאלן. מע באדארף נישט מיינען פונדעסטוועגן, אז בא אונדז שרייבט מען חלילה ווינציקער, ווי בא אלע אנדערע
פעלקער; אדרבה, צווישן יידן געפינט איר א סך, א סך אזעלכע, וואס
שרייבן און שרייבן און הערן ניט אויף צו שרייבן, פארגיסן טייכן טינט,
פירן־איבער פאפיר און פענעס אומברחמנות, און דרוקן ביכער און ביכלעך אין די טויזנטער. נאר נישט פון דעם מין שרייבער וויל איך ריידן
אצינד. איך רייד פון די אמתע טאלאנטן, וואס ליגן אין דער פארבארגעניש, וואס יאגן ניט ארויסבאווייזן זיך אף דער יידישער וועלט און וואס
מע באדארף זיי זוכן און געפינען.
    
איינער פון די דאזיקע טאלאנטן איז דער פארפאסער פון „יידישע
פאלקס־לידער״, מ. מ. ווארשאווסקי. דאס איז א נייער פארשוין, א גאסט
אין אונדזער פאלקסליטעראטור, און פארדינט, מע זאל זאגן איבער אים
און איבער זיינע לידער עטלעכע ווערטער.
    
מ. מ. ווארשאווסקי איז, ווי דאס רוב פון אונדזערע שרייבער, א
מענטש א פארנומענער (ער איז א יוריסט), וואס האט נישט קיין צייט
אפצוגעבן זיך מיט ליטעראטור; נאר אז ער האט א פרייע מינוט, זינגט ער
זיך א יידיש לידל, זיין אייגענע ארבעט, מיט א יידישער מעלאדיע, וואס
ווערט בא אים באשאפן אינאיינעם מיט די ווערטער. ער האט נישט אין
זינען געהאט ארויסגעבן זיינע יידישע לידער פארן פאלק, און אפילו אנשרייבן זיי אף פאפיר, ביז עס האט זיך געמאכט, אז גאר אומגעריכט,
צוריק מיט א יאר דריי־פיר, האבן אייניקע פון זיינע באקאנטע (און איך
אויך בתוכם) דערהערט אים זינגען און שפילן זיינע יידישע לידער ― און
מיר זיינען אלע געווען אנטציקט. מיר האבן דערהערט א ניי מין געזאנג,
מיר האבן דערפילט א פריש מין געשמאק, א באזונדער מין זיסקייט, סיי
אין די ווערטער, סיי אין דער מעלאדיע, און מיר האבן זיך צוגעזעצט צו
אים, ער זאל זיי ארויפשרייבן אף פאפיר. ― און פון יענער צייט אן קאן
מען שוין הערן ווארשאווסקיס לידער זינגען אין א סך יידישע הייזער דא
אין קיעוו, און אויך אין אנדערע שטעט, וואס אין אונדזער געגנט. מע זאל
פארשטיין אקוראט ווארשאווסקיס לידער, מוז מען זיי הערן זינגען, ווארעם דאס זיינען נישט גלאט אזוי שירים, וואס גראמען זיך.― שטראם־גראם; דאס זיינען לידער, און לידער פארן פאלק; דאס זיינען אזעלכע לידער, וואס אין זיי שפיגלט זיך אפ, ווי אין א לויטער וואסער, דאס גאנצע
לעבן פונעם יידישן פאלק מיט אלע יידישע פריידן און ליידן, יידישע צרות,
דער יידישער דלות, יידישע טרערן... ווארשאווסקיס לידער זיינען נישט
נאר קינות, קלאגלידער אליין; אדרבה, מערסטנטייל פון זיי זיינען דווקא
פריילעכע, לעבעדיקע לידער, וואס אפילו אז זיי הייבן זיך אן טרויעריק,
מיט אן אומעטיקן מאטיוו, לאזן זיי זיך אפטמאל אויס מיט א געלעכטער:
    
 אז מע צאפט פון מיר דאס בלוט ארויס
    
 און מע מוטשעט מיך פאמעלעך,
    
 לאך איך מיך גוט פון מיינע שונאים אויס
    
 און גיי מיר גאר א פריילעך!...
    
נאר אז אך און וויי איז צום געלעכטער! אין דער גאנצער פריילעכקייט הערט זיך א געוויין, אין זיין געלעכטער הערט מען טרערן... נאר
ווארשאווסקיס העלדן האבן פיינט באקלאגן זיך:
    
 ווי פארן עמוד
    
 זינגען זיי תמיד...
    
זיי זיינען, צום מיינסטן, טאקע גרויסע ארעמע לייט, נעבעך קבצנים,
נאר פריילעכע קבצנים:
    
 כאטש איך בין מיר ארעם יידל
    
 און עס דארט מיר גוט דער מוח,
    
 שמחת־תורה זינג איך א לידל
    
 און מאך א גוטע כוסה אויך!...
    
זיי זיינען, צום מיינסטן, גרויסע בעלי־בטחון, זיי גלייבן אין גאט און,
זיינען מקבל באהבה אף זיך אלע צרות, סיי די וואס פונעם אייבערשטן,
סיי די וואס פון מענטשן, סיי פון פרעמדע, סיי פון אייגענע... זעלטן
כאפט זיך ארויס בא אים א קלאג, אז:
    
 בא יעדן איז א יום־טוב דאס שטיקעלע לעבן ―
    
 בא מיר איז דאס לעבן שווארץ ווי די ערד...
    
זעלטן־זעלטן כאפט זיך ארויס בא אים א געוויין: „עס זינגט זיך
ניט, עס זינגט זיך ניט!״... פארקערט, בא יעדן אומגליק, בא יעדער צרה
שלא תבוא, פארענטפערט ער דעם רבונו־של־עולם און זאגט דעם געוויסן
„גם זו לטובה״:
    
 איך בין קראנק, איך שפיי מיט בלוט,
    
 אין בקור־חולים נעמט מען מיך נישט...
    
 איך שטארב, איך גיי־אויס, ווי א לעכט, ―
    
 שא! ברידער, גאט איז גערעכט...
    
ער רעדט זיך אויס דאס הארץ, אז אמאל, ניט היינט געדאכט, איז
געווען א סך ― א סך ערגער, און ער טראגט נישט קיין שנאה, קיין
פארדראס אף זיינע שונאים; אדרבה, ער וואלט טרינקען מיט זיי „ברודערשאפט״:
    
 טייערע מלכה,
    
 געזונט זאלסטו זיין!
    
 פאר וועמען זאל איך טרינקען
    
 דעם דאזיקן וויין? ―
    
  ― ― ― ― ― ― ― ― ―
    
 איך וואלט טרינקען פאר מיינע שונאים,
    
 נאר זאג זיי ניט אויס!
    
  ― ― ― ― ― ― ― ― ―
    
ווארשאווסקיס העלד איז א גרויסער מאמין, און כאטש די נאכט איז
לאנג, כאטש די נאכט איז פינצטער, גלייבט ער פונדעסטוועגן, אז אט־אט
גייט־אויף די זון אין ציון; ער זעט איר שיין פון דער ווייטן, ער הערט
הימלישע געזאנגען פון פייגל, וואס פליען דא און דארט:
    
 די הענט שוין אויפגעבונדן,
    
 צעבראכן ליגט די קייט...
    
 דער גלות איז פארשווונדן,
    
 פארשווונדן צער און לייד!...
    
וויבאלד אזוי, איז ער דאך גערעכט, אז ער זינגט:
    
 וואס־זשע דארף מען, ברידער, אומעטיק זיין?
    
 ס׳איז אן עבירה, כלעבן, א גרויסע ―
    
 אמער, טראגט אריין אן עמער וויין,
    
 לאמיר מאכן בעסער א כוסה! ―
    
 זיך מוטשען און זינגען לידער,
    
 פליעסקעט, פליעסקעט, ברידער!...
    
וואס נאך פאר א סוד ליגט אין ווארשאווסקיס לידער? ― וואס זיי
זיינען פראסט און עכט יידיש, נישט געמלאכהט ― און דאס איז אמתע
פאעזיע. וועמען פון אונדז איז נישט באקאנט דאס בילד פונעם יידישן
חדר:
    
 אפן פריפעטשיק ברענט א פייערל
    
 און אין שטוב איז הייס,
    
 און דער רבי לערנט קליינע קינדערלעך
    
 דעם אלף־בית...
    
אדער ווי געפעלן אייך, אשטייגער, „שרה און רבקה״, די צוויי
שוועסטער פון „ראכמעסטריווקע״? און דאס בריוול פון אמעריקא, וואס א
זון שרייבט צו זיין מאמע און גיט איר אפ א גרוס פון יעדן באזונדער:
פון לאהניון און פון דבורהלען, וואס ווייזט מיטן גרויסן פינגער אף
דער באבעניוס פאטרעט:
    
 און מיין שיינער יונג מיין סאני
    
 ארבעט, גאלדענע האט ער הענט!
    
 משהלע זאגט שוין „מודה אני״,
    
 רחלען וואלסטו נישט דערקענט...
    
אט אזוי זינגען זיך יידישע, באמת יידישע פאלקסלידער! אויך די
שפראך פון ווארשאווסקיס לידער איז די אמתע פאלקס־שפראך, א פראסטע יידישע קאפאטע, נישט געקינצלט, נישט פארדייטשערט פונקט אזוי ווי
מען רעדט בא אונדז אין אונדזער געגנט.* איך בין רעכט איבערצייגט,
אז עס וועט גאר נישט לאנג געדויערן און ווארשאווסקיס „יידישע פאלקסלידער״ וועלן ווערן בא אונדז באמת פאלקסלידער, וואס מע וועט זיי קאנען הערן זינגען אומעטום, אין יעדער יידישער שטוב, דארט ווו מע הערט
נאך אמאל א יידיש ווארט, דארט ווו מע שעמט זיך נישט מיט אונדזער
ארעמער יידישער פאלקסשפראך, וואס מע רופט זי „זשארגאן״...
    
אויגוסט 1900 , קיעוו.
    
 ב.
    
 די געשיכטע פון ווארשאווסקיס לידער
    
 (צו דער צווייטער אויפלאגע)
    
דאס איז געווען מיט א יאר פערצן־פופצן צוריק. אין א געשפרעך
מיט א געשוווירענעם אדוואקאט אין קיעוו (מ. מ―ר) דערציילט מיר
 ――――
* מיר בעטן בא די, וואס די אויסשפראך איז בא זיי א ליטווישע, זיי זאלן
מוחל זיין ווארשאווסקין די גראמען: „ווונדער ― קינדער, מוטער ― ביטער, בלוט ― ניט, צו ― פרי, זיס ― פוס״, וכדומה אזעלכע פערזן, וואס פארן ליטווישן לעזער קומען זיי אויס פריקרע. דערפאר זיינען מיר מוחל די ליטווישע שרייבער זייערע גראמען: „שונאים ― פנים״, ווייל „פנים״ לייענט זיך בא זיי ווי בא אונדז „שונאים״, אדער די גראמען: „אויך ― גיך״, ווייל „אויך״ לייענט זיך בא זיי „עך״ און „גיך״ ―„געך״... אויך די מאס פון די פערזן איז בא ווארשאווסקין נישט אויסגעהאלטן אומעטום גלייך, ווייל ער גייט מיט דעם גאנג, אז אין לידער איז נישט די מאס דער עיקר; ער בויט זיינע לידער אף דער ארט, ווי עס האט געשריבן גאלדפאדען, וועלכן ער שעצט גאנץ הויך אלס פאלקסדיכטער און האלט זיין שרייבן פאר א מוסטער באם צונויפלייגן פאלקסלידער אין זשארגאן.
דער דאזיקער אדוואקאט א מעשה, אז יענע וואך איז ער געפארן מיט
זיינעם א קאלעגא, אויך א געשוווירענער אדוואקאט, מ. מ. ווארשאווסקי,
פון קיעוו קיין וואסילקאוו אין געריכט אריין, האט אים אט דער ווארשאווסקי דעם גאנצן וועג געזונגען יידישע לידלעך אין „זשארגאן״, נאר
אזעלכע, וואס צעגייען זיך ממש אין אלע איברים. באזונדער איז אים
פארבליבן אין טעם א לידל, וואס הייבט זיך אן מיט די ווערטער:
    
 „אוי, מאכט כאנצע בולקעס!
    
 אוי, באקט זי בייגל!״...
    
― וועמענס לידלעך זיינען דאס? ווו קריגט מען זיי און ווו זיינען
זיי געדרוקט?
    
― זיינע אייגענע לידלעך, אין ערגעץ נישט געדרוקט. ער אליין
מאכט די לידער, ער אליין באשאפט די מוזיק צו זיי און ער אליין זינגט
זיי ― אלצדינג אליין.
    
― סטייטש, וואס־זשע שווייגט איר? גיט אים אהערצוצו, אט דעם
פויגל!
    
און ס׳איז געבליבן, אז אין א פרייען טאג ברענגט ער מיר אים צו
פירן.
    
דער נאמען ווארשאווסקי איז מיר געווען באקאנט פון לאנג אין
קיעוו. דאס איז געווען א געשוווירענער אדוואקאט, א טיפ פון יענעם מין
געשוווירענע אדוואקאטן, וואס כאפן נישט קיין שטערן, קנאקן נישט,
לאזן נישט זיך הערן אף דער וועלט, זיצן זיך שטיל אין זייער קאבינעט,
קוקן לאנג־לאנג ארויס אף א קליענט, נאר אז דער קליענט איז געקומען,
איז ער שוין זיכער, אז ער האט געטראפן נישט צו קיין אדוואקאט,
וואס קוקט אים אין דער האנט אריין און שאצט אים די קעשענע, נאר
צו א פריינט, צו א ברודער, וואס וועט אים אויסרעדן ווי א פריינט און
באהאנדלען ווי א ברודער.
    
פארשטייט זיך, אז אזעלכע מענטשן פלאגן זיך זייער גאנץ לעבן,
פירן א ביטערע מלחמה, קומען קוים־קוים אויס מיטן שטיקל ברויט און
ווערן געעלטערט פאר דער צייט.
    
אף ווארשאווסקין איז דאס אבער געווען שווער צו דערקענען. דאס
איז געווען א פארשוין א לעבעדיקער, אן אמתער כתריליק ― אן ארעמס
און א פריילעכס, און צווישן חברה געשוווירענע אדוואקאטן ― די נשמה.
קיין אוונט, קיין יום־טוב, קיין קערמעשל איז זיך נישט באגאנגען אן
מארק מארקאוויטשן. ווארעם מארק מארקאוויטש ווארשאווסקי האט
געהאט א באזונדערן טאלאנט אף צו פריילעך מאכן דעם עולם מיט
זיינע אויסגעצייכנטע הומאריסטישע עקספראמטן אין ריימען, וואס ער
האט אייך געקאנט, ווען איר ווילט, צוטראכטן צו יעדן איינציקן נאמען,
און מיט דער בעסטער כאראקטעריסטיק אפשילדערן אייך א מענטשן אין
דריי־פיר ווערטער.
    
קופערניק מיט זיינע גלענצנדע רעדעס און ווארשאווסקי מיט זיינע
עקספראמטן־קופלעטן האבן געשמט אין שטאט, און ביידע זיינען געווען
געליבט אין אלע אינטעליגענטישע קרייזן פון קיעווער ראיאן. נאר אז
דער זעלביקער ווארשאווסקי קאן אויך יידישע לידלעך מאכן אין „זשארגאן״ ― דאס איז מיר אפילו אף די געדאנקען נישט געקומען. מע קאן
זיך דעריבער פארשטעלן, מיט וואס פאר א נייגעריקייט איך האב ארויסגעקוקט אף ווארשאווסקין מיט זיינע לידלער.
    
די עטלעכע טעג זיינען אריבער ― מע האט מיר געבראכט דעם
פויגל.
    
א מענטש פון אריבער פופציק, קורצן וווקס מיט קורצזיכטיקע,
נאר שמייכלענדיקע און א סך ריידנדיקע אויגן, גוט געפאקט, אן אפגעטראגן רעקל מיט א ביסל אויסגעריבענע עלנבויגנס, אן אלטגעזעסענער
שניפס, א גיך גענגל, א שיין קול און א שטארק הילכיקער געלעכטער
― אט דאס איז ווארשאווסקיס פארטרעט.
    
דער גאסט האט זיך לאנג נישט געלאזט בעטן, זיך אוועקגעזעצט
צום פארטעפיאן און גענומען זינגען און זיך אליין אקאמפאנירן זיינע
שיינע לידער מיט אזוי פיל הומאר און געפיל און מיט אזא שיינער,
הארציקער שטימע, אז איך האב אים פשוט ארומגעכאפט קושן:
    
― גזלן! פאר וואס לאזט איר נישט אפדרוקן די דאזיקע לידער?
ווען איך זאל נישט וויסן, אז דאס זיינען אייערע אייגענע, וואלט איך געמעגט שווערן, אז איך האב זיי אמאל געהערט זינגען פון מיין מאמען!
    
אזוי פיל פאלקסטימלעכקייט האט זיך געפונען אין די ווערטער און
אזוי פיל פראסטקייט אין זייערע מעלאדיעס!
    
דער געדאנק פון לאזן דרוקן די לידער איז אבער געווען פון וואר־שאווסקין אזוי ווייט, אז ער האט גארנישט געוואלט הערן דערפון. און
דערצו האט ער זיך מודה געווען, אז כאטש ער האט אמאל געשטודירט
אין דער ראבינער־שול (אין זשיטאמיר), האט ער יידישקייט געלערנט
אזוי ווינציק און פארגעסן אזוי פיל, אז ס׳איז אים שווער אפילו אנצושרייבן זיינע לידער אף פאפיר.
    
קעגן דעם האט זיך אבער געפונען א מיטל ― און מיר האבן אים
גענומען אטאקירן פון אלע זייטן אזוי לאנג, ביז מע האט בא אים געפועלט, ער זאל מיר דיקטירן דעם טעקסט, און פאר א מוזיקער ― די
נאטן, און דער ערשטער באנד ווארשאווסקיס לידער איז למזל צונויפגעשטעלט געווארן, און מע האט זיך גענומען זיי ארויסגעבן על חשבון
החברה פון קיעוו.
    
יענע צייט איז געווען די צייט פון „ציוניזם״: ציוניסטישע אוונטן,
פארזאמלונגען און דיסקוסיעס. און אזוי ווי די פארזאמלונגען זיינען
באשטאנען פון סאמע הייסע דעבאטן און טרוקענע ― אפטמאל אביסל
צו טרוקענע ― רעדעס, האט מען זיך שטארק גענייטיקט אין א פארבייסעכטס, אין א מין קאמפאט ― „פאור לא באן באוש״, ווי דער
פראנצויז דריקט זיך אויס.
    
דער דאזיקער קאמפאט איז געווען די ערשטע צייט שלום־עליכמס
„מעשיות״, און דערנאך איז צוגעקומען אויך ווארשאווסקיס לידער.
    
ס׳איז כמעט נישט אוועקגעגאנגען איין אוונט, איין ציוניסטישע
פארזאמלונג, מע זאל אונדז נישט שלעפן פון „קרעשטשאטיק״ אף „פא־דאל״ און פון „פאדאל״ אף „קרעשטשאטיק״. איך האב געמוזט עפעס
פארלייענען, און ווארשאווסקי האט געמוזט עפעס זינגען ― און נישט
„עפעס״ זינגען, נאר טאקע א סך זינגען! אלצדינג, וויפל ער האט פארמאגט, האט ער געמוזט אויסזינגען, גאר אן א שום תירוץ, ― כאטש
נישט מיין לייענען, נישט ווארשאווסקיס געזאנג האבן זיך אנגעקערט
מיטן ציוניזם. ס׳איז שוין אבער געווארן אזא רגילות ― פארפאלן!
אנגערעדט זיך ווי די פויקן און אנגעגעסן זיך מיט דעבאטן, האט מען
אוועקגעשטעלט א טישל, צונויפגערוקט די בענקלעך, אוועקגעזעצט שלום־עליכמען אויבנאן, און די ערנסטע פארעסקטע פנימער האבן שוין באצייטנס, אף קרעדיט, געשענקט א שמייכל, און ס׳איז ארויס אף דער
סצענע כתרילעווקע, און דער עולם האט זיך געפילט גאנץ יום־טובדיק.
    
נאר דער אמתער יום־טוב האט זיך אנגעהויבן ערשט דעמאלט,
אז ווארשאווסקי האט זיך אוועקגעזעצט באם ראיאל. באלד נאך די
ערשטע צוויי־דריי לידער האבן אנגעהויבן פליען באשטעלונגען פון אלע
זייטן, ווי פון געבעטענע בעלי־בתים אף א חתונה:
    
― „טייערע מאמע״!
    
― „א גוט מארגן, יענקעלע״!
    
― „תנחום דער טרובאטש״!
    
― „די מיזינקע״! „די מיזינקע״!
    
― „שמחת־תורה״! „שמחת־תורה״!
    
און דער גוטער ווארשאווסקי, וואס האט נישט געוווסט וואס הייסט
אפזאגן, אז יענער וויל, האט אויסגעהערט אלע בעלי־בתים און מיט פארגעניגן געגעבן יעדן בעל־הבית, וואס ער פארלאנגט, נעבעך גוט געשוויצט,
גלייך ווי מע וואלט אים געצאלט דערפאר מי יודע וויפל!
    
נישט איין מאל, גייענדיק פון די אסיפות באנאכט צו־פוס (אף צו
באשטעלן פאר די אומזיסטע „ארטיסטן״ א פאיעטאן ― דערויף איז
קיינער נישט געפאלן), האט ער מיר מיט זיין הילכיקן גוטמוטיקן געלעכטער איבערגעגעבן און באוויזן, אז דאס העמד איז אף אים „פיטש־נאס״.
    
― כאטש אויסצודרייען, א רוח אין זייער פאטער און מוטער
אריין, כא־כא־כא!
    
נאר אט איז געקומען די צייט, ער זאל שוין אמאל דערלעבן נחת
אויך. עס איז ארויס מיט גאטס הילף דער באנד מיט לידער (לערך מיט
א יאר צען צוריק), געדרוקט אין קיעוו בהשתדלות פון פריינט און ציוניסטן. און מחמת די לידער זיינען שוין געווען באקאנט פון א סך פריער,
האט מען די ערשטע טויזנט ביכלעך צעכאפט ווי מצה־וואסער, נישט
איבערגעלאזט אפילו אף א רפואה.
    
מאלט אייך, קיין גרויסע גליקן האט דער מחבר בא דעם געשעפט
נישט געקאנט מאכן. ער איז געווען גליקלעך, וואס זיינע פריינט האבן
געדעקט די קאסטן. א בעלן אף ארויסצוגעבן די צווייטע אויפלאגע האט
זיך עפעס נישט געפונען. א קונה, וואס זאל באצאלן דערפאר דעם „מחבר״
עטלעכע הונדערטער במזומן ― אוודאי נישט (פאר זשארגאנישע לידלעך מזומן געלט?). אליין ארויסגעבן דאס ביכל ― האט ווארשאווסקי
נישט פארמאגט קיינמאל אזא גרויסן קאפיטאל. סיידן מיט דער צייט,
אז דער אייבערשטער וועט רחמנות האבן?... גאט, אז ער וויל, קאן
ער!...
    
דערפאר האט ער אבער געהאט כבוד ― א יוביליי!
    
איך מאך נישט קיין שפאס: מיר האבן אים געפראוועט א יוביליי.
    
אזוי האט דאס טאקע געהייסן: „דער אנדערהאלבן־יאריקער יובל
פון ווארשאווסקיס לידער״.
    
דאס האט באדארפט הייסן: אזוי ווי אנדערהאלבן יאר האבן זיך
ווארשאווסקיס לידער בהשתדלות פון פריינט און ציוניסטן געדרוקט און
זיינען מיט גאטס הילף אין א גוטער שעה ארויס פון דרוק ― איז א
גוט יום־טוב אייך, יידן!
    
דעם יובל האט מען „געפייערט״ טאקע בא מיר אין שטוב. פורים
איז דאס געווען (אויב איך האב קיין טעות נישט), נאך דער סעודה.
    
א יום־טוב איז דאס געווען דווקא א פריילעכער, מיט טאסטן און
מיט רעדעס.
    
סאמע אין מיטן יום־טוב האבן זיך אריינגעריסן א בינטל קיעווער
סטודענטן, יונגע לייט ווארעמע, היציקע, יידיש בלוט, און מע האט געמאכט א כוסה, און מע האט געהויבן א טאסט, און מע האט גערעדט
א רעדעניש, און מע האט געלויבט דעם מחבר אין טאג אריין, געבענטשט
אים מיטן נאמען: „דער יידישער בעראנזשע״, און מע האט געכאפט
א רקודל מיטן בעל־היובל און מיטן בעל־הבית, און מע האט געטאנצט
און מע האט געזונגען ― חי־געלעבט!
    
ווי נאר ס׳איז אויספארקויפט געווארן דאס ביכל, איז דער נאמען
פון ווארשאווסקיס לידער גיך געווארן מפורסם נישט נאר אין קיעוו און
ארום קיעוו, נאר ווייט־ווייט איבערן גאנצן לאנד איז כמעט נישט געווען
די יידישע שטוב, ווו מע זאל נישט וויסן צו זינגען דעם „אלף־בית״.
און דער קול, אז דער פארפאסער אליין זינגט זיינע לידער פארן עולם
אין קיעוו, האט דערגרייכט אויך אין אנדערע שטעט, און מיר האבן
ביידע אנגעהויבן באקומען זייער פריינטלעכע איינלאדונגען פון א סך
גרויסע און קליינע שטעט, מיר זאלן קומען לוסטיק מאכן דעם עולם ―
איך מיט מיינע „מעשיות״, ווארשאווסקי מיט זיינע „לידלעך״... אז
דאס לעבן איז ליב, איז די וועלט הפקר!
    
דאס איז געווען די גליקלעכסטע צייט, קאן מען זאגן, דער סאמע
פרילינג פון ווארשאווסקיס לעבן. איך געדענק אזוי ווי היינט דעם חשבון,
וואס ער האט מיר געמאכט פון אונדזער ערשטן טורנע איבערן לאנד.
    
― צו למ״ד אלפים! ― האט ער מיר געזאגט מיט זיין הילכיקן
געלעכטער, ― צו למ״ד אלפים דארף אונדז איבערבלייבן ריינע, א רוח
אין זייער פאטער און מוטער אריין!
    
― און דערנאך וועלן מיר אריבערשווימען דעם ים ― האט ער
גענומען פאנטאזירן ווייטער ― און מאכן א רייזע איבער אמעריקע, און
דארטן וועלן מיר איבערקערן די וועלט!...
    
נאר דער וועלט איז, אפנים, באשערט געווען, זי זאל נישט איבערגעקערט ווערן. ווארעם פון אונדזער גאנצער נסיעה און נאך אלע איינלאדונגען זיינען מיר דערוויילע געווען נאר אין צוויי סאמע נאענטע
שטעט: אין ביעלאצערקאוו און בארדיטשעוו ― און וויי־וויי, וואס ס׳האט
זיך געטאן; עס האבן געשוויצט די ווענט! עס האט געקאפעט פון דער
סטעליע! א דערשטיקעניש!
    
אמת, צו למ״ד אלפים איז נאך געווען גענוג ווייט („למד״ איז
געווען, נאר די „אלפים״ האבן געפעלט). מיר האבן אבער געהאט פאר
זיך א גאנצע וועלט. שוין געווען צוגעגרייט פאר אונדז אן אוונט אין
יעקאטערינאסלאוו, און פון דארטן האבן מיר באדארפט פארפארן קיין
אדעס, און ווייטער, און נאך ווייטער. האט זיך גאט אריינגעמישט און
ס׳האט זיך געטראפן א מעשה:
    
געקומען קיין יעקאטערינאסלאוו, האב איך געפונען א דעפעש בסך־הכל פון דריי ווערטער:
    
„ווארשאווסקי געפערלעך קראנק״...
    
און ווען טרעפט זיך אזא זאך? וועט איר הארכן, ס׳איז כדאי צו
וויסן.
    
כל ימיו האט זיך ווארשאווסקי נעבעך געראנגלט מיטן דלות, ווי
אן אמתער העלד, חלילה נישט ארויסבאוויזן קיינעם, אז ער און זיין
פאמיליע (א ווייב און א טאכטער) ליידן נויט. נאר גראד אף דער עלטער,
שוין צו עטלעכע און פופציק יאר, געפעלט עפעס אן אייזן־קאמפאניע פון
דאנער באסיין, חלילה נישט קיין יידן, נאר בעלגיער קריסטן, מע זאל
אראפברענגען צו זיך אין דער קאנטאר, אין יעקאטערינאסלאווער גובערניע, אלס פראקוריסט, אן אנשטענדיקן, אן ארנטלעכן יוריסט פון קיעוו,
ער מעג זיין א ייד. און ווו קאן מען קריגן א מער אנשטענדיקן און מער
ארנטלעכן מאן, ווי מ. מ. ווארשאווסקי?
    
און אט אזוי איז אונדזער ווארשאווסקי פלוצעם מיטאמאל נתגדל
געווארן, באקומען א שטעלע פון שיינע עטלעכע טויזנט רובל א יאר געהאלט, מיט א דירה, מיט אלעם גרייטן, מיט א פאיעטאן און מיט פערד
― אז מע שמועסט פון כל טוב!
    
וואס טוט גאט? זאגט ער, אז אנשטענדיקע און ערלעכע לייט דארף
ער אליין האבן. און ווארשאווסקי לייגט זיך אוועק, מוטשעט זיך פריער
אפ העכער א יאר אין אוממענטשלעכע ליידן ― און דער יידישער בע־ראנזשע שטארבט אוועק עלנט און פארגעסן פון דער גאנצער וועלט און
לאזט איבער א פאמיליע אן שום מיטלען צום לעבן.
― ― ― ― ― ― ― ― ― ― ― ―  ― ― ― ―
    
ווארשאווסקי איז געשטארבן, און זיינע לידער האבן אנגעהויבן
ווערן וואס ווייטער אלץ מער פאפולער אינעם יידישן פאלק, בא אונדז,
אין דער „טשערטא״, און אויך ווייט־ווייט, הינטער דער „טשערטא״.
נישט נאר בא אונדז, נאר אין אויסלאנד, אין אמעריקע און נאך ווייטער
פון אמעריקע אויך.
    
אף אלע יידישע קאנצערטן טרעטן־ארויס קינסטלער, וואס זינגען
אויסגעצייכנט ווארשאווסקיס לידער, נאר דער אנטיק דערביי איז, וואס
בא די לידער און אף די אפישן ווערט זייער זעלטן (כמעט קיינמאל נישט)
דערמאנט דער נאמען ווארשאווסקי.
    
נאך מער: נישט לאנג איז מיינער א חבר, א יידישער שרייבער פון
ווארשע, געווען אין אדעס אף א יידישן קאנצערט און איז נתפעל געווארן,
ווי אזוי אן ארטיסטן האט געזונגען א יידיש „פאלקסליד״:
    
 שטארקער! שטארקער!
    
 רייסט די סטרונעס, רייסט אף צוויי ―
    
 די מיזינקע אויסגעגעבן!״
    
בא דעם יידישן שרייבער איז ווארשאווסקיס ליד א „פאלקסליד״.
און דער נאמען ווארשאווסקי איז נישט דערמאנט בא אים!
    
ווער ווייס? אפשר איז דאס א מעלה? אפשר איז דאס אן אידעאל,
וואס יעדער פארפאסער מעג זיך ווינטשן אזא פאפולאריטעט צו דערגרייכן?
מע זאגט, אז דאס ליד „לארעליי״, וואס אלע קענען, ווייסן נישט
אלע, אז דער מחבר פון דעם איז היינע.
    
דער נאמען פון יענעם פראנצויז, וואס האט באשאפן די „מארסע־ליעזא״, ווייס אוודאי איינער פון טויזנט, אדער פון צענטויזנט, אז ער
איז רוזשע דע־ליל.
    
אדער א סך ציוניסטן ווייסן נפתלי הערץ אימבער, דעם, וואס האט
געמאכט דעם „עוד לא אבדה תקותנו״?
    
בעת איך האב געשריבן מיין הקדמה צו דער ערשטער אויפלאגע
פון ווארשאווסקיס לידער, האט זיך מיר פארוואלט זאגן נביאות, אז
ס׳וועט נישט נעמען קיין סך צייט און ווארשאווסקיס לידער וועלן ווערן
עכטע פאלק־מאטיוון, געזונגען פון פאלק בכל תפוצות ישראל.
    
איך האב נישט געוווסט, אז מיין נביאות וועט גרייכן אזוי ווייט,
אז די דאזיקע לידער וועלן ווערן אזוי פאלקסטימלעך, אז זיי וועלן טאקע
קענען אלע, לאנג־לאנג, כל זמן עס וועט געזונגען ווערן א יידיש ליד,
נאר דעם פארפאסער וועלן נישט אלע קענען, און דער נאמען ווארשאווסקי וועט פארגעסן ווערן, גלייך ווי ס׳איז גאר קיינמאל אף דער וועלט
קיין ווארשאווסקי נישט געוועזן...
  
נערווי, 20טן פעברואר, 1914.
    
פאראיארן פסח איז דאס געוועזן.
    
נאך א שווערער שלאפקייט און נאך א לאנגער קוראציע אין די
ווארעמע לענדער, בין איך געקומען קיין ווארשע. א סך פריינט און
גוטע פריינט האבן מיך אפגעווארט אפן באנהויף, און צווישן אלע פרץ
און דינעזאן.
    
ווער עס האט געקענט פרצן, האט זיך גארנישט געקענט פארשטעלן
פרצן אן דינעזאנען. א רירנדע חברשאפט! א מאדנע ליבשאפט! און ניט
פון נעכטן איז דאס געווען, און ניט פון פאראיארן. נאך מיט אכט און
צוואנציק יאר צוריק, אז איך האב געהאלטן בא ארויסגעבן מיין ערשט
יארבוך „די יידישע פאלקסביבליאטעק״ און פרץ האט מיר צוגעשיקט קיין
קיעוו זיין באלאדע „מאניש״, איז תיכף נאך פרצעס בריוו אנגעלאפן א
בריוול פון ווארשע, פון דינעזאן, ווו ער פרעגט זיך נאך אף דעם „אויפ־גייענדן שטערן״, און אז איך האב אים געענטפערט, אז איך בין פון דער
באלאדע אנטציקט און אז דער אויטאר שיינט צו זיין א גרויסער טאלאנט, איז קיין מער גליקלעכער פון דעם דינעזאן אף דער וועלט ניט געווען. ער, דינעזאן, ניט פרץ, האט מיר שוין צוגעשיקט נאכדעם א גאנצע
„טעטראד״ מיט קליינע דערציילונגען פון י. ל. פרץ, פון וועלכע ס׳איז
גרינג געווען אויסצוקלייבן און אפצודרוקן אזעלכע זאכן, ווי דער „כעלעמער מלמד״, „ווענוס און שולמית״ און דאסגלייכן. פון דעמאלט אן און
ווייטער איז אלץ, וואס פרץ האט ארויסגעווארפן (איך וועל שפעטער זאגן
פארוואס איך באנוץ דאס ווארט „ארויסגעווארפן״), איז דאס געגאנגען
דורך דינעזאנס הענט.
    
אז דינעזאן איז געווען זיין ביזנעס־סעקרעטאר, ווי עס הייסט בא
 
 