
 
 לייענענדיק און בלעטערנדיק דעם קאמפלעקט פונעם זשורנאל ״ניילעבן״ (ניו־יארק) פארן יאר 1937, האב איך זיך עטלעכע מאל אנגעשטויסן אויף די ענטוזיאסטישע מאטעריאלן וועגן דער ממשותדיקער הילף, מיט וועלכער ״איקאר״ (די אמעריקאנער יידישע ארגאניזאציע פון דארטיקע סימפאטיקער פונעם ראטן־פארבאנד) האט געשטיצט ביראבידזשאן. 
 דעם 21סטן פעווראל 1937 איז אויף דער שוועדישער שיף ״אונדגודסען״ אפגעשיקט געווארן פון ״איקאר״ קיין וולאדיוואסטאק א טראנספארט מאשינען קיין ביראבידזשאן אין ווערט פון ארום צוואנציק טויזנט דאלאר. אין היינטיקע צייטן וואלט דאס געקאסט ארום $360,000! דער טראנספארט איז באשטאנען פון פרעס־מאשין, א לינאטיפ, א סטערעאטיפ אויסשטאטונג און א גאנצע ריי אנדערע מאשינען פאר א מאדערנער דרוקעריי אין ביראבידזשאן. 
 מען האט געשיקט אזא ברייטהארציקע מתנה צוליב ״די גרויסע שוועריקייטן און העלדישע אנשטרענגען פון די ביראבידזשאנער דרוקער ארויסצוגעבן יעדן טאג א צייטונג, געזעצט ביי דער האנט. דערצו נאך – מיט ווייניק און אלטן שריפט, געדרוקט אויף א קליינער מאשין, די גרויס פון בלויז צוויי זייטן פון דער קליינער צייטונג, וואס צוליב דעם מוז מען די זעלביקע צייטונג דרוקן צוויי מאל״ – דערוויסן מיר פונעם ארטיקל ״דער ערשטער טראנספארט פון דער דרוקעריי פאר ביראבידזשאן שוין אפגעשיקט״ אנגעשריבן פון ב. סמאל (ניילעבן, אפריל 1937). ער שרייבט ווייטער, אז ״אט אין דער קליינינקער ארימער דרוקעריי האבן זיי [די ביראבידזשאנער דרוקער – &nbsp; נ\. ב.] שוין ארויסגעגעבן העכער 1000 נומערן פון דעם ״ביראבידזשאנער שטערן!״ 
 ווי אזוי איז פארגעקומען די גאנצע אפעראציע? 
 דער ״געזערד״ האט זיך געוואנדן צום ״איקאר״, ער זאל באזארגן די ביראבידזשאנער דרוקעריי מיט מאדערנע אמעריקאנער מאשינעס, וואס ווערן נאך ניט פראדוצירט אין ראטנפארבאנד. ״איקאר״ האט צוזאמענגעשטעלט די טעכנישע קאמיסיע פון דערפארענע דרוקער און אנדערע מומחות, וואס האבן זיך ספעציאליזירט אין פארשידענע פעלדער פון דרוק־אינדוסטריע: לינאטיפ־אפערייטארס, האנט־זעצערס, ארטאגראפיע־עקספערטן, איינבינדערס וכדומה. מען האט באשטימען און אויסגעקליבן די ספעציפישע מאשינען, אויף וועלכע מע דארף זיך אריענטירן: א לענאטיפ, א גרויסע דרוק־מאשין, א פאפיר־שנייד־מאשין, קיילעכדיקע זעגן פאר שניידן מעטאל און אנדערע נייטיקע דרוק־מאטעריאלן און אינסטרומענטן, אלץ מעכאניזירט און באטריבן פון עלעקטרישע מאטארן. 
 גלייך ביים אנהייב האט די פריער־דערמאנטע קאמיסיע זיך אנגעשטויסן אויף עטלעכע עכטע פראבלעמען און ניט פארויסגעזעענע שוועריקייטן. איינע פון די גרעסטע פראבלעם האט געהאט צו טאן מיט די דרוק־סטאנדארטן, ווייל די דרוק־מאסן איבער דער גאנצער וועלט זיינען פארשידן. די סטאנדארטן פון דער הויך, לענג און ברייט זיינען אנדערש אין אמעריקע, ענגלאנד, פרנקרייך אדער דייטשלאנד, אבער די דרוק־מאסן אין סאוועטן־פארבאנד זיינען אנדערש ווי אין דער גאנצער וועלט. דערפאר איז געווען אוממעגלעך צו קויפן פאר ביראבידזשאנער דרוקעריי די פארטיק־געבויטע לינאטיפ־מאשינעס, וואס מען האט פראדוצירט אין אמעריקע פארן אינערלעכן באניץ. די זעלבע פראבלעם איז געווען מיטן פארטיק־געגאסנעם שריפט. נאך א פראבלעם איז געווען פארבונדן מיט די עלעקטרישע מאטארן פאר די מאשינעס, ווייל ס׳איז א היפשער אונטערשייד צווישן די עלעקטרישע שטראמען אין אמעריקע און סאוועטן־פארבאנד. נאך איין פראבלעם איז באשטאנען אין דעם, וואס די יידישע לינאטיפ־מאשינעס האבן געהאט א קלאוויאטור, צוגעפאסט צו דער היגער יידישער ארטאגראפיע, בעת אין ביראבידזשאן, אזוי ווי איבערן גאנצן סאוועטן־פארבאנד, האט מען אריינגעפירט א גאר נייעם אויסלייג אן סוף־אותיות און מיטן העברעישן קאמפאנענט אנגעשריבן פאנעטיש. אזוי ארום האט מען דארט ניט געניצט אט די אותיות און וואריאנטן: ב, ח, כ, ש, ת, ת, ך, ם, ן, ף, ץ. 
 ס׳איז טאקע געווען זייער קאמפליצירט, אבער ניט קוקנדיק אויף אלע שוועריקייטן און פראבלעמען האט מען זיי געלייזט, צוגעגרייט און אוועקגעשיקט די מאשינעס, וואס זיינען ספעציעל צוגעפאסט פאר ביראבידזשאן. 
 
 ב. סמאל שרייבט אזוי וועגן דעם: ״די מענגענטאלער ליינאטייפ קאמפאני (די גרעסטע ליינאטייפ פאבריק אין דער וועלט) האט פון אונדז איבערגעבויט א מאשין, וואס איז ספעציעל אויסגעשטאט מיט אזעלכע פורעמס, וועלכע וועלן גיסן שורות לויט דער רוסישער הויך, לענג און ברייט – פון א שמאלער צייטונג־שורה ביז א ברייטער בוך־שורה. דער מאטאר און דער עלעקטרישער שמעלץ־טאפ ביי דער לינאטיפ־מאשין זיינען צוגעפאסט צו די רוסישע עלעקטרא־סטאנציעס. א ספעציעלער ״קי־בארד״ [קלאוויאטור – נ\. ב.] איז אויסגעארבעט … [די] קלאוויאטור ווערט פון דער ליינאטייפ קאמפאני פאררעגיסטרירט אלס ״ספעציעלע ביראבידזשאנער קלאוויאטור״ … פון דער זעלביקער מאשין וועט מען קאנען זעצן אלערליי סארטן יידישע שריפט און צו יעדן סארט שריפט איז צוגעגעבן געווארן די ספעציעלע און מאטעמאטישע באצייכענונגען. די מאשין איז באזארגט אויך מיט א רוסישער ״קי־בארד״ און מיט א קליינעם אומבייט וועט מען קאנען זעצן רוסיש״. 
 מיר דערוויסן אויך פונעם ארטוקל, אז ״די מייסאן און מור קאמפאני״ פון ניו־יארק האט פאר אונדז איבערגעבויט א דרוק־מאשין, א גרויסע ״מיהלי״־פרעס, צו דרוקן א בויגן פאפיר 43 ביי 56 אינטשעס (107 ביי 140 סאנטימעטער), מיט א שנעלקייט פון 2,500 א שעה (אומגעפער 4 זייטן ״עמעס״ אדער 32 זייטן ״פארפאסט״). 
 ס׳איז שווער איבערצושאצן די ווערט פון אזא ברייטהארציקער מתנה, ווען מען ווייסט, אז נאר איין דרוקעריי אין גאנצן ווייטן מיזרח פונעם סאוועטן־פארבאנד האט פארמאגט אזא אויסשטאטונג פאר דער צינקאגראפיע צו פראדוצירן פארשידענע קלישעס פאר צייטונגען, זשורנאלן און ביכער, אחוץ ביראבידזשאנער דרוקעריי. 
 אינטערעסאנט צו באמערקן, אז כמעט אין דער זעלבער צייט האט א קאנפערענץ פון יידישע פאלקס־ארגאניזאציעס אין מאנטרעאל באשלאסן דורכצופירן א קאמפאניע צו זאמלען 5000 דאלאר &nbsp;(ארום 90000 דאלאר היינט!) אויף צו קויפן א לינאטיפ־מאשין ווי א מתנה פאר די יידישע ברידער און שוועסטער פון דער יידישער אויטאנאמער געגנט, וואס וועט ווערן די ביישטייערונג פון די מאנטרעאלער יידישע פאלקס־מאסן (ניילעבן, מיי 1937, ז. 24). מען האט געשאפן פאר דעם צוועק א ספעציעלן ביראבידזשאן־קאמיטעט בראש מיט דר. ש. גאלד, וואס האט ענטוזיאסטיש געשטיצט דעם פראיעקט ״צו שאפן א פארבינדונג מיט ביראבידזשאן, אנטייל נעמען אין דער בויונג פון דער צוקונפטיקער יידישער סאוועטישער רעפובליק און מיטהעלפן אין דער באזעצונג פון אויסלענדישע יידן אין ביראבידזשאן אויף א מאסן מאשטאב״. אינעם ״ניילעבן״&nbsp; יולי־נומער דערוויסן מיר, אז דער מאנטרעאלער פאלקס־קאמיטעט פאר ביראבידזשאן האט פארענדיקט זיין קאמפאניע צו שיקן א לינאטיפ־מאשין צו די יידן פון ביראבידזשאן מיטן פייערלעכן באנקעט פון מער ווי 150 געסט און א מוזיקאלישער פראגראם מיטן אנטייל פונעם סימפאנישן קווארטעט און רעציטאציע פונעם ״ביראבידזשאנער ״פריילעכס״ . 
 איך האב געפונען די אינפארמאציע וועגן נאך א ווערטפולן בייטראג פון ״איקאר״ פאר דער ביראבידזשאנער דרוקעריי. אינעם 1937, אקטאבער־נומער פון ״ניילעבן״ לייענט מען, אז ״מיט דער שיף ״קינעלסאן״ האט דער ״איקאר״ לעצטנס אפגעשיקט דעם צווייטן טראנספארט מאשינען פאר דער צענטראלער דרוקעריי אין דער יידישער אויטאנאמער געגנט״. דער 2טער טראנספארט איז באשטאנען פון א פולער סטערעאטיפ־אויסשטעלונג, וואס גיסט מאטריצן און פלאטן 12 ביי 18 אינטשעס גרויס און אלע אנדערע טעכנישע קאמפאנענטן,&nbsp; וואס האבן דערמעגלעכט צו דרוקן גרעסערע צייטונגען, זשורנאלן און ביכער און ניצן מער בילדער און אילוסטראציעס. 
 מיר ווייסן, אז דער ערשטער טראנספארט מיט דרוקעריי־מאשינען איז אנגעקומען קיין ביראבידזשאן אין זומער 1937. אין ״ניילעבן״ נומער פאר אויגוסט לייענען מיר די באגריסונג פון ״געזערד״ באפולמעכטיקטן פארשטייער אין דער יידישער אויטאנאמער געגנט, מ. ביינפעסט צו ״איקאר״:&nbsp; ״די דרוק־מאשינעס, וואס איר האט געשיקט פאר אונדזער דרוקעריי האבן מיר באקומען. מיר דריקן אויס דעם טיפסטן דאנק פאר אייער הויך־ניצלעכער מתנה. מיר האפן אין גיכן אייך שיקן א גענויעם באריכט וועגן דער ארבעט פון די צוגעשיקטע דרוק־מאשינעס און פון די גרויסע נוצן, וועלכע זיי וועלן ברענגען״. 
 צום באדוירן האב איך ניט געקענט געפינען די אינפארמאציע וועגן דעם אנקומען פונעם צווייטן טראנספארט אין ביראבידזשאן. 
 
 ס׳וואלט טאקע געווען זייער אינטערעסאנט און וויכטיק זיך צו דערוויסן מער וועגן דעם גורל פון די שיינע און פראקטישע מתנות פון יידן מעבר־לים, און איך האף, אז דער אויסדרוק ״דער וואס זוכט, געפינט״ וועט מקוים ווערן אין דעם פראט. 
 פון ניקאליי באראדולין, ניו־יארק 
 *** 
 דעם 14 יוני 1937 האט מען פובליקירט אין דער צייטונג ״ביראבידזשאנער שטערן״ אזא מיטיילונג: ״די געזערד־פארשטייער האט באקומען פונעם אמעריקאנער ״איקאר״ א מתנה פון דער ביראבידזשאנער צענטראלער ביבליאטעק א. נ. פון מענדעלע מוחר ספרים – א גרויסן קאסטן ביכער. עס זיינען אנגעקומען 507 ווערק פון וויסנשאפטלעכער און קינסטלערישער ליטעראטור, דערין אין פראכטפולע אויסגאבן פון אלע ווערק פון שלום עליכם, מענדעלע מוחר ספרים, פרץ, מאריס ווינטשעווסקי, עדעלשטאט, באוושאווער, אפאטאשו און אנד. 
 צווישן די צוגעשיקטע ביכער זיינען פאראן א גרויסע צאל ווערק פון די קלאסיקער פון דער וועלט־ליטעראטור״. 
 &nbsp; 
 כאשמאל 
 איז א ״איקאר־פאלקס בוך״ 
 שוין אויך פאראן; 
 די נייסטע מתנה 
 פאר בירא־בידזשאן. 
 שא, שטיל זאל זיין, 
 דער פאלקס־בוך רעדט: 
 
 מענטשן, יידן, 
 
 זעט נאר, זעט! 
 פון קליינע, מיטעלע, 
 גרויסע שטעט – 
 גאנצע פופציק טויזנט 
 אין מיר פארקליבן. 
 זייערע נעמען 
 אריינגעשריבן. 
 ס׳איז ביי זיי 
 א גרויסער זכות, 
 שיקן דיירך מיר 
 א ליב־הארציקן 
 חברשן גרוס. 
 פריידיק, מונטער, 
 יעדער איינער 
 שרייבט זיך אונטער. 
 אלע, אלע, 
 יונג, אלט, פרוי, מאן 
 פאראינטערעסירט 
 אין בירא־בידזשאן, 
 אין דער צוקונפטיקער 
 יידישער רעפובליק. 
 פופכיק טויזנט נעמען. 
 &nbsp; 
 ניילעבן (סעפטעמבער, 1937) 
 כאשמאל, לייביש (1891 – 1942) פסעוודאנים פון לייבוש קאץ. 
 