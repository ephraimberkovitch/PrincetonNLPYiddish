 
 דער בלוטיקער שפאס: 33: מצה 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס דריי־און־דרייסיקסטע קאפיטל
    
 מ צ ה
    
איצטיקס מאל האט דוד אויסגעפירט. ער האט געפועלט ביי
זיין ווייב, אז זיינע מצות זאל מען באקן, אפילו שוין שפעטלעך,
נאר אויפן ערשטן אויוון. עס שטייט אים ניט אן, אז מע
זאל זיין מצה באקן גלייך מיט אלע ארעמע לייט. שרה האט אים
אפילו געפרוווט איבערשפארן מיט גוטע רייד:
    
― משוגענער לעקיש וואס דו ביסט! סאווולע! עקשן!
קוריערסקי פאיעזד! איז דען ניט אלץ איינס, אויפן ערשטן אויוון, אויפן
לעצטן אויוון? מצה איז מצה...
    
עס האט ניט געהאלפן קיין זאך. ער, אז ער שפארט זיך
איין, איז פארפאלן. א שאפירא! פון די אמתע, פון די
סלאוויטער ― מע זאל נאר באהיט ווערן!...
    
פונדעסטוועגן איז שרה אליין אויך געווען צופרידן, וואס
ס׳האט זיך אזוי געמאכט; לאזן איר ווייבער מקנא זיין. מישטיינס
געזאגט, אז ס׳איז ניטא אויף עפעס אנדערש מקנא צו זיין, לאז
כאטש זיין אויף דעם.
    
קאיאר האט זיך שרה שאפירא געפעדערט, געדונגען א פור אויף
אפצופירן דאס זעקל מעל אין פאדראד אריין, ארויסבאגלייט
סיאמקען מיט זיין אנבייסן אין גימנאזיע, אכטונג געגעבן, ער זאל
ניט פארקנייטשן דאס דאוונען (א מעדאל איז א מעדאל, נאר דאוונען
דארף מען!), און זי איז שוין גרייט געווען זיך אויפזעצן פארן אין
פאדראד אריין, זי טוט א קוק ― די טאכטער מיטן קווארטיראנט
שטייען גרייט אנגעטאן ― זיי פארן אויך.
    
― משוגע מיינע שונאים? צי חסר־דעה? צי, חלילה, גערירט? ―
צעלאכט זיך שרה און קוקט און קלייבט תענוג פונעם פארל און ווינטשט
זיך אזא יאר: „הלוואי זאל דאס פארל טאקע אין גיכן זיין א פאר
אין א גליקלעכער שעה א מזלדיקער״...
    
― וואס? איר פארט טאקע מיט אין פאדראד העלפן באקן
מצות? אבי איך האב געמיינט, אז איר מאכט א שפאס!... נו, גוט.
פארט, פארט. נאר זעט, איר זאלט קיין חרטה גיט האבן.
דארט איז ניט קיין ארט אויף צו קוקן. דארט דארף מען
ארבעטן! ― זאגט שרה און סע שטיקט זי אויף צו לאכן נאר פון דעם
איין געדאנק אליין, אז איר קווארטיראנט, א סטודענט, און א
מעדאליסט, און א מיליאנער דערצו, וועט ער ― כא־כא־כא! נו, ווי אזוי
האלט מען אויס פאר געלעכטער?
    
און אלע דריי האבן זיך אויפגעזעצט אויף איין פור און מע
פארט אין פאדראד אריין באקן מצות.
    
א פרימארגן האט זיך אויסגעגעבן א זעלטענער, א לויטערער,
א קלארער, מיט א בלויען הימל, מיט א ווארעמער זון, מיט א
ווינטעלע א ווארעמס, אן ערב־פסחדיקס, וואס רוימט אן א סוד אויפן
אויער, אז ס׳איז צייט אראפצוווארפן פון זיך, אין איינעם מיט דער
מרה־שחורה, די ווארעמע ווינטעריקע בגדים און אנטאן זיך א ביסל
לייכטער, זומערדיקער, ווארעם עס גייט צו פסח, צום ליבן
גוטן פסח.
    
א! דער פסח! דער פסח! ווער נאך האט דיך אזוי ליב, ווי
די ארעמע יידישע גאס, ווי די ארעמע יידישע קינדער נעבעך? אזוי
ווי די ווערעם האבן זיי ארויסגעפויזעט פון די פינצטערע, קאלטע,
נאסע לעכער אין דרויסן ארויס, אויף דער לופט, אויף דער זון.
קוים־קוים זיך דערלעבט נאך אזא לאנגן קאלטן ווינטער. אט איז
ער, דער ליבער אינדרויסן. אט איז ער, גאטס הימל. אט איז
זי, די שיינע, די ליכטיקע, די ווארעמע זון. אהער, קינדער, אהער!
האט קיין מורא ניט, וואס ריטשקעלעך לויפן פון אויבן בארג־אראפ.
פארקאטשעט די הייזלעך, אט אזוי, און קומט אלע, לאמיר גיין
זען, וואס טוט זיך דארט, אויף דער אנדערער זייט גאס. זעט
נאר, וויפל מענטשן! אי־אי! יידן, און ווייבער, און יינגלעך, און
מיידלעך. ווי שטערן אין הימל! ווי זאמד! ווער סע גייט, און ווער
סע פארט. און זעקלעך מעל ליגן אויף די וואגנס. און
בעל־הביתטעס גייען נאך. דאס פארט מען אין „פאדראד״ באקן מצות.
איר הערט, צי ניין? ― מצות! מצות!...
    
און די ארעמע, נאר גליקלעכע קינדער פון דער ארעמער יידישער
גאס פארקאטשען די הייזלעך ביז ארויף אריבער די ליטקעס און מיט
רויטע בארוועסע פיסלעך לאזט מען זיך לויפן העט בארג־אראפ,
איבער דער יידישער גאס. און מע באגעגנט יעדן דורכגייער און
יעדן דורכפארער מיט א שימחה, א פרייד, און יעדן וואגן ― מיט
א הורא! און מע לויפט גלייך מיט די פערדלעך, אויב ניט פריער
נאך, און מע שפרינגט, און מע טאנצט, און ס׳איז גוט, און ס׳איז
ווארעם, און ס׳איז א מחיה, ס׳איז ערב־פסח! ערב־פסח! ערב־פסח!
    
אונדזערע שאפיראס מיטן קווארטיראנט האבן חברה קליינווארג
באגעגנט מיט גרויס פאראד און באגלייט מיט א שיינעם הורא ווייט
בארג־אראפ, כמעט ביזן פאדראד אריין.
    
דאס ערשטע מאל זעט אונדזער העלד פאר זיך אזוי פיל
יידישע קינדער, ארעמע, האלב־נאקעטע, גאנץ־בארוועסע, מיט
אויסגעבלייכטע פנימלעך, מיט אויסגעהונגערטע אויגלעך, נאר פריילעכע,
לעבעדיקע, גליקלעכע. און ער פארשטייט ניט זייער פריילעכקייט מיט
זייער לעבעדיקייט מיט זייער גליקלעכקייט פון וואנען עס נעמט זיך?
דאס צו פארשטיין מיטן שכל קאן מען ניט. דאס באדארף מען
פילן. און בכדי דאס צו פילן, באדארף מען א ל יי ן  זיין א יידיש
קינד פון דער יידישער גאס און אינאיינעם מיט אלע יידישע קינדער
דא געבוירן ווערן, אויפגעצויגן ווערן און אויסוואקסן גלייך מיט
זיי אין ארעמקייט און אין עלנט, אין דחקות און אין נויט...
    
― דאנקען און לויבן, אט זענען מיר שוין אין פאדראד! ―
זאגט שרה און קריכט אראפ פון וואגן, און נאך איר ― דער
קווארטיראנט מיט איר טאכטער.
    
א ברייטער הויף. א גרויסער מויער פון רויטע ציגל, א הויכער
קוימען ― אן אייזן־פאבריק ― און גאנץ אונטן, אין קעלער־שטוב,
א היפש ביסל טרעפ אראפ, א גרויס צימער מיט גאז־רערן באלייכט.
א מוראדיק טיפער אויוון, וואס ברענט ווי א גיהנום. ביי די ווענט
ארום און ארום לאנגע טישן, נייע, ווייסע, אויסגעהובלעוועטע.
יידן מיט געלע טלית־קטנס, ווייבער מיט ווייסע פארטעכער, ווייבלעך
און מיידלעך מיט כיטרע לאכנדיקע אויגן. א היץ, ווי אין באד, א
גערעדעריי, ווי צווישן די גענדז, א רעש און א טומל און א
הארמידער, ווי אויף א יאריד ― אט דאס אין דער „פאדראד״. אט דא
באקט מען מצות.
    
― גוט, וואס איר זענט געקומען, מאדאם. אניט וואלטן מיר
זיך געשטעלט באקן אן אנדערנס מצות.
    
אזוי באגעגנט שרהן פסח־הערש דער בעקער, א ייד מיט א
פארעווע פנים, בלויזע אויגן, די קיילעכיקע מארדע אביסל צו ווייט
ארויס און שיטער באוואקסן, די אונטערשטע ליפ עטוואס אין א זייט,
אזוי אז מע ווייס ניט, צי דער ייד לאכט, צי ער וויינט.
    
־ עס וואלט אייך מער ניט אפגעגאנגען פון מיין מאן! ―
ענטפערט אים שרה שאפירא. ― איר האט פארגעסן, אז מיין מאן איז
א שאפירא, פון די אמתע, פון די סלאוויטער שאפיראס...
    
― איך ווייס גאנץ גוט, איך האב ניט פארגעסן, איך האב א
גוטן זכרון! ענטפערט איר פסח־הערש דער בעקער, און טוט א
הוק צום עולם אויף א מאדנע שפראך, פאדראד־לשון, און דווקא נאך
צום גראם אויך:
    
― ע, ווייבעלעך, מיידעלעך! שטעקט אונטער די קליידעלעך!
ניין מאס רייד ― לאזט איבער אויף חול־המועד! א מיירע אין טייגל,
א מיירע אין באקן! א מצה אין אויוון, א מצה אויפן שטעקן! רב
זלמן־באר, טוט זיך א קער! פרומע־ביילע, זייט א וווילע!
ברוך־זיידל, דריי זיך ווי א דריידל!...
    
און אזוי ווייטער.
    
― אין א גוטער שעה, א מזלדיקער! ― זאגט שרה און
פארקאטשעט די ארבל.
    
 דאס פיר־און־דרייסיקסטע קאפיטל
    
 „שאלכא־נאראך [шолха нарохь: שולחן ערוך]״
    
אונדזער ראבינאוויטש־פאפאוו, וואס איז געקומען זען, „ווי
יידן באקן מצות״, האט זיך אונטערגעגארטלט גאר אויף אן אנדער
אופן און גענומען קוקן מיט אויגן... ער האט זיך דאס ווארט
געגעבן, פארשטייט איר מיך, איינמאל פאר אלעמאל, ער מוז
דערגיין דעם גאנצן אמת! דו מצה, האט אים, הייסט עס,
באדארפט עפענען די אויגן, צעטרייבן אלע וואלקנס און איינמאל
פאר אלעמאל מאכן א סוף צו יענעם קאשמאר, צו יענעם
הינערפלעט, אין וועלכער ער האט זיך געפונען, זינט עס האט זיך
געטראפן אט דא די מיאוסע מעשה מיט דעם געהרגעטן קירילעכעס
זונדל וואלאדקע.
    
אט דער וואלאדקע איז געפונען געווארן אין אזא שרעקלעכן
אופן, אז מע האט געמוזט צוגעבן, אז דא איז פארגעקומען עפעס
אזעלכעס, וואס טרעפט איין מאל אין הונדערט יאר... דערצו האט
ער זיך אנגעלייענט אויף די געוויסע בלעטער וועגן די
אומגעלומפערטע אכזריות, וואס יידן טוען מיט קריסטלעכע קינדער, אז עס
קומט אקוראט אין דער צייט, פאר פסח, צוליב זייער מצה...
    
„דאס איז דאך קלאר ווי דער טאג, אז יידן האבן געטייט
נעבעך דעם אומגליקלעכן וואלאדקע!״ ― אזוי האבן די געוויסע
בלעטער ניט אויפגעהערט צו איבערחזרן נאך א מאל און נאך א מאל
דאס אייגענע לידל. ― און ניט נאר גלייך גענומען און געטייט,
נאר פריער גוט אנגעמוטשעט, אויסגעצאפט לעבעדיקערהייט פון אים,
און שטייענדיק, דאס גאנצע בלוט פון די אדערן דורך ניין און
 
 