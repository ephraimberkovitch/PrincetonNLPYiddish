 דעם 15טן ביזן 17טן אויגוסט וועט פארקומען דער היייאריקער שוועדישער יידיש־סעמינאר, צום טייל – פנים־אל־פנים אין סטאקהאלם, און צום טייל אנליין. 
 אין דער אונטערנעמונג וועלן זיך באטייליקן א ריי באקאנטע יידישע קינסטלער און פארשער פון ארום דער וועלט. כאטש אין טיטל שטייט טאקע „סעמינאר‟, איז דאס באמת א גאנצער יידיש־פעסטיוואל, מיט קאנצערטן, פילמווייזונגען, טעאטער, יידיש־קלאסן, פראגראמען פאר קינדער, לעקציעס און פאנעל־דיסקוסיעס. די גאנצע פראגראם קען מען זען דא . 
 דער מוזיקאלישער הויכפונקט וועט זיין א קאנצערט אין סטאקהאלם מיט דניאל קאהן, יעווא לאפסקער און א צאל שוועדישע קלעזמארים. קאהן און לאפסקער וועלן אויך אנפירן מיט א טעאטער־ווארשטאט, און שיין בייקער וועט רעדן (אויף יידיש און ענגליש) וועגן דער געשיכטע פון יידישן טעאטער אין ניו־יארק. ד״ר מרים טרין און איר טאכטער, עטעלע ניבארסקי, וועלן לערנען יידיש־קלאסן פאר אנהייבערס און פאר מיטנדיקע. ד״ר וויווי לאקס וועט רעדן וועגן איר קומעדיק בוך, „לאנדאנער יידיש־שטאט‟ (London Yiddishtown), וואס באהאנדלט דריי ווייניק באקאנטע יידישע שרייבער, וואס האבן געוווינט אין לאנדאן. 
 פאר יידישיסטן פון דער ברייטער וועלט וועט דער פעסטיוואל זיין א געלעגנהייט זיך צו באקענען מיט דער חברה שוועדישע יידישיסטן: דער פארלעגער ניקאליי אלניאנסקי, וואס האט ארויסגעגעבן די יידישע איבערזעצונג פון „הערי פאטער‟ און נאך א סך יידישע ביכער; דער אקטיוויסט טאמאס ווודסקי, וואס וועט אנפירן מיט א צאל פראגראמען פאר קינדער; ד״ר יאן שווארץ, וואס וועט רעפערירן וועגן די דעמאנישע ווערק פון יצחק באשעוויס; און ד״ר האקאן בלאמקוויסט, וואס וועט דערציילן וועגן דעם יידישן ארבעטער־בונד אין שוועדן. א סך לעקציעס וועט מען האלטן צוויי מאל — איין מאל אויף שוועדיש און איין מאל אויף ענגליש, אדער איין מאל אויף יידיש און איין מאל אויף ענגליש. 
 כדי זיך צו רעגירסטירן, דארף מען שיקן א בליצבריוו אויפן אדרעס jiddischseminariet@gmail\. com . דער פרייז איז 350 שוועדישע קראנעס, וואס דאס איז אן ערך 40$. באטייליקטע יינגער ווי 25 יאר דארפן גארנישט באצאלן. מע בעט, אז מע זאל אנגעבן אינעם בליצבריוו, צי מע האט אויך בדעה צו קומען קיין סטאקהאלם און בייצוזיין אויף די פנים־אל־פנימדיקע אונטערנעמונגען. 
