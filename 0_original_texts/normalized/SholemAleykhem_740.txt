 
 פון כתרילעווקע: וואס איז חנוכה? 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 פא סלוטשאיו כאנוקא
    
 אימיעעם טשעסט
    
 פאקארניישע פראסיט וואס
    
 נא טשאשקו טשאיו *
  
אט אזא מין קארטל האב איך געטראפן בא זיך אפן טיש היינטיקן
חנוכה פון מיינעם א גוטן באקאנטן, אן אויפגעקומענעם, פריש־געבא־קענעם גביר, פ ל א ט א ן פ א נ ט א ל א נ א וו י ט ש  ל א ק ש נט א פ א וו.
    
מילא, דעם פשט פון די ווערטער „נא טשאשקו טשאיו״ פארשטייט
דאך יעדער איינציקער גאנץ גוט: א „ווינט״, א „פרעפעראנס״, א „זעקס
און זעכציק״, אן „אקע״, אדער א „סטוקעלקע״ ... נאר דער „פא סלו־טשאיו חנוכה״ ― וואס לאזט ער מיך דא הערן? וואס פאר א מחותן
איז פלאטאן פאנטאלאנאוויטש מיט חנוכה, אז דאוונען גייט ער שוין
היינט נאר איין מאל אין יאר, אי דאס ― אין כארשול, אין שטוב הערט
מען שוין ניט בא אים א יידיש ווארט ― איבער דער באננע, די באננע
זאל חלילה ניט לאכן, און „ציוניסטן״ האט ער פיינט, קען ניט הערן
דעם נאמען זייערן?
    
― וואס האט איר צו זיי? ― האב איך אמאל א פרעג געטאן אף
ציקאוועסט. ― וואס האבן זיי אייך אזעלכעס געטאן, די ציוניסטן?
―
    
*[געשריבן אין אריגינאל מיט רוסישע אותיות. זעט „אריגינאל״.]
 „פא סלוטשאיו כאנוקא אימיעעם טשעסט פאקארניישע פראסיט וואס
נא טשאשקו טשאיו״ ― צוליב חנוכה, האבן מיר דעם כבוד אייך צו
פארבעטן אף א גלעזל טיי.
― ציוניסטן? ― איך בעט אייך, דערמאנט מיר ניט דעם נאמען
זייערן! איך... איך... איך האב זיי פיינט! איר מיינט מחמת וואס?
מחמת איך האב פיינט א יידן? חלילה וחס! אדרבה, בא מיר א ייד
איז דווקא מיטן גרעסטן כבוד; כאטש אפילו אונדזערע יידעלעך, צווישן
אונדז ריידנדיק... גאר ניט... ווי זאגט איר, כאטא פאקרעשקע...
נאר אין שטוב בא מיר האב איך ליב, ס׳זאל זיין יידיש: פסח ― מצה,
סוכות ― פירעזשקעס מיט האניק, פורים ― דאס, ווי אזוי הייסט דאס?
המנטאשן, טייגלעך, פארפל, מאנדלעך, קישעלעך און די אלע איבעריקע
גוטע זאכן... ― אזוי זאגט צו מיר פלאטאן פאנטאלאנאוויטש און
באלעקט זיך אזש.
    
 נאך א סך זאכן איז פלאטאן פאנטאלאנאוויטשן פארבליבן פונעם
יידישקייט, וואס ער קען זיך מיט דעם ניט צעשיידן, למשל: פיש געפעפערטע מיט כריין, „פעטשא״ מיט געטריקנטע פענעצלעך מיט קנאבל,
פליישיקע קרעפלעך צו דער יויך ― דאס וואלט ער א בעלן געווען אלע
טאג, און א יידיש ראסלפליישל מיט לעבערלעך און מיט פופיקלעך ―
דאס חיות! ער וואלט מוחל געווען צען ביפשטעקסן פאר איין יידיש
העלדזל, מיט מעל אנגעפילט און מיט א פאדעם פארנייט. ער וואלט
אוועקגעגעבן פופצן קאמפאטן פאר איין יידישן צימעס מיט מערן, גוט
געבראזשעט, מיט מעל פארפראוועט, און א שטיקל ברוסט זאל זיין דערביי; דאס שטיקל ברוסט אז מע פעפערט צו, איז דאך א כפרה אלע
מאדנע פליישן מיט די היינטיקע ווורשטן מיט די ווארשעווער שינקען,
וואס יידן מוטשען זיך, זיי ווילן ס׳זאל האבן א יידישן טעם און א פנים
פון חזיר...
    
הקיצור, איך האב מיך פאררעדט פון עסנווארג און האב פארגעסן,
אז איך האב באקומען אן איינלאדונג פון פלאטאן פאנטאלאנאוויטש
„פא סלוטשאיו חנוכה נא טשאשקו טשאיו״...
    
אנגעקלונגען בא דער טיר און אריינגעקומען אין שטוב אריין, האט
מיר א זעץ געטאן אין פנים אריין א ליכטיקייט מיט א ווארעמקייט מיט
א הו־הא פון די געסט. און עס האט זיך געלאזט הערן דאס באקאנטע
ווארט: „פאסס!״ אקעגן מיר איז ארויסגעקומען דער באלעבאס אליין.
גוט געפאקט, מיט א בייכל און מיט א ליסינע און מיט א פריינטלעך
שמייכל, וואס איז אנגעגרייט נאך פון פריער לכבוד די געסט. איך האב
מיך ניט געקענט איינהאלטן און האב אים א פרעג געטאן טאקע דא
אפן ארט:
    
― זאגט מיר, איך בעט אייך, מיין ליבסטער פלאטאן פאנטאלאנא־וויטש, וואס איז אייך עפעס אויסגעקומען פלוצעם „לכבוד חנוכה״?
    
― פרעגט מיך עפעס גרינגערס. ― מאכט ער צו מיר און נעמט
מיך אונטער דער האנט, ווי א מחותן פון חתנס צד, און פירט מיך צו
צו דער מאדאם לאקשנטאפאוו, און אליין גליטשט ער זיך ארויס פון
מיינע הענט.
    
די מאדאם לאקשנטאפאוו, פ א נ ט א מ י נ א פ א נ ט ע ל ע ־
ט א נ א וו נ א, אויך א היפשע שטיק, אנגעטאן אין גאלע זיידנס, איינגעטונקען אין בריליאנטן, צו פינף־זעקס רינגען אף איטלעכן פינגער, ווי
א שאנסאנעטע זינגערן, האט מיך באגעגנט מיט זייער א זיס שמייכעלע:
איינס פון די שמייכעלעך, וואס ס׳איז בא איר צו קריגן צו יעדער צייט.
זי איז געזעסן בא א גרויסארטיקן סאמאוואר און צעגאסן טיי אין די
גלעזער מיט א מאס, גלייך ווי מע צעגיסט קרייטער אף א רפואה. אפן
גרויסן שיין־אויסגעבעטן טיש שטייען אויסגעשטעלט גרויסע הויכע פיראמידן, טארטן אזעלכע, וואס אז מע טוט א קוק אף זיי, פארשטייט מען,
אז זיי זיינען געמאכט געווארן ניט אף צו עסן; איר ווייסט אפילו ניט,
פון וואנען, ווי ארום הייבט מען זיי אן צו עסן? איר וועט דאך ניט
אויפשטיין אין מיטן דרינען, כאפן א מעסער, צי א גאפל, און אומוואלגערן אזא מאכינע, אזא בוידעם! וואס פאר א פנים וועט איר האבן
נאכדעם בא זיך אליין, אז איר וועט צעוואלגערן דעם דאזיקן בוידעם
און צעגיסן דעם קרעם אפן טישטעך? די מאדאם וועט אייך דווקא זאגן
מיט א שמייכעלע: „ניטשעווא, עס מאכט ניט אויס!״ נאר איר דארפט
שוין פארשטיין וואס דער „ניטשעווא״ באטייט... גלייכער, זאג איך
אייך, איר זאלט בעסער ניט נאכגעבן דעם יצר־הרע; מע האט אנידער־געטשעלט א טארט ― לאז ער שטיין געזונטערהייט!... דאס אייגענע
איז מיט די בארן, מיט די עפל און מיט די מאראנצן. איר זעט, דוכט
זיך, פאר אייערע אויגן א גאנצן אוצר מיט בארן, מיט עפל און מיט
מאראנצן; נאר לאז זיך אייך ניט גלוסטן! זיי ליגן אזוי קונציק אויסגעלייגט: א שורה עפל, א שורה בארן, א שורה מאראנצן, ארומגעלייגט
בא די זייטן מיט קאנפעקטן, ראזשינקעס און טייטלען, נאר אזוי ממזריש,
אז אויב איר ווילט ארויסבאקומען, למשל, א באר, אדער אן עפל, מוזט
איר אנרירן אלע איבעריקע שכנים ― און עס הייבן אן פאלן און שפרינגען אפן טיש, און פונעם טיש אף דער ערד, איין עפל נאכן אנדערן, איין
מאראנץ נאך דער אנדערער, ― דעמאלט, עס זאל זיך אייך עפענען א
גרוב, וואלט איר, דוכט זיך, בעסער אין דער ערד אריין, איידער נאכלויפן צונויפקלייבן די עפל, וואס קאטשען זיך אונטערן טיש!... דאס
אייגענע איז מיטן איינגעמאכטס און מיט די אלע איבעריקע זיסע זאכן,
וואס שטייען אויסגעשטעלט אפן טיש. קוקט ניט, וואס ס׳איז צוגעגרייט
געווארן טעלערלעך, מיט שעלעכלעך, מיט לעפעלעך, מיט געפעלעך אן
א שיעור. איר קענט, חלילה, א נעם טאן ניט מיט דעם לעפל, וואס מע
דארף, און ניט אין יענעם שעלעכל, וואס מע דארף, פארגיסן און אנארבעטן א חתונה ― וואס טויג עס אייך? איר ווילט א שטיקל לעקעך מיט
איינגעמאכטס? ― וועט איר עסן אין דער היים. דא מוזט איר טרינקען
א קאלט גלאז טיי, ביטער ווי גאל, זיצן אין געהאקטע ווונדן און שמייכלען, גלייך ווי ס׳איז אייך גוט ווי די וועלט.
  
― ווי אזוי טרינקט איר טיי ― מיט לימענע, צי אן לימענע? ―
פרעגט מיך פאנטאמינא פאנטעלעמאנאוונא מיט א זיס שמייכעלע, ―
איינס פון יענע שמייכעלעך, וואס איז בא איר צו קריגן צו יעדער צייט,
און ווארפט מיר אריין א שטיקל לימענע אין גלאז, בכדי די טיי זאל
זיין, א פנים, נאך ביטערער. אקעגן מיר, באם טיש, זיצט א יונגערמאן
מיט א רירעוודיק פנים און מיט גילדענע ברילן, וואס קענען זיך ניט
האלטן בא אים אף דעך נאז, ניט מחמת די נאז איז דערצו ניט מסוגל,
נאר מחמת דער יונגערמאן אליין זיצט ניט איין אף קיין ארט; אז ער
רעדט, רעדט ער ניט נאר מיט הענט ― מיט אלע אברים. עס ווייזט אויס,
אז מיט מיין אריינקומען האב איך זיי איבערגעשלאגן אין מיטן א שמועס,
ווארעם אז איך האב מיך אנידערגעזעצט צו דער טיי, האט דער יונגערמאן מיט די ברילן אף דער נאז אנגערופן זיך צו דער מאדאם:
  
― וואס־זשע איז פארט אזעלכעס, אייגנטלעך, חנוכה?
  
― איך זאג דאך אייך, אז חנוכה איז אזא יום־טוב, וואס... וואס
מע רופט אים חנוכה... שא, אט וועלן מיר פרעגן בא זיי; זיי קערן
וויסן אקוראט.
אזוי זאגט צו אים פאנטאמינא פאנטעלעמאנאוונא, אנווייזנדיק אף
מיר, און טוט זיך א כאפ:
    
― פארדאן! איך האב גאר פארגעסן, אז איר זייט נאך ניט באקאנט. ס א ל א מ א ן נ א ו מ א וו י ט ש   ש ל ו ם ־ ע ל י כ ם ―
א יידישער שריפטשטעלער; פ א נ פ א ר א ן פ א ר א א נ א וו י ט ש
י א נ ט ע וו ז א ן ― מיינער א קאוזען (א שוועסטערקינד).
    
האבן מיר זיך ביידע אויפגעכאפט פון די ערטער, צוגעלאפן איינער
צום אנדערן, גלייך ווי מיר וואלטן גרייט געווען פאלן איינס אף דאס
אנדערע אפן האלדז; אין אמתן האבן מיר נאר אפגעמאכט די געוויסע
צערעמאניע פון באקענען זיך. זיך באקענט, זעצן מיר זיך צוריק צום
טיש, און יאנטעווזאן רוקט זיך צו צו מיר א ביסל נענטער און רופט
זיך אן:
    
― האט איר געהערט א ביסל? איך וויל וויסן וואס איז חנוכה,
איך גיי אויס, ― אז וועמען איך פרעג וואס איז חנוכה פאר א יום־טוב
― ווייס קיינער ניט וואס צו ענטפערן.
    
― ווי קומט דאס, ― זאג איך, ― אז א ייד, וואס הייסט  י ו ם ־
ט ו ב ־ ז א ן, זאל ניט וויסן וואס חנוכה איז פאר א יום־טוב?
    
― ס׳איז אייך א חידוש? מאכט ער צו מיר און רוקט זיך צו
נאך נעענטער. ― איך קען זיך מיט אייך וועטן אף וויפל איר ווילט, אט
זיצן דארט אין זאל אפשר א האלבע מאה יידן, אויב עס וועט זיך געפינען אפילע איינער, וואס וועט אייך זאגן, וואס איז חנוכה, גיב איך
אייך מיין קאפ!
    
― וואס טויג מיר אייער קאפ? ― זאג איך. ― לאמיר זיך בעסער
וועטן אף געלט.
    
― אך! וועטן זיך! מיטן גרעסטן פארגעניגן! ― מאכט צו מיר
יאנטעווזאן און כאפט זיך אויף פונעם ארט. ― צו וויפל גייען מיר אין
געוועט?
    
― צו פינפאונצוואנציקער?
    
― צו פינפאונצוואנציקער!
אפגעדאנקט דער מאדאם פאר דער טיי און באקומען פון איר נאך
אמאל דאס זיסע שמייכעלע, לאזן מיר זיך ביידע אין דער גרויסארטיקער
ליכטיקער זאל אריין. די לאמפן ברענען; די גרינע טישלעך זיינען באזעצט מיט אלערליי פארשוינען, צום מיינסטן, מיט קיילעכיקע גלאנצנדיקע ליסינעס; די גלאנצנדיקע ליסינעס שפיגלען זיך אפ אין די הויכע
שיינע שפיגלען; עס הערט זיך א הו־הא, א געריידעריי פון א סך
מיילער, נאר מער פון אלץ לאזט זיך הערן דאס ווארט „פאסס!״
    
מיר הייבן אן שפאצירן פון איין טישל צום אנדערן. מען איז
שטארק באשעפטיקט און שטארק אויפגעטראגן איינס אף דאס אנדערע
פאר א שלעכטן גאנג. דער האט טענות, דער פארענטפערט זיך; דער
בייט זיך מיט די ערטער, דער טאשט קארטן, גיך־גיך, מע האט קיין צייט
ניט, גלייך ווי אט באלד וועט מען קלינגען דאס דריטע מאל און מע וועט
חלילה עפעס פארשפעטיקן. מיר גייען צו צו א טישל, ווו פיר באיארנטע
מענטשן, אלע מיט ווייסע קיילעכיקע גלאנצנדיקע ליסינעס, שפילן אין
„ווינט״. אפגעענטפערט מיר אף מיין „גוטן אוונט״ מיט א גרינגן שאקל
מיטן קאפ, גיבן זיי יאנטעווזאנען איטלעכער באזונדער צו צוויי פינגער,
און יאנטעווזאן איז זיך מישב, וואס טויג אים לאנגע מחזקות, א מער
טרעט ער צו גלייך צום עסק און רופט זיך אן צו זיי:
    
― האט קיין פאריבל ניט, וואס איך שלאג אייך איבער. איך און
אט דער יונגערמאן (ער ווייזט אן מיט דער בריל אף מיר) האבן געהאלטן
א וועט מכוח... מכוח וואס איז חנוכה פאר א יום־טוב? איך זאג אזוי,
און זיי זאגן אזוי... בכן, איז געבליבן, מיר זאלן אייך בעטן, איר זאלט
אונדז פותר־חלום זיין און זאגן, אויב ס׳איז מעגלעך, אין דריי ווערטער,
וואס איז אזעלכעס חנוכה?
    
אלע פיר פארשוינען מיט די ווייסע קיילעכיקע גלאנצנדיקע ליסינעס
הייבן אויף די אויגן און קוקן אף אונדז אזוי, גלייך ווי מיר וואלטן
ביידע פלוצעם געשטעלט זיך מיטן קאפ אראפ, מיט די פיס ארויף.
    
― פיק! ― זאגט איינער, און אלע איבעריקע זאגן: פאס!...
    
― טרעף! ― זאגט דער אנדערער, און אלע איבעריקע זאגן:
פאס!...
    
איז די משמעות, אז מיר האבן דא ניט וואס צו טאן. גייען מיר
צו צום אנדערן טישל. דארטן זיצן יונגע לייט, שוין אן ליסינעס, דאס
הייסט, קוים־קוים וואס סע שניידט זיך בא זיי אף די קעפ ווייס־קיילעכיקע
טעלערלעך. דא גייט דאס שפיל א סך לעבעדיקער. ס׳איז א „ווינט״ מיט
א „שטורעם״; מע היצט זיך, מע קריגט זיך, מע ווארפט זיך דורך מיט
אזעלכע ווערטער, וואס דוכט זיך, ווען ניט בא קארטן, קריגט מען פאר
זיי פעטש.
    
בא דעם דאזיקן טישל איז געווען איינער א יונגערמאן מיט א רויטן
האלדז און מיט א פרישטשעוואטע פנים, און ער איז געווען בא זיי
דאס כפרה־הינדל. ווער עס האט געהאט גאט אין הארצן, דער האט זיך
אין אים נוקם געווען. בא איטלעכן גאנג, וואס ער האט געמאכט, האט
ער באקומען פון זיינע חברים אן אנדער קאמפלימענט:
    
― א מענטש מאכט א גאנג!
    
― וויסטער קאליקע!
    
― שטיוול־פלעכטער!
    
― שוסטער! ווו זיינען אייערע אויגן?
    
― אין באבקעלעך באדארפט איר שפילן!
    
― קאצענער מוח! רוק און לענד באדארף מען אייך איבערברעכן,
און ערשט נאכדעם אוועקזעצן אין באד פאר א סטאראזש!
    
און דער יונגערמאן, דאס כפרה־הינדל, וויל זיך פארענטפערן, לאזט
מען אים נישט.
    
― וואס וועט איר זאגן, וואס? איר האט וואס צו זאגן? א י ר
זייט נאך גערעכט? איר ווייסט דען נישט, אז איר זייט א וויסטער פינצטערער קאליקע, א שוסטער, א שטיוול־פלעכטער?
    
און אזוי ווייטער, אלץ דער אייגענער ניגון.
    
― קומט! ― רוף איך מיך אן צו יאנטעווזאנען אפן אויער. ―
איר זעט דאך, אז עס האלט דא רחוק משכר וקרוב לפעטש...
    
― האט קיין יסורים נישט, מען איז די גרעסטע גוטע ברידער. ―
מאכט צו מיר יאנטעווזאן און איז א בעלן זיי אנמוטן, דערציילן זיי,
אז מיר האבן געהאלטן א וועט מכוח חנוכה; ער זאגט א ז ו י ,  איך
זאג א ז ו י; בכן איז געבליבן, מיר זאלן זיי בעטן, די יונגע לייט הייסט
דאס, זיי זאלן אונדז פותר־חלום זיין און זאגן, אויב ס׳איז מעגלעך,
אין דריי ווערטער: וואס איז אזעלכעס חנוכה?
    
― דאס קאנט איר געוואר ווערן נאר בא „זיי״. ― רופט זיך אן
איינער פון דער חברה און באווייזט אפן „כפרה־הינדל״. ― טאמער
האט איר עפעס א שווערע זאך, א שארפן גאנג, א פארדרייטן חשבון,
זאלט איר פרעגן בא „זיי״. „זיי״ וועלן דאס אייך באלד פותר זיין אין
איין כהרף־עין, מחמת „זיי״ האבן, קיין עין־הרע, א טייערן קאפ אונטער זיך!...
    
די גאנצע חבריא צעלאכט זיך, און דאס „כפרה־הינדל״ אליין לאכט
אויך פון דער חכמה.
    
― גיט קארטן! ― רופט זיך אן איינער פון זיי, און מיר פארשטייען, אז מיר וועלן דא אויך גאר נישט מאכן; לאזן מיר זיך גיין ווייטער, צו א טישל, ווו דריי פארשוינדלעך, יונגעלייט, מיט אונטערגע־שמיצטע בערדלעך, שפילן אין „פרעפעראנס״. דא בא דעם טישל, איז
מען שוין נישט אזוי בייז און אויפגעטראגן, ווי דארטן. מע גריסט זיך
מיט יאנטעווזאנען גאנץ העפלעך, ווי מיט א גוטן באקאנטן, און יאנטעוו־זאן שטעלט מיך פאר פאר זיי:
    
― סאלאמאן נאאומאוויטש שלום־עליכם, א יידישער שריפטשטעלער. מיר האבן געהאלטן א וועט מכוח א מאדנעם ענין, מכוח חנוכה. איך
זאג א ז ו י, זיי זאגן א ז ו י; איז געבליבן, מיר זאלן אייך בעטן, איר זאלט
אונדז פותר־חלום זיין און זאגן, אויב ס׳איז מעגלעך, אין דריי ווערטער,
וואס איז אזעלכעס חנוכה?
    
― חנוכה? ― זאגט איינער און קוקט אין די קארטן אריין. ―
חנוכה? פאס!
    
― חנוכה? ― זאגט דער אנדערער. ― חנוכה איז אזא יום־טוב,
וואס מע קאן שפילן אין פרעפעראנס.
    
― און עסן לאטקעס מיט שמאלץ, ― לייגט צו דער דריטער און
מאכט א גאנג; טוט דער ערשטער א שפרונג אפן בענקל און א ריס די
קארטן, גלייך ווי עמעצער האט אים דערלאנגט מיט א שייטהאלץ איבערן
קאפ, אדער אנגערירט מיט א הייסן אנגעגליטן אייזן פון הינטן, און צעשרייט זיך אף אים, גלייך ווי ער האט אים געקוילעט די קאפאטע:
    
― איך פארשטיי ניט! מיר שפילן אין פרעפעראנס, צי מיר פארנעמען זיך מיט „ליטעראטור״?
    
און דערביי האט ער געגעבן אף אונדז ביידן אזא גלאנץ מיט די
אויגן, אז מיר האבן פארשטאנען, אז מיר זיינען דא איבעריק, מע וועט
זיך באגיין אן אונדז. מיר הייבן זיך אויף און גייען ווייטער.
    
א גרויסער קיילעכיקער טיש, ארום טיש פארשיידענע פארשוינען פון
אלערליי מינים.
    
 אפן טיש ליגט אנגעווארפן א בארג מיט קארטן, וואס איינער גיט
איבער דעם אנדערן, דער אנדערער ― דעם דריטן, און אזוי ווייטער, און
געלט (גאלדווארג) פליט אזוי ווי מיסט פון איינעם צום אנדערן. און אלע
זיצן און קוקן נאר אין איין פינטל אריין ― צו יענעם, וואס ווארפט די
קארטן, ווארפט זיי איינע אהער, איינע אהין, רעכטס און לינקס, און
אזוי געשמיידיק, אזוי קוים־קוים וואס דאס אויג קאן כאפן. דער עולם
איז אזוי פארטיפט אין דער ארבעט, אז עמעצער זאל פלוצעם א געשריי
טאן: עס ברענט! ― וואלט זיך, דאכט מיר, קיינער נישט גערירט
פון ארט.
    
― ווי אזוי הייסט די שפיל? ― פרעג איך בא מיין יאנטעווזאן.
― און ווער זיינען די שפילערס?
    
― די שפיל ― זאגט יאנטעווזאן ― הייסט „דיאבעלק״ ― און
די שפילערס וועל איך אייך באלד פארשטעלן איינציקווייז: זעט איר,
אט יענעם א ― דאס איז א דאקטער אן פראקטיקע; און דער אנדערער, וואס זיצט נעבן אים, ― דאס איז א אינזשיניער, מע ווייס ניט
פון וואנען און פון וואס... און דער ווייסינקער מיטן קוויטשיק קולכל
― דאס איז אן אויסגעפאטשטער אדוואקאט...
    
― ששש!... ― מאך איך צו אים. ― שטילער אביסל!
    
― האט קיין מורא ניט! ― זאגט צו מיר יאנטעווזאן. ― אט דא
מעגט איר אף זיי זאגן וואס אין דער קארט, זיי הערן במילא נישט קיין
וועלט!... און אט יענער בלאנדין ― דאס איז א ייד אן אפטייקער,
וואס שפילט ניט אין קיין קארטן נאר דעמאלט, ווען ער שלאפט... און
אט־א יענער יונגערמאן, וואס מיט די גרויע האר, דאס איז א כעמיקער,
וואס מאכט פון סחורה געלט און פון געלט בלאטע... און ווייטער, די
איבעריקע ― איינער א באנקיר, דער אנדערער א בוכהאלטער און דער
דריטער אן אגענט, דער פערטער א צוקערמעקלער...
    
― און ווער איז אט־א־יענער עוג מלך הבשן? ― פרעג איך בא
יאנטעווזאנען און ווייז אים אן אף איינעם א הויכן, א געזונטן, וואס
האט ניט אף זיך דעם צלם אלהים.
    
― ווער? ― זאגט יאנטעווזאן. ― אט א יענץ זיבעלע? דאס איז
מיינער א גוטער ברודער, נישט קיין היגער, פון די „הונגעריקע גובערניעס״. איר זעט, ווי ער שארט דאס גאלד? איך האב מורא, ער וועט
דא אלעמען דורס זיין, ווי א טכויר! מע באדארף צוגיין צו אים, א פרעג
טאן, וואס איז חנוכה, ער וועט אונדז זאגן אקוראט ― ער איז א יודע־נגן...
    
און יאנטעווזאן גייט־צו צו אים און רופט אים אפ אף א זייט און
שטעלט מיך פאר, און דערציילט אים די גאנצע געשיכטע, ווי אזוי מיר
זיינען גענאנגען אין געוועט וועגן חנוכה: איך האב געזאגט א ז ו י, ער
האט געזאגט א ז ו י ; בכן, איז געבליבן, מיר זאלן א פרעג טאן בא אים,
ער זאל אונדז פותר־חלום זיין, אויב ס׳איז מעגלעך, אין דריי ווערטער,
וואס איז חנוכה?
    
דאס זיבעלע האט אנידערגעשטעלט אף אונדז א פאר אויגן און
באטראכט אונדז ביידן ווי משוגעים.
    
― אויב ס׳איז אייך ― זאגט ער ― שטארק נייטיק צו וויסן,
זאלט איר זיך מטריח זיין צו מיר אף דער אכסניה. איר טרעפט מיך
אין דער היים תמיד פון האלב פיר פארטאג ביז האלב ניין אין דער פרי...
איצט בין איך פארנומען; מע באדארף צונעמען בא זיי דאס גאלד...
    
― אט האט איר א קלארע ידיעה! ― מאכט צו מיר יאנטעווזאן,
און מיר לאזן זיך גיין ווייטער. אפן וועג באגעגענען מיר איינעם, יאנטעווזאנס א גוטן באקאנטן, א יונגנמאן מיט א פלאמעדיק פנים און
מיט שטארק צעבורשעטע האר. דער יונגערמאן לויפט, ווי א פארסמטע
מויז. יאנטעווזאן שטעלט אים אפ מיט א ברייטן שלום־עליכם.
    
― א, פאני פיפערנאטער! וווהין לויפט מען דאס אזוי?
    
― לאז מיך אפ! ― מאכט צו אים דער יונגערמאן מיטן פלאמענדיקן פנים און מיט די צעבורשעטע האר. ― לאז מיך אפ, איך
ברען ווי א שטרויענער דאך! אפשר געפינט זיך בא דיר, ברודער, א
פאר הונדערטער, וועסטו מיך דערהאלטן בא מיין כבוד!
    
― מיטן גרעסטן פארגעניגן! ― מאכט צו אים יאנטעווזאן. ―
נאר מיט איין תנאי, זאלסט מיך אויסהערן, וואס איך וועל בא דיר פרעגן.
דער יונגערמאן מיטן פלאמענדיקן פנים און מיט די צעבורשעטע האר
שטעלט אן די אויערן.
    
― ס׳איז אזא געשיכטע, ― מאכט צו אים יאנטעווזאן גאנץ
ערנסט: ― איך און אט־א־דער יונגערמאן, הער שלום־עליכם, א יידישער שריפטשטעלער, האבן געהאלטן א וועט איבער א מאדנעם ענין:
וו א ס  א י ז  ח נ ו כ ה ? איך זאג א ז ו י, זיי זאגן א ז ו י; בכן, איז בא אונדז
געבליבן, מיר זאלן זיך ווענדן צו דיר מיט א בקשה, דו זאלסט אונדז
קלאר מאכן, אויב ס׳איז מעגלעך, אין דריי ווערטער, וואס איז אזעלכעס חנוכה?
    
― טפו זאלסטו ווערן, מיט וואס מענטשן פארנעמען זיך!
    
אזוי מאכט דער יונגערמאן מיטן פלאמענדיקן פנים און מיט די
צעבורשעטע האר און סטייעט ניט. מיר בלייבן שטיין ביידע אין מיטן
זאל, ווי די נאראנים.
    
― וווהין גייט מען ווייטער?
    
― וווהין גייט מען ווייטער?
    
― טאמער וואלטן מיר געגאנגען צו די דאמען?
    
― לאמיר גיין צו די דאמען.
    
ארום א באזונדערן גרויסן טיש זיצן זעקס שארף־אויסגעפוצטע
דאמען, און צווישן זיי סך־הכל איין זכר, א קאוואליר מיט א פערדיש פנים און מיט א ווייסן שרונט איבערן גאנצן קאפ, און מע שפילט
אין יענער קלוגער שכלדיקער שפיל, וואס מע רופט זי „סטוקעלקע״.
פונקט אף דער מיט שטייט א טעלערל, און אלע דאמען ווארפן אהין
צו די זילבערנע גילדנס. דער קאוואליר מיטן פערדישן פנים און מיטן
ווייסן שרונט טיילט־אויס קארטן, און בכדי ער זאל חלילה קיין טעות
ניט האבן און עס זאל אויסקומען פונקט זיבן, ציילט ער: זונטיק, מאנטיק, דינסטיק, מיטוואך, דאנערשטיק, פרייטיק, שבת. און ווידער א מאל
― זונטיק, מאנטיק, דינסטיק, מיטוואך און אזוי כסדר. דאס ערשטע
מאל, אז ס׳איז געווען איינס, האבן די דאמען שטארק געלאכט פון דער
חכמה; אזוי לאנג, ביז עס האט זיך זיי צוגעגעסן (קרעפלעך עסן ווערט
אויך נימאס!) און געשלאגן צו דער גאל, זיינען זיי געזעסן, ווי די
טאקן, און געגענעצט, כלומרשט קיין קאפ נישט פאראינטערעסירט אין
דער שפיל, ווי איינער רעדט: „מע גיט קארטן, באדארף מען נעמען, וואס
זאל מען טאן?״... נאר איטלעכס מאל, ווען מע דעקט אויף טרומף,
ווערט מען עטוואס לעבעדיקער. אלע דאמען נעמען זיך פאוואלינקע צו
זייערע קארטן. גיבן אכטונג, די אנדערע זאל ניט זען, און אליין כאפט
מען א קוק צו יענער און א פרעג: „הא? וואס איז טרומף? וויפל
איז דער רעמיז? ווער אין ערשט?״ די דאזיקע דריי שאלות מוז איבערפרעגן איטלעכע דאמע באזונדער, און זייערע אויגן הייבן אן ביסלעכוייז לייכטן, זייערע פנימער שיינען, און דער איינציקער קאוואליר מיטן
פערדישן פנים און מיטן שרונט מוז זיי אונטערטרייבן אלעמען: „נו,
מאדאם, וואס שווייגט איר? איר גייט, צי איר שטייט?״ ― אלע מאל
די אייגענע חכמה. איינע, א גראבלעכע, אן אויסגעפוצטע דאמע מיט א
קליין נעזל, מיט באבקעוואטע הענט מיט שווארצע נעגל, נאר מיט
בריליאנטענע רינגען אף אלע פינגער, האלט די קארטן פעסט צום קארסעט און טראכט: „זי האט נעבעך איין־און־איינציקן קיניג טרומף.
וואס טוט מען? אפווארפן ― איז אן עבירה; שפילן ― האט זי מורא:
טאמער שלאגט מען איר קיניג מיטן אס, איז זי דאך אין רעמיז!״...
הקיצור, זי יישובט זיך אזוי לאנג, ביז זי זאגט „פאס״ און לייגט אוועק
די קארטן, האלט זיי צו מיט דער האנט, די איבעריקע דאמען זאלן ניט
דערזען וועמען זי האט אפגעווארפן. און מחמת עם טרעפט זיך א מאל
מיט זיי אויך אזא אן אומגליק, קוקן זיי זיך איבער איינע מיט דער
אנדערער מיט א האלב שמייכעלע. יענע דאמע, וואס פונעם קיניג פארשטייט גאנץ גוט, וואס דאס שמייכעלע באטייט, נאר זי מאכט זיך
תמעוואטע, האלט די האנט אפן אפגעווארפענעם קיניג און שפילט מיט
די בריליאנטענע פינגערלעך, ווי אפן פארטעפיאן, און זינגט־צו צום
טאקט, מע זאל טאקע אין איין וועגס מיינען, אז „מוזיק״ איז בא איר
דאס חיות.
    
― וואס גייט איר אום ליידיק? פאר וואס שפילט איר ניט? ―
רופט זיך אן די דאמע פונעם קיניג צו יאנטעווזאנען, בכדי די איבעריקע דאמען זאלן אויפהערן איבערקוקן זיך.
    
― מיר זיינען פארנומען מיט זייער א וואזשנעם ענין! ― זאגט
צו איר יאנטעווזאן. ― מיר האבן גענומען אף זיך א שווער שטיקל
ארבעט, איך און אט דער יונגערמאן ― מיר האבן געהאלטן א וועט
וועגן חנוכה; איך זאג אזוי, זיי זאגן אזוי ; האבן מיר זיך מישב געווען,
מיר זאלן פרעגן איטלעכן באזונדער. אפשר קאנט איר, מאדאם, אונדז
פותר־חלום זיין און זאגן, אויב ס׳איז מעגלעך, אין דריי ווערטער, וואס
איז אזעלכעס חנוכה?
  
― חנוכה? ― צעלאכט זיך די דאמע פונעם קיניג, צעמישט
דערווייל די אנגעווארפענע קארטן און טאקע אין איין וועגס באווייזט זי
די ציין, מע זאל זען, אז ס׳איז אייגענע, נישט קיין אריינגעשטעלטע.
― כא־כא־כא! בא די דאמען ווילן זיי געוואר ווערן וואס איז ח־ח־חנוכה!
    
― שאט, שאט, וואס לאכט איר אזוי! ― רופט זיך אפ צו איר א
הויכע דאמע מיט א מאנצבילש פנים. ― זאגט, אז איר ווייסט נישט
― און אן עק! וואס דארף מען דא לאכן?
    
― איר זייט, א פנים, נישט צופרידן מיטן רעמיז? ― ענטפערט
איר אפ די דאמע פונעם קיניג מיט א שטאך און הערט נישט אויף
צו לאכן און באווייזן די ציין.
― ווען איך ווארף אפ דעם קיניג טרומף, ווי אנדערע, ― מאכט
יענע וואס מיטן מאנצבילשן פנים, ― וואלט איך אפשר אויך ניט געשטעלט קיין רעמיז.
    
― הכלל, ― מישט זיך אריין יאנטעווזאן ― ווייס קיינער ניט
וואס איז חנוכה?
    
― אוודאי איז חנוכה א גוטע זאך, אז גאט העלפט, מע האט סך־הכל איין צענטל טרומף און מע שפרינגט ארויס גליקלעך, אן א רעמיז,
און מע כאפט נאך א רובל מיט צוואנציק!
    
אזוי רופט זיך אן נאך א דאמע מיט גאלד־פארביקע האר און
מיט א סך בריליאנטענע פינגערלעך, און שארט צונויף דאס געווינס
און דעקט דאס איבער מיט א ווייס געשטיקט טיכעלע, ווי מע דעקט
איבער א חלה אף א מוציא, מע זאל איר, א פנים, נישט געבן קיין גוט אויג...
    
― עס ווייזט אויס, אן מע באדארף גיין ווייטער. ― מאכט צו מיר
יאנטעווזאן און זוכט מיט די אויגן. ― שא, אן גייט א יידל! איך קען
אים, ער איז דער מאדאם לאקשנטאפאוו א קרוב. אויב דער ייד וועט
אונדז ניט זאגן וואס איז חנוכה, מעגט איר זיך שוין געזעגענען מיטן
פינפאונצוואנציקער.
    
דער ייד, וואס יאנטעווזאן האט אף אים אנגעוויזן, קאן מען זאגן,
איז א צווייענדיקער ייד, דאס הייסט, א ייד פון צוויי וועלטן, אביסל
פון דער אלטער וועלט און אביסל פון דער היינטיקער וועלט. דאכט זיך,
א לאנגע קאפאטע ― נאר א ווייסע מאנישקע; דאכט זיך, פאות ―
נאר אן א היטל; דאכט זיך, א גרויסע בארד ― נאר א קיילעכיקע.
מיר גייען־צו צו אים און דערציילן אים די גאנצע מעשה, ווי אזוי מיר
האבן געהאלטן א וועט מכוח חנוכה, איך האב געזאגט אזוי און זיי האבן
געזאגט אזוי ; בכן, איז בא אונדז געבליבן דער הסכם, מיר זאלן אים
בעטן, ער זאל אונדז פותר־חלום זיין און קלאר מאכן, אויב ס׳איז מעגלעך, אין דריי ווערטער, וואס איז אזעלכעס חנוכה?
    
― חנוכה? ― רופט זיך אן צו אונדז דער צווייענדיקער ייד מיט
א פריילעך געלעכטערל. ― איך האב מורא צו זאגן, נאר מיר שיינט,
אז איר האט שוין ביידע לאנג נישט געדאוונט.
    
― פונוואנען איז געדרונגען? ― פרעגן מיר אים.
    
― ס׳איז געדרונגען ― זאגט ער ― דערפון, אז ווען איר זאלט,
א שטייגער, האבן א טבע דאוונען אלע טאג אין דער פרי און אף דער נאכט,
וואלט איר דאך געזאגט „על הנסים ועל הפורקן ועל הגבורות ועל
התשועות ועל המלחמות״; און אז איר זאלט זאגן אלע טאג אין דער
פרי און אף דער נאכט „על הנסים ועל הפורקן ועל הגבורות ועל
התשועות ועל המלחמות״, וואלט איר געוווסט וואס איז חנוכה...
אין „זעקס און זעכציק״ שפילט איר? וועלן מיר מאכן אין דרייען א
„פינפהונדערט איינס״.
    
― אז ס׳איז שוין יא אזוי, ― מאכט צו אים יאנטעווזאן און
קוועטשט אים צו צו דער וואנט ― דערציילט־זשע אונדז וואס שטייט
דארטן בא אייך אינעם „על הנסים״ געשריבן? מחמת איך מוז אייך
זאגן דעם אמת, איך האב שוין פארגעסן אפילו ווי אזוי מע דאוונט.
    
― אזוי? ― זאגט דער צווייענדיקער ייד אלץ מיט א געלעכטער
און באווייזט אפן קאפ. ― נישט דא דער ארט דערויף. דא איז פאראן
אנדערע ארבעט. ס׳איז דאך היינט חנוכה, און חנוכה, זאלט איר וויסן,
איז א מיצווה צו שפילן אין קארטן... הקיצור, לאם איך וויסן, מיר
מאכן א „זעקס און זעכציק״ אין דרייען, צי ניין? גיכער, די נאכט
שטייט ניט.
    
מיר דערזעען פון ווייטן שטייט א רעדל פון יונגעלייט, אינטעליגענטן, פארטיפט אין א שמועס וועגן „ליטעראטור״ לאזן מיר איבער
דעם צווייענדיקן יידן, גייען־צו צום רעדל און פרווון זיך מאכן א
רייד מכוח „חנוכה״.
    
― חנוכה? מיר זיינען נישט קיין ציוניסטן... ― רופט זיך אן
איינער פון זיי, א יונגערמאן מיט קונציק פארדרייטע וואנצעס און מיט
א לאנגן נאגל אפן מינדסטן פינגער, און דער איבעריקער עולם צעלאכט זיך פון דעם וויץ. מיר טרעטן־אפ פון דער דאזיקער פריילעכער
קאמפאניע און דערזעען א סטודענט מיט א בלויען קאלנער און מיט
גילדענע קנעפ שטייט און רעדט מיט א מאמזעלכן מיט רויטע הענט.
דער סטודענט מיטן בלויען קאלנער און מיט די גילדענע קנעפ דרייט
די וואנצעס, וואס וועלן א מאל זיין, און דאס מאמזעלכן מיט די רויטע
הענט קוקט אף דער סטעליע און דרייט זיך אפן קארעק.
    
― איך ווייס שוין. ― מאכט צו מיר יאנטעווזאן שטילערהייט.
― דאס מאמזעלכן איז טאקע אונדזער פלאטאן פאנטאלאנאוויטשעס
טעכטערל, און דער יונגערמאן איז א סטודענטל, נישט קיין באקאנטער.
ווייזט אויס, אז ער שדכנט זיך צו איר, דאס הייסט, צו די פופציק
טויזנט, וואס מע גיט איר נדן... כדאי פונדעסטוועגן צו הערן, פון
וואס רעדט דאס דאזיקע פארל.
    
מיר גייען צו אביסל נעענטער און כאפן איינציקע ווערטער: „גיי־שע... באלעט... אפערעטקע... סלאווסקאיא שפילט גוט... טאמארינא
שפילט בעסער״...
    
― פארדאן! ― רופט זיך אן יאנטעווזאן צום סטודענט. ― איך
מוז אייך איבערשלאגן אין מיטן די רייד, כאטש איך האב ניט די ערע
צו זיין מיט אייך באקאנט. דא איז אזא געשיכטע: איך און אט דער
יונגערמאן האבן געהאלטן א וועט מכוח חנוכה; איך זאג א ז ו י, זיי
זאגן א ז ו י. בכן איז געבליבן, מיר זאלן פרעגן איטלעכן באזונדער.
אפשר וואלט געווען א סברה, איר זאלט זיין אזוי גוט און פותר־חלום
זיין אונדז, אויב ס׳איז מעגלעך, אין דריי ווערטער ,וואס איז דאס אזעלכעס חנוכה?...
    
דער סטודענט קוקט אפן מאמזעלכן, דאס מאמזעלכן ― אפן סטודענט, און ביידע שמייכלען. נאכדעם מאכט דער סטודענט צו יאנטעוו־זאנען אף רוסיש:
    
― פראווא ניע זנאיו, יא ניע זדיעשני, יא אדעסיט.*
    
― איזוויניטיע, מי ניע זנאלי, טשטא ווי אדעסיט... ** ― זאגט
צו אים יאנטעווזאן, טוט זיך א בייג צו אים און רופט זיך אן צו מיר:
― אן זיצט מיינער א באקאנטער, א יידישער לערער, וואס גיט שטונדן.
____________
    
* כ׳לעבן, איך ווייס נישט, איך בין נישט קיין היגער, איך בין אן אדעסער.
    
** האט קיין פאריבל נישט, מיר האבן נישט געוווסט, אז איר זייט אן אדעסער.
ער איז א היגער, ניט קיין „אדעסיט״, ער וועט אונדז שוין געוויס זאגן
וואס איז חנוכה...
    
מיר גייען צום יידישן לערער. א יונגערמאן מיט ברילן, האלט פארלייגט א פוס איבער א פוס און רייכערט א פאפיראס. יאנטעווזאן שטעלט
מיך פאר און דערציילט אים די מעשה, ווי אזוי מיר זיינען געגאנגען אין
געוועט איבער „חנוכה״: איך האב געזאגט א ז ו י, ער האט געזאגט
א ז ו י; בכן איז געבליבן, מיר זאלן פרעגן דא בא איטלעכן באזונדער.
האבן מיר שוין איבערגעפרעגט כמעט אלע געסט, ווייס קיינער ניט וואס
צו זאגן. בכן, בעטן מיר אים, הייסט דאס, ער זאל זיין אזוי פריינטלעך
אונדז פותר־חלום זיין און זאגן, אויב ס׳איז מעגלעך, אין דריי ווערטער,
וואס איז אזעלכעס חנוכה?
    
― חנוכה? ― מאכט דער לערער מיט א ניגון, כאפט זיך אויף
און צעלאכט זיך. ― אט דא ווילט איר געוואר ווערן, וואס איז חנוכה?
געטראפן דעם ארט, ווי איר זעט מיך לעבן! איר פרעגט זיי בעסער,
וואס הייסט „ווינט״, „בעזיק״, „פרעפעראנס״, „אקע״, „באנטשאק״,
„סטוקעלקע״, „טערטל־מערטל״, „זעקס און זעכציק״, „עקארטע״, „שמען־דע־פער״, „מאקאא״, „טראנטעקאראנט״...
    
― האט קיין פאריבל ניט, ― שלאגט אים איבער יאנטעווזאן אין
מיטן ― דאס ווייסן מיר אליין. איר זאגט אונדז בעסער, וו א ס א י ז
ח נ ו כ ה?
    
― „חנוכה״ ווילט איר בא זיי וויסן? ― זאגט ווייטער דער לערער. ― איר פרעגט זיי בעסער וואס הייסט א חזירל געפרעגלט אין פוטער, א „יאלקע״ אף יום־טוב, א „פאסקע״ אף פסח? איר פרעגט זיי
בעסער, וואס הייסט „וואלס־לואי־קענז״, „מיניאן״, „שאקאן״, „פא־דע־קאטר״, „פא־ד־עספאן״, „פא־דע־פאטינע״? איר פרעגט זיי בעסער, וואס
הייסט „פלירט״, אדער א פארבייטעניש, א פארדרייעניש, א פארפלאנטעניש מיט די ווייבער, מיין ווייב דיין ווייב...
    
― האט קיין פאריבל ניט ― האקט אים איבער יאנטעווזאן נאך
א מאל. נאר אונדזער פארשוין האט זיך צעלאזט, ווי א וואסער, צעגאסן,
ווי א פאנטאן; ס׳איז אוממעגלעך געווען אפצושטעלן דאס וואסער;
ס׳איז ניט געווען מיט וואס צו פארשטעקן דעם דאזיקן פאנטאן...
    
― גרישקא! גרישקא ― צעשרייט זיך יאנטעווזאן און שטעלט אפ
א ספריטנע יינגעלע פון א יאר ניין אדער צען, מיט ברענענדיקע שווארצע אייגלעך, וואס לויפט פארביי אונדז. ― גרישקא! גרישקא! קום נאר
אהער, נשמה מיינע, איך וויל דיך עפעס פרעגן.
    
גרישקא גייט צו צו יאנטעווזאנען, ווי צו א גוטן באקאנטן, און
הייבט אויף צו אים די שווארצע ברענענדיקע אייגלעך.
    
― זאג נאר, גרישקא, נשמה מיינע, יידיש לערנסטו?
    
― א קאק־זשע? ― מאכט גרישקא. ― אלף, בית, גימל, ריש...
    
― בראווא! מאלאדיעץ! ― מאכט צו אים יאנטעווזאן מיט א
קניפ אין בעקל. ― זאג נאר, גרישקא, דו ווייסט, אז ס׳איז פאראן אזא
יום־טוב, וואס מע רופט דאס „חנוכה״?
    
― א קאק־זשע? ― מאכט גרישקא.
    
― זאג־זשע מיר, מיין טייערער, וואס איז דאס חנוכה?
    
― חנוכה? ― מאכט גרישקא און זיינע שווארצע ברענענדיקע
אייגלעך לויפן ארום הין און צוריק, ארויף און אראפ, ווי די מייזלעך.
 ― חנוכה? חנוכה? סייטשאס!... דער פאפאשא... די מאמאשא...
דער פאפאשא עסט... ווי אזוי הייסט דאס?... מצה מיט שלח־מנות...
און די מאמאשא דרייט א ווייסע הון אט אזוי... אי קושאיוט יעוורייסקי
קרעפליעקי... *
    
גרישקא באווייזט מיט די הענטלעך אפן קאפ, ווי אזוי די מאמע
שלאגט כפרות, און באלעקט זיך פון די יידישע קרעפלעך.
    
און אף מיין יאנטעווזאנען פאלט אן פלוצעם אזא געלעכטער, אז
איך מיין ― אט באקומט ער דעם שלאק. ― ― ― ― ― ― ― ― ―
― ― ― ― ― ― ― ― ― ― ― ― ― ― ― ― ― ― ― ― ―
    
אין זאל איז ליכטיק און ווארעם. די לאמפן מיט די ליוסטרעס ברענען. די ווייסע קיילעכיקע גלאנצנדיקע ליסינעס פון די שפילערס שפיגלען
זיך אפ אין די הויכע גלאנצנדיקע שפיגלען. עס הערט זיך א הו־הא, א גע־ריידעריי פון א סך מיילער; נאר מער פון אלץ לאזט זיך הערן דאס ווארט
„פאס!״ איך שטיי, ווי א נאר, אין מיטן זאל, און מיין נייער באקאנטער,
פאנפאראן פאראאנאוויטש יאנטעווזאן, קאטשעט זיך פאר געלעכטער. דאס
לאכט ער פון מיר, וואס איך האב אנגעווארן די וועט.
    
 * * *
    
 אט אזוי פארשפילט מען א פינפאונצוואנציקער!
  
_________ געשריבן אין יאר 1901.
    
* און מע עסט יידישע קרעפלעך. חנוכה, תרס″ב. קיעוו.
    
 ...וימי הפודים האלה לא יעברו מתוך
    
 היהודים.
    
 און די דאזיקע טעג פון פורים זאלן
    
 קיינמאל נישט בטל ווערן פון יידן.
    
 (מגלת אסתר, ט׳ כ″ה).
    
„פורים זיינען אלע שיכורים ניכטער״. דאס דאזיקע ווערטל איז
געזאגט געווארן אויך אף מיר, יידישער פעליעטאניסט. א גאנץ יאר בין
איך פריילעך, איך קיצל דעם עולם מיט מיינע פעליעטאנען, דער עולם
לאכט און איך אויך בתוכם; נאר היינט, אום פורים, בין איך דווקא
אומעטיק, דווקא ניט אויפגעלייגט אף צו לאכן.
    
וואס איז די מעשה?
    
איך האב מיך דערמאנט אן דעם פורים פון אמאליקע יארן. איך
האב מיך דערמאנט אן אונדזערע אלטע יידישע מינהגים, וואס גייען אונטער ביסלעכווייז בא יידן און ווערן בטל. דאס הייסט, ניט דער יום־טוב
גייט אונטער; „ פ ו ר י ם  ז א ל  ק יי נ מ א ל  נ י ט  ב ט ל  וו ע ר ן ״
― אזוי שטייט בא אונדז געשריבן אין דער מגילה; נאר יענע אלטע
יידישע מינהגים, איבערהויפט בא אונדז אין יעהופעץ און אין אלע גרויסע שטעט, גייען אונטער ביסלעכווייז און ווערן בטל. איך האב מיך דערמאנט אין דעם  ג ר ע ג ע ר , מיט וועלכן מיר, חדר יינגלעך, פלעגן זיך
נוקם זיין אין המנען. אלע יאר, אלע יאר פלעגט אונדז דער דאזיקער
אנטיסעמיט, המן בן המדתא, דערקוטשען מיט זיינע המנס־מסירות
פארן קעניג אחשורוש, און מיר, חדר־יינגלעך, פלעגן זיך דערפאר גוט
רעכענען מיט אים אין שול, בא דער מגילה, מיטן גרעגער... מיר וועלן
אים אייביק ניט פארגעסן, ער וועט אונדז אבער אויך האבן צו געדענקען! איך האב מיך דערמאנט אן דעם המן־טאש מיט מאן, וואס האט
 
 