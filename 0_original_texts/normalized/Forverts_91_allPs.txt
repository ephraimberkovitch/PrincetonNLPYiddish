 אין דער פרומער וועלט, געוויינטלעך, בארימט זיך דער חתן, אז ער איז א מתמיד און א תלמיד־חכם. אין אט־דעם ווידעא זינגט דער באקאנטער טענאר־זינגער וויליאם שווארץ — אז קיין תורה קען ער מער נישט לערנען, ווייל ער איז פארליבט. 
 אגב, דער נאמען פון דער דאזיקער אפערעטע שטאמט, ווייזט אויס, פון די בראצלעווער חסידים; רבי נחמן „האט געהייסן פריילעך זיין ביזן ווייסן טאג אריין‟ – דהיינו, ביזן סאמע לעצטן טאג אינעם לעבן. שלום־עליכם ציטירט אט־די ווערטער אין זיין דערציילונג „די רויטע יידעלעך‟. עס קאן אבער זיין, אז די דאזיקע ווערטער זענען געווען באקאנט פארשיידענע אוקראינישע חסידים, לאוו־דווקא רבי נחמנס נאכפאלגער, הגם היינט ווערן זיי באטראכט ווי ספעציפיש בראצלעווער. 
 אינעם ליד ווערן עטלעכע מאל איבערגעחזרט די זעלבע פראזעס מיט כמעט פרימיטיווע גראמען: „שטיבעלע – ליבעלע‟. פארט, קלינגען זיי חנעוודיק, אונטערשטרייכנדיק די ליבע פונעם זינגער צו א פרוי, דיאנע. דא גייען די שאפער פונעם ליד א ביסל אוועק פון דער מיזרח־אייראפעישער יידישער טראדיציע; דיאנע איז דאך אן אמעריקאנער נאמען. 
 שווארץ איז אוועקגעפארן קיין אמעריקע אין 1905, זייענדיק נאך א קליין קינד. צו ערשט האט ער געמאכט אן ארעמע חיונה, פארקויפנדיק צייטונגען אויף די גאסן פון ניו־יארק. דערנאך האט ער א פרווו געטאן צו ווערן אן אקטיאר און גענומען וואנדערן פון שטאט צו שטאט. ווען ער האט זיך אומגעקערט קיין ניו־יארק אין 1914, איז ער גלייך אויפגענומען געווארן ווי א געניטער ארטיסט. ער האט געשפילט צוזאמען מיט אזעלכע שטערן, ווי באריס טאמאשעווסקי, יעקב אדלער, בתיה (בעסי) ווייסמאן און ביילע פינקעל. 
 רומשינסקי, א געבוירענער אין א קליין שטעטל לעבן ווילנע, האט געשפילט א גרויסע ראלע אין דער געשיכטע פון די ניו־יארקער יידישע טעאטראלע קרייזן. למשל, אין 1923, זייענדיק שוין א בארימטער רעזשיסאר, האט ער צום ערשטן מאל געבראכט אויף דער בינע מאלי פיקאן, דעמאלט א יונגע אקטריסע. רומשינסקי האט אויך ליב געהאט חזנות; אין שווארצעס ליד שפירט זיך עפעס א חזנישער טעם. 
