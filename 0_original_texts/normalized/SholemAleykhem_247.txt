<body dir=״rtl״ style=׳font־family:״Times New Roman״,Ariel,FreeSerif;׳>
<h1>פון כתרילעווקע: דוויד מלך ישראל</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
א בילד לכבוד שימחת־תורה
</p><p>
א קורצע הקדמה
</p><p></p><p>
אלטע בילדער פון פארצייטן! שטייט אויף, זייט מוחל, פון אייערע
קברים, איר זייט שוין לאנג אפגעשטארבן פאר אונדזער יוגנט. אן עבירה.
די צייט שטייט ניט. בילדער בייטן זיך. איין דור טרייבט דעם אנדערן.
אונדזערע קינדער וועלן פון אייך ניט וויסן. אינאיינעם מיט מיר וועט
איר אוועק אין קבר, פארפאלן ווערן אפשר אף אייביק. גלייך ווי איר זייט
גאר קיינמאל אף דער וועלט ניט געוועזן. שטייט אויף, שטייט אויף,
לאמיך אייך איין מאל כאטש דורכפירן פארביי זייערע אויגן. לאזן זיי
אייך אנקוקן, אונדזערע קינדער, און לאזן זיי דערציילן דעם דור, אז
ס׳איז געווען אמאל בא אונדז אזעלכע, ווי איר, אז איר זייט חלילה ניט
קיין אויסגעטראכטע פונעם קאפ, אז איר האט אמאל געלעבט אף דער
וועלט און אז זיי קערן זיך אן מיט אייך גאנץ נאענטע קרובים, ― אייערע אייגענע אור־אור־אייניקלעך...
</p><p>
א
</p><p></p><p>
שטארק געקרייזלטע בארד און פאות, ווייס ווי געפאלענער שניי,
א נאפאלעאנקע (א פארצייטיקער מין היטל) אפן קאפ, א לאנגער גראבער שטעקן אין די הענט מיט א ביינערנע האלקע, א זאק אף די פלייצעס. איינגעבויגן ביז צו דער ערד, גייט ער אלע ערב שבת און אלע ערב
יום־טוב פון שטוב צו שטוב צונויפנעמען קוילעטש פאר די ארעמע יידישע ארעסטאנטן, וואס אין טורמע.
</p><p></p><p>
דאס איז דער אלטער דאדי „דוד מלך ישראל״, וואס איז אלט
אפשר הונדערט יאר. אלע קענען אים, אלע ווייסן שוין וואס ער וויל:
ער וויל קוילעטש פאר זיינע ארעמע ארעסטאנטן, וואס אין טורמע. קיינער דינגט זיך ניט מיט אים. ווער עס האט און ווער עס וויל ― דער
גיט; ווער עס האט ניט און וויל ניט ― דער גיט ניט. דער אלטער דאדי
וועט ניט האבן קיין פאריבל. ווארעם אז אלע וועלן האבן וואס צו געבן
און אלע זאלן וועלן געבן, היינט ווער וועט נעמען? און אז ס׳וועט ניט
זיין ווער ס׳זאל געבן און ווער ס׳זאל נעמען, פון וואנען־זשע וועט זיך
נעמען רחמנות און צדקה און מעשים טובים אף דער וועלט? אף וואס־זשע וועט מען דארפן דאס עולם־הבא מיטן גן־עדן? און אז ס׳וועט ניט
זיין קיין עולם־הבא מיט קיין גן־עדן, וואס־זשע וועט מען טאן מיט די
צדיקים אף יענער וועלט?...
</p><p></p><p>
אט אזוי פלעגט חקירהן דער אלטע דאדי. ער איז געגאנגען מיט
דעם גאנג, אז ווי דער אייבערשטער פירט, אזוי איז גוט: עס באדארפן
זיין אזעלכע וואס גיבן און אזעלכע וואס נעמען, אזעלכע וואס האבן און
אזעלכע וואס האבן ניט, אזעלכע וואס זיצן אין טורמע און אזעלכע וואס
זארגן זיך פון זייערט וועגן און קלייבן אלע ערב שבת און ערב יום־טוב
קוילעטש פון זייער כבוד וועגן.
</p><p>
ב
</p><p></p><p>
ווער איז געווען דעך אלטער דאדי, אדער דער דוד מלך ישראל,
און וואס ער איז געווען פריער, איידער ער איז געווען אן אלטער ייד
פון אפשר הונדערט יאך און איידער ער האט זיך פארנומען מיט צונויפקלייבן קוילעטש פאר די ארעמע ארעסטאנטן, וואס אין טורמע? ―
דאס ווייס קיינער ניט בא אונדז.
</p><p></p><p>
פון וואס לעבט דער אלטער דוד? ווו האלט ער זיך אויף? וויפל
יאר איז ער אלט? ווו זיינען זיינע קינדער און אייניקלעך? ― דאס
ווייס קיינער ניט בא אונדז. ס׳איז א סוד פאר דער וועלט. עס איז ניטא
פשוט דער מענטש, וואס זאל געדענקען, און בא אים אליין אז איר וועט
פרעגן, וועט ער אייך ניט ענטפערן. פרוווט זיך גאר ניט, איר וועט ערגער מאכן: ווארעם מיט אים אז איר וועט זיך אריינלאזן אין א לאנגן
שמועס, וועט ער אייך בעטן, איר זאלט עפעס שענקען פאר זיינע ארעמע
יידישע ארעסטאנטן, וואס אין טורמע, און פון וואס איר זאלט מיט אים
ניט ריידן, אף זיינע ארעסטאנטן מוזט איר ארויף!
</p><p></p><p>
― רב דאדי! ווו האט איר גענעכטיקט היינטיקע נאכט?
</p><p></p><p>
― געלויבט דער אייבערשטער, אבי ניט אין טורמע. האט איר ניט
עפעס אן אלטן בגד פאר מיינע ארעסטאנטן?
</p><p></p><p>
― רב דאדי! ווו זיינען אייערע קינדער מיט אלע אייניקלעך אייערע?
</p><p></p><p>
― געלויבט דער אייבערשטער, צעקראכן זיך דער אהער, דער אהין,
צעשפרייט איבער אלע זיבן ימים. אנדערע זיינען געשטארבן, אנדערע
לעבן. וויאזוי זיי לעבן, גוט, שלעכט, ― אבי ניט חלילה אין טורמע.
געפינט זיך ניט בא אייך, מחילה, א פאר אלטע תחתונים פאר מיינע
ארעסטאנטן? .
</p><p></p><p>
― רב דאדי! וויפל זייט איר אלט ביז הונדערט צוואנציק יאר?
</p><p></p><p>
― געלויבט דער אייבערשטער, ניט קיין יונגערמאן, לאז אייך גאט
געבן ניט ווינציקער יארן, נאר מער מזל, און דער עיקר, איר זאלט ניט
וויסן פון קיין טורמע כל זמן איר וועט לעבן. געפינט זיך ניט בא אייך
א פאר אלטע צעריסענע שטיוול פאר מיינע ארעסטאנטן?
</p><p></p><p>
אט דאס איז געווען דער אלטע דאדי, אדער דוד מלך ישראל.
</p><p>
ג
</p><p></p><p>
פארוואס־זשע האט מען אים גערופן דוד מלך ישראל?
</p><p></p><p>
דערפאר, וואס איין מאל אין יאר איז ער געווען א מלך, א מלך בא
יידישע קינדער, און דאס איינע מאל איז געווען דער טאג פון שימחת־תורה.
</p><p></p><p>
קומט שימחת־תורה ― איז ניט צו דערקענען דעם אלטן דאדין. דער
רוקן אויסגעגלייכט, די בארד און פאות אויסגעקעמט, די נאפאלעאנקע
איבערגעקערט אף דער לינקער זייט, דער ברייטער ווייסער קאלנער אויסגעגלעט, אן דעם שטעקן, אן דעם זאק ― ס׳איז גאר ניט דער דאדי.
דאס פנים שיינט, די אויגן גלאנצן. גענומען לכבוד יום־טוב א ביסל
בראנפן, איז דער אלטער דאדי גאר אן אנדער מענטש מיט אן אנדער
נשמה ― א לעבעדיקע, א פריילעכע נשמה.
</p><p></p><p>
צונויפגענומען קליינווארג, יינגלעך פון אלע שולן, און אויסגעשטעלט זיי שורות־ווייז ארום און ארום זיך, גייט ער, דער אלטער דאדי, אין
מיטן, די הענט ארויף צום הימל, און זינגט אף א קול:
</p><p></p><p>
― צאן קדשים!
</p><p></p><p>
ענטפערט אים קליינווארג:
</p><p></p><p>
― מע־ע־ע.
</p><p></p><p>
― ווער גייט מיט אייך?
</p><p></p><p>
― אונדזער מלך דוך, מע־ע־ע!
</p><p></p><p>
― וויאזוי רופט מען אים?
</p><p></p><p>
― דוד מלך ישראל, מע־ע־ע!
</p><p></p><p>
― שרייט־זשע, יידישע קינדער, מיטן שיינעם ניגון: דוד! מלך!
ישראל! חי! וקיים!
</p><p></p><p>
― דוד! מלך! ישראל! חי! וקיים! מע־ע־ע!!!
</p><p></p><p>
נאך אמאל:
</p><p></p><p>
― צאן קדשים!
</p><p></p><p>
― מע־ע־ע!
</p><p></p><p>
― ווער גייט מיט אייך?
</p><p></p><p>
― אונדזער מלך דוד, מע־ע־ע!
</p><p></p><p>
― וויאזוי רופט מען אים?
</p><p></p><p>
― דוד מלך ישראל, מע־ע־ע!
</p><p></p><p>
― שרייט־זשע, יידישע קינדער, מיטן שיינעם ניגון! דוד! מלך!
ישר־אל! חי! וקי־ים!
</p><p></p><p>
― דוד! מלך! ישראל! חי! וקיים! מע־ע־ע!!!
</p><p></p><p>
צו די קינדער שטייען צו נאך קינדער, די קאוואלקאדע וואקסט,
דער עולם, וואס גייט נאך, ווערט אלע מאל גרעסער, דאס קול ווערט אלע
מאל שטארקער און רינגלט ארום דאס גאנצע שטעטל. בא יעדער סוכה
שטעלט זיך אפ דוד מלך ישראל. באלעבאטים טראגן אים אונטער
א ביסל לחיים, ווייבער זיינען אים מכבד מיט לעקעך פונעם פארטער.
דאס ביסל לחיים טרינקט ער אויס, און דעם לעקעך צעטיילט ער צווישן
קליינווארג, רופט אויס מיט א ניגון:
</p><p></p><p>
― צאן קדשים!
</p><p></p><p>
― מע־ע־ע!
</p><p></p><p>
― וואס האלט איך דא?
</p><p></p><p>
― לעקער, מע־ע־ע!
</p><p></p><p>
― וואסער א ברכה מאכט מען איבער דעם?
</p><p></p><p>
― מזונות, מע־ע־ע!
</p><p></p><p>
― זאגט־זשע מיר איצטער, ווער גייט מיט אייך?
</p><p></p><p>
― אונדזער מלך דוד, מע־ע־ע!
</p><p></p><p>
― וויאזוי רופט מען אים?
</p><p></p><p>
― דוד מלך ישראל, מע־ע־ע!
</p><p></p><p>
― שרייט־זשע, יידישע קינדער, מיטן שיינעם ניגון: דוד! מלך!
ישראל! חי! וקי־ים! מע־ע־ע!!!
</p><p>
ד
</p><p></p><p>
דוכט זיך, אין פלוג, וועמען גייט דאס אן און וועמען קען עס שאטן,
אז אן אלטער מאן פון אפשר הונדערט יאר נעמט איין מאל אין יאר,
שימחת תורה, א ביסל בראנפן, ווערט פריילעך און פארשטעלט זיך פאר
א מלך, און יינגלעך קונדסים לויפן אים נאך און מעקען, ווי די קליינע
ציגעלעך: מע־ע־ע? באדארף זיך אבער טרעפן אזא מעשה:
</p><p></p><p>
סאמע סליחות־צייט האט מען אראפגעשיקט צו אונדז אין שטעטל
איינעם א נייעם אדון (יענער איז מת געווארן). ווי געוויינלעך, א נייער
אדון, האט ער ארויסבאוויזן נייע תנועות, נייע גענג, היינו: ערשטנס,
האט מען געזאגט אף אים, אז ער איז א איש־אמת, נאר צופיל א איש־אמת. דערטאפט א יידן, איז באלד: „ס׳קודעווא?״ דאס הייסט: „מה
שמכם? פון וואנען איז א ייד?״... צווייטנס, נעמט ער ניט, אבער
לחלוטין ניט; ניט קיין מטבע און ניט קיין שוה־כסף; אז מע שמועסט
א נקי־כפימניק! אוודאי איז ארויס א קלאנג איבערן גאנצן שטעטל:
שלעכט! א רשע! א המן!...
</p><p></p><p>
כך הוה. אף מארגן אינדערפרי איז ער שוין ארויסגעגאנגען אין
שטאט. דורכגעלאפן דעם מארק, אויסגעקוקט אלע קלייטן מיט אלע יאטקעס, א שמעק געטאן דעם שול־הויף, געוואלט באקענען זיך מיטן ריח...
נאר, משטיינס געזאגט, וואס האט ער געקענט מאכן בא אונדז בין־הזמנים,
אז די מלמדים האבן די חדרים שוין לאנג צעלאזט און מיט פאלשע
אסיגנאציעס האנדלט בא אונדז קיינער ניט, היינט וועמען הערן מיר?
</p><p></p><p>
האט אים אבער גאט צוגעשיקט א געשעפט: סוכות! ס׳איז אים
ניט געפעלן, פארשטייט איר מיך, ווי די יידן בויען זייערע סוכות. ס׳איז,
זאגט ער, מסוכן קעגן טאמער מאכט זיך א שרפה. איר פארשטייט א
משל? טויזנטער יארן זיצן יידן אין סוכות און האבן קיין מורא ניט פאר
קיין זאך, און פלוצעם גאר נאט אייך א שרפה!
</p><p></p><p>
― בכן, וואס־זשע ווילסטו, פריץ?
</p><p></p><p>
― וויל איך, זאגט ער, איר זאלט בויען אייערע סוכות ניט אזוי,
נאר אזוי און אזוי.
</p><p></p><p>
האט מען דאך אים געהערט מסתמא, ווי המן דעם גרעגער, און מע
האט זיך געשטעלט בויען די סוכות דווקא אזוי, ניט אזוי און אזוי. האט
אנגעשמעקט דער אדון און האט זיי מחילה צעווארפן.
</p><p></p><p>
האט מען געשיקט צו אים א דעפוטאציע: „אדוני פריץ! ווי איז
שייך סוכות אן א סוכה?״ האט ער געזאגט: „איין מאל ניין!״ און
גיי שריי חי וקיים, אז טאמער שפארט איר זיך איין, איז גאר „ס׳קו־דעווא!״...
</p><p></p><p>
בקיצור, וואס זאלט איר קלערן, מען איז גוט פארשווארצט געווארן,
מע האט זיך באגראבן ניין איילן, זיך באזעצט עטלעכע משפחות אין
איין סוכה און געציטערט אימת־מוות, טאמער, א קשיא אף א מעשה?...
גאר דער אייבערשטער האט רחמנות געהאט, ס׳זיינען איבערגעלאפן די
זיבן טעג סוכות גלאט, אומזיסטיקע פחדים, ביז ס׳איז געקומען דער אכטער טאג יום־טוב, שימחת־תורה.
</p><p>
ה
</p><p></p><p>
און אז ס׳איז געקומען דער אכטער טאג יום־טוב, שימחת־תורה, איז
דער אלטער דאדי ארויס מיט דער חברה קונדסים אפן שול־הויף און
האט אויסגערופן אף א קול, ווי זיין שטייגער איז:
</p><p></p><p>
― צאן קדשים!
</p><p></p><p>
האבן אים די צאן קדשים געענטפערט:
</p><p></p><p>
― מע־ע־ע!
</p><p></p><p>
פלוצעם וואקסט אויס ווי פון אונטער דער ערך דער אדון און באטראכט די דאזיקע שיינע סצענע שטארק פארווונדערט. משמעות, ער
זעט דאס ערשטע מאל אזא קאמעדיע. דער אלטער דאדי האט, אפנים,
ווינציק־וואס זיך איבערגעשראקן פארן נייעם אדון, טוט ער זיך זיינס
און שניידט ווייטער:
</p><p></p><p>
― זאגט זשע מיר, יידישע קינדער, ווער גייט מיט אייך?
</p><p></p><p>
― אונדזער מלך דוד, מע־ע־ע!
</p><p></p><p>
― וויאזוי רופט מען אים?
</p><p></p><p>
― דוד מלך ישראל, מע־ע־ע!
</p><p></p><p>
― שרייט־זשע, יידישע קינדער, מיטן שיינעם ניגון: דוד! מלך!
ישר־אל! חי! וקי־ים!
</p><p></p><p>
האט דער אדון געבעטן, מע זאל אים געבן צו פארשטיין, וואס דאס
באדייט, ווער איז דער אלטער און וואס זינגט דאס קליינווארג?
</p><p></p><p>
האט זיך ארויסגעשטעלט שעפסל דער מלמד, וואס האט געהאט א
שיין הענטל צום שרייבן רוסיש; די פאות האט ער פארקאטשעט ארונטער די אויערן, און איז ארויס פאר א טאלמאטש:
</p><p></p><p>
― ווין צאר זשידיווסקי דאוויד, א וואני יעווא כלאפי...
</p><p></p><p>
האט זיך דער אדון געכאפט מיט ביידע הענט בא די זייטן און
האט זיך צעלאכט. וויאזוי, מיינט איר, געלאכט? ממש שיער ניט צעזעצט
און צעשפרונגען געווארן פאר געלעכטער. און דוד דער מלך ישראל
האט ניט אויפגעהערט צו זינגען „צאן קדשים!״ און די צאן קדשים
האבן ניט אויפגעהערט צו שרייען „מע־ע־ע!״ ― ביז דעם אדון איז,
אפנים, נמאס געווארן די מעשה, האט ער די חברה קליינווארג צעטריבן
און דעם אלטן דוד מלך ישראל האט ער א נעם געטאן אפן צימבל, ווי
זיין שטייגער איז: „ס׳קודעווא!?״ האט זיך ארויסבאוויזן, אז דער
אלטער מלך פון ישראל ווייס אליין אויך ניט ס׳קודעווא ― פון וואנען
ער איז... האט ער אים אפגעשיקט מחילה גלייך אהין, אין טורמע
אריין, צו זיינע „ארעמע ארעסטאנטן״...
</p><p></p><p>
― דארטן, האט ער געזאגט, וועט ער זיך אויסניכטערן, דער אלטער שיכור...
</p><p></p><p>
* * *
</p><p></p><p>
אף איבער א יאר סוכות זיינען יידן געזעסן אין זייערע סוכות, ווי
אלע יאר. שימחת־תורה האבן יידן געהוליעט, ווי אלע יאר. נאר איין זאך
האט געפעלט: מע האט ניט באגעגנט אין ערגעץ דעם אלטן „דוד מלך
ישראל״. מע האט ניט געהערט, ער זאל זינגען: „צאן קדשים״, און די
„צאן קדשים״ זאלן אים ענטפערן:
</p><p></p><p>
― מע־ע־ע!!!
</p><p>
געשריבן אין יאר 1904.
</p><p></p><p>
 פא סלוטשאיו כאנוקא
</p><p></p><p>
 אימיעעם טשעסט
</p><p></p><p>
 פאקארניישע פראסיט וואס
</p><p></p><p>
 נא טשאשקו טשאיו *
</p><p>
אט אזא מין קארטל האב איך געטראפן בא זיך אפן טיש היינטיקן
חנוכה פון מיינעם א גוטן באקאנטן, אן אויפגעקומענעם, פריש־געבא־קענעם גביר, פ ל א ט א ן פ א נ ט א ל א נ א וו י ט ש  ל א ק ש נט א פ א וו.
</p><p></p><p>
מילא, דעם פשט פון די ווערטער „נא טשאשקו טשאיו״ פארשטייט
דאך יעדער איינציקער גאנץ גוט: א „ווינט״, א „פרעפעראנס״, א „זעקס
און זעכציק״, אן „אקע״, אדער א „סטוקעלקע״ ... נאר דער „פא סלו־טשאיו חנוכה״ ― וואס לאזט ער מיך דא הערן? וואס פאר א מחותן
איז פלאטאן פאנטאלאנאוויטש מיט חנוכה, אז דאוונען גייט ער שוין
היינט נאר איין מאל אין יאר, אי דאס ― אין כארשול, אין שטוב הערט
מען שוין ניט בא אים א יידיש ווארט ― איבער דער באננע, די באננע
זאל חלילה ניט לאכן, און „ציוניסטן״ האט ער פיינט, קען ניט הערן
דעם נאמען זייערן?
</p><p></p><p>
― וואס האט איר צו זיי? ― האב איך אמאל א פרעג געטאן אף
ציקאוועסט. ― וואס האבן זיי אייך אזעלכעס געטאן, די ציוניסטן?
―
</p><p></p><p>
*[געשריבן אין אריגינאל מיט רוסישע אותיות. זעט „אריגינאל״.]
 „פא סלוטשאיו כאנוקא אימיעעם טשעסט פאקארניישע פראסיט וואס
נא טשאשקו טשאיו״ ― צוליב חנוכה, האבן מיר דעם כבוד אייך צו
פארבעטן אף א גלעזל טיי.
</p>
</body>