

אייניקע שטריכן צו וויקטאר הוגאס פארטרעט 



 by באריס סאנדלער 
March 2, 2020March 7, 2020 Filed under:
געשיכטע
פערזענלעכקייטן 

לייזער לובארסקי
אייניקע שטריכן צו וויקטאר הוגאס פארטרעט
„דער גרויסער פראנצייזישער שרייבער וויקטאר מארי הוגא האט פאר אונדז א באזונדערע וויכטיקייט: ערשטנס, איז ער א פריינד פון דער פרייהייט, א נביא פון דעם געדאנק; צווייטנס, איז ער דער גרעסטער פריינד פונעם יידישן פאלק אין זיינע צייטן.‟ אזוי האבן געשריבן די ארויסגעבער פון דער דערציילונג „דער לעצטער טאג פונעם פאראורטיילטן צום טויט‟, איבערגעזעצט אויף יידיש, וועלכע איז דערשינען אין לאנדאן אין 1910.
דער פראצייזישער שרייבער וויקטאר הוגא (1802־1885)
אין זיין פארווארט, פרעגט הוגא אפ די ניט־דערלאזנקייט צו באווייזן די געמיינקייט פון דער ווירקלעכקייט און פאדערט אפצושאפן דעם טויט־אורטייל. די דראמאטישע סצענע, „די קאמעדיע ארום דער טראגעדיע‟, שטעלט מיט זיך פאר א סאטירישן באווייז פון א וועלטלעכן שמועס וועגן טעם און געשמאקלאזיקייט. אינעם טאג פון אויספירן די טויט־שטראף, וועט דער פארמישפטער זען דאס לעצטע מאל זיין דריי־יעריק מיידעלע, וועלכע וועט אים ניט דערקענען. דער פאראורטיילטער טראכט איבער וועגן זיין גורל, לעבן און טויט, זיין טורמע־רעאליטעט, אין פארגלייך מיט די איבערלעבונגען, וואס ער מאכט דורך, בשעתן ווארטן אויפן סוף.
„ווי אזוי נעמט א מענטש אויף זיך דאס רעכט צו פאראורטיילן אן אנדערן?‟ הוגא זעט זיין חוב צו פאדערן דאס ביי אלע באשולדיקער, ביי אלע שופטים און געריכטן פון רעכט־טעטיקייט. ער באווייזט אין זיין דערציילונג, אז אפילו דער גרעסטער פארברעכער איז ווערט מיטלייד. אזא באציונג צום מענטשן זעט מען ביי הוגא אין אלע זיינע שאפונגען, אומאפהענגיק פון דער טעמע (קרייץ־צוגן, אינקוויזיציעס, אלע גזירות אויף יידן).
ס׳איז צום ארט דא צו דערמאנען דאס געפיל פון די סאוועטישע יידן, ווען סטאלין האט אויסגעטראכט דעם טראגישן בילבול וועגן די „מערדער אין ווייסע כאלאטן‟;
ווי אויך הוגאס פאראורטיילן די יידישע פאגראמען אין אייראפע אין יאר 1882 (צווישן זיי — דרייפוסעס פראצעס און די פאגראמען אין רוסלאנד, וועגן וועלכע ער האט אנגעשריבן עטלעכע פראטעסטן…). למשל, צווישן די, וועלכע האבן פלאנירט די הריגה פונעם קייסער אלעקסאנדער דעם צווייטן איז געווען די יידישע פרוי געסיע געלפמאן, א מיטגלידערין פון דער ארגאניזאציע „דעם פאלקס ווילן‟. מ׳האט זי פאראורטיילט צום טויט, נאר הוגא האט אנגעשריבן אן אפענעם בריוו צו דער רוסישער רעגירונג און דער קייסער אלעקסאנדער דער דריטער האט פארביטן דעם טויט־אורטייל אויף אייביקע קאטארגע.
הוגא האט געשאפן פיל ווערק, אין וועלכע די יידן פיגורירן ווי קרבנות פון א היפשער צאל גזירות. א חוץ דעם, האט ער געשריבן לידער אויף תנכישע טעמעס („יריחו‟, „שלמה המלך‟, „די לעגענדע פון יארהונדערטער‟…).
די פלאמיקע אויפטרעטונג פון וויקטאר הוגא לטובת די יידן זיינען אקטועל אויך היינט. אין דער פארגאנגענהייט האבן זיינע שאפונגען געהאט א גרויסן דערפאלג בכלל און אין דער יידישער איבערזעצונג בפרט — אין אייראפע, אמעריקע, רוסלאנד און, אוודאי, אין זיין אייגן לאנד, אין פראנקרייך.

Share this:TwitterFacebookPrintLike this:Like Loading...

Related
 


Tagged: fasadhistoryjews 
Post navigation


Previous Post
מיינע ליבעלידער 

Next Post
נאטיצן פונעם רעדאקטאר — 30 



