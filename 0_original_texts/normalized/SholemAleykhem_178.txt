 
 דער בלוטיקער שפאס: 39: שרה געפינט אן אוצר 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
האנט, און אונדזער העלד איז ארויס פון דארט מיטן פעקל ביכער
אונטערן ארעם א צופרידענער, א לעבעדיקער, א פריילעכער, ווי אלע
מאל, נאר נישט צו חלומען אפילו אז דאס פעקל ביכער, וואס ער
טראגט, טראגט ער עס ניט קיין פעקל ביכער, נאך א פעקל צרות
אויך זיין קאפ...
    
 דאס ניין־און־דרייסיקסטע קאפיטל
    
 ש ר ה ג ע פ י נ ט  א ן  א ו צ ר
    
― זע נאר, וואס האב איך מיך אוועקגעזעצט אט א דא אין
מיטן שטוב אין א ווינקעלע? שיער פארגעסן, אז ס׳איז ערב־פסח!
    
אזוי האט שרה שאפירא זיך אויסגעשמועסט מיט זיך אליין, זיך
געגעבן א כאפ אויף פונעם ארט, ווו זי איז געזעסן, און זי האט
זיך געגעבן א נעם צו דער ארבעט אזוי געשמאק, אז עס האט
געברענט ביי איר אונטער די הענט. גאנצע בארג מיט מיסט זענען
ארויסגעקערט געווארן. גאנצע שאפעס מיט ביכער זענען
איבערגעטרייסלט געווארן, און פאפירן, פון דער וועלט פאפירן זענען
פאר\. ברענט געווארן.
    
― מישטיינס געזאגט, א שטוב פון סאמע לערנערס און פון סאמע
שרייבערס! אלע לערנען און אלע שרייבן: סיאמקע שרייבט. בעטי
שרייבט. דער קווארטיראנט שרייבט. אין חמץ אריין! אין חמץ אריין!
    
אזוי האט געזאגט שרה און געווארפן פעק מיט פאפירן אין
אויוון אריין, נישט געלענט קיין כבוד אויף קיין זאך: „צו וואס
דארף מען איבעריקע שמאטעס? אבי א הקדש!״ און אט אזוי
רייניקנדיק, איז זי אויסגעווען אלע מייזנלעכער, צווישן אלע שאפעס,
קאמאדן און שפיגלען, אריינגעקוקט אויך צום קווארטיראנט אין
טישקעסטל אריין, אין יענעם געוויסן טישקעסטל, וואס אז מע וויל
עס עפענען, קאן מען נישט, כאטש ס׳איז אן א שלאס.
    
― אפשר האט ער דארטן עפעס חמץ ביי זיך? א קשיא אויף א
מעשה! ― האט שרה א זאג געגעבן צו זיך אליין, אויסגעשאלטן דאס
טישל מיט טויטע קללות דערפאר, וואס סע וויל זיך ניט עפענען,
און סוף־כל־סוף אויסגעפירט אירס: דאס טישקעסטל האט זיך
אויפגעעפנט, און דארט האט זי געפונען א גאנצן אוצר.
    
ערשטנס, האט זי דערזען איינגעוויקלט ביי אים צווישן
די פאפירן איר טאכטערס בילד. „ווי קומט אהער בעטיס פארטרעט,
א שטייגער? מסתמא האט זי אים געשענקט... און בסוד, אז מיר
זאלן ניט וויסן... די משמעות, אז עס גייט ביי זיי אויף א גאנג?...
כאטש אפילו איר טאכטער איז גענוג משוגע, מאכט אנשטעלן, וויל
ניט, אז מע זאל דערמאנען דעם נאמען „שידוך״... נאר עט! עס וועט
זיך איר העלפן! סוף־כל־סוף וועלן זיי, מסתמא, קומען ביידע צו
איר, צו דער מאמען הייסט עס, און מע וועט איר אנטפלעקן דעם
סוד, אז מע האט זיך ליב און אז... אך, ווי דערלעבט מען דאס
שוין!״
    
אזוי טראכט זיך די גליקלעכע מוטער, צונויפלייגנדיק אים די
פאפירן און אוועקלייגנדיק דאס בילד צוריק אויפן אייגענעם ארט,
און אירע אויגן שטעלן זיך אפ עפעס אויף א קליין ביכעלע, אן
טאוועלעך, און אנגעשריבן איז אויף דעם מיט גרויסע אותיות:
„מאי דניעווניק״ ― „מיין טאגביכל״ הייסט עס.
    
זיין טאגביכל? ― זאגט שרה צו זיך אליין און מישט א
בלעטל נאך א בלעטל, און דאס הארץ קלאפט איר, און זי וואקסט,
וואקסט, ווערט ברייטער ווי לענגער. זי וואלט דאס ניט געלייענט
בשום אופן: וואס גייט עס איר אן, וואס יענער שרייבט דארט אין
זיין טאגביכל? נאר וויבאלד זי האט שוין געפונען ביי אים
איינגעוויקלט בעטיס בילד, מעג זי שוין, דאכט זיך, א קוק געבן, וואס
קאן ער, א שטייגער, שרייבן אין זיין „טאגביכל״? אפשר וועגן
איר טאכטער?... און כך הוה, אזוי ווי דאס הארץ האט איר
געזאגט: דער גרעסטער טייל פון זיין „טאגביכל״ איז פארנומען מיט
איר בעטין... „היינט איז ער געגאנגען שפאצירן מיט בעטין... היינט
האט ער גערעדט מיט בעטין... מארגן גייט ער אין טעאטער מיט
בעטין... בעטי האט געזאגט... בעטי האט געלאכט... בעטי האט
געפרעגט, בעטי האט געשוויגן״ ― אלץ אזעלכע נויטיקע זאכן! און זי
האט געמיינס, זי וועט געפינען עפעס רעכטס...
    
אזוי טראכט זיך שרה און בלעטערט דאס ביכל א בלעטל נאך
א בלעטל און קאן נישט געפינען, איר זאלט זאגן, איין זאך א
רעכטע, א ערנסטע. כדומה למשל, אט שטייט ביי אים פארשריבן
א נייעס, אז נעכטן איז ער געווען ביי די „כאססידים״ און געטאנצט
מיט די „כאססידים״... א! דאס מיינט ער אוודאי פורימדיקע סעודה
ביי אונדזער שלמה פאמיליאנט ― כא־כא־כא! אט א שמויגער! אוודאי
באדארף מען עס נאך פארשרייבן אין א בוך ― אין ספר פראלניק אריין!...
און פלוצעם איז אויף אים א גדולה, און ער פארשרייבט מיט א
„הורא״: „היינט בין איך געווען ביי די מצות! איך אליין בין געווען
דערביי און בין צופרידן, זייער צופרידן, וואס איך בין אליין
געווען דערביי...״ גליקלעך ווי די ראבע קאץ!
    
צי, א שטייגער, אזא מעשה, וואס ער שרייבט ווייטער ביי זיך
אין טאגביכל: „מארגן גיי איך צום רב... כ׳וועל רעדן מיט אים
וועגן דאגמאטן און וועגן ריטואל...״ וואס איז דאס פאר א מין
שלאק? זאל זי אזוי וויסן פון בייז, ווי זי הייבט אן אפילו צו
פארשטיין, מיט וואס מע עסט עס! ווייס איך ― מסתמא נארישקייטן...
    
שרה שאפירא לייגט אוועק דאס טאגביכל אויך און וויל שוין
צומאכן דאס טישקעסטל, האט איר פלוצעם א בלישטשע געגעבן
אין די אויגן אריין עפעס זייער א שיין בריוועלע, געשריבן
אויף רויט פאפיר. „דאס דארף זיין איר בעטיס א בריוועלע, מסתמא״, ―
לויפט איר דורך א מחשבה אין קאפ, און זי צענעמט דאס בריוועלע ―
ניין, ס׳איז ניט פון איר בעטין. ווייזן ווייזט אויס, אז דאס שרייבט
טאקע א פרויענצימער, נאר ניט בעטי. וואס הייסט? זי קען ניט
בעטיס האנט? דאס דארף זיין אוודאי פון דער מומע די מיליאנערשע...
כדאי צו זען, כ׳לעבן. וואס שרייבט אים עפעס די מומע? דאס
הייסט, שרה וואלט בשום אופן נישט גענומען לייענען דאס דאזיקע
בריוועלע, ווארעם וואס גייט עס איר אן, וואס א מומע א
מיליאנערשע שרייבט צו איר פלימעניק צום סטודענט? נאר ווייל זי האט
שוין געפונען ביי אים איר טאכטערס בילד, און ווייל זי האט שוין
געזען אין זיין טאגביכל, אן ער טראכט כסדר פון איר בעטין,
איז אן אן אומגליק, אז זי וועט זיך פארגינען א קוק טאן, וואס
שרייבט אים, למשל, די מומע די מיליאנערשע וועגן שידוך?
טאמער אזעלכעס, וואס זי, שרה, דארף עס וויסן? נאר הערט א
מעשה: ס׳איז גאר ניט פון דער מומע! די מומע זיינע, אויף
וויפל שרה געדענקט, הייסט אויף א ל. (ליא), און דאס בריוול איז
גע חתמעט מיט א פ. זי שרייבט זיך אונטער: „דיינע, דיך אייביק
ליבנדע, וואס קושט דיך און האלדזט דיך, וויערא פ.״ ווער קאן
דאס זיין אט די וויערא פ., וואס קושט אים און האלדזט אים און
שרייבט זיך אונטער „דיינע, דיך אייביק ליבנדע״? - עפעס א
ליבע גאר! און נאך אן  א יי ב י ק ע  דערצו!...
    
אז שרה האט איבערגעלייענט דאס דאזיקע בריוועלע, ווייסט זי
אליין ניט, וואס מיט איר איז געווארן. עס האט זיך איר
אויסגעדאכט, עפעס אזוי ווי עמיצער וואלט געקומען צו גיין און וואלט
אנגערעדט פאר איר א בארג מיט לשון־הרע אויף דעם, וואס איר
איז ליב...
    
אדער אזוי ווי דער ערגסטער שונא וואלט זיך אריינגעריסן
און וואלט זי אויסגעשאלטן מיט טויטע קללות אויף אלע פיר זייטן...
    
אדער אזוי ווי זי וואלט געזען עפעס א בייזן א וויסטן
חלום...
    
אט וואס אין בריוועלע איז געשטאנען:
    
„טייערער מיינער!
    
„דיינע בריוו צו אונדז האבן אין דער לעצטער צייט
אנגעהויבן זיין אזוי זעלטן און אזוי קורץ, אז עס גייען אונדז דורך
אפטמאל אלערליי שווארצע געדאנקען... דער פאפא זאגט, אז דו וועסט
שוין באלד גאר אויפהערן שרייבן. דער פאפא איז די לעצטע צייט
נאך מער קאפריזנע ווי געווען. ער בענקט אויך, נאר ער וועט ניט
ארויסווייזן פאר קיינעם... דו קאנסט דיר דען פארשטעלן, גרישא
מיינער טייערער, ווי איך און מיר אלע קוקן שוין ארויס אויפן
הייליקן פסח?... איך צייל שוין פשוט די טעג און הער ניט אויף
צו בעטן גאט פאר דיר, ער זאל דיך ניט פארלאזן, און דער
עיקר, עס זאל דיר גרינג אנקומען, און איך ווינטש דיר גלענצנדן
ערפאלג! הלוואי, דו זאלסט אונדז דערפרייען צום הייליקן יום־טוב
מיט דער גוטער בשורה, אויף וועלכע מיר אלע קוקן ארויס, און
מער פון אלעמען איך, דיינע, דיך אייביק ליבנדע, וואס האלדזט
דיך און קושט דיך,
    
 וויערא פ.״
    
...................
    
שרה האט דאס דאזיקע בריוועלע אויך אוועקגעלייגט צוריק אויפן
אייגענעם ארט, צוגעמאכט דאס טישקעסטל און גענומען זיך צוריק צו
איר ארבעט. נאר אך און וויי איז געווען צו דער ארבעט. ס׳איז
שוין געווען גאר ניט דאס, וואס פריער. אלצדינג איז איר ווי
געפאלן פון די הענט. זי האט כמעט גאר ניט געוווסט, וואס זי טוט.
איר קאפ איז געווען אין יענעם בריוועלע פון יענער וויערא פ., וואס
קושט אים און האלדזט אים, א מכה איר א גרויסע, ווו זי אין
ערגעץ דארטן! ―- ווער קאן זי זיין, א שטייגער, אט די וויערא פ.?
טראכט זיך שרה, שטעלט זיך אפ אלע מאל און קנאקט זיך אויס אלע
פינגער, ווי איר שטייגער איז: זאל דאס זיין גלאט א מיידל,
וואס איז אין אים פארליבט? (מע קאן זיך פארליבן אין אזא
שיינעם בחור, וואס האט געענדיקט מיט א מעדאל און האט א מומע א
מיליאנערשע אן א קינד און אן א רינד!) וואס־זשע איז זי מיט אים
אזא נאענטע שמעלקע, וואס זי שרייבט אים „דו״?... און וואס
קוקט זי אים אזוי אויס אויפן הייליקן יום־טוב? און וואס הענגט
זי זיך אזוי אויף זיין האלדז? .
    
שרה פארגעסט א וויילע, נאר זי קערט זיך אום צוריק:
    
―- זאל דאס זיין א כלה? ― (ניט דערהערן וועלן דאס די
שונאים!) ווי וואלט ער ניט דערמאנט די גאנצע צייט און ווי וואלט
ער דאס געהאט א העזה צו שפילן א ליבע מיט איר טאכטער?...
צוויי ליבעס?... צוויי כלות?... דאס וואלט שוין געווען ערגער ווי
אין סדום! דאס וואלט שוין געווען הימל עפן זיך, עק וועלט!...
ניין. דאס קאן ניט זיין! ראבינאוויטש איז ניט אזא מענטש... דאס
קאן ניט זיין! דאס קאן ניט זיין!...
    
שרה נעמט זיך ווידער צו דער ארבעט. זי וואלט וועלן
פארגעסן ― קאן זי ניט. די דאזיקע וויערא פ. קריכט איר גאר פון
קאפ ניט ארויס! האט איר געהערט אזא אנשיקעניש? אט איענער
שלימזל, טומארקין, זאל דא זיין אצינד, וואלט זי דורך אים אפשר
געקאנט געוווירע ווערן, ווער דאס איז... איז ער אבער פארפאלן
געווארן, ווי אין וואסער אריין. וואס טוט מען? זי וועט דאך ניט
פרעגן ביים קווארטיראנט: „ווער איז אט די וויערא פ., וואס איז
אין אייך אזוי פארקאכט?״... ווארעם זי וועט דאך דערמיט אליין
אויסגעבן, אז זי האט זיך געפארעט ביי אים צווישן זיינע פאפירן...
נאר וואס טוט מען? וואס פאר אן עצה גיט מען זיך, מע זאל
דערגיין, ווער איז אט די וויערא פ.?
    
אט אזוי האט זיך נעבעך די מוטער געבראכן דעם קאפ
אומזיסט, ווארעם זי זאל זיין מיט אכצן קעפ, וועט איר דען
איינגעפאלן אזא זאך, אז די וויערא פ. ― דאס איז ניט מער און ניט
ווינציקער ווי אונדזער העלדס א לייבלעכע שוועסטער, וויערא פאפאווא?...
    
תחילת האט שרה חשק געהאט נעמען דאס בריוועלע צו זיך און
ווייזן דער טאכטער, וואס וועט זי זאגן דערויף? אפשר ווייסט
בעטי, ווער איז אט די וויערא פ.? דערנאך האט זי זיך באטראכט, אז
ס׳איז ניט כדאי זיך אנהייבן מיט אזא עזות־פנים. בעטי קאן איר
אפשפילן אן ערב־יום־טוב, למאי זי קוקט אריין אין פרעמדע
בריוולעך, אז זי זאל האבן צו געדענקען. און אגב האט איר וויי
געטאן דאס הארץ, טאמער ווייסט בעטי גלייך מיט איר, ווער איז אט
די וויערא פ., וועט זי נעבעך האבן א פארשטערטן פסח!
    
― נאט אייך א נייעם שלימזל, א וויערא פ. אויף מיין קאפ! ―
האט שרה געזאגט צו זיך אליין און פאר גרויס הארצווייטיק האט זי
געוואלט זיך נוקם זיין אין איר קווארטיראנט און נעמען דאס
בריוול און פארברענען דאס אין חמץ. און הלוואי וואלט זי דאס טאקע
מקיים געווען. הלוואי וואלט זי פארברענט דאס דאזיקע בריוול מיטן
טאגביכל אינאיינעם, וואלט זי אפשר אויסגעלייזט איר קווארטיראנט
פון אן אומגליק, וואס האט געווארט אויף אים און געלויערט, ווי
מיר וועלן דאס אין גיכן ארויסזען באשיינפערלעך.
    
 דאס פערציקסטע קאפיטל
    
 ס י א מ ק ע  ― א כ פ ר ה ־ ה י נ ד ל
    
אין דער צייט, ווען שרה האט זיך געשלאגן מיט דער דעה,
צי זאל זי ארויסנעמען צוריק דאס בריוועלע, וואס זי האט געפונען
ביים קווארטיראנט אין טישקעסטל, צי ניין, האט זיך געלאזט
הערן פון דרויסן א קלונג.
    
― אט דאס דארף זיין אדער דער קווארטיראנט, אדער בעטי, ―
זאגט שרה צו זיך אליין און לויפט אראפ עפענען די טיר.
    
געקלונגען האט דאס אבער ניט דער קווארטיראנט און ניט
בעטי, נאר דווקא דער קליינער סיאמקע. ער איז היינט צוריקגעקומען
פון גימנאזיע פריער ווי אלע מאל.
    
― וואס איז די מעשה?
    
מע האט זיי נאר־וואס צעלאזט אויף פסח אלעמען, די יידישע
ווי די קריסטלעכע קינדער, און סיאמקע וואלט באדארפט, אייגנטלעך,
קומען אהיים מיט א גדולה, מיט א פרייד, ווי געוויינלעך. צום סוף
איז ער אריינגעקומען א פארוויינטער, א צעקנייטשטער, א צעביילטער.
און ער האט אויסגעבראכן אין א געוויין, א יאמער, א קלאג.
    
― גאט איז מיט דיר! סיאמקעניו, טייערער מיינער, וואס וויינסט
דו? א שלעכטע אטעסטאציע? - פרעגט אים די מוטער און איז שוין
גרייט ברעכן די הענט.
    
ניין. דווקא א גוטע אטעסטאציע. דווקא סאמע פינפן.
    
― וואס־זשע וויינסט דו?
    
מע האט אים געשלאגן.
    
― ווער?
    
די חברים, די גימנאזיסטן די קריסטלעכע פון די עלטערע
 
 