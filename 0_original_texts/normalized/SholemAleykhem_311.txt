 
 מעשיות פאר יידישע קינדער: חנוכה־געלט 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
  
א.
    
טרעפט, קינדער, וואסער יום־טוב, איז דער בעסטער פון אלע
ימים־טובים?
    
חנוכה.
    
אכט טאג כסדר נישט גיין אין חדר, עסן לאטקעס מיט שמאלץ,
שפילן אין דריידלעך און באקומען פון אלע זייטן חנוכה־געלט ― נו,
באדארף מען נאך א בעסערן יום־טוב?
    
ווינטער. דרויסן איז קאלט, דער פראסט ברענט מיט סכנות, די
פענצטער זיינען פארקאוועט, באדעקט מיט שניי, צעמאלט אפן שענסטן
ארט, און אין שטוב איז ווארעם ― מחיה־נפשות. דאס זילבערנע חנוכה־לעמפל שטייט צוגעגרייט נאך פון באטאג. דער טאטע גייט־אום איבער דער שטוב, די הענט ארונטער, און דאוונט מעריב. אויסגעשטאנען
שמונה־עשרה, נעמט ער ארויס פון טישקעסטל א וואקסן ליכטל (דעם
שמש), זאגט „עלינו״ און מאכט צו אונדז, צו מיר מיט מיין יינגערן
ברודער מאטל, אף לשון־קודש:
    
― אי ־ א! שהוא נוטה שמים ויוסד הארץ... אי ־ נו ־ א!
    
איך און מיין ברודער מאטל פארשטייען ניט וואס ער מיינט, און
מיר פרעגן אים:
    
― וואס? א שוועבעלע?
    
דער טאטע באווייזט מיט דער האנט אהין, אין קיך אריין.
    
― אי ־ א ־ א! ועל כן נקוה לך... אי ־ א ־ נו!
    
― וואס? א קאלאדאטש־מעסער? א שערל? דאס אייבערשטע פונעם שטויסל?
    
― מט ־ אי ־ אי ־ א ־ נו ־ פע! אמי! אמי! ביום ההוא יהיה יי
אחד ושמו אחד... די מאמע! רופט־אריין די מאמע, לאז זי גיין הערן
בענטשן חנוכה־ליכטלעך.
    
איך און מיין ברודער מאטל לאזן זיך לויפן ביידע, איינס איבערן
אנדערן.
    
― מאמע! גיכער, חנוכה־ליכטלעך!
    
― אוי א מכה איז מיר, חנוכה־ליכטלעך! ― זאגט די מאמע און
ווארפט־אוועק אלע ארבעט אין קיך (מע האט געקוילעט גענדז, מע פרעגלט שמאלץ, מע האט געראשטשינעט לאטקעס) און לאזט זיך לויפן
אין שטוב אריין, און נאך איר ― בריינע די קעכין, א שווארצע יידענע
מיט וואנצעס, מיט א פעט פנים און מיט תמיד פעטע אויסגעשמירטע
הענט. די מאמע שטעלט זיך אוועק אין א זייט און מאכט א פרום פנים,
און בריינע די קעכין בלייבט שטיין בא דער טיר, ווישט די הענט אינעם
קויטיקן פארטעך, טוט א שמיר מיט דער פעטער האנט איבער דער נאז
פון אונטן ארויף און לאזט־איבער א שווארצן צייכן איבערן גאנצן פנים.
מיר זיינען שטארקער פון אייזן, איך און מיין ברודער מאטל, אז מיר
האלטן זיך איין און שיסן ניט אויס קיין געלעכטער.
    
דער טאטע גייט־צו מיטן אנגעצונדענעם שמש צום חנוכה־לעמפל,
בייגט זיך אן און מאכט די ברכה מיטן באקאנטן ניגון: „ברוך אתה!״
און לאזט־אויס: „להדליק נר של חנוכה!״
    
די מאמע ענטפערט מיט גרויס ייראת־שמים „ברוך הוא וברוך
שמו, אמן״, און בריינע שאקלט־צו מיטן קאפ און מאכט בשעת מעשה
אזעלכע פיסקעס, אז איך און מיין ברודער מאטל האבן מורא א קוק
טאן איינס אף דאס אנדערע.
    
„הנרות הללו שאנו מדליקין״... ― זינגט דער טאטע אונטער
דער נאז און שפאצירט־ארום הין און צוריק איבערן זאל, קוקט אפן
חנוכה־לעמפל און זאגט און הערט גאר נישט אויף צו זאגן. מיר וואלטן
וועלן, עס זאל שוין האבן אן עק, ער זאל זיך שוין נעמען צו דער קעשענע, צום בייטעלע. מיר ווינקען זיך איבער, שטופן אונטער איינס
דאס אנדערע:
    
― מאטל, גיי־צו, זאג אים חנוכה־געלט.
    
― וואס עפעס איך זאל זאגן חנוכה־געלט?
    
― אזוי, ווארעם דו ביסט קלענער, באדארפסטו בעטן חנוכה־געלט.
    
― טאמער פארקערט, דו ביסט עלטער, באדארפסטו בעטן חנוכה־געלט?
    
דער טאטע הערט גאנץ גוט, אז מיר ריידן פון חנוכה־געלט, נאר
ער מאכט זיך, ווי ער הערט ניט. שטיל, נישט געכאפט, גייט ער צו צום
טישקעסטל און ציילט געלט. עס גייט אונדז איבער א קליין פרעסטל
איבערן לייב, עס ציטערן די הענט, עס קלאפט דאס הארץ. מיר קוקן
אף דער סטעליע, קראצן זיך אונטער דער פאה, מאכן זיך כלומרשט
קאלטבלוטיק, גלייך ווי ניט אונדז מיינט מען.
    
דער טאטע טוט א הוסט.
    
― הם... קינדער, קומט נאר אהער.
    
― הא? וואס איז?
    
― נאט אייך חנוכה־געלט.
    
באקומען אונדזער חנוכה־געלט, לאזן מיר זיך גיין, איך און מיין
ברודער מאטל, פריער פאוואליע, ווי די סטאטיקעס, און נאכדעם ―
גיכער און גיכער, מיט א שפרונג־אונטער און מיט א טענצל. און ביז
מיר קומען אין אונדזער חדרל אריין קאנען מיר זיך ניט איינהאלטן,
קוליען זיך איבער דריי מאל מיטן קאפ אראפ, מיט די פיס ארויף,
שפרינגען אף איין פוס און זינגען־אונטער:
    
 ענגע, בענגע,
    
 סטופע צענגע,
    
 ארצע, בארצע,
    
 גאלע שווארצע,
    
 עימעלע, עימעלע,
    
 בייגעלע, פייגעלע ―
    
 האפ!
    
און פאר גרויס שימחה און התפעלות גיבן מיר זיך אליין צו צוויי
פעטש אין די באקן.
    
עס עפנט זיך די טיר און עס קומט־אריין דער פעטער בעניע.
    
― חברה פלעצל, אייך קומט חנוכה־געלט!
    
דער פעטער בעניע לייגט־אריין די הענט אין זשילעט־קעשענע,
נעמט־ארויס צוויי זילבערנע גילדן און גיט אונדז חנוכה־געלט.
  
ב.
    
קיינער אין דער וועלט וועט ניט זאגן, אז דער טאטע און דער
פעטער בעניע זיינען ברידער. דער טאטע ― א הויכער, א דארער, דער
פעטער בעניע ― א קורצער, א גראבער; דער טאטע ― א שווארצער,
דער פעטער בעניע ― א געלער; דער טאטע ― א מרה־שחורהדיקער, א
שווייגער, דער פעטער בעניע ― א פריילעכער, א רעדנער. טאג מיט
נאכט, זומער און ווינטער ― און דאך אייגענע ברידער.
    
דער טאטע נעמט א גרויסן בויגן פאפיר, צעווירעט אף קעסטעלעך,
שווארצע און ווייסע, הייסט אריינטראגן פון קיך פאסאליעס, שווארצע
און ווייסע ― דאס וועט זיין א דאמינע.
    
די מאמע איז אין קיך, פרעגלט שמאלץ און באקט לאטקעס. איך
מיט מיין ברודער מאטל שפילן אין דריידל: נס גדול היה שם, און דער
טאטע מיטן פעטער בעניען זעצן זיך אוועק שפילן אין דאמינע.
    
― איין זאך וועל איך דיך בעטן, בעניע ― בלא חרטה ובלא דריי,
דאס הייסט: א גאנג זאל זיין א גאנג! ― זאגט דער טאטע.
    
― א גאנג איז א גאנג. ― זאגט דער פעטער בעניע און גייט א גאנג.
    
― א גאנג איז א גאנג. ― זאגט דער טאטע און שלאגט־אפ דעם
פעטער בעניעס א ציגל.
    
― א גאנג איז א גאנג. ― זאגט דער פעטער בעניע און שלאגט־אפ דעם טאטנס צוויי ציגלעך.
    
וואס ווייטער־ווייטער לאזן זיי זיך אריין אין דעם שפיל אלץ טיפער,
קייען בשעת מעשה די בערד, טרייסלען מיט די פיס אונטערן טיש און
זינגען שטילערהייט ביידע איין לידל.
    
― אוי, וואס טוט מען, וואס טוט מען, וואס טוט מען? ― זינגט
דער טאטע מיט א ניגון פון דער גמרא און קייט איין עק בארד. ― זאל
איך גיין אהער? ― וועט ער גיין אהין. וועל איך גיין אהין? ― וועט ער
גיין אהער. באדארף מען בעסער גיין אזא מין גאנג!
    
― אזא מין גאנג, אזא מין גאנג! ― העלפט אים אונטער דער פעטער בעניע מיטן זעלבן נוסח.
    
― וואס זשע באדארף איך מורא האבן? ― זינגט דער טאטע ווייטער. ― טאמער שלאגט ער מיר אפ יענס ציגל? וועל איך בא אים
  
צונעמען צוויי ציגלעך. אי, וואס? טאמער מיינט ער מיר שלאגן דריי
ציגלעך?
    
― דריי ציגלעך, דריי ציגלעך, דריי ציגלעך? ― העלפט אים אונטער דער פעטער בעניע.
    
― אוי, ביסטו א טיפש, בעניע, א טיפש און א גרויסער! ― זינגט
דער טאטע און גייט א גאנג.
    
― ביסט אליין א טיפש, מיין ברודער, און נאך א גרעסערער! ―
זינגט דער פעטער בעניע און גייט א גאנג און פארכאפט זיך באלד צוריק.
    
― פע, בעניע, מיר האבן דאך גערעדט, א גאנג איז א גאנג! ―
זאגט דער טאטע שוין אן א ניגון און כאפט דעם פעטער בעניע פאר
דער האנט.
    
― א גוטער משל! ― זאגט דער פעטער בעניע. ― כל זמן איך
האלט אין מיטן גאנג מעג איך מיר גיין וווהין איך וויל.
    
― ניין! ― זאגט דער טאטע. ― א גאנג איז פארפאלן! מיר האבן
דאך עפעס געשמועסט, בעניע, בלא חרטה, בעניע, בלא דריי!
    
― חרטה? ― זאגט דער פעטער בעניע. ― וויפל מאל מאכט זיך,
אז דו האסט חרטה?
    
― איך? ― זאגט דער טאטע. ― ע, בעניע, דערפאר האב איך
דאך פיינט מיט דיר צו שפילן אין דאמינע!
    
― ווער זשע נייט דיך, זאלסט מיט מיר שפילן?
    
― שוין? מע קריגט זיך שוין איבער א פאסאלקעלע? ― רופט זיך
אן די מאמע און קומט־אן פון קיך מיט א פארפלאמט פנים, און נאך
איר ― בריינע מיט א גרויסן פאלומעסיק מיט הייסע לאטקעס מיט
שמאלץ. פון די לאטקעס זעצט א פארע. אלע לאזן זיך צום טיש. איך
און מיין ברודער מאטל, וואס האבן זיך פריער אביסל געקריגט, געריסן
ווי די קעץ, בעטן זיך גיך איבער, ווערן שלום און זעצן זיך צו די לאטקעס מיט גרויס כוונה.
  
ג.
    
באנאכט אפן געלעגער ליג איך און טראכט: וויפל קאן זיך, א שטייגער, בא מיר צונויפקלייבן, אז אלע פעטערס מיט אלע מומעס מיט אלע
קרובים וועלן מיר געבן חנוכה־געלט? ראשית חכמה, דער פעטער משה־אהרן, דער מאמעס ברודער, אפילו זייער א קארגער, נאר א נגיד. נאכדעם דער פעטער איטשע און די מומע דבורה, וואס דער טאטע און די
מאמע זיינען מיט זיי ברוגז שוין פון כמה־וכמה יארן. היינט דער פעטער בייניש און די מומע יענטע? היינט ווו איז אונדזער שוועסטער
איידל? און איר מאן שלום־זיידל? און אלע איבעריקע קרובים?
    
― מאטל, דו שלאפסט?
    
― יא, וואס איז דען?
    
― וויפל, מיינסטו, וועט אונדז געבן דער פעטער משה־אהרן
חנוכה־געלט?
    
― פונוואנען זאל איך וויסן? איך בין דען א נביא?
    
אין א מינוט ארום:
    
― מאטל, דו שלאפסט?
    
― יא, וואס איז דען?
    
― עמעצער האט אזויפיל פעטערס מיט אזויפיל מומעס ווי מיר?
    
― אדער יא, אדער ניין.
    
אין צוויי מינוט ארום:
    
― מאטל דו שלאפסט?
    
― יא, וואס איז דען?
    
― וויבאלד דו שלאפסט, היינט ווי אזוי רעדסטו מיט מיר?
    
― דו פרעגסט דאך מיך, מוז איך דיר ענטפערן.
    
אין דריי מינוט ארום:
    
― מאטל, דו שלאפסט?
    
― טססס ― טררר ― כילכילכיל ― טססס...
    
מאטל כראפעט, כארכלט, פייפט מיט דער נאז, און איך זעץ מיך
אויף אף מיין בעטל, נעם־ארויס מיין קערבל, גלעט דאס, באטראכט
דאס.
    
„דאכט זיך, וואס? ― טראכט איך מיר. ― א שטיקל פאפיר, און
וואס קאן מען דערפאר ניט קויפן? צאצקעס, מעסערלעך, שטעקעלעך,
בייטעלעך, ניס און קאנפעקטן, און ראזשינקעס, און באקסערן און וואס
ניט?״
    
איך באהאלט דאס קערבל צוקאפנס אונטערן קישן און לייען־אפ
קריאת־שמע, קומט־אריין בריינע פון קיך מיט א פולן פאלומעסיק מיט
קערבלעך... בריינע גייט ניט, נאר זי שוועבט אין דער לופטן, זינגט
  
„הנרות הללו שאנו מדליקין״, און מאטל שלינגט קערבלעך, ווי האלעשקעס. „מאטל! ― שריי איך מיט אלע כוחות. ― גאט איז מיט דיר,
מאטל, וואס טוסטו?  ק ע ר ב ל ע ך ???׳׳...
    
איך כאפ זיך אויף און שפיי־אויס דריי מאל: „טפו־טפו־טפו ― א
חלום!״
    
און ווער אנטשלאפן.
  
ד.
    
אף מארגן אין דער פרי, אפגעדאוונט און איבערגעביסן, טוט אונדז
אן די מאמע אין קעצענע טולופלעך, וויקלט אונדז איין אין גרויסע ווארעמע שאלן, און מיר לאזן זיך גיין נאך חנוכה־געלט, פריער פון אלעמען, געוויינלעך, צום פעטער משה־אהרן.
    
דער פעטער משה־אהרן איז א ייד נישט קיין געזונטער, האט צו
טאן שטענדיק מיטן מאגן; ווען מע קומט, טרעפט מען אים נעבן האנטפאס ווישן זיך די הענט און זאגן „אשר יצר״.
    
― א גוט מארגן, פעטער משה־אהרן! ― שיסן מיר אויס ביידע
מיטאמאל, איך און מיין ברודער מאטל, און עס קומט אנטקעגן די
מומע פעסל, א יידענע א קלייניטשקע, איין אויג א שווארץ, דאס אנדערע א ווייס, דאס הייסט, איין ברעם א שווארצע, די אנדערע א ווייסע. די
מומע פעסל טוט אונדז אויס די טולופלעך, וויקלט אונדז אויס פון די
שאלן און שנייצט אונדז אויס די נעזער אין איר פארטעך.
    
― שנייצט־אויס! ― זאגט די מומע פעסל. ― גוט, גוט שנייצט־אויס! זשאלעוועט ניט! נאך! נאך! אט אזוי!...
    
און דער פעטער משה־אהרן, אין אן אלט קעצן כאלאטל, מיט א
וואטאווער יארמלקע אפן קאפ, מיט וואטע אין די אויערן און מיט אויסגעקראכענע וואנצעס, שטייט באם האנטפאס, ווישט זיך די הענט,
קנייטשט מיטן פנים, פינטלט מיט די אויגן און קוועטשט: „נקבים, נקבים! חלולים, חלו־לים!״
    
איך און מיין ברודער מאטל זיצן אין געהאקטע ווונדן. עס פאלט
אף אונדז אן א פחד, א קעלט, אלעמאל, ווען מיר קומען אהער. די מומע
פעסל זעצט זיך אוועק אקעגן אונדז צום עקזאמען:
    
― ס׳מאכט דער טאטע?
    
― גארניט.
    
― ס׳מאכט די מאמע?
    
― גארניט.
    
― געקוילעט גענדז?
    
― געקוילעט.
    
― געפרעגלט שמאלץ?
    
― געפרעגלט.
    
― געבאקן לאטקעס?
    
― געבאקן.
    
― דער פעטער בעניע געווען?
    
― געווען.
    
― געשפילט דאמינעס?
    
― געשפילט.
    
און אזוי ווייטער.
    
די מומע פעסל שנייצט אונדז אויס די נעזער נאכאמאל און רופט
זיך אן צום פעטער משה־אהרן:
    
― משה־אהרן, מע באדארף זיי עפעס געבן חנוכה־געלט.
    
דער פעטער משה־אהרן הערט ניט; ער ווישט זיך די הענט און
לאזט אויס מיט א קוועטש: „ומפליא ל־ע־שות!״
    
די מומע פעסל פוילט זיך ניט דערמאנען אים נאכאמאל:
    
― משה־אהרן. די קינדער חנוכה־געלט!
    
― הא? וואס? ― מאכט דער פעטער משה־אהרן און לייגט איבער די וואטע פון איין אויער אינעם אנדערן.
    
― די קינדער חנוכה־געלט!! ― שרייט־אויס די מומע פעסל אים
גלייך אין אויער אריין.
    
― אוי, דער באוך! דער באוך! ― מאכט דער פעטער משה־אהרן
(ער רעדט אביסל „בראדיש״) און כאפט זיך מיט ביידע הענט באם
בויך. ― חנוכה־געלט ווילט איר? הא? אויסגעבן, צעטרענצלען, הא?
וויפל האט אייך געגעבן דער טאטע אייערער חנוכה־געלט? הא?
    
― מיר א קערבל, ― זאג איך ― און אים א האלבס.
    
― א קערבל?!! המ... מע באלעוועט קינדער, מע מאכט פון
זיי א תל! וואס וועסטו טאן מיטן קערבל? הא? צעבייטן? הא? זאלסט
  
דאס ניט צעבייטן! דו הערסט, וואס איך זאג דיר? זאלסט דאס ניט צעבייטן! צי אפשר ווילסטו דאס צעבייטן, הא?
    
― ניט צעבייטן, יא צעבייטן ― וואס גייט דאס דיך אן? ― מישט
זיך אריין די מומע פעסל. ― גיב זיי אפ זייערס און לאזן זיי גיין געזונטערהייט.
    
דער פעטער משה־אהרן גייט אוועק צו זיך אין חדר, שארעוועט
מיט די שקראבעס, זוכט אין אלע טישקעסטלעך מיט אלע שופלעדלעך,
קראצט־אויס פון דארטן עטלעכע מטבעות און רעדט צו זיך אליין:
    
― המ... מע פירט־איבער קינדער, מע מאכט פון זיי א תל, א
תל־עולם!
    
און ער רוקט אונדז אריין אין האנט אריין עטלעכע הארטע מטבעות. די מומע פעסל שנייצט אונדז אויס די נעזער נאך אמאל (דאס
לעצטע מאל), טוט אונדז אן די טולופלעך, וויקלט אונדז איין אין די
גרויסע ווארעמע שאלן, און מיר גייען ווייטער.
    
מיר לויפן איבערן ווייסן, געפרוירענעם סקריפענדיקן שניי און
ציילן די הארטע מטבעות, וואס דער פעטער משה־אהרן האט אונדז
אריינגערוקט, און מיר קאנען זיי ניט איבערציילן. די הענט זיינען אונדז
געפרוירן, רויט, אנגעדראלן; די מטבעות זיינען קופערנע, גרויסע שווערע מטבעות, עפעס זעקסערס פארצייטיקע, דרייערס מאדנע אפגעריבענע.
גראשנס אלטפרענקישע, געשוואלענע, פארגרינטע ― ס׳איז שווער,
אוממעגלעך אויסצורעכענען אינדרויסן אפן פראסט וויפל דער פעטער
משה־אהרן האט אונדז געגעבן חנוכה־געלט!...
  
ח.
    
אונדזער צווייטע סטאנציע אף נעמען חנוכה־געלט איז דער פעטער איטשע מיט דער מומע דבורה, די וואס דער טאטע מיט דער מאמע זיינען מיט זיי ברוגז שוין פון כמה־וכמה יארן. פארוואס זיי זיינען
ברוגז ― דאס ווייסן מיר ניט. מיר ווייסן נאר, אז דער טאטע און
דער פעטער איטשע (לייבלעכע ברידער) ריידן ניט צווישן זיך קיינמאל
ניט כאטש זיי דאווענען ביידע אין איין שול און זיצן ביידע אף איין
באנק, א שטאט לעבן א שטאט, א סטענדער מיט א סטענדער. און אז
עס קומט צו יום־טוב צו אויסנעמעניש (הוצאת התורה) און עס האלט
בא פארקויפן עליות, דינגען זיי זיך, ווילן דווקא ביידע איין עליה,
שמייסן איינס דאס אנדערע און שמייסן אריין אין טאג אריין. אין שול
איז דעמאלט א יריד; אלע ריידן, רירן זיך, שושקען זיך, לאכן און העלפן
אונטער דינגען זיך; איטלעכער איז נייגעריק צו וויסן, פאר וועמען וועט
בלייבן דער „שישי״, אדער דער „מפטיר״. אז עס גייט אריין אין נצחון,
דעמאלט ווילן אלע, מען זאל זיך דינגען ביזן ביין אריין. דער שול־שמש,
מעכטשע פאנפאטש מיט די רויטע קאלטענעס, שטייט אף דער בימה,
העכער האלב אריבערגעבויגן, דער טלית איז אים אראפגעפאלן, די
יארמלקע ― פון יענער זייט; ער קוקט אין מיזרח־זייט, אפן טאטן און
אפן פעטער איטשען, און זינגט אף זיין פאנפעוואטער שטימע:
    
― אכצן  ג י ל ד ו י ן  אום שישי! צוואנציק  ג י ל ד ו י ן  אום
שישי! צוויי און צוואנציק  ג י ל ד ו י ן  אום שישי!
    
דער טאטע און דער פעטער איטשע זיצן, דער אהער, דער אהין,
ביידע פארטיפט, כלומרשט איטלעכער אין זיין חומש; נאר וויפל איינער גיט, גיט דער אנדערער מער. דער עולם קוועלט, העלפט־אונטער.
דרייסיק, דרייסיק! פינף און דרייסיק! זיבן און דרייסיק! פערציק, פערציק!
    
מעכטשע פאנפאטש קוקט פון איינעם אפן אנדערן:
    
― פערציק  ג י ל ד ו י ן  אום שישי! צוויי און פערציק ג י ל ־
ד ו י ן אום שישי! פינף און פערציק  ג י ל ד ו י ן  אום שישי!
    
דער טאטע און דער פעטער איצע הערן ניט אויף צו שמייסן זיך;
מע האט שוין אריינגעשמיסן ביז פופציק ג י ל ד ו י ן . מעכטשע הייבט
אויף די האנט און וויל צו־פאטשן פארן טאטן:
    
― פופציק גיל ־ ־ ־ דוין...
    
איז זיך מישב דער פעטער איטשע און הייבט אויף א פינגער, און
דער גאנצער עולם העלפט־אונטער: איין און פופציק! איין און פופציק!
― און מע שמייסט ווייטער. אזוי לאנג, אזוי ברייט, ביז מע שמייסט
אריין אין עטלעכע און זעכציק גילדוין (אזא מעשה איז נאך ניט געהערט
געווארן!), און „שישי״ בלייבט פארן פעטער איטשען. קומט צו „מפטיר״,
טוט דער טאטע א קוק אפן שמש און א מאך מיט דער האנט, ווי איינער רעדט: „מפטיר ― דאס געהערט צו מיר!״... בא מעכטשען האט
ער דאס געפועלט; איז אבער א סברה, אז דער עולם איז ניט מסכים:
דינגען זיך ― דאס מוז מען, דערויף איז דאס יום־טוב, נישטא קיין
מאנאפאל, חזקה אף מפטיר!
    
― צען  ג י ל ד ו י ן אום מפטיר! פופצן  ג י ל ד ו י ן  אום
מפטיר! צוואנציק  ג י ל ד ו י ן  אום מפטיר! פופציק  ג י ל ד ו י ן
אום מפטיר!
    
א גוטער שפרונג! דער טאטע דרייט אויס דעם קאפ: ווער קריכט
דאס אף זיין מפטיר? און שטעלט אייך פאר, אז דאס שמייסט ווידער
דער פעטער איטשע; ער האט חשק צו קויפן דעם מפטיר פאר זיין
יינגערן איידעם. נאר אי „שישי״, אי „מפטיר״ ― אזאס! מיט צוויי
בייטשן שמייסט מען ניט!... דער טאטע הייבט זיך אויף, טוט א ווונק
צום שמש.
    
― הונדערט.
    
דאס ווארט „הונדערט״ לויפט־דורך איבער דער שול, ווי א בליץ
מיט א דונער. דער גאנצער עולם איז איבערראשט, אויסער זיך. אזוי
ווייט אריינשמייסן מפטיר ― דאס האט מען נאך נישט געהערט זינט
די שול איז א שול.
    
און מעכטשע פאנפאטש טוט זיך זיינס, גלייך ווי געוויינלעך:
    
― הונדערט  ג י ל ד ו י ן  אום מפטיר! הונדערט  ג י ל ד ו י ן
אום מפטיר! הונדערט גיל ־ ־ ־ דוין... (ער וויל צופאטשן).
    
דער פעטער איטשע הייבט זיך אויף. דער טאטע טוט אף אים א
מאדנעם קוק, ווי איינער רעדט: „משוגע, צי חסר־דעה? ווילסט קוילען?
קוילע!״...
    
דער פעטער איטשע זעצט זיך אנידער, און דער מפטיר בלייבט פאר
אונדז...
    
פונדעסטוועגן, איינס צום אנדערן געהער זיך ניט אן. אז עס קומט
א שימחה, בא אונדז אדער באם פעטער איטשען, א מזל־טוב, א בן־זכר,
א ברית, א פדיון־הבן, א בר־מיצווה, א קנס־מאל, א פארשפיל, אן אויפרופנס, א חתונה אדער א גט, קומט מען איינס צום אנדערן, מע באזעצט
זיך אויבנאן, מע שענקט „דרשה־געשאנק״, „מי־שברך־געלט״ און מע
טאנצט מיט אלע מחותנים אין קאן.
    
― א גוט מארגן אייך, פעטער איטשע! א גוט מארגן אייך, מומע
דבורה! ― שיסן מיר אויס ביידע מיטאמאל, איך און מיין ברודער מאטל,
און מע נעמט אונדז אויף פאר זייער אנגעלייגטע געסט.
    
― איר מיינט דאך ניט די הגדה, איר מיינט די פאלערטשיקעס...
― מאכט צו אונדז דער פעטער איטשע, קנייפט אונדז אין די בעקלעך,
  
עפנט־אויף דאס בייטעלע און גיט אונדז חנוכה־געלט, מיר א ווייסן
זילבערנעם צוואנציקער און מיין ברודער מאטלען א ווייסן זילבערנעם
צוואנציקער, און מיר גייען־אוועק פון דארטן צום פעטער בייניש.
  
ז.
    
אויב איר קאנט זיך פארשטעלן דעם גיהנום ― אט דאס איז דעם
פעטער ביינישעס שטוב. ווען איר זאלט ניט קומען אהין, טרעפט איר
א ליארעם, א געשריי, א געפילדער. ס׳איז דארט א פולע שטוב מיט קינדער ― האלב־נאקעטע, פארשמירטע, פארמורזעטע, ניט קיין געצוואגענע, תמיד צעשלאגענע, שטענדיק צעדראפעטע, אפטמאל צעבלוטיקטע, מיט סימנים אונטער די אויגן. דער וויינט און דער לאכט, דער
זינגט און דער קוויטשעט, דער הוקעט און דער פייפט, דער האט אנגעטאן דעם טאטנס קאפאטע מיט פארקאטשעטע ארבל און דער פארט
רייטנדיק אף א בעזעם, דער טרינקט מילך פון א קריגל, דער קנאקט
ניסלעך, דער טראגט זיך ארום מיט א קעפל פון א הערינג און דער
סמאטשקעט א קאנפעקטל, און פונעם נעזל רינען בא אים צוויי קליינע
ריטשקעלעך גלייך אין מויל אריין. די מומע יענטע איז שטארקער פון
אייזן, אז זי האלט אויס פון דער דאזיקער „קאמאנדע״. זי שילט זיי,
זי קנייפט זיי, רייסט אויס שטיקער פלייש. זי קלייבט נישט איבער:
ווער עס כאפט זיך אונטער אונטער דער האנט, דער באקומט א זעץ,
א טראסק, א בוכענצע אין זייט אריין. א פאטש איז דארט א וואכעדיקער גאנג. „ווארגן זאלסטו זיך! די כפרה זאלסטו זיין! פארכאפט
זאלסטו ווערן!״ ― דאס איז פון די קליינע קללות; דארט קענט איר
הערן „קדחת״, און „כאלערע״ און א „מיתה־משונה״ ― און דווקא אין
גוטן מוט, פונקט ווי איר זאגט א גוט־שבת. שטיל ווערט נאר, בשעת
דער פעטער בייניש קומט צו גיין. נאר מחמת דער פעטער בייניש
איז א פארנומענער מענטש, זיצט א גאנצן טאג אין קלייט און קומט
אהיים נאר אף א מינוט „אפעסן״, דערפאר איז בא זיי אין שטוב דער
אמתער גיהנום.
    
אריינגעקומען, האבן מיר געטראפן עזריאלקן (דעם מיטלסטן) פארן
רייטנדיק אף געצען (אפן עלטערן), און פרויקע מיט מענדלען (צוויי
נאך קלענערע) האבן אונטערגעשמיסן געצען, איינער מיט אן ארבל פון
א וואטאוון לייבל און דער אנדערער מיט א טאוול פון א סידור, א חומש, אדער א ספר. חיימל (א מיטלסטער צווישן פרויקען און מענדלען)
האט דערטאפט א גערגעלע פון א געקוילעטער גאנדז, האט דאס אנגעבלאזן מיט אלע זיינע לעצטע כוחות, ער איז אזש געווארן ברוין און בלוי,
און ס׳איז אים געראטן ארויסבאקומען פון דעם א מין משונה קול, ווי
פון, להבדיל, א חזיר, בשעת מע שעכט אים און ער קוויטשעט...
זיינוועלע (איך ווייס ניט, צי אן עלטערער, צי א קלענערער) האט אפגעגעבן קאנצערט אף א קעמל, און דודל (א קליינער פון א יאר פיר) האט
אנגעטאן די שטיוועלעך אף די הענט און האט צוגעקלאפט מיט זיי צום
טאקט. סענדערל האט געטראגן א קעצל אין האנט פארן גערגעלע; דאס
קעצל האט ארויסגעשטעלט דאס צינגעלע, פארמאכט די אייגלעך, אויסגעצויגן די פיסלעך, ווי איינער רעדט: „אט אזוי, ווי איר זעט, ווערט
מען דא פארשווארצט! מע מוטשעט! מע מוטשעט!״... אסתרל (דאס
עלטערע מיידל), האט געוואלט אויסקעמען כאסקיען (דאס קלענערע
מיידל), איר פארפלעכטן א צעפל; נאר מחמת כאסקיעס האר זיינען
זייער געגרייזלט און שוין לאנג ניט געקעמט, לאזט זי זיך ניט, וויינט זי
און כאפט פעטש. שטילער פון אלע איז פיניעלע, א קליין יינגעלע מיט
קרומע אויסגעבויגענע פיסעלעך און מיט אן אונטערגעשטעקט העמדעלע.
איין חסרון נאר, וואס ווו ער שטעלט זיך אנידער, דארט לאזט ער א
סימן... דאס אלצדינג שטערט אבער ניט דער מומע יענטען, זי זאל
זיך זיצן גאנץ רויק באם טיש מיט צוויי נפשות, איינס בא דער ברוסט
און דאס אנדערע אפן שויס, און טרינקען ציקאריע.
    
― מיר זאל זיין פאר זיינע ביינדעלעך! ― זאגט זי און טוליעט־צו
מיט גרויס ליבשאפט דאס זייגנדיק נפשל צום הארצן און דערלאנגט
בשעת־מעשה טאקע א שטורך דעם עלטערן, וואס אפן שויס: ― זע נאר,
ווי דו עסט, עסן זאלן דיך די ווערעם! אסתרל, רחציע, כאסקיע, ווו זייט
איר ערגעץ אין אלדי שווארצע יאר? נעם וויש אים אפ דאס נעזל גיכער,
וואש מיר אויס א שאל, איך דארף טרינקען אן א שאל! דערלאנג אים
א סטוסאק, ער זאל זיך דריי מאל איבערקערן! הארץ מיינס, נשמה
מיינע, טרייסט מיינער! דאס מויל מאכט זיך זיי גארניט צו! א גאנץ
פרימארגן נאר מע עסט, פארכאפט זאלט איר ווערן!
    
דערזען מיך מיט מיין ברודער מאטלען, האבן זיך חברה א לאז
געטאן אקעגן און מע איז אונדז באפאלן, ווי די היישעריקן. דער אף די
  
הענט, דער ― אף די פיס, דער ― אפן קאפ. חיימל האט אנגעבלאזן
דאס גערגעלע פון דער געקוילעטער גאנדז גלייך מיר אין אויער אריין
און דודל האט מיך ארומגעכאפט מיט ביידע שטיוועלעך. פיניעלע מיטן
אונטערגעשטעקטן העמדל האט זיך אנגעטשעפעט מיר אין א פוס, ארומגערינגלט אים, ווי א שלענגל, און א מיש־מאש פון פארשיידענע קולות
האט אונדז גערונצלט, פארטורקעט די אויערן.
    
― אף די ציינדלעך זאלט איר שרייען! ― שרייט די מומע יענטע
פונעם אנדערן חדר. ― טויב קאן מען ווערן, פארלייגן זאל דאס אייך!
שדים, ניט קיין קינדער, ברענען זאל די נשמה אייערע!
    
די מומע יענטע שרייט, און די קינדער שרייען ― אלע שרייען.
פלוצעם קומט אן דער פעטער בייניש מיטן טלית ותפילין (אפנים, פון בית־המדרש). אין איין אויגנבליק ווערט שא־שטיל, און די גאנצע כאליאסטרע
ווערט פארשווונדן.
    
― א גוט מארגן אייך, פעטער בייניש! ― שיסן מיר אויס, איך
און מיין ברודער מאטל.
    
― וואס טוט איר דא, שקצים? אוודאי נאך חנוכה־געלט? ―
מאכט דער פעטער בייניש און נעמט־ארויס און שענקט אונדז צו זילבערנע גריוונעס.
    
די כאליאסטרע קינדער קוקן־ארויס פון די ווינקעלעך, ווי די טאראקאנעס, גלאנצן אף אונדז מיט די אייגעלעך, ווי די מייזלעך, ווינקען עפעס
צו אונדז, באווייזן עפעס מיט די פינגערלעך, מאכן בשעת־מעשה משוגענע
תנועות, ווילן אונדז, אפנים, צעלאכן, ― קוים־קוים וואס מיר האלטן זיך
איין, און מיר אנטלויפן פונעם דאזיקן גיהנום.
  
ז.
    
מיר גייען ווייטער נאך חנוכה־געלט, צו אונדזער שוועסטער איידל.
    
אונדזער שוועסטער איידל און איר מאן שלום־זיידל, עליהם השלום
― זיי זיינען שוין לאנג אף דער אמתער וועלט.
    
איידל איז פון קינדווייז אויף געווען א פארוויינטע נשמה; איבער
א מינדסטער נארישקייט פלעגט זי זיך צעוויינען, פארגיסן טרערן אף
אייגענע און אף פרעמדע צרות. נאר פון זינט זי איז געווארן א כלה פאר
שלום־זיידלען, האט זי נישט אויפגעהערט צו וויינען. אפשר מיינט איר
דערפאר, ווייל ס׳איז איר ניט געפעלן דער חתן? חלילה! זי האט אים
דען געקענט, וואס ער זאל איר ניט געפעלן? גלאט אזוי, א כלה פאר
דער חתונה באדארף וויינען. אז די שניידערס האבן איר געבראכט אנמעסטן די חתונה־מלבושים, האט זי זיך צעוויינט אף א גאנצער נאכט.
שפעטער, צום פארשפיל, אז אירע חברטעס זיינען זיך צונויפגעקומען
טאנצן, איז זי אלע מאל אוועקגעלאפן צו זיך אין אלקער אביסל אויסוויינען זיך אין די קישנס. דעם טאג פון דער חופה שמועסט מען ניט. דעמאלט
איז געווען  א י ר  טאג. זי האט גארניט אויפגעהערט צו וויינען. נאר
די רעכטע חתונה איז געווען צום „באדעקנס״, בשעת מנשה פידעלע
דער כלי־זמר האט זי גענומען „באזעצן״, און רב ברוך בדחן איז ארויף
אפן טיש, צונויפגעלייגט די הענט אפן בויך, אראפגעלאזט דעם קאפ,
ווי בשעת מע באוויינט א טויטן, און האט אנגעהויבן מיטן שיינעם טרויעריקן ניגון, וואס קאן נעמען א שטיין, בזה־הלשון:
    
 כלה לעבן! כלה לעבן!
    
 וויין זשע, וויין.
    
 דיינע טרערן האבן אצינד
    
 דעם זיבעטן חן.
    
 ווארעם דו טוסט דאך איצט פארן בית־דין
    
 של מעלה שטיין.
    
 אט באלד וועסטו, מיידל,
    
 צו דער חופה גיין.
    
 באדארף מען דיר געבן
    
 צו פארשטיין,
    
 אז דאס לעבן איז ביטער,
    
 אזוי ווי כריין;
    
 אז א מענטש איז ניט פון אייזן
    
 און ניט פון שטיין,
    
 א בשר־ודם
    
 פון הויט און ביין;
    
 אז מע טוט די רשעים אין גיהנום שמייסן
    
 זייער ניט שיין,
    
 און זיי טוען וויינען און יאמערן און שרייען
    
 אף די ציין; ―
    
 לכן באדארפסטו תשובה טאן,
    
 זיך האלטן זייער קליין,
    
 אויסגיין פון טרערן
    
 און פון געוויין...
    
און אזוי ווייטער, אן אן עק.
    
אלע ווייבער, אייגענע און פרעמדע, וואס זיינען געשטאנען דערביי,
געהאלפן צעפלעכטן דער כלה אירע שיינע גרויסע צעפ, האבן געמאכט
משונה־מאדנע פיסקעס, געשנייצט די נעזער, געווישט די אויגן, און איידל
נעבעך האט אזוי געיאמערט, אזוי געכליפעט, אז זי האט געחלשט דריי
מאל; מע האט זי קוים מיט צרות אפגעמינטערט.
    
נאר אף וויפל אונדזער שוועסטער איידל איז געווען אן אומעטיקע
זאך, איז אונדזער שוואגער שלום־זיידל געווען א פריילעכער יונג, א
לעבעדיקער, א קאטאוועס־טרייבער, א פארשלעפטע קרענק און, לאז ער
מיר מוחל זיין, אן איינגעגעסענע בריאה. דהיינו, ער פלעגט ליב האבן
דערקוטשען, שנעלן זיך, דערלאנגען יענעם א שנעל גלייך אין שפיץ נאז
אדער אין עק אויער ― דאס איז געווען בא אים דאס חיות. ניט איין
מאל פלעגן מיר ארומגיין, איך און מיין ברודער מאטל, מיט אנגעשוואלענע אויערן. מיר האבן זיך ממש מחיה געווען, אז מיר האבן דערהערט,
אז דאס פארפאלק גייט־אראפ פון קעסט. דעם טאג, וואס זיי האבן זיך
באדארפט איבערקלייבן פון אונדז אף „אייגענע קעסט״, איז בא אונדז
אין שטוב געווען חורבן בית־המקדש. איידל האט געוויינט, איינגעלייגט
די וועלט, און די מאמע ― אף איר קוקנדיק. און שלום־זיידל, וואס האט
געהאלפן כלומרשט פאקעווען די זאכן, האט נאר ארומגעטאנצט הין און
צוריק, זיך אונטערגעגנבעט אלע מאל זייער קונציק און דערלאנגט אונדז
א שנעל אדער פון פארנט אין שפיץ נאז, אדער פון הינטן אין עק אויער.
ער האט זיך מיט אונדז אפגעזעגנט איין מאל פאר אלע מאל און האט נאך
געהאט די העזה אנצוזאגן אונדז, מיר זאלן זיך ניט לאזן לאנג בעטן און
זיין בא אים אפטע געסט! מיר האבן זיך געגעבן דאס ווארט, מיר זאלן
זיין פנים ניט אנקוקן!
    
נאר א מענטש פארגעסט אלצדינג, ובפרט א שנעל. ווי אזוי גייט
מען ניט נאך חנוכה־געלט צו אן  א יי ג ע נ ע ם  ש וו א ג ע ר ?...
  
געקומען צו איידלען, גייט אונדז שלום־זיידל אקעגן מיט א גאנץ
ברייטן ברוך־הבא.
    
― סקאצל קומט! וואס מאכט איר גוטס? זייער קלוג האט איר
געטאן, וואס איר זייט געקומען. איך האב צוגעגרייט פון אייערט וועגן
חנוכה־געלט!
    
און שלום־זיידל נעמט ארויס דאס בייטעלע און ציילט אונדז אויס
צו עטלעכע נייינקע, גלאנצנדיקע, זילבערנע מטבעות גלייך אין האנט
אריין, און איידער מיר האבן צייט ארומקוקן זיך און איבערציילן די נייע
מטבעות, כאפן מיר שוין צו עטלעכע שנעלן, פריער איך אין שפיץ נאז
און מאטל אין עק אויער, און נאכדעם מאטל אין שפיץ נאז און איך
אין עק אויער.
    
― אבער לאז שוין זיין גענוג צו מוטשען קינדער! ― בעט זיך
נעבעך בא אים אונדזער שוועסטער איידל מיט טרערן אין די אויגן, און
זי רופט אונדז אפ אן א זייט, שטופט אונדז אן פולע קעשענעס מיט
לעקעך, מיט ניסלעך און מיט באקסערן און שענקט אונדז א חוץ חנוכה־געלט.
    
מיר כאפן די פיס אף די פלייצעס און לויפן אהיים.
  
ח.
    
― אנו, מאטל, לאמיר זיך אקארשט נעמען צו דער ארבעט, אויסרעכענען, וויפל האבן מיר אונדזער אייגנס חנוכה־געלט? נאר ווייסטו
וואס? דו שווייג; פריער וועל איך איבערציילן מיינס, נאכדעם וועסטו
ציילן דיינס.
    
און איך צייל: „א קערבל מיט דריי צוואנציקער, מיט פיר גילדן,
מיט פינף גריוונעס, מיט זעקס פיטאקלעך, ― וויפל מאכט דאס אינאיינעם? אפנים, אזוי גרויס, ווי א קערבל מיט דריי צוואנציקער, מיט
פיר גילדן, מיט פינף גריוונעס, מיט זעקס פיטאקלעך...״
    
מיין ברודער מאטל וויל ניט ווארטן, ביז איך וועל ענדיקן מיין
חשבון, און ער נעמט זיך צו ז יי נ ע קאפיטאלן; ער לייגט פון איין
האנט אין דער אנדערער און ציילט:
    
― א צוואנציקער און א צוואנציקער איז צוויי צוואנציקער, נאך
א צוואנציקער איז דריי צוואנציקער, און צוויי גילדן איז דריי צוואנציקער מיט צוויי גילדן, און א גריוונע און נאך א גריוונע און נאך א גריוונע ― איז אינאיינעם צוויי צוואנציקער מיט דריי גילדן, מיין איך דריי
גילדן מיט צוויי צוואנציקער. טפו! וואס רייד איך? מע באדארף אנהייבן נאך אמאל פונעם אנהייב!
    
און ער הייבט אן נאך אמאל פונעם אנהייב. מיר ציילן און ציילן
און קענען ניט איבערציילן; מיר רעכענען און רעכענען און קענען ניט
אויסרעכענען. און אז עס קומט צום פעטער משה־אהרנס אלטע פיטאקעס,
שווערע זעקסערס, אפגעריבענע דרייערס און אנגעשוואלענע גראשנס,
פארפלאנטערן מיר זיך אזוי שטארק אין חשבון, אז מיר ווייסן שוין גארניט ווו מיר זיינען אין דער וועלט. מיר פרווון זיך אויסבייטן די דאזיקע
מטבעות בא דער מאמען, באם טאטן, בא בריינע די קעכין ― עס גייט
ניט: קיינער וויל זיי ניט נעמען אין האנט אריין!
    
― וואס איז דאס פאר א פיטאקעס? ווער האט דאס אייך אריינגערוקט אזא געלט?
    
מיר שעמען זיך אויסזאגן און מאכן א שווייג.
    
― ווייסטו גאר וואס? ― זאגט צו מיר מיין ברודער מאטל. ―
לאמיר זיי נעמען און אריינווארפן אין אויוון אריין, אדער גאר אין דרויסן
אפן שניי, קיינער זאל ניט זען.
    
― א חכם א ייד! ― זאג איך צו אים. ― שוין גלייכער, דוכט
זיך, אוועקשענקען זיי אן ארעמאן.
    
נאר ווי אף צו להכעיס, קומט ניט קיין ארעמאן! ווו זיינען אהינגעקומען אלע ארעמע־לייט, וואס רייסן בא די פאלעס, דינגען זיך, זידלען זיך און שילטן? ניין, דאס וואס מע באדארף וועט קיינמאל ניט
קומען! קיינמאל ניט! קיינמאל ניט!...
    
 געשריבן אין יאר 1900
  
א.
  
אז איך בין געווען א קליין יינגל ― ווייסט איר, וועמען איך האב
 מקנא געווען?
    
אחשורושן.
    
ניט יענעם אחשורושן, וואס האט געקיניגט פון הודו ביז כוש, אף
 הונדערט זיבן און צוואנציק מדינות. איך מיין קאפל דעם שניידער מיט
דער גילדענער קרוין, דאס הייסט, מיטן פאפירענעם ספאדעק און מיט
דער לאנגער גילדענער רוט פונעם בעזעם.
    
אויך מרדכין דעם שני־למלך (לווי דעם שוסטער) מיט הער איבערגעקערטער קאפאטע אף דער לינקער זייט און מיט דער קלאטשקעוואטער
פלאקסענער בארד האב איך שטארק מקנא געווען.
    
איך האב מקנא געווען וושתי המלכהן (מאטל דעם סטאליער) מיטן
קליידל אף דער קאפאטע און מיט דער פאטשיילע, וואס ער פלעגט זיך
אונטערבינדן דאס בערדל, מע זאל מיינען אף אים, אז ער איז א נקבה...
און וואס איז אפגעגאנגען, א שטייגער, אסתר המלכהן (עוזר דעם אונטער־שמש) מיטן גרינעם פארטעך? און וואס איז אפגעגאנגען המנען
(יאסקע דעם באהעלפער) מיטן שארבן אפן קאפ?...
    
נאר מער פון אלעמען האב איך מקנא געווען פייוול דעם יתום,
וואס פלעגט זיך אנטאן אין א רויט העמדל, זיך פארשטעלן פאר „יוסף
הצדיק״, בשעת חברה האבן געשפילט יענץ שיינע שפיל, וואס ווערט
אנגערופן „מכירת־יוסף״. זיינע ברידער פלעגן אים אראפרייסן דאס רויטע העמדל, אריינווארפן אים אין „לייבן־גרוב״, און יוסף הצדיק (פייוול
הייסט דאס) פלעגט זיך אוועקשטעלן אף די קני, צונויפלייגן די הענט
 
 