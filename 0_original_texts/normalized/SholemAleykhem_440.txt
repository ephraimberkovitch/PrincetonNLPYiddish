 
 מאטל פייסי דעם חזנס: 1\. 22: לאנדאן, פארוואס ברענסטו נישט? 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
לאנדאן, פארוואס ברענסטו נישט?
  
― א. ―
    
זינט איך לעב, בין איך נישט געווען אף אזא יריד, ווי אין לאנדאן.
נישט אין לאנדאן איז א יריד, נאר לאנדאן אליין איז א יריד. סע קלאפט
און סע קלינגט און סע פייפט און סע טראסקעט, און מענטשן ―
מענטשן אזוי ווי מאן, אזוי ווי מערעשקעס! פון וואנען נעמען זיך אזוי
פיל מענטשן, און וווהין לויפן זיי? אפנים, זיי זיינען הונגעריק, אדער
האלטן בא אוועקפארן. אנישט, וואס דארף מען זיך אזוי שטופן, שלאגן
זיך מיט די עלנבויגנס, אומווארפן א מענטשן און טרעטן אים מיט די
פיס. איך רייד פון פיניען. אונדזער חבר פיניע, אויב איר געדענקט, האט
א נידעריקע ראיה. דערצו האט ער א טבע, ער האלט דעם קאפ ארויף
און פלאנטעט מיט די פיס. א פארטראגענער מלאך. דער קאפ פליט
בא אים. דעם ערשטן ברוך־הבא האט ער געכאפט אף דער באן. מיר
זיינען נאר ארויסגעקראכן פון וואגאן, האט זיך שוין געטראפן אן אומגליק. דער ערשטער איז ארויסגעפלויגן פיניע. איין הויז פארקאטשעט,
איין זאק אראפגעלאזט, דעם האלדזטיכל פון יענער זייט ― אזוי ווי
תמיד. איך האב נאך פיניען קיינמאל נישט געזען אזוי האפערדיק. ער
האט געברענט, ווי אף פאקן. ער האט אנגעהויבן שיטן מיט מאדנע ווערטער, ווי זיין שטייגער איז: „לאנדאן! ענגלאנד! דיזראעלי! באקל!
היסטאריע ציוויליזאציע!...״ עס איז אוממעגלעך געווען אים איינצושטילן. עס האט ניט געדויערט קיין צוויי מינוט, איז אונדזער חבר פיניע
שוין געלעגן אף דער ערד, און מענטשן האבן געשפאנט איבער אים,
ווי מע שפאנט איבער א שייט האלץ. א גליק, וואס זיין ווייב טייבל
האט געמאכט א גוואלד: „פיניע, ווו ביסטו?״ האט זיך מיין ברודער
אליהו געגעבן א ווארף און האט אים ארויסגעשלעפט א צעקנייטשטן און
 אן אפגעבליאקעוועטן, ווי אן אלטן קאפעלוש. דאס איז געווען נומער
 איינס. דעם צווייטן פסק האט ער געכאפט דעם זעלבן טאג אין שטאט,
 און דווקא אף דער יידישער גאס, וואס מע רופט זי מיט א מאדנעם נאמען
 „ווייטשעפעל״, דארט ווו מע פארקויפט פיש און פלייש, סדורים, ציצית,
 עפל, קוואס, טארט מיט צוקערלעקעך, מיט אנגעשניטענע שטיקלעך
 הערינג, טליתים, לימענעס, וולוטשקע, אייער, גלעזלעך, טעפ, קאלאשן,
 לאקשן, בעזעמער, פייפעלעך, פעפער, שטריק ― פונקט דאס אייגענע,
וואס בא אונדז. ס׳זאל פעלן א האר. אפילו בלאטע אויך, ווי בא אונדז.
און שמעקן שמעקט אויך ווי בא אונדז. אמאל נאך ערגער. מיר האבן זיך
דערפרייט, אז מיר האבן דערזען דעם ווייטשעפעל. פיניע האט זיך שוין
צופיל דערפרייט. „בארדיטשעוו! ― האט ער זיך צעשריגן. ― גוואלד,
יידישע קינדער! מיר זיינען נישט אין לאנדאן, מיר זיינען אין בארדיטשעוו!״ אוי, האט ער געכאפט א בארדיטשעוו! איך האב געמיינט,
מע וועט אים דארפן אוועקפירן אין שפיטאל. פון דעמאלט אן לאזט אים
טייבל אליין נישט גיין איבער לאנדאן אפילו א טריט. איך קוק אף דעם
ווייטשעפעל און טראכט: רבונו של עולם, אז אין לאנדאן איז אזוי,
היינט וואס קאן שוין זיין אין אמעריקע?!...
    
רעדט־זשע אבער מיט ברכהן, זאגט זי, אז לאנדאן וואלט געמעגט
פארברענט ווערן נאך איידער מיר זיינען געקומען. פון דער ערשטער
מינוט, וואס מיר זיינען געקומען קיין לאנדאן, האט מיין שוועגערן ברכה
געווארפן אן אום־חן אף דער שטאט ― סכנות! ס׳איז דען א שטאט?
― זאגט זי. ― ס׳איז נישט קיין שטאט, ס׳איז א גיהנם! עס וואלט
געמעגט קומען אף איר א שרפה נאך פאראיארן! אזוי זאגט ברכה, און
מיין ברודער אליהו פרוווט זיך פארענטפערן די שטאט, זוכן מעלות. נאר
עס העלפט אים, ווי א טויטן באנקעס. ברכה הערט נישט אויף צו שיטן
פעך און שוועבל אף דער שטאט און ווינטשעווען, זי זאל אפברענען.
קיין אנדער שטראף ווינטשט זי איר נישט, נאר ברענען. פיניעס ווייב
טייבל האלט זי אונטער. די מאמע זאגט: „אפשר וועט גאט רחמנות
האבן און דאס לאנדאן וועט זיין אונדזער לעצט אפקומעניש?״ נאר
מיר אין דרייען: איך און אליהו און פיניע האלטן פון לאנדאן אן עולם
ומלואו. אונדז איז דווקא געפעלן אט דער טומל, וואס סע טומלט, מיט
דעם קאכעניש, וואס סע קאכט.
וואס ארט עס אונדז, אז סע קאכט? לאז קאכן. אונדז געפעלט
נאר נישט, וואס מיר גייען ארום אן ארבעט. מיר זוכן א קאמיטעט און
קאנען נישט געפינען. וועמען מיר פרעגן, איז אדער מע ווייס נישט,
אדער מע וויל נישט ענטפערן. מע האט קיין צייט נישט. מע איז פארטראגן. מע לויפט! מיר מוזן אבער האבן א קאמיטעט. מיר קאנען זיך
אן א קאמיטעט נישט באגיין. נישט מחמת קיין זאך, נאר מחמת דעם,
וואס מיר האבן נישט מיט וואס צו דערשלעפן זיך קיין אמעריקע. מיין
ברודער אליהוס קעשענע האט זיך אויסגעליידיקט. דאס געלט, וואס מיר
האבן אפגעלייזט פאר אונדזער האלבער דירה, איז אוועק ווי א רויך. פיניע
לאכט פון אליהון: „וואס וועסטו טאן מיט דער קעשענע?״... אליהו
איז אין כעס. ער האט פיינט, אז מע טרייבט קאטאוועס. ער איז פונקט
דער היפך פון זיין חבר פיניע. ער איז א פארוויינטע נשמה. פיניע רופט
אים: „דאס פארזארגטע באלעבעסל״... איך האב פיניען ליב נאר
דערפאר, וואס ער איז תמיד פריילעך. זינט מיר זיינען געקומען קיין
לאנדאן איז ער נאך געווארן פריילעכער. ער זאגט, אז דארט, אין קראקע,
לעמבערג, בראד, אנטווערפן, ווין, מוז מען ריידן דייטש. דא אין לאנדאן
איז א מחיה. מע קאן ריידן יידיש, ווי אינדערהיים. דאס הייסט: האלב
יידיש, האלב־רוסיש.
    
דאס לשון זייערס איז ערגער נאך פון דייטש. ברכה זאגט, אז דריי
ענגלענדער מעגן זיין א כפרה פאר איין דייטש. זי זאגט: ווו איז דאס
געהערט געווארן אין דער וועלט, אז א גאס זאל הייסן ווייטשעפעל, און
געלט זאל הייסן „אייפעני״, „טאפעני״, „טריפעני״? ס׳איז דא נאך
א ווארט, וואס געהער זיך אן מיט געלט, הייסט עס „פייף״. מיט דעם
דאזיקן „פייף״ האט זיך געטראפן בא אונדז א גאנצע מעשה. אויב איר
ווילט, קאן איך זי אייך דערציילן.
  
― ב. ―
    
איר ווייסט דאך שוין, אז מיר זוכן א קאמיטעט אין לאנדאן. געפינען אין לאנדאן א קאמיטעט ― איז פונקט, ווי אין א וואגן שטרוי
א נאדל. נאר ס׳איז דאך אבער דא א גאט אף דער וועלט, גייען מיר
איינמאל אזוי איבערן ווייטשעפעל. פארנאכטלעך איז דאס געווען. דאס
הייסט, נישט פארנאכט, נאר באטאג. אין לאנדאן איז נישטא נישט קיין
באטאג, נישט קיין אינדערפרי. אין לאנדאן איז שטענדיק פארנאכט. באגעגנט אונדז א ייד מיט א קורץ ווייטיקל, מיט א טשודנעם קאפעלוש
און מיט זוכנדיקע אויגן.
    
― איך וואלט געמעגט שווערן, אז איר זייט יידן...
    
אזוי זאגט צו אונדז דער ייד מיטן קורצן ווייטיקל, און פיניע ענטפערט אים:
    
― קאניעטשנא! נאך וואסערע יידן! פון יידנלאנד!...
    
― ווילט איר אפשר פארדינען א מצווה?
    
אזוי מאכט ווידער דער ייד, און פיניע ענטפערט אים:
    
― למשל־נאפרימער?
    
― איך האב יארצייט, און קאן נישט אוועקגיין פון דער היים. עס
פעלט מיר אויס נאך א פאר מענטשן צו א מנין... דאס בחורל איז
שוין בר־מצווה, צי נאך נישט?
    
דאס מיינט ער מיך. מיר איז דאס דווקא געפעלן, וואס ער רופט
מיך „בחורל״ און מיינט, אז איך בין שוין בר־מצווה.
    
ארויפגעדראפעט זיך מיט אים אין דער פינצטער אף די טרעפ,
זיינען מיר אריין אין א פינצטער חדרל, אנגעפאקט מיט קליינע פארמורזעטע קינדער און אנגעפילט מיט א געדיכטן ריח פון „געפרייטע״
פיש. קיין מנין איז נאך נישט געווען. עס האבן נאך געפעלט זיבן. דער
ייד האט אונדז געבעטן זיצן, און אליין האט ער געגעבן א שפרונג אף
דער גאס, טאמער וועט ער כאפן נאך א צוויי יידן. ער האט געגעבן
עטלעכע שפרונג, ביז ער האט צונויפגעשלאגן א מנין. איך האב מיך
דערווייל באקענט מיט די פארמורזעטע קינדערלעך און געכאפט א קוק
אין אויוון. דארט האבן זיך „געפרייט״ פיש. בא אונדז אינדערהיים זאגט
מען „געפרעגלט״. דא דארף מען זאגן „געפרייט״. איך ווייס נישט,
פארוואס? אפשר דערפאר, ווייל ס׳איז א פריי לאנד, הייסט דאס געפרייטע פיש? אדער דערפאר, ווייל די פיש פרייען זיך בשעת מע פרעגלט
זיי? סיי־ווי־סיי זיינען געפרייטע פיש גארנישט אזוי שלעכט, ווי מיין
שוועגערן ברכה מאכט דעם אנשטעל. ווען מע גיט מיר איצטער א שטיקל
געפרייטע פיש, וואלט איך זיך מחיה געווען. איך מיין, אז ברכה אליין
וואלט זיך אויך נישט אפגעזאגט. מיר האבן אלע א גאנצן טאג כמעט
געפאסט. מיר לעבן שוין עטלעכע טעג מיט א שטיקל הערינג און מיט
רעטעך. אין ווייטשעפעל קריגט איר גוטע שווארצע רעטעכער. דער ייד
וואלט געטאן א שכל, ווען ער בעט אונדז, מיר זאלן בלייבן מיט אים
עפעס נעמען אין מויל אריין. אפנים, ער הייבט נישט אן צו פילן, אז
מיר ווילן עסן. פון וואנען ווייס איך דאס? מחמת, וויבאלד מיר האבן
אפגעדאוונט מנחה און ער האט אפגעכאפט דעם קדיש, האט ער אונדז
באלד אפגעדאנקט פאר דער טרחה און האט אונדז געזאגט, אז מיר
קאנען גיין. מיין ברודער אליהו האט אבער געוואלט האבן דורך אים
א שטיקל טובה. האט ער געמאכט א שמועס מיט אים וועגן קאמיטעט,
און געכאפט א קוק בשעת מעשה אף די געפרייטע פיש און געגעבן א
שלונג אראפ. דער ייד האט מיט איין האנט געהאלטן בא דער קליאמקע
פון דער טיר, און מיט דער אנדערער האנט האט ער אונדז דערציילט
פונעם קאמיטעט עפעס נישט קיין פריילעכע מעשיות. ערשטנס, האט
דער ייד געזאגט, אז עס הייבט זיך גארנישט אן ― גאר נישטא קיין
קאמיטעט. דאס הייסט, ס׳איז דא א קאמיטעט, עטלעכע קאמיטעטן, נאר
די לאנדאנער קאמיטעטן געבן נישט אזוי גיך קיין געלט. אויב איר ווילט
באהילפיק זיין פון א לאנדאנער קאמיטעט, מוזט איר פריער זיך גוט
אנלויפן, ברענגען פאפירן און עדות, אז איר זייט אן עמיגראנט און
פארט קיין אמעריקע. מחמת ס׳איז דא א סך עמיגראנטן, וואס זאגן נאר,
אז זיי פארן קיין אמעריקע. נאכדעם, אז איר ברענגט שוין אלצדינג,
קאן מען אייך פון קאמיטעט געבן צושטייער נאר אף צוריקוועגס, דאס
הייסט, איר זאלט פארן צוריק אהיים. מחמת די לאנדאנער קאמיטעטן
האלטן נישט פון אמעריקע. דערהערט אזעלכע דבורים, איז מיין ברודער
אליהו באלד געווארן אין כעס (איר ווייסט דאך, אז ער איז א כעסן).
און פיניע איז דאך אוודאי א היציקער פארשוין, האט ער אנגעהויבן צו
פייערן אף זיין לשון:
    
― קאק מאזשנע ― ווי אזוי איז דאס מעגלעך? קאקאי פאלנע
פראוו ― ווי האבן זיי דאס רעכט אונדז הייסן פארן צוריק? קאק אים
נע סטידנא ― ווי שעמען זיי זיך נישט אין א לאנד פון ציוויליזאציע?
    
שלאגט אים איבער דער ייד פונעם מנין, האלט אפן די טיר און
זאגט צו אים:
    
― רעד אהער, רעד אהין! אט האב איך אייך געגעבן אן אדרעס
פון א קאמיטעט, פארט זיך דורך אליין צום קאמיטעט, וועט איר זען,
אז ס׳איז אללרייט.
― ג ―
    
ארויסגעגאנגען פונעם יארצייט, איז אונדז נאכגעלאפן דער ריח פון
די געפרייטע פיש. מיר אלע האבן געקלערט וועגן זיי, נאר ריידן האט
קיינער נישט גערעדט פון זיי, אחוץ ברכה. זי האט זיי אנגעבענטשט א
פולן קאפ. זי האט זיי געווינטשעוועט, זיי זאלן זיך דערווערגן, רבונו של
עולם, מיט זייערע געפרייטע פיש, וואס זיי אווירן אף א מייל. מיין מאמע
קאן נישט ליידן:
    
― וואס האסטו צו זיי? נעבעך ערלעכע מענטשן! זיצן אין אזא
גיהנם ― פונדעסטוועגן, אז עס קומט צו א יארצייט, זוכט מען א מנין...
    
דערויף ענטפערט איר ברכה:
    
― שוויגער! לאזן זיי אייך ברענען איניינעם מיט זייערע יארצייטן
און מיט זייערע געפרייטע פיש! מע שטעלט אפ פרעמדע מענטשן, מע
רופט זיי אריין צו זיך אין שטוב אריין, ― נעם גיב דעם קינד א שטיקל
געפרייטע פיש כאטש פון יוצא וועגן...
    
דאס מיינט זי מיך. אט ערשט בין איך געווען באם יידן א „בר־מצווה־בחורל״, איצט בין איך שוין געווארן בא ברכהן א „קינד״... גוטע
יארן, אז ברכה נעמט זיך אן מיין קריוודע! אזוי טראכט איך. מיר
לאזן זיך אלע זאלבעזעקסט צום קאמיטעט. אן עצה האט אונדז דער ייד
געגעבן, א דאנק אים, אז מיר זאלן נישט גיין צופוס ― מיר זאלן זיך
בעסער אויפזעצן אפן טראמוויי און פארן גלייך. האט אבער דער לאנדאנער טראמוויי א טבע ― ער האט פיינט זיך אפשטעלן. וויפל מע
זאל צו אים נישט מאכן מיט די הענט, ער טוט זיך זיינס ― ער לויפט.
נאכלויפן אים וועט אייך נישט העלפן ― איר וועט אים נישט כאפן. א
גליק, וואס איינער האט זיך אף אונדז דערבארעמט, און דווקא אן ענגלענדער מיט אפגעגאלטע וואנצעס (טאמער זעט איר א מענטשן מיט געגאלטע וואנצעס, זאלט איר וויסן, אז ס׳איז אן ענגלענדער). דער ענגלענדער האט געזען, אז מיר מאכן מיט די הענט צו די טראמווייען, און
די טראמווייען לויפן, האט ער אונדז צוגעפירט צו א קלויסטער און
האט אונדז אנגעוויזן מיט די הענט, אז דא זאלן מיר שטיין. כך הוה. עס
האט נישט געדויערט קיין מינוט, איז אנגעלאפן א טראמוויי און האט
זיך אפגעשטעלט. זיינען מיר אלע אריין ― איך, און מיין ברודער אליהו,
און אונדזער חבר פיניע, און די מאמע, און ברכה, און טייבל ― און מיר
פארן. גייט צו דער קאנדוקטאר און הייסט זיך, מע זאל נעמען בילעטן.
שטעלט זיך ארויס פיניע און פרעגט אים: סקאלקא־וויפל? זאגט אים
דער קאנדוקטאר: „פייף״. פרעגט אים פיניע נאכאמאל: סקאלקא־וויפל?
זאגט אים דער קאנדוקטאר ווידעראמאל, שוין מיט כעס: „פייף״. דרייט
זיך אויס צו אונדז פיניע און זאגט: טשטא טאקאיע, איר הערט? ער
הייסט מיר פייפן! גייט צו מיין ברודער אליהו און פרעגט אים מיט די
הענט: וויפל קאסט א פאר? זאגט אים דער קאנדוקטאר, שוין רעכט
אין כעס: „פייף!״ צעלאכט זיך פיניע, און אליהו רופט זיך אן צום
קאנדוקטאר שוין אויך מיט כעס: „פייף אליין!״... ווערט דער קאנדוקטאר מלא גזלן, טוט א צי בא א שטריק, שטעלט אפ דעם טראמוויי
און ווארפט אונדז ארויס מיט אזא רציחה, גלייך ווי מיר האבן אים
געוואלט קוילען און צונעמען זיין רייזע־טאש מיטן געלט. צום סוף לאזט
זיך אויס, אז דאס, וואס דער קאנדוקטאר האט „געפייפט״, האט ער
דאס געמיינט פינף.
    
― נו? זאל נישט קומען א שרפה אף לאנדאן?
    
אזוי זאגט ברכה און מיר גייען אין קאמיטעט אריין צופוס.
  
― ד ―
    
אין לאנדאנער קאמיטעט איז פריילעך, ווי אין אלע קאמיטעטן. אין
הויף וואלגערן זיך עמיגראנטן, אזוי ווי מיסט, און אינעווייניק אין שטוב
זיצן מענטשן און רויכערן ציגארן און זאגן זיך איינס דאס אנדערע:
אללרייט. דער חילוק איז, וואס די דייטשע קאמיטעטשיקעס טראגן די
וואנצעס פארדרייט ארויף און ריידן אף דייטש, און די לאנדאנער קאמי־טעטשיקעס האבן אפגעגאלט די בערד מיט די וואנצעס אינגאנצן און
ריידן: „אללרייט!״ א טעאטער מיט זיי. די מאנצבילן גייען געגאלט, און
די ווייבער טראגן אלע פאריקן אף די קעפ. און נישט נאר די ווייבער
― אפילו די מיידלעך טראגן צוגעקלעפטע האר מיט אויסגעגרייזלטע
בוקלעס, האבן אלע גרויסע ציין און זיינען אזוי מיאוס, אז סע שלאגט
צו דער גאל. פונדעסטוועגן, לאכן זיי פון אונדז אין די אויגן, טייטן מיט
די פינגער, און קוויטשען אזוי, אז ס׳איז א בזיון פאר לייטן. צוויי מיידלעך האבן אונדז אפגעשטעלט אין מיטן גאס און האבן זיך צוגעטשעפעט
צו מיין ברודער אליהו, ער זאל גיין אין „בארבער־שאפ״. פריער האבן
מיר נישט פארשטאנען, וואס דאס באדייט. איצט ווייסן מיר שוין: גיין
אין בארבער־שאפ הייסט אפשערן זיך און אפגאלן זיך. מאדנע ברואים.
אליין גייען זיי פארדריפעט ביזן האלדז, פרעסן אין מיטן גאס געפרייטע
פיש, וואס לאזן זיך הערן פאר א מייל, און האבן פיינט האר. שכורים
זיינען זיי אויך גאנץ נישקשהדיקע, נאר זיי וואלגערן זיך נישט אף דער
גאס, אזוי ווי בא אונדז. מע לאזט זיי נישט. א לאנד איז דאס זייער א
וווילס, זאגט ברכה, נאר עס וויל נישט ברענען.
    
― וואס וועט דיר ארויסקומען, אז ס׳וועט ברענען?
    
אזוי פרעגט בא איר מיין ברודער אליהו, און כאפט פון איר א
מיאוסן פסק. ברכה, אז זי וויל, קאן זי. אמאל, מאכט זיך, זאל זי אייך
שווייגן, נישט ריידן א ווארט צו קיינעם, און אמאל עפנט זיך אויף בא
איר א קוואל פון ווערטער, איז אדער פארשטעלן זיך די אויערן מיט
וואטע, אדער לויפן אין דער וועלט אריין. איך גיב אייך איבער אירע
רייד, ווארט בא ווארט:
    
― וואס שטעלסטו זיך אזוי איין פאר דעם געבענטשטן לאנדאן
מיטן שווארצן הימל, מיט די געגאלטע מארדעס, מיט דעם שיינעם וויי־טשעפעל, מיט די געפרייטע פיש, מיט די אלע מוידן, מיט די געדרייטע
בוקלעס, מיט די פארדריפעטע קליידלעך, מיט די קבצנים וואס טרינקען
דזשינדזשער־ביר, מיט די קאנדוקטארן, וואס הייסן פייפן, מיט די יידן,
וואס האבן יארצייט און זשאלעווען א טרונק וואסער? אזא שטאט מוז
ברענען!
    
אזוי זאגט ברכה אין איין אטעם, ווי די עשרת בני המן, און לאזט
אויס מיט צונויפגעלייגטע הענט:
    
― לאנדאן, פארוואס ברענסטו נישט?!...
    
רבונו של עולם! וו ע ן  וו ע ל ן  מ י ר  ש ו י ן  ז יי ן א י ן
א מ ע ר י ק ע???...
מאטל פייסי דעם חזנס
 כתבים פון א יינגל א יתום
    
צווייטער טייל
    
 אין אמעריקע
    
געשריבן אין יאר 1916.
  
זייט
  
מזל־טוב, מיר זיינען שוין אין אמעריקע! ― ― ― ― ― ― ― ― 205
קריעת ים־סוף ― ― ― ― ― ― ― ― ― ― ― ― ― ― ― 213
אין געפענקעניש  ― ― ― ― ―  ― ― ―  ― ― ― ― ―  ― 220
א ים פון טרערן ― ―  ― ― ― ― ― ― ― ― ― ― ― ― ― 228
מיט ביידע פיס אף דער ערד ― ― ― ―  ― ― ― ― ― ― ― 235
אין ניו־יארק אף דער סטריט ―  ― ― ― ―  ― ― ― ― ― ―242
די כאליאסטרע אף דער ארבעט ― ―  ― ― ― ― ― ― ― ― 249
מיר זוכן א דזשאב ―  ― ― ― ― ― ― ― ― ― ― ― ― ― 256
מיר ארבעטן אין שאפ ― ― ― ― ― ― ― ―  ― ― ― ― ―  263
מיר שטרייקן  ― ― ― ― ―  ― ― ―  ― ― ― ― ― ― ― 270
כתרילעווקע אין ניו־יארק  ― ― ― ― ― ― ― ― ― ― ―  277
מיר מאכן א לעבן  ― ― ― ― ― ― ―  ― ―  ― ― ― ―  283
די רפואה פאר דער מכה ―  ― ― ― ― ― ― ― ― ― ― ―  290
מיר קאלעקטן ― ―  ― ― ― ― ― ―  ― ― ― ― ― ― ― 297
מיר גייען אין ביזנעס  ― ― ― ― ― ― ― ― ― ― ― ― ― 305
העללאו, לאנדסמאן! ―  ― ― ― ― ― ― ― ― ― ― ― ― 311
מיר גייען פארגרעסערן די ביזנעס ―  ― ― ― ― ― ― ― ― 317
מיר מופן ― ― ― ―  ― ― ― ― ― ― ― ― ― ― ― 324
די וואסערשטוב ― ―  ― ― ― ― ― ―  ― ― ― ―  ― ― 328
  
מזל טוב, מיר זיינען שוין אין אמעריקע!
    
― א. ―
    
אונדז קומט מזל־טוב ― מיר זיינען שוין אין אמעריקע. דאס הייסט,
מע זאגט, אז מיר זיינען אין אמעריקע. אמעריקע האבן מיר נאך נישט
געזען, ווארעם מיר זיינען נאך דערווייל אין „קעסטל־גארטל״. דאס
הייסט, אמאל האט דאס אזוי געהייסן. היינט הייסט עס שוין מער
נישט „קעסטל־גארטל״, נאר „עליס איילאנד״. פארוואס עפעס „עליס
איילאנד״? „ווייל דאס שטיקל לאנד האט אמאל געהערט צו איינעם
אליהו, איז ער געווען א נאר ביז דער סטעליע״. אזוי זאגט אונדזער חבר
פיניע צום גראם, ווי זיין שטייגער איז. פיניע איז אין כעס אפן עליס
איילאנד מיט סכנות. למאי מע פארהאלט די ארעמע עמיגראנטן און
די רייכע לאזט מען אריין גלייך, ווי זיי קומען אן מיטן שיף. דאס
פאסט, זאגט ער, נאר פאר פאני־גנב, נישט פאר אזא פרייע מדינה, ווי
אמעריקע. אלע דארפן דא זיין גלייך. נישטא קיין ארעם, נישטא קיין
רייך. און ער הייבט אן שיטן מיט נעמען: קאלומבוס, שעקספיר, באקל,
ציוויליזאציע... ער קלייבט זיך אנצושרייבן אף זיי א ליד און אוועקגעבן זיי א גאב, אז דער שווארצער יאר זאל זיי נעמען! האט ער
נישט קיין טינט און פעדער און קיין ברעקל פאפיר. זאגט אים מיין
ברודער אליהו, אז אויב עס געפעלט אים נישט דאס לאנד, האט ער
א ברירה פארן צוריק. און דאס געדענקט איר דאך מסתמא פון אמאל,
אז די צוויי, פיניע און אליהו, זיינען זעלטן שווה בשווה. וואס איינער
זאגט דרינגט דער אנדערער קאפויר. „דער זומער מיטן ווינטער״ ―
רופט זיי מיין ברודער אליהוס ווייב, ברכה, און כאפט א מיאוסן פסק
פון איר מאן, פון אליהון. ער רופט זי אן „בהמה״, און „סאטע ציג״,
 
 