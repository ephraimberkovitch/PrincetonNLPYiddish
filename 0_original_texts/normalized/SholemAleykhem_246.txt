 
 דער בלוטיקער שפאס: 59: דוד שאפירא ― א העלד 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס ניין־און־פופציקסטע קאפיטל
    
  ד ו ד  ש א פ י ר א ― א  ה ע ל ד
    
פון דער ערשטער מינוט, וואס מע האט אים גענומען - אזוי
דערציילט שאפירא אליין און מע מעג אים גלויבן (פאר וועמען
דארף ער זיך דא בארימען? פאר זיין ווייב?) ― האט עס אים אזוי
געארט, ווי דער פאראיאריקער שניי, אפילו אויף אט אזוי פיל אויך
נישט! ווארעם ער האט געוווסט, זאגט ער, אז ס׳איז גארניט, ס׳איז
חוזק, ס׳איז בלאטע שבבלאטע, ניט ווערט א שאס פולווער, „זאלסט
זאגן, אפילו א שמעק טאביקע!״
    
מיר געדענקען נאך פונעם ערשטן „אביסק״, וואס איז געווען
אום ערב־פסח, און די גאנצע צייט נאכדעם, אז שאפירא האט זיך
געהאלטן ווי א העלד, ווי אן אמתער העלד. ווארעם דוד שאפירא גייט,
פארשטייט איר מיך, מיט זיין גאנג, אז היינט איז נישט דאס, וואס
אמאל. „אמאל איז געווען א ייד הפקר און היינט איז דא „א זאקאן,
מיט א מישפט מיט גערעכטיקייט מיט א דומע מיט צייטונגען ― זאגט
אייך, וואס איר ווילט, ס׳איז פארט נישט דאס וואס אמאל, וואס
פארצייטן״. און אגב, ווען ער זאל אפילו זיין א „טרוס
בכאראקטער״, באדארף ער אויך ניט מורא האבן, ווארעם וואס האט ער
מורא צו האבן, אז ער ווייס ביי זיך, אז ער איז ריין ווי
קרישטאל?... לאז מען ביי אים מאכן זיבעצן „אביסקן״, לאז מען
אים „ארעשטעווען״ אכצן מאל, לאזן די גאזעטן שרייבן
צעזעצטערהייט, לאזן הינט בילן „ריטואל״ און „ריטואל״, - וועמען הערט
ער? „נישט געגעסן קיין קנאבל, וועט ניט שמעקן פונעם מויל״...
וואס? אפשר ניט אזוי?
    
דאס אייגענע האט ער געזאגט זיי אויך. אזוי טאקע, מיט די
ווערטער, האט זיי שאפירא געזאגט, בעת מע האט אים א נעם
געגעבן אויפן „דאפראס״. נישט נאר ער האט ניט ארויסבאוויזן קיין
רמז, אז ער האט פאר עפעס אדער פאר עמיצן מורא צו האבן, ―
אדרבה, ער האט זיך אוועקגעשטעלט מיט אזא שטארקייט, און ער
האט אזוי גערעדט, און ער האט אזוי געמאכט מיט די הענט, און ער
האט אזוי געבייזערט זיך, גלייך ווי ער באשולדיקט, ניט ווי מע
באשולדיקט  א י ם .
    
― וואס ווילט איר? ― האט ער זיך צעשריגן, נאכדעם ווי מע
האט אים געגעבן צו וויסן, אין וואס אייגנטלעך מע איז אים
חושד, ― אייך ווילט זיך דווקא א „ריטואל״? בלאטע, עס וועט אייך
גיט געראטן! ערשטנס איז ניטא קיין ריטואלן ביי אונדז. דאס האט
איר אליין אויסגעטראכט! והשנית איז אן עבירה אייער טירחה: ס׳איז
ניט אמאליקע צייטן. היינט וועט איר מיך ניט נייטן, אז איך זאל
אייך זאגן דאס וואס  א י ר  ווילט, און אז איך זאל אייך חתמענען
דאס, וואס  א י ר  וועט אנשרייבן... דאס אלץ איז געווען מעגלעך
מיט הונדערט יאר צוריק, ניט אצינד. איצט איז דא א זאקאן מיט א
מישפט מיט א פראקוראר.
    
― לאז איבער דעם זאקאן מיטן פראקוראר אויף שפעטער, ―
האקט מען אים איבער אין מיטן, ― דו זאג אונדז בעסער, ווען און
ווו און ווי אזוי איז געהרגעט געווארן דיין שכנס שטיפיינגל ―
וואלאדי שטשיגירינסקי?
    
וואסערע שכנים? וואסערע שטיפיינגלעך? ― האט זיך שאפירא
אויף זיי נאך שטארקער צעשריגן ― איך קען ניט קיין שום
וואלאדקעס! איך ווייס ניט פון קיין שום שטשיגירינסקיס און לאזט מיך
צו רו! איר ווילט מיך איינזעצן אין טורמע? ― זעצט מיך איין. איר
ווילט מיר מאכן א „דיעלע״? ― מאכט! איך האב קיין מורא ניט,
ווארעם איך בין ריין, ריין ווי גאלד! איך זאג אייך נאך א מאל און
וועל אייך איבערחזרן נאך צען טויזנט מאל, אז וואלאדקע
שטשיגירינסקין האב איך קיינמאל אין מיינע אויגן ניט אנגעקוקט! איך
ווייס נאר, אז ביי מיר איז דא א שכן, וואס הייסט קיריל, און אז
דער קיריל האט געהאט א שטיפזון וואלאדקע.
    
― אהא! ווייסטו שוין יא, אז ס׳איז געווען א וואלאדקע אויף
דער וועלט? ― שלאגט מען אים איבער און זיי מיינען, אז דא
האבן זיי געכאפט א העכט.
    
― אוודאי ווייס איך, פארוואס זאל איך ניט וויסן? ― ענטפערט
זיי שאפירא מיט א געלעכטער, ― א גרויסער ייחוס? איך ווייס, זאגט
שאפירא, איך ווייס, אז דער קיריל האט געהאט א שטיפזון וואלאדקע,
וואס ער פלעגט אים הרגענען שלאגן; נישט אלע מאל, נאר
דעמאלט, ווען ער פלעגט זיך גוט אנשיכורן. און ווייטער ווייס איך
גארנישט. אבער ג―א―ר―נ―י―ש―ט!―
    
דוד שאפירא האט דערביי א מאך געגעבן מיט דער האנט, ווי
אפגעשניטן מיט א מעסער, און איז געווען זיכער, אז נאר ווייל ער,
שאפירא, האט זיך מיט זיי באגאנגען אזוי שטרענג, האט מען אים
דעריבער געלאזט צו רו... ער האט נישט געוווסט, אז א ביסל האט
ער צו פארדאנקען דעם „קליינעם וועווריק״, דאס הייסט זיין
סיאמקען, וואס האט אים אזוי נאיוו ארויסגעפלאנטעט, געזאגט עטלעכע
מאל, אז דער טאטע זיינער האט זיך מיט קיריליכעס זונדל ניט
אנגעקערט גארניט און אז דער טאטע האט וואלאדקען אפילו נישט
געקענט. געקענט האט אים נאר ער, סיאמקע, און דער לערער,
דאס הייסט זייער קווארטיראנט, גריגארי מאיסעיעוויטש ראבינאוויטש.
    
און א ביסל האט ער געהאט צו פארדאנקען טאקע דער
קיריליכען אליין און אויך איר מאן, וואס האבן ביידע זיך מודה
געווען, אז דער ייד שאפירא האט זיך מיט זייער וואלאדקען טאקע נישט
אנגעקערט גארנישט ניט, און ס׳איז מעגלעך, אז שאפירא האט אים
אפילו נישט געקענט. דערפאר האט אים געקענט זייער גוט די
שאפיראכע און ניט אזוי נאך די שאפיראכע ― למאי זאלן זיי זאגן? ― ווי
שאפיראכעס קינדער. און ניט אזוי נאך שאפיראכעס קינדער, ווי זייער
לערער, „אט טאט מאלאדיי, טשארניי זשידעק, (אט איעדער יונגער,
שווארצער יידל...), וואס האט געלערנט מיט זייער וואלאדקען
אומזיסט...
    
אט אזוי האבן קירילעכע מיט איר מאן באגראבן שאפיראס
קווארטיראנט, זייער וואלאדקעס אומזיסטיקן לערער, ניין איילן, און
דערמיט ארויסגעראטעוועט די שאפיראס מיט זייערע קינדער פון אן
אומגליק.
    
נאך מער אבער האט שאפירא געהאט צו פארדאנקען טאקע דעם
קווארטיראנט אליין. אונדזער ראבינאוויטש, וויבאלד ער האט זיך נאר
דערלעבט, אז מע האט אים שוין אריינגעפירט און א נעם געגעבן
צום אויספרעגן, אויף וועלכן ער האט שוין לאנג ארויסגעקוקט, האט
ער ביי די ערשטע צוויי־דריי פראגן באלד ארויסגעזען, אין וואס
דא האנדלט זיך, און האט גערעכנט, אז איבערהויפט באשולדיקט
מען דא מסתמא זיין בעל־הבית שאפיראן, האט ער נישט געוואלט
ווארטן, ביז מע וועט אים שטעלן נאך פראגן, און האט אפגעגעבן
זייער א וויכטיקע דערקלערונג. ער האט געלאזט וויסן דעם סודיעבנע
סליעדאוואטעל, אז
א וי ב מ ע ב א ש ו ל ד י ק ט  ש א פ י ר א ן א ד ע ר  ז יי נ ע
ב נ י ־ ב י ת  א י ן  ש ט ש י ג י ר י נ ס ק י ס  ט וי ט ,  ג יי ט  מ ע ן  א וי ף
א פ א ל ש ן  וו ע ג  ...  וו ע ר  ד ע ר  א מ ת ע ר  מ ע ר ד ע ר  א י ז  ―
וו יי ס  ע ר ,  ר א ב י נ א וו י ט ש ,  א ו ן  וו יי ט ע ר  ק יי נ ע ר  נ י ט  ...
ער ווייס עס שוין פון לאנג: ער האט אפילו געוואלט אליין פון זיך
איינגעבן א מעלדונג און קלאר מאכן די זאך אקוראט, האט ער
אפגעווארט, טאמער וועט די אויספארשונג אליין ארויף אויפן אמתן
וועג. איצט, אז ער זעט, אז עס האלט גאר ניט דערביי, רעכנט ער,
א ז ע ר  א י ז  מ ח וי ב צ ו ז א ג ן א ל ע ס ,  וו א ס ע ר  וו יי ס ...
נאר וואס דען? אזוי ווי ער איז א גאנצע נאכט נישט געשלאפן און פילט
זיך אויפגערעגט, בעט ער, מע זאל אים געבן די מעגלעכקייט, ער
זאל זיך אויסשלאפן, אויסרוען די נערוון, וועט ער נאכדעם מיט
א לויטערן קאפ און מיט א רויקן געמיט א וי פ ד ע ק ן  א ז ע ל כ ס ,
וו א ס א ל ע  וו ע ל ן  ש ט וי נ ע ן ...
    
דער סליעדאוואטעל, וואס האט אויפגענומען און פארשריבן די
דאזיקע ווערטער, האט זיך געריבן א האנט אן א האנט פאר תענוג.
דאס פנים האט אים געשיינט און די אויגן האבן אים א גלאנץ
געגעבן מיט א באזונדער דאנקבארקייט צו דעם יונגן מענטשן, וואס
האלט זיך אזוי פיין און קלוג, און האט באלד געגעבן א באפויל, מע
זאל ראבינאוויטשן אפפירן אין א באזונדער ריין חדרל און לאזן
דעם גאנצן טאג זיך אויסרוען, וויפל זיין הארץ גלוסט. אויך
עסן און טרינקען זאל מען אים געבן אויפן בעסטן ארט, ― מיט
איינעם ווארט, מע זאל זיך באגיין מיט דעם יונגן מאן ניט ווי מיט
א געוויינלעכן ארעסטאנט. און ביי שאפיראן האט מען נאר גענומען
אן אונטערשריפט, אז ער וועט ניט ארויספארן פון שטאט.
    
― איך וועל אייך געבן טויזנט אונטערשריפטן ― האט שאפירא
געזאגט מיט א שימחה, וואס ער איז פריי, און מיט א גדלות, וואס נאר
אזא מענטש ווי ער, דוד שאפירא, מיט אזא מויל, ווי ביי אים, קאן
זיך אזוי גיך ארויסרייסן פון זייערע הענט...
    
― אן אנדערער אויף מיין ארט ― האט ער זיך בארימט פאר זיין
ווייב ― וואלט זיך א ביסל אנגעזעסן פריער, ביז ער וואלט
דערלעבט הערן דאס גוטע ווארט „סטופאיטיע!״... און דאס אין נאר
דערפאר, וואס ביי אים איז נישטא קיין שרעקן זיך מיט קיין
ציטערן מיט קיין מורא האבן פאר פאליציע.
    
― ווארעם ממה־נפשך, וויבאלד אן איך ווייס, אז איך בין ריין,
היינט וואס האב איך מורא צו האבן? וואס? אפשר ניט אזוי?
    
― אזוי, אזוי, ― ענטפערט אים שרה און הערט נישט אויף גלייך
מיט אים צו קוקן אין פענצטער און קנאקן זיך די פינגער, ווי
איר שטייגער איז, ― ביסט אוודאי גערעכט, וואס איז צו זאגן? ביסט
אוודאי גערעכט. נאר וואס אין די מעשה, וואס בעטי איז נאך
נישטא? און דעם קווארטיראנט וואס האלט מען אזוי לאנג?
    
ווער האט דיר געזאגט, אז מע האלט אים? ― זאגט דוד
ווי א העלד און דאס הארץ קלאפט אים ניט אזוי אויפן
קווארטיראנט, ווי אויף דער טאכטער ― איך וועל דיר זאגן אקוראט, וועסטו
זען, ― אז איך גיי, דאנק גאט, מיט א גלייכן וועג. דאס, וואס איז
שייך צום קווארטיראנט, איז גלאט נישטא וואס איבערצוטראכטן.
ראבינאוויטש איז א יונגערמאן מיט גלאטע לונג־און־לעבער. ער האט
געקאנט, גלויב־זשע מיר, פון דארטן אוועקגיין צו זיך אין דער
„זובאווראטשעבנע״, אדער באגעגענען זיך מיט אכצן חברים און
פאררעדן זיך וועגן נעכטיקע טעג, אויפן הימל א יאריד...
    
― יא, אבער בעטי, וויי איז מיר און ווינד!
    
― שוין! הייב שוין אן אפשר אויסלייגן? ― האלט איר דוד,
פיר, און אליין קוים וואס ער האלט זיך איין אין שטוב.
    
― ווי מיינסטו? ― זאגט ער צו שרהן שפעטער א ביסל שוין
גאר מיט אן אנדער קול, ― אפשר וואלט איך א לויף געגעבן צו דער
שוועסטער? טאמער איז זי דארטן?
    
― משוגע איז זי מיינע שונאים? ― ענטפערט אים שרה, נישט
אויף צו דעררגזנען, חלילה, דעם מאן, נאר פשוט ווייל איר
מענטשלעכער פארשטאנד זאגט איר אונטער, אז נאך אזא נאכט, ווען די
טאכטער קומט ניט אהיים, נאר צו דער מומע טויבע, „באדארף מען
א משוגענעם אויסמעקן און זי אריינשטעלן״. דוד קאן אבער נישט
ליידן, למאי זאל א ווייב האבן א טבע זאגן אלצדינג קאפויר, מיטן
קאפ אראפ? אט אויף צו להכעיס איר נייט ער זיך דורך צו דער
שוועסטער און אט וועט זי זען, ווי ער קומט צוריק מיט דער
טאכטער.
    
― וואס וועסטו דעמאלט זאגן?
    
― וואס זאל איך זאגן? הלוואי, רבונו של עולם, פון דיין מויל
אין גאטס אויערן! ― זאגט אים שרה, און דוד לויפט אוועק ער
ווייסט אליין ניט וווהין. און נאך אים לויפט אויך שרה און ווייסט
אויך ניט וווהין. און אט אזוי לויפן ארום דעם גאנצן טאג די
ארעמע פאטער־און־מוטער נעבעך פון איינעם צום אנדערן, ווענדן
אן זכות־אבות, פראטעקציעס, באקאנטשאפטן, שלאגן אפ די טירן
אין אזעלכע ערטער, ווו זייער באבעס באבע איז ניט געווען
קיינמאל, און רעדן מיט מענטשן אזעלכע, וואס זיי האבן ניט געזען
אפילו אין חלום. זיי זענען שוין געבליבן אן כוחות. שרה איז אזש
הייזעריק געווארן אזוי ווי די וואנט, מע הערט נישט פון איר קיין קול.
עס איז ביי זיי אוועקגעגאנגען א טאג אין זוכענישן און אין
לויפענישן פון איין אוטשאסטאק אינעם אנדערן, פון איין קאנצעלאריע אין
דער אנדערער. אט־אט אקארשט ווי מע זעט ניט הייבט אן ווערן
נאכט ― און וואס זענען זיי דערגאנגען? זיי זענען דערגאנגען, אז
זייער קווארטיראנט האט מען נאר־וואס אריבערגעפירט אונטער א
שטארקן קאנוווי אין טורמע אריין... און פון זייער טאכטער ― ווייס
קיינער ניט וואס צו זאגן. האט איר געהערט אזעלכס? ― קיינער קאן
זיי נישט זאגן אקוראט, וואס איז מיט זייער טאכטער און ווו זי איז.
. . . . . . .
    
ווו־זשע איז געווען בעטי?
    
 דאס זעכציקסטע קאפיטל
    
  ב י י ם  וו א ל ף  א י ן  די צ יי ן
    
― אט זענען מיר גע―קו―מען...
    
― אזוי האט זיך אנגערופן מיט א ניגון, אויסגעצויגן דאס ווארט
„גע―קו―מען״, דער נפש, וואס מיט די טונקל־בלויע ברילן און מיט
די גראבע תאווהדיקע ליפן, צו בעטי שאפירא, נאכדעם ווי ער האט זי
נאך א לאנגער געפלאנטערטער נסיעה איבער א סך גאסן און געסלעך
געבראכט אריינצופירן אין א האלב־באלויכטענעם חדר, פארשלאסן
די טיר פון אינווייניק און באהאלטן דעם שליסל אין קעשענע.
    
מאדנע אפגעפרעגט און פארדעכטיק איז איר געווען אט דאס
חדר... זי האט פארשטאנען, אז זיי זענען געקומען ניט אהין וווהין
ער האט איר געזאגט ― און עס איז איר פארשטארבן געווארן
יעדער אבר...
    
אפגעפרעגט איז איר געווען פון דער ערשטער מינוט, וואס זי
האט דערזען, אן זי זיצט אט מיט דעם נפש אין קארעטע. נאך
מער אפגעפרעגט און פארדעכטיק איז איר געווארן, אז מע האט
ארויסגעטראגן אין מיטן וועג סיאמקען און איבערגעזעצט אין אן
אנדער קארעטע.
    
„וווהין איז?״ האט זי אויסגעצויגן די הענט אין דער פינצטער.
נאך דער נפש מיט די טונקעלע ברילן האט זי בארויקט, אז אט
באלד קומען זיי זיך צונויף אלע אינאיינעם... און דערנאך, אז ביידע
נאדזיראטעלעס, וואס זענען געהאט געזעסן אקעגן אין קארעטע,
זענען איינס נאכ׳ס אנדערע נעלם געווארן, זי ווייסט ניט ווי אזוי,
האט זי געוואלט מאכן א גוואלד, האט ער זי ווידעראמאל בארויקט,
געבעטן, זי זאל ארויס פון דער קארעטע, ווארעם זיי זענען שוין
 
 