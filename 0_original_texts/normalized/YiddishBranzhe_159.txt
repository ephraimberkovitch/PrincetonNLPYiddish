

בוקארעשטער שריפטן (7) 



 by באריס סאנדלער 
June 1, 2020May 31, 2020 Filed under:
ליטעראטור 


עמיל קאלין
קאפיטל זיבן
אין דער קורצער צייט, ווען מירעלע איז געווען א לאקאטארין אין מיין דירה, האב איך געזען כמעט איעדע נאכט איין און דעם זעלבן:
די רויטע ארמיי האט ווידער אריינמארשירט אין בוקארעשט. דאס מאל נישט ווי א טייל פון אן אפענסיווע קעגן נאצי־דייטשלאנד און אירע אליירטע, נייערט אויף אפצוהיטן די ארדענונג און וווילשטאנד פון די היגע תושבים. אין ראדיא איז מען שארף ארויסגעטראטן קעגן די באנדיטן, די געפערלעכע עלעמענטן, וואס זענען עלול צו צעשטערן דעם געזונטן פונדאמענט פון אונדזער סאציאליסטישער געזעלשאפט. ווער זענען אט די געפערלעכע עלעמענטן און וואס האבן זיי אזוינס געטאן, האט קיינער נישט געוווסט. פארשטייט זיך, אז קיינער האט נישט געוואגט זיך אפן קעגנשטעלן די סאוועטישע סאלדאטן. די מאסיווע טאנקען זענען געפארן אומגעשטערט אויף די ליידיקע גאסן. מע האט גערעדט, אז די זיי פאדערן פון די פארבייגייערס פארגיטיקונגען: „דאוואי טשאסי, דאוואי פאלטא!‟ [1] — אפצוזאגן זיי האט געקאנט אפקאסטן דיין קאפ. זיי האבן אראפגעריסן פעלצן, קייטלעך פון די העלדזער, אבער דאס איז נאך געווען א קלייניקייט. עס פלעגן נישט אויספעלן אומגליקפאלן, ווען די חיות בצורת־מענטש האבן פארגוואלדיק פרויען און געשלאגן מענער…
אין חלום האב איך געוווינט אויף א הויפט־גאס. כ׳האב אראפגעקוקט פונעם פענצטער און דערזען די פאלגנדיקע סצענע:
דריי גראביאנעס, אנגעטאן אין מיליטערישע מונדירן, האבן געהאקט מיט שווערע העמער אין א וויטרינע פון א פיינער קלייט, ביז זי איז צעבראכן געווארן אויף שטיק־שטיקער מיט אן אפהילכיקן טראסק. די איבעריקע סאלדאטן האבן נאר געווארט אויף דעם מאמענט, כדי צו באפאלן די קלייט ווי היישעריקן. יעדער האט געכאפט וואס עס איז אים געקומען צו דער האנט. מע האט זיך געריסן איבער א פאר הויזן ווי קליינע קינדער. מחמת דער ענגשאפט און ווילדן הארמידער, האבן נישט ווייניק סאלדאטן אויסגעהויכט די נשמה אין אלערליי מיתות־משונות. אז די פאליצעס זענען געווארן ליידיקט, איז דער צעווילדעוועטער המון זיך צעגאנגען, איבערלאזנדיק נאך זיך די הרוגים ליגן אין מיטן דעם ברויכווארג און שטיקער גלאז.
עס האט זיך געטראפן מיט די אומגליקלעכע רויבערס דאס, וואס עס קומט פאר מיטן מענטשלעכן מין פון תמיד אן — די שוואכע צעטרעט מען מיט די פיס, און די שטארקע — זעצט מען אויבנאן.
ווייזט אויס, אז די מונדירטע גזלנים האבן זיך נישט גענוג אמוזירט, ווייל אין גיכן האב איך דערהערט בייזע קלעפ אין דער טיר. מירעלע איז, אן שהיות, ארויפגעקראכן אויפן בוידעם. א מענגע פריילעכע סאלדאטן האבן אראפגעריסן די טיר פון די זאוויסיעס און זיך אריינגעריסן אין דער דירה. זיי האבן גענומען פיבערדיק נישטערן, זוכן עסנווארג אין אלע ווינקלען. איינער האט אראפגעלאזט די הויזן און געמאכט זיינע באדערפענישן גלייך אויפן קאברעץ אין קארידאר. איך האב אומוויליק אויפגעציטערט און מיט א מאל זענען לעבן מיר אויסגעוואקסן טאנטע ראשעל און אנקל הערץ.
די טאנטע האט מיך, איר טייערן פלימעניק, געקושט און געהאלדזט. ס׳האט זיך איר פארבענקט נאך רומעניע., אזוי האבן זיי דערקלערט זייער אומדערווארטן קומען. אנקל הערץ האט זיך נייגעריק אומגעקוקט געוווירן צו ווערן, אין וועלכן צושטאנד ס׳געפינט זיך זיין אייגנטום. איך האב זיי געלאזט וויסן, אז עס איז נישט די פאסיקע צייט פאר א לאנגן וויזיט. עס איז בפירוש בעסער זיך אפטראגן פון דאנעט וואס גיכער. זיי האבן געקוקט אויף מיר מיט רחמנות און געזאגט, ווי גערעדט פון פיבער ארויס…
צוויי טויט־שיכורע סאלדאטן, קוים האלטנדיק זיך אויף די פיס, האבן געווענדט זייערע פארחידושטע צורות צו אונדז, ווי עס וואלט ערשט אצינד א בליץ געטאן אין זייערע פארטעמפטע מוחות די פארשטענדעניש וועגן אונדזער עקזיסטענץ.
ווי פון אן אינערלעכן באפעל, האבן זיי זיך געגעבן האסטיקן א לאז צו אונדז מיט א הייזעריקן געשריי: „האלט!‟ — נאכן „האלט‟ פלעג איך תמיד אויפכאפן פון שלאף מיט א פארטייעטן אטעם…
דאס רוב פלעג איך זיך אויפכאפן אין די קליינע שעהען, ווען עס האט זיך קיין שארך נישט דערהערט. אין דער צייט האט מירעלע שוין נישט אויפגענומען קיין קליענטן און די גאס איז געווען פוסט. די שלאפלאזע רגעס, וואס האבן זיך צומאל געצויגן לאנגע שעהען, האב איך פארבראכט, צוהערנדיק זיך צום אייגענעם אטעם אדער דעם זשום אין די אויערן.
איך האב געפרוווט אויסליידיקן דעם קאפ, אפטרייסלען פון זיך די רעשטלעך טאג־מחשבות, אבער די עקשנותדיקע געדאנקען האבן זיך כסדר אומגעקערט — סיי מבולבלטע, סיי קלארע, סיי נייע און סיי אלטגעבאקענע. איך האב אפטלעך געטראכט וועגן דער חיה אינעם מענטשן. דאכט זיך, שוין אן אויסגעדראשענע טעמע און דאך, איז זי תמיד רעלעוואנט, אין אלע אומשטענדן און ערטער. נאך עטלעכע נעכט האט זיך מיר איינגעגעבן צו פארגעדענקען עטלעכע שורות פון יענע ביינאכט־קלערענישן:
„די חיה אינעם מענטשן ווארט מיט געדולד, לויערט, קוקט ארויס אויף דעם מאמענט, ווען דו פארגעסט אויף א רגע אין איר. ערשט דעמאלט שפרינגט זי פונעם מענטשן ארויס, פארצוקט דיך, שטעקט אריין די שארפע נעגל אין דיין לייב און פאסמאקעוועט זיך מיט איר צאפלדיקן קרבן…‟
אין א שטילן טאג, אז עס זענען נישט געקומען קיין קליענטן צו מירעלען, פלעג זי זיצן אין קיך, א פוס איבער א פוס, רייכערן „מערעשעשט‟־ציגארעטן אן פילטער, איין ציגארעט נאך אן אנדערן, און זיך צוהערן צו מיינע מחשבות און נאכטישע איינפאלן. נאכן אויסהערן מיינע מבולבלטע טעאריעס, האט זי צוגעשאקלט מיטן קאפ, א צי געטאן פונעם ציגארעטל און צוגעבן: „איך זע דעם מין מענטש סיי אנגעטאן, סיי נאקעט און דאס וואס דו זאגסט, איז ריכטיק ווי גאלד. פאראן פיל מענער, וואס זעען אויס לייטיש, אבער אז זיי טוען זיך אויס — גאט זאל אפהיטן! ווען דו וואלסט געהערט די ווערטער, וואס עס קומט מיר אויס צו הערן פון זיי, וואלט פון דיינע אויערן א שלאג געטאן א שווארצער רויך. מענער בעטן מיך, כ׳זאל זיי שפייען אין פנים אריין, רעדן מיאוס ווערטער צו זיי, שעלטן מיט טויטע קללות, מאכן מיט דער בלאטע גלייך, טרעטן מיט די פיס… מאל דיר, פאראן אזוינע, וואס ביי זיי איז די גרעסטע הנאה, אז איך שטיי מיט די הויכע אפצאסן אויף זייערע פינגער אויף די הענט און פיס. מע הייסט מיר זיך אויסטאן נאקעט און זיך אוועקזעצן אויף דעם פנים. זיי ווילן דערשמעקן נו, דו ווייסט שוין וואס, און זענען גרייט צו באצאלן עקסטרא פאר דעם פארגעניגן. מע בעט זיך ביי מיר, כ׳זאל קאקן אויף זיי, פישן אויף זיי. עטלעכע קליענט האבן ליב גראד פארקערט: מאכן די באדערפענישן אויף מיר… כ׳זאג דיר, סע זענען דא מענער, וואס ס׳קומט זיי כ׳זאל אויסרייסן זייער פאץ מיטן שורש, כ׳לעבן… און אזוי זעען זיי אויס גאנץ נארמאל, האבן משפחות, ווייבער, קינדער, אבער אז זיי קומען צו מיר, שטעלט זיך א טשאד אין זייערע קעפ און זיי רעדן ווי חיות, ווי הוילע משוגעים…‟
אויב אין די ערשטע טעג נאך מירעלעס זיך אריינציען צו מיר אין דער דירה, איז איר באשעפטיקונג געווען א נישט קיין דערזאגטע זאך, איז איצט איז עס געווארן אויס סוד. מירעלע האט נישט געוווסט פון קיין בושה מיט מיר. זי האט גערעדט זייער אפן וועגן איר ארבעט, נישט פארגלעט, נישט באהאלטן, נישט געזשאלעוועט קיין פרטים, נישט אויסגעמיטן אפילו באשרייבונגען, וואס לאזן זיך נישט גרינג פארדייען.
איצט האב איך געוווסט אלץ וועגן איר לעבן: זי איז געבוירן געווארן אין הוש, א שטעטל, וואס שטייט הארט ביים פרוט, אין א משפחה, געבענטשט מיט קינדער. איך האב דערהערט וועגן דעם ביטערן לעבן אין מאלדאווע, ווי זי האט זיך אוועקגעקייקלט אזש קיין בוקארעשט און געקענט אויסרעכענען אלע אירע אפקומענישן, הצלחות, מפלות און גליקלעכע מאמענטן אין דער גרויסער שטאט.
אין דער אמתן, האב איך נישט געקענט זיך אפזוכן, ווו איז דער אמת און ווו — אן אויסטראכטעניש אין אירע געשיכטעס אן א סוף און אן א שיעור.
אין אזא פאל ליגט די ברירה אין די הענט פון דעם צוהערער: ער קען צווייפלען אין יעדן ווארט אדער פארקערט — גלייבן. איך האב באשלאסן צו גלייבן. נאך מער, איך האב געהאט גרויס אפשיי פאר איר אפנהארציקייט און אויפריכטיקייט, וואס זענען נישט איין מאל דערגאנגען צו אן עקסטרעם. איך האב באמערקט, אז גלייכצייטיק מיט איר אויפריכטיקייט אין אונדזערע שמועסן איז געוואקסן איר פארדאכט פארן ארום:
זי פלעג פרווון די קליאמקע עטלעכע מאל א טאג, צו פארזיכערן, אז די טיר איז טאקע פארשלאסן. אז עס האט זיך דערהערט א שארך פון די טרעפ, פלעג זי צולויפן צו דער טיר, צושטעלן א אויער און א קוק טאן דורכן „אייגל‟. זי האט געהאט אלערליי מאדנע מחשבות: געטענהט, אז די אלטע פרוי פון דעם שכנותדיקן בנין, שטייט מיט איר זון די גאנצע צייט ביים פענצטער און קוקן אריין אין מירעלעס קליינעם צימערל. מירעלע איז איעדן אינדערפרי ארומגעגאנגען אין שטוב אויף אן אינספעקציע — אראפגעלאזט די לאדנס, געצויגן די פארהענגלעך זיי זאלן פארדעקן די פענצטער אין גאנצן.
איך האב איר נישט איין מאל געגעבן צו פארשטיין, אז כ׳קען די שכנה אנטקעגן שוין יארן; זי איז אן אלמנה און איר זון איז נישט קיין געזונטער מענטש. פינקטלעך וואס איז אים, ווייס איך נישט, אבער אין די געציילטע געלעגנהייטן, ווען איך האב זיי געזען אויף דער גאס, האט זי אים געפירט ביי דער האנט, ווי מע פירט א נישט דערבאקן, קליין יינגעלע. די שכנה אליין איז, נעבעך, שוין פארקאלכט און ווייסט קוים, וואס עס טוט זיך ארום איר.
מיינע ווערטער האבן נישט געהאט קיין שום פעולה: עס איז געווען אוממעגלעך ארויסשלאגן פון מירעלעס קאפ אירע „אידעע פיקס‟. נאכדעם האט מירעלע זיך גענומען צו דער שכנה אונטן. יענע האט געוווינט אויפן פארטער, האט מירעלע מיר פארטרויט דעם סוד, אז די שכנה עפנט צו די טיר איעדע פאר מינוט, כדי צו זען, ווער עס גייט ארויף און ווער עס גייט אראפ. זי מוז אלץ וויסן, מוז דערשמעקן מיט איר ניאניע, וואס עס טוט זיך ביי יענעם, עס קומט איר צו א שטיק געזונט דערפון.
לסוף, האט מירעלע אויפגעהערט ארויסצוגיין אויף דער גאס. די מענטשן, אזוי האט זיך איר געדאכט, האבן עפעס צו איר, ווארפן אויף איר אן אומחן, מע שושקען זיך הינטער איר רוקן, מע ווייזט אויף איר מיטן פינגער. זי האט געמיינט, אז אין דעם שטעקט אן עין־הרע, ווייל אויכעט מיט קליענטן האט עס ביי איר אונטערגעהינקט.
זי וואלט פון לאנג געגאנגען צו א גוטן ייד, וואס שפרעכט אפ אן עין־הרע, אבער אין בוקארעשט קען זי קיינעם נישט.
מירעלע האט מיר דערציילט, אז עס זענען געווען טעג, ווען זי איז געזעסן פון אין דער פרי ביז אין אוונט מיט פארלייגטע הענט, קיינער איז נישט געקומעו צו איר. אז מע איז שוין יא געקומען, זענען די קליענטן געווען איבערהויפט עלטערע מענער אדער קליינע בעל־מלאכות; א סארט קליענטן, וואס ציטערן איבער יעדן גראשן, עס קרענקט זיי ממש צוצוגעבן א שיינעם „באקשיש‟.
„אויב די געשעפטן וועלן אנגיין אזוי, וועל איך מוזן פארמאכן דאס קלייטל‟, — האט זי פייערלעך מודיע געווען כמעט יעדן אוונט.
אין איינעם א נאכמיטאג, אז איך בין געקומען צוריק פון דער ארבעט, האב איך געזען מירעלען אייפאקן אירע זאכן.
„שוין, איך האב מיר געפונען אן אנדער פלאץ‟, — האט זי ברייט געווונקען צו מיר און אירע קורצע הענט האבן געארבעט פלינק, — „מוחל די טובות פון דער פרימעריע. אמת, דארט, אין דעם נייעם פלאץ, איז היפש ווייטלעך פון צענטער־שטאט ווי דא, וועט כאטש זיין שטילער. מענער וועלן קענען רויק אריין צו מיר און נישט מורא האבן, אז נאך א פאר אויגן קוקן זיי נאך‟.
אירע ווערטער האבן מיר א צופ געטאן ביים הארצן. מיר האבן געמאכט א כוסה און זיך געזעגנט ווי גוטע פריינד. איך האב זיך באמיט צו דערשטיקן דאס געוויין. עס האט זיך מיר אפילו איינגעגעבן צו ציען די ליפן אויף א שמייכל.
„זיי נישט קיין יינגעלע, כ׳פאר נישט אויף דער לבנה!‟, — האט זי מיך גוט־ברודעריש געטרייסט, — „וועסט קענען טרעפן צו מיר מיטן טראמוויי‟.
איך האב פארשריבן איר אדרעס, ווויל וויסנדיק, אז מיר זעען זיך דאס לעצטע מאל.
נאך איר אוועקגיין האב איך אראפגעקוקט פון פענצטער און געזען ווי זי, א קליין־וווקסיקע, ברייט־בייניקע פרוי מיט א שופע גלאנצנדיקע, שווארצע האר, גייט לאנגזאם אויף דער פארשנייטער גאס; ווי זי, א חוץ דער שווערער וואליזע, דארף נאך שלעפן זיך אליין. זי האט אנגעשפארט די וואליזע אויף איר רעכטן פוס און געשטעלט מגושמדיקע טריט. אירע רויטע שמאלע שיך מיט הויכע אפצאסן האבן זיך יעדע וויילע א קאפעלע ארויסגעגליטשט און איר רעכטער פוס האט זיך געגעבן א שאקל אויפן שלעכט־ברוקירטן טראטואר. גאטס נסים — זי האט זיך נישט אויסגעדרייט די פיאטע. די פארבייגייערס איז ווייניק אנגעגאנגען דער שטילער קאמף, וואס די קליינע פרוי פירט, כדי צו שטעלן יעדן טראט. קוקנדיק אויף איר, איז מיר איינגעפאלן, אז אין לעצטן סך־הכל, פירט יעדער איינער זיינע מלחמות אליין; אליין געווינט ער זיי און אליין כאפט ער א וויסטע מפלה.
מיינע אויגן האבן באגלייט מירעלעס קליינע געשטאלט ביזן האריזאנט, אויף וועלכן ס׳האבן זיך געצויגן די סאמע לעצטע פייערדיק־ליכטיקע פאסן, וואס האבן זי איינגעשלונגען.

[1] „דאוואי טשאסי, דאוואי פאלטא!‟ (רוס.) — דערלאנג דעם זייגער, דערלאנג דעם מאנטל


Share this:TwitterFacebookPrintLike this:Like Loading...

Related
 


Tagged: fasadliteratureYiddish 
Post navigation


Previous Post
שפיאן ליאשקע וואלקאוו (3) 

Next Post
נעכטן און היינט 



