

לאפסוס־קאקטוס — 23 



 by באריס סאנדלער 
August 1, 2019July 31, 2019 Filed under:
שפראך 

מיר וועלן ממשיך זיין אונדזערע נאטיצן מכוח נעאלאגיזמען און נייע ווערטערביכער, וואס באווייזן זיך אין פארשיידענע עקן פון דער יידיש־מאפע. אויך פריער פלעגן דערשיינען נישט ווייניק יידישע ווערטער־ביכער — מער פון יידיש און ווייניקער פארקערטע, פון אנדערע שפראכן אויף יידיש.
אויף מיין פאריקער נאטיץ אויף דער טעמע האט זיך אפגערופן אונדזער לייענער „פראנקפורטער‟. אט וואס ער שרייבט:
יא, די לינגוויסטן און רעדאקטארן פון די ווערטערביכער דארפן אוודאי א טראכט טאן מכוח די ניי אויפגעקומענע ווערטער, וואס שפיגלען אפ געזעלשאפטלעכע אנטוויקלונגען. נאר זיי, די לינגוויסטן, דארפן אין דער זעלבער צייט שטארק אכטונג גיבן נאר צו פארשרייבן, וואס זיי געפינען אינעם מויל פון פאלק און בשום אופן נישט אריינלייגן דעם פאלק אין מויל אריין ווערטער, וואס ווי זיי מיינען, אז דאס פאלק נייטיקט זיך אין אט די ווערטער, מחמת זיי זענען שוין פאראן אין אנדערע לשונות.
לויט מיין מיינונג, זייער א וויכטיקע באמערקונג. איין קלייניקייט — ווו נעמט מען דאס יידיש־רעדנדיקע פאלק? אויב „פראנקפורטער‟ רעדן וועגן די חסידים, ריידן זיי טאקע טאג־טעגלעך יידיש, אבער די ווערטער (בדרך־כלל, פארבונדן טאקע מיט דער אנטוויקלונג פון דער געזעלשאפט — טעכנאלאגיש, סאציאל וכדומה), וואס זיי נוצן און וואס פליט גיך ארויס ביי זיי פונעם מויל, קלינגען בלע״ז.
צי הייסט עס דען, אז דאס פאלק נייטיקט זיך נישט אין זיי? ריכטיק, דאס פאלק נייטיקט זיך ווייניק אין ווערטער און באגריפן, פארבונדן מיט קאסמאס, למשל, אדער מאדערנע טעכנאלאגיעס און וויסנשאפטן, וואס אויך גרויסע שפראכן לקחענען זיי בדרך־כלל פון ענגליש. אזוי זיינען אמאל אריין כמעט אין אלע שפראכן ווערטער און באגריפן פון דייטש, פארבונדן מיט פילאסאפיע; מחמת די פירנדיקע געלערנטע אין דעם תחום זיינען געווען די דייטשישע פילאסאפן. פונקט ווי בשעתו אין מוזיק זיינען געווען די איטאליענער מוזיקער; איז די מוזיקאלישע טערמינאלאגיע ס׳רוב אויף איטאליעניש.
אן אנדער זאך איז, ווען די אקאדעמישע קאנפערענצן, פארבונדן מיט יידיש — אין אלע געביטן — קומען כמעט אויסשליסלעך פאר בלע״ז. מעגלעך, אז אויף אזא אופן זעט מען אויס מיט אנדערע גלייך. ממש ווי אין יענעם ווערטל: „וואס דארפסטו רעדן גוייש, מע זאל זען, אז דו ביסט א ייד? רעד בעסער יידיש, וועט מען זען, אז דו ביסט א גוי!‟
מכוח ווערטערביכער. ס׳איז מיר אויסגעקומען צו זען א ווערטערבוך, די גרייס פון א דינער העפט, ארויסגעלאזט אין די 1920קער יארן. זיין ציל איז געווען צו דערקלערן די יידישע אקטיארן, וועלכע פלעגן אפט ארומפארן מיט זייערע פארשטעלונגען איבער דער וועלט, אז געוויסע ווערטער, אדאפטירט פון אנדערע שפראכן, קאנען ארויסרופן ביי די ארטיקע יידן א מיספארשטענדעניש און אפילו אריינברענגען אין א צעמישונג.
אייניקע פון אזעלכע ווערטער, וואס דאס ווערטערביכעלע האט רעקאמענדירט אויסצומיידן בשעתן שפילן אין רומעניע, איז געווען דאס אדאפטירטע ענגלישע ווארט „פול‟ — שווימבאסיין. אין רומעניע מיינט „פולא‟ — פעניס, אבער ס׳ווערט באנוצט ווי א גראבע קללה אינעם מויל פונעם פראסטן פאלק. נישט שווער זיך פארצושטעלן ווען פון דער בינע קלינגט א פשוטע רעפליק פון א העלדין: „ס׳איז היינט אין פול א סכנה געווען זיך צו געפינען. כ׳האב אזש אנגעהויבן ציטערן פאר קעלט!‟
און פארקערט: די רומענישע טעאטער־טרופעס, וועלכע פלעגן זיך לאזן שפילן יידיש־טעאטער קיין אמעריקע, האט מען רעקאמענדירט ארויסצוווארפן פון די טעקסטן אזעלכע ווערטער ווי „פאך‟ און „פאקל‟, זיי זאלן נישט שניידן דעם אויער ביי דעם אמעריקאנער יידישן עולם.
אויך ביים געבן א נאמען א נייער דערפינדונג, דארף מען היינט אין זינען האבן, אז יידיש איז נאך א שפראך, וואס מע רעדט און מע קאן זי הערן אין פארשידענע לענדער איבער דער וועלט. דעריבער, ווען מ׳האט געזוכט, ווי אזוי אנצורופן אויף יידיש דעם נייעם מין טעלעפאן, האבן זיך באוויזן אזעלכע ווערטער ווי „מאבילקע‟, צעלפאן‟ און „צעלקע‟. פאר די רוסיש־קענענדיקע יידישיסטן, קלינגט דאס ווארט „צעלקע‟ זייער ווולגאריש, מחמת אויף רוסיש אינעם מויל פון עמך רופט מען פונקט אזוי, דערצו נאך מיט אן איראנישן קוועטש, א „בתולה‟.
כ׳בין אליין געווען אן עדות דערצו, ווען אן עלטערע פרוי, וואס מ׳האט ביי איר געפרעגט, פאר וואס האט זי נישט אנגעקלונגען צו ווארענען, אז זי וועט נישט קומען צו דער טרעפונג, האט צעמישטערהייט געענטפערט בזה־הלשון: „ווייל נעכטן האב איך פארלוירן מיין צעלקע!‟
א ווארט איז דאך ווי א פלוי — עס גיט א שפרונג קאן מען עס שוין נישט כאפן!

לאפסוס־קאקטוס


Share this:TwitterFacebookPrintLike this:Like Loading...

Related
 


Tagged: linguisticYiddish 
Post navigation


Previous Post
נאטיצן פונעם רעדאקטאר — 22 

Next Post
פון אונדזער עזבון: איציק קיפניס (1896־1974) 



