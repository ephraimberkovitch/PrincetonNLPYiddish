 
 פונעם יאריד: פיניעלע שימעלעס פארט קיין אדעס 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
מעגן. זיינע קינדער און זיינע אייניקלעך זיינען דאס, וואס מע רופט אין
אמעריקע: א ל ר יי ט.
    
דאס בילד פונעם פעטער ניסל וואלט אבער ניט געווען אינגאנצן, ווען
מיר זאלן דורכלאזן נאך איין שטריך: אין דעם דאזיקן מענטשן איז אפשר
פארלוירן געגאנגען א פאעט; ער האט ליב געהאט זינגען יידישע לידער,
אייגענע. אין דער צייט, וואס ער איז געזעסן אין תפיסה, האט ער באשאפן
א ליד אף זיך אליין, אין יידיש, נאכן אל″ף־בי″ת, און א שיינע מעלאדיע
דערצו ― א מעלאדיע, וואס איז זיך צעגאנגען אין אלע איברים. וויפל טאלאנטן זיינען בא אונדז אט אזוי פארלוירן געגאנגען, וואס מע ווייס פון
זיי גארנישט!...
  
18
  
פיניעלע שיטעלעס פארט קיין אדעס
  
שימעלע רעדט מער אף גוייש. ― דערציילט גרויסקייט פון אפרתן. ― קלייבט זיך
    
אריבער קיין אדעס ― זיין זון פיניעלע האט אן אפעראציע ― אן ארבעסל אין
    
 אויער ― דער אפשייד־ווארעמעס
    
 דעם העלד פון דער דאזיקער ביאגראפיע האט זיך אויסגעוויזן, ווי עס
 ווייזט זיך אויס מסתמא יעדן יידישן יינגל, אז זיין שטעטל ― דאס איז
 דער מיטלפונקט פון דער וועלט, דער סאמע נאפל פון דער ערד, און זיינע
 יידן ― דאס זיינען די אויסדערוויילטע בא גאט, וואס צוליב זיי איז
 באשאפן געווארן די דאזיקע וועלט, און, פארשטייט זיך, אז אין דער שפיץ
 פון די אויסדערוויילטע שטייען וועוויקס קינדער, די ראבינאוויטשעס, און
 דער ראש וראשון און דער סאמע שפיגל, דער סאמע צימעס פון די ראבי־
 נאוויטשעס ― דאס איז געוויס זיין טאטע, נחום וועוויקס. ווארעם ווער
 זיצט אין בית־המדרש אויבנאן אין מזרח־וואנט, דער צווייטער פונעם רב,
 באם סאמע ארון־קודש? צו וועמען קומט מען צום אלעם ערשטן גוט יום־
 טוב בעטן? און צו וועמען קלייבט מען זיך צונויף אלע שבת־צו־נאכטס
 אף מלווה־מלכה און מע טרינקט און מע זינגט און מע טאנצט און מע
 הוליעט ביזן ווייסן טאג אריין? ניין, נישטא קיין שענערס פון זיין
 משפחה. נישטא קיין רייכערס פון זייער שטוב. נישטא קיין גרעסערער
 פון זיין טאטן. נישטא קיין פרומערער פון זיין פעטער פיניע. נישטא קיין
 פריילעכערער פון זיין פעטער ניסל. און קוקנדיק אף זיין הויכן טאטן, נחום
 וועוויקס, אונטער א שבת אדער א יום־טוב, אין דער שיינער זיידענער קאפאטע מיטן ברייטן גארטל און מיט דער נאפאלעאנקע אפן קאפ; אדער אף
 זיין נידעריטשקער מאמע, חיה־אסתר נחום וועוויקס, בעת זי הייבט־
 אויף אירע איידעלע, ווייסע הענט ארויף בא ליכט־בענטשן איבער די
 גרויסע, הויכע, געבלאזענע זילבערנע לייכטער, אדער אף דער הויכער
 טשעפקער באבע מינדע, ווי זי רעדט זיך אויס מיט גאט, ווי מיט א גאנץ
 נאענטן שמעלקע, אדער אפן פעטער ניסל דעם גבר, ווי ער האקט רוסיש
 ווי אן עכטער פאניע ― האט זיך שלום נחום וועוויקס הארץ אלע מאל
 אנגעפילט מיט פרייד און מיט גדלות קעגן אנדערע קינדער, און ער האט גע־
 דאנקט גאט, וואס ער האט געהאט דאס גליק צו געבוירן ווערן אין דער
 דאזיקער משפחה, אונטער דער דאזיקער גילדענער פאן, ווו ער האט זיך
 געפילט גליקלעך, ווי א פרינץ, און זיכער, ווי אין א פעסטונג, ווי אין א
 קייזערלעכן פאלאץ.
    
און אט האבן זיך פלוצעם די זיילן פון דער פעסטונג געגעבן א
שאקל, דער פאלאץ האט גענומען איינבויגן זיך אף אומצופאלן, און דער
גאנצער כשוף פונעם גליקלעכן שטעטל איז מיטאמאל פארשווונדן געווארן.
דער יונגער פרינץ איז געוווירע געווארן, אז ניט דא איז דער נאפל פון דער
ערד, אז ס׳איז פאראן אף דער וועלט א סך, א סך גרעסערע שטעט פון
וואראנקא, און אז עס געפינען זיך אף דער וועלט א סך, א סך רייכערע
יידן פון די ראבינאוויטשעס. און געוווירע געווארן איז ער אט דאס אלצדינג פון זיין נייעם חבר, פיניעלע שימעלעס, פון וועלכן מיר דערציילן
דא אין קורצן.
    
אויסער וועוויקס קינדער, די ראבינאוויטשעס, איז געווען אין וואראנקא נאך א ייד א בעל־הבית, פון די  נ ג י ד י ם ,  מיטן נאמען
שימעלע. דאס איז געווען א געפאקט יידל מיט א קיילעכיק בייכל און מיט
א סימפאטיש שמייכלענדיק פנים, דאס מויל אביסל אף א זייט. ער איז געווען ניט אזא גביר, ווי א פארלעכער. „א קערבל איז בא אים געווען א
ממזר״. וויפל ס׳איז געווען האט מען פארלעבט. און אז ס׳איז ניט געווען,
האט מען געבארגט און געליען און ווייטער געלעבט א גוטן טאג.
    
אין שטאט האט מען אים געהאלטן פאר א שטיקל אפיקורס, ווייל
ער האט געטראגן א „הענגקאלנער״ און אביסל שוין צו א קיילעכיק בערדל,
שטארק צוגעפוצט; דערפאר האט ער אבער געהאט אן אפענע האנט אף
געבן א נדבה, און אין מיטן דער וואך, אז ס׳האט זיך אים פארגלוסט, האט
ער פאררופן געסט, געמאכט א סעודה פון דער ברייטער האנט ― חי
געלעבט!
    
מער פון אלע ראבינאוויטשעס האט ער ליב געהאט דעם פעטער ניסל,
געטראגן, גלייך ווי ער, א צעשפאלטענע קאפאטע און שטארק אונטערגעהאקטע פאות, און ליב געהאט, ווי דער שפאלער זיידע, ריידן מיט א יידן
אף גוייש: „עי, ווי סוקינע דיעטי! וואס באלאבעטשעט איר דברים בטלים?
פארא באגו מאליטסא!״ א האנטשריפט האט ער געהאט א זעלטענע ― א
„כתבא רבא״, דערפאר, ווייל ער איז געווען א „ליוואק״ (געשריבן מיט
דער לינקער האנט, און אלע ליוואקעס שרייבן אויסגעצייכנט שיין ― דאס
איז דאך ידוע). אין דער היים איז ער אלע מאל געווען א גאסט, נאר אף
יום־טוב. אפגעיום־טובט, איז ער ערגעץ אוועקגעפארן, מע ווייס ניט
וווהין, און געקומען אפן אנדערן יום־טוב און אנגעבראכט אהיים אזוי פיל
מתנות, אז דאס גאנצע שטעטל איז געגאנגען כאדאראם און גערעדט
פון שימעלעס מתנות א לאנגע צייט נאכדעם.
    
איינמאל אונטער א פסח איז ער געקומען פון ערגעץ צו פארן און
ארויסגעלאזט א קלאנג, אז ער פארט־ארויס פון וואראנקא. וווהין? א,
ווייט! זייער ווייט! אזש קיין אדעס! „סקאטינעס, האט ער געזאגט, זיצן אט
דא, אין אזא העק, טשארט וואס פאבערי! איר זאלט זיין אין אדעס, וואלט
איר געוווסט, פא קראני מיר, וואס הייסט א שטאט! איר זאלט א קוק
טאן בא אפרתין א קאנטאר מיט סלוזשישטשעס, טשארט וואס פאבערי!
וויפל גאלד דארט וואלגערט זיך איבער אין איין טאג, מעגט איר זיך עס
ווינטשן פארמאגן אלע, סוקינע דיעטי, מיט מיר אינאיינעם!״...
    
דער עולם, פארשטייט זיך, האט שימעלען אויסגעהערט מיט אפענע
מיילער, זיך געחידושט אף אפרתיס קאנטאר און אפן געלט, וואס דארטן
וואלגערט זיך איבער א טאג; נאר הינטער די אויגן האט מען געמאכט
חוזק סיי פון שימעלען, סיי פון אפרתיס קאנטאר. און מער פון אלעמען
האט חוזק געמאכט שמואל־אלי דער נייער רב און חזן, וואס איז נאר־וואס אראפקומען פון בארישפאלי, א יונגערמאן א קלוגער און א גרויסער שייגעץ, אן עזות־מחוצף־פנים. ער האט געזאגט: „שפייט אים אין
פנים, אט דעם שימעלען! ערשטנס, פארט ער גארניט ארויס; והשנית, איז
ניט קיין אדעס, נאר אביסל נענטער, קיין רזשישטשעוו, און נישט ווייל די
היגע מענטשן זיינען סקאטינעס, נאר פשוט, ווייל ער איז א בעל־חוב, די
 האר זיינען ניט זיינע ― כא־כא־כא!״
    
נאר ווי אזוי די מעשה איז, צי אדעס, צי רזשישטשעוו, צי ווייל
 די וואראנקאווער מענטשן זיינען סקאטינעס, צי ווייל ער איז א בעל־חוב,
 די האר זיינען נישט זיינע, ― שימעלע האט נישט געמאכט קיין ליצנות:
 ער האט באלד נאך פסח גענומען אויספארקויפן דאס בעל־הבתישקייט
 פאר האלב געלט, א סך זאכן האט ער צעגעבן אומזיסט, אויסגעקליידט
 די מיידלעך אזוי ווי די כלות, און פאר די יינגלעך באשטעלט בא ישראל
 דעם שניידער קורצע ווייטיקלעך, ווי עס פאסט פאר אזא גרויסער שטאט,
 ווי אדעס, און בכדי דאס שטעטל זאל נאך מער קאכן, האט שימעלע באפוילן העניען, זיין ווייב, זי זאל מאכן א סעודה ― מילכיקע ווארעניקעס,
טשארט איך פאבערי ― פאר דער גאנצער שטאט!
    
פארשטייט זיך, אז געקומען אף דער שמחה זיינען אלע, די גאנצע
שטאט, און דער ערשטער איז געקומען דווקא שמואל־אלי, דער נייער רב
און חזן, וואס האט הינטער די אויגן אזוי חוזק געמאכט פון שימעלען, געמאכט פון אים גאר אויסצודרייען; דערפאר האט ער אבער אין די אויגן
אים אזוי געחנפט, אז עס האט פשוט געשלאגן צו דער גאל!
    
אינאיינעם מיט די גרויסע זיינען געקומען צו דער סעודה, וואס שימעלע האט געמאכט, אויך קליינווארג. נאר אנשטאט דעם, זיי זאלן זיצן
אין שטוב גלייך מיט אלע, זיינען זיי בעסער געווען אין דרויסן בא די
בוידן, זען ווי מע פאקט זיך אין וועג אריין. און שלום נחום וועוויקס האט
זיך מיט דעם יינגסטן פון שימעלעס קינדער, מיט פיניעלען, א יינגל מיט א
פארזארגט פנימל און מיט גרויסע ביינקאוואטע אויגן, פארקליבן אין
איינע פון די בוידן, ארויפגעקראכן גאנץ אויבנאן, זיך באזעצט און געשמועסט פון דער ווייטער נסיעה, וואס זיי שטייט־פאר.
    
פיניעלע שימעלעס איז געווען אין יענער צייט דער סאמע נענטסטער
חבר פון שלום נחום וועוויקס ― און אים האט שלום ליב געהאט דערפאר,
וואס ער ווייס אלצדינג, וואס אף דער וועלט טוט זיך, ווארעם א חוץ וואס
פיניעלע האט זיך אנגעהערט א סך מעשיות פון גרויסע שטעט פון זיין
טאטן, שימעלען, איז ער אליין אויך געווען אין דער גרויסער שטאט, אין
פערעיאסלאוו, איבער א מעשה מיט אן ארבעסל.
    
פיניעלע האט, שפילנדיק, געפרוווט אריינלייגן איינמאל אן ארבעסל
אין איין אויער אריין און ארויסנעמען דאס פונעם אנדערן אויער. פארשטייט זיך, אז דאס ארבעסל האט זיך איינגעשפארט, נישט געוואלט ארויס
נישט פון  ד ע ם  אויער און נישט פונעם א נ ד ע ר ן  אויער, און עס
האט בעסער אנגעהויבן צו וואקסן בא אים אינעווייניק און ארויסגערופן
 אזא קאפ־ווייטיק, אז דער קונדס האט געמוזט אויסזאגן דעם גאנצן אמת
 מיטן ארבעסל. האט ער פריער באקומען א רעכטע פארציע שמיץ ― „א
 יינגעלע זאל ניט לייגן קיין ארבעסלעך אין אויער אריין״, און דערנאך
 האט מען מיט דרעטלעך און מיט שפיזלעך און מיט „סירניקלעך״ געפארקעט אים אזוי לאנג אין אויער, ביז מע האט אים געמוזט אפפירן אין
 דער גרויסער שטאט אריין, קיין פערעיאסלאוו, אף אן אפעראציע.
    
פון דער דאזיקער נסיעה אין דער גרויסער שטאט אריין האט פיניעלע
 נאכדעם געהאט צו דערציילן און צו דערציילן גאנצע פעק, און ער איז ניט
 ווילנדיק אויסגעוואקסן בא זיינע חברים אין די אויגן מיט א גאנצן קאפ
 העכער. א קלייניקייט ― א יינגל איז אליין געווען אין פערעיאסלאוו און
 אליין געזען מיט זיינע אייגענע אויגן אן א שיעור הייזער מיט בלעך געדעקט, מיט „פעשעכאדן״ (טראטוארן) אף אלע גאסן, ווייסע קלויסטערס
מיט גרינע קאלפעקעס און מיט גאלדענע צלמים, געמויערטע קלייטן, קאווענעס און דיניעס גאנצע בערג, עפל און בארן אן א שיעור און אן א צאל,
וואס וואלגערן זיך אף דער הוילער ערד, און סאלדאטן, וואס „מארשטירן״
אין די גאסן, און נאך כדומה אזעלכע חידושים ונפלאות!
    
פון דעמאלט אן זיינען פיניעלע שימעלעס און שלום נחום וועוויקס
געווארן חבר, נפש אחת, און פאר קיינעם איז שימעלעס אפפארן פון וואראנקא נישט געווען אזא קלאפ, ווי פאר שלומען! א חוץ וואס ער האט
מקנא געווען פיניעלען, וואס יענער פארט און ער ניט, איז אים שווער
געווען זיך צעשיידן מיט זיין חבר, וועלכן ער האט ליב געקריגן ניט ווינציקער ווי זיינע פריער־דערמאנטע חברים.
    
בא זייער לעצטן זעעניש, פארן געזעגענען זיך, האט דער גליקלעכער
פיניעלע שימעלעס, פיינטשיק אויסגעקליידט און אן אויסגעצוואגענער,
אריינגעלייגט די הענט אין די קעשענעס און גענומען מאכן חוזק פון וואראנקא. „וואס איז וואראנקא? ― א העק, א גרוב, א דארף, ערגער פון א
דארף! און די מענטשן? ― קבצנים, דלפנים, עניים ואביונים! וואס אין
אדעס פארמאגט איין אפרתי, נארעלע, פארמאגן דאס ניט אלע וואראנקאווער יידן שוין מיט די נגידים אינאיינעם״...
    
דערנאך האט פיניעלע גענומען צו דערציילן גרויסקייט פון זיך און
פון זייער משפחה, ווי אזוי זיי וועלן דאס באלד געבן א פאר־ארויס מיט
די בוידן, אז ס׳וועט אזש גיין א רויך! און ווי אזוי זיי וועלן זיך עס אביסל
אנפארן! און דערנאך וואס ס׳וועט זיך טאן, אז זיי וועלן דאס געבן א
פאר־אריין קיין אדעס! אלע גרויסע לייט וועלן זיי ארויסקומען אקעגן מיט
א ברייטן שלום־עליכם און מיט פרישע קוילעטשן און מיט געבראטענע
קאטשקעס און מיט גוטן ווישניק, און אפרתי וועט אויך זיין דארטן...
    
― ווער איז דאס דער אפרתי? ― פרעגט אים שלום.
    
― אפרתי ווייסטו ניט? ― ענטפערט אים פיניעלע, ווי א גרויסער.
― אפרתי דאס איז אונדזערער א קרוב פון דער מאמעס צד, א גביר, אן
אדיר, א מיליאנשטשיק! איך האב דאך דיר געזאגט שוין, אז וואס דער
איין אפרתי פארמאגט אין איין קעשענע, נארעלע, פארמאגן דאס ניט אלע
היגע יידן מיט די נגידים אינאיינעם. קאנסט פארשטיין, ווי רייך ער איז,
אז פארן פארט ער ארויס מיט זעקס פערד „נאשפיץ״ און איינער א רייטער
פליט אף־צו־פריער. אנגעטאן גייט ער פון קאפ ביז די פיס אין זייד און
אין סאמעט, און צוויי טולעפעס האט ער: איינער אין א יענאטענער און
דער אנדערער איז פון פיזעם. און עסן עסט ער אינדערוואכן נאר קוילעטש
און נאר געבראטענע קאטשקעס און פארטרינקט מיטן בעסטן ווישניק...
    
― און וואס וועט איר דארטן טאן? ― פרעגט אים שלום און שלינגט
די סלינע פון די געבראטענע קאטשקעס מיטן גוטן ווישניק.
    
― וואס הייסט, וואס? ― ענטפערט אים פיניעלע אזוי פראסט און
ערנסט. ― וואס טוען אלע יידן אין אדעס? וואס טוט אפרתי? אפרתי
האט אייגענע אמבארעס מיט ווייץ, מיין טאטע וועט האבן אמבארעס
מיט ווייץ. אפרתי האט א קאנטאר מיט מענטשן, מיין טאטע וועט האבן
א קאנטאר מיט מענטשן. און געלט ― געלט וועט זיך אונדז שיטן אין די
קעשענעס פולע זעק! דו שפילסט זיך מיט אדעס?...
    
און פיניעלע האט גענומען דערציילן די גרויסקייט פון אפרתין און די
שיינקייט פון דער שטאט אדעס מיט אירע דרייעטאזשנע מויערן. „נארעלע,
אונדזער שטאט איז אקעגן אדעס, ווי אזוי זאל איך דיר זאגן? ― ווי,
למשל, א פליג קעגן א קלויסטער, אדער ווי א מורעשקע קעגן אן עלעפאנט!״
    
איר וואלט געמעגט שווערן, אז ער איז דארטן אליין געווען און געזען
אלצדינג מיט זיינע אייגענע אויגן. זיין חבר האט אים געקוקט אין מויל
אריין און געשלונגען מיט דארשט איטלעכס ווארט און שטארק, שטארק
מקנא געווען! איין זאך נאר איז אים געווען אביסל קשה, און ער האט
זיך נישט געפוילט עס א פרעג טאן בא זיין חבר פיניעלען: וויבאלד אדעס
איז יא אזא טייערע שטאט און אפרתי דער מיליאנשטשיק איז זייערער א
קרוב, וואס־זשע האבן זיי געשוויגן ביז אהער? פארוואס זיינען זיי פריער
ניט ארויסגעפארן אהינצוצו?... דערויף האט פיניעלע אפגעענטפערט, גאר
קיין סך נישט געטראכט:
    
― נארעלע! א קרוב, מיינסטו, טאקע א נאענטער קרוב ― א פעטער? צי א געשוועסטערקינד? צי א מחותן? עס הייבט זיך גארנישט אן!
א ווייטער קרוב! אפילו ניט קיין שני־שבשלישי. זיי זיינען נאר ביידע, דאס
הייסט אפרתי און מיין מאמע, פון איין שטאט, פון מעזשירעטשקע. מיין
מאמעס מאמע איז פון מעזשירעטשקע און אפרתיס טאטע, זאגט מען, איז
אויך געווען א מעזשירעטשקער...
    
מע קאן ניט זאגן, אז פיניעלעס ענטפער זאל זיין א תירוץ מספיק אף
דער פראגע, וואס שלום האט אים אוועקגעשטעלט. נאר די צייט איז זיך
געגאנגען, און די צוויי חברים האבן זיך אזוי פאררעדט וועגן אדעס און
וועגן אפרתיס יחוס פון מעזשירעטשקע און וועגן נאך זאכן, אז זיי האבן
זיך גארניט אומגעקוקט, ווי דער פרימארגן איז אוועק. דער עולם האט שוין
דערווייל לאנג אפגעגעסן די ווארעניקעס, געווען עפעס מאדנע אויפגערוימט, רויטלעך און פארשוויצט, און מע איז שוין געשטאנען בא די בוידן
און גענומען געזעגענען זיך זייער פריינטלעך מיט שימעלען און מיט זיין
משפחה, קושן זיך און ווינטשעווען אלדאס גוטס. מער פון אלעמען האט
זיך געקושט שמואל־אלי דער רב און חזן, געהאלטן עפעס מאדנע די אויבערשטע ליפ, ווי זי וואלט וועלן לאכן, און צוגעווינטשעוועט די אפפא־
  
רנדיקע, ס׳זאל זיין אין א מזלדיקער שעה, און געבעטן שימעלען, ער זאל
זיין אזוי גוט און לאזן גריסן ג א נ ץ אדעס, און אפרתין ― „למען
השם, ניט פארגעסן אפרתין לאזן גריסן גאר פריינטלעך!״
    
― פראשטשאוואיטע, סוקינע דיעטי! ― האט זיך שימעלע פריילעך
אפגעזעגנט צום לעצטן מאל שוין פון בויד ארויס מיטן גאנצן שטעטל. ―
פראשטשאוואיטע! ניע פאמינאיטע ליכאם! און לאז אייך גאט העלפן, איר
זאלט זיך ארויסקאראטשקען פון דער דאזיקער בלאטע במהרה בימינו ―
היידא!
    
― היידא! ― האט אים נאכגעזאגט אויך פיניעלע, א שטייענדיקער
אין בויד, האלטנדיק ביידע הענט אין די קעשענעס, ווי א גרויסער, און
קוקנדיק אף זיין חבר שלום מיט ליבשאפט און מיט גדלות ― און די
בוידן האבן זיך גערירט.
    
און אז די בוידן זיינען אוועק, איבערלאזנדיק נאך זיך א ריח פון
פערד און א גאנצע וואנט פון שטויב, האט זיך שמואל־אלי געכאפט מיט
ביידע הענט בא די זייטן און האט אזוי געלאכט, זיך אזוי געקאטשעט,
גלייך ווי צען טויזנט שדים וואלטן אים געקיצלט בא די פיאטעס: „כא־כא!
קיין אדעס פארט ער! צו אפרתין, כא־כא־כא!!!״...
    
אין דער מינוט האט זיך דער פאלשער שמואל־אלי געקויפט א שונא,
א דם־שונא! דאס איז געווען שלום נחום וועוויקס: אים איז ניט געווען
צום לאכן. אדרבה, אים האט זיך געוואלט וויינען. ערשטנס, פארלוירן א
חבר ― פיניעלען. צווייטנס, די קנאה: יענער פארט אוועק. און וווהין?
אזוי ווייט! אזש קיין אדעס! און ועל כולם ― און דאס איז דער עיקר ―
וואס דאס אמאליקע שיינע חנעוודיקע שטעטל וואראנקא איז עפעס ווי
קלענער געווארן, קלענער און נידעריקער און טונקעלער, און עס האט מיט
אמאל אנגעוווירן דעם גאנצן חן, מיטן גאנצן גלאנץ און מיטן גאנצן
כשוף. און עס האט אים פארקלעמט בא דער נשמה, און ער איז, א באטריבטער, א פארביטערטער, מיט א צעווייטיקט הארץ, אוועק אין חדר
אריין...
    
נ. ב. אין א צייט ארום, עס זיינען אוועק יארן און יארן, האט זיך
ארויסבאוויזן, אז שמואל־אלי דער חזן האט ניט אומזיסט אזוי געלאכט:
שימעלע איז אריבערגעפארן מיט זיין געזינדל נישט קיין אדעס, נאר קיין
ר ז ש י ש ט ש ע וו ,  א קליין שטעטל אין קיעווער גובערניע, גארניט
אזוי שטארק ווייט פון וואראנקא. צו וואס האט אים געטויגט דער אנשטעל
פון אדעס און פון אפרתין ― דארף מען פרעגן בא זיינע קינדער, ווארעם
שימעלע איז שוין לאנג אף דער וועלט נישטא.
משנה מקום ― משנה מזל
    
עס האלט בא פארלאזן כתרילעווקע. ― חערסל מיט דער סין טוט־אן דעם שותף
    
 א ספאדעק. ― דער באבע מינדעם תכריכים.
    
פון וואנען דאס האט זיך גענומען ― קאן דער פארפאסער פון די
דאזיקע באשרייבונגען נישט זאגן. נאר שימעלע האט געמאכט דעם ערשטן
פעטשאטעק. תיכף נאך זיין ארויספארן האבן די איבעריקע וואראנקאווער
בעלי־בתים אויך גענומען שמועסן פון „משנה מקום ― משנה מזל״ און
פון אריבערפעקלען זיך אין אנדערע גרעסערע שטעט: ווער קיין בארישפאליע, ווער קיין רזשישטשעוו, ווער קיין וואסילקאוו און ווער נאך ווייטער.
    
אויך אף נחום וועוויקס האבן זיינע קינדער געהערט דערציילן בסוד־סודות, אז ער קלייבט זיך אריבער אינגיכן צוריק קיין פערעיאסלאוו, אין
דער גרויסער שטאט, פון וואנען ער איז אמאל אריבערגעפארן אהער, קיין
וואראנקא, בעת די קינדער זיינען נאך געווען גאר קלייניטשקע, און אויסגעלאזט האט מען דעם סוד מיט די ווערטער: „משנה מקום ― משנה
מזל״...
    
בא די קינדער האט דאס פערעיאסלאוו אויסגעזען מוראדיק גרויס
און פול מיט חן און פול מיט סוד. „פערעיאסלאוו איז א מקום־פרנסה״,
― אזוי האבן צווישן זיך געשמועסט די גרויסע, און קליינווארג האבן
זיך צוגעהארכט צו די שמועסן, נאך ווינציק פארשטאנען, נאר געפילט
האבן זיי, אז דאס פערעיאסלאוו איז עפעס א גוטע זאך, האבן זיי געקליבן
תענוג און צו גלייכער צייט האט זיי באנג געטאן זיך שיידן מיטן קליינעם
שטעטעלע, ווו זיי האבן פארבראכט זייערע בעסטע קינדערשע יארן, די
סאמע גאלדענע צייט פון זייער יוגנט.
    
„וואס וועט זיין ― האט זיך דער קליינער שלום געטראכט ― מיט
דעם וואראנקאווער אלטן בית־מדרש, אז אלע יידן וועלן זיך צעפארן? ווער
וועט זיצן אף זייערע ערטער אין מזרח־זייט? און דער בארג, וואס אף
יענער זייט בית־מדרש, וואס וועט זיין מיט אים? און מיט די יידישע
קלייטן? און מיטן אוצר?... ניט שוין־זשע וועט פארלוירן גיין אזא גוטס,
וואס ליגט אנגעגרייט פון יידנס וועגן טיף אין דער ערד אזוי פיל יארן?
ניט שוין־זשע וועט דאס אלצדינג אונטערגיין, כלה ונאבד ווערן?!...
    
וויפל מע האט זיך ניט געהיט פאר די קינדער ניט צו ריידן אין
שטוב פון „אזעלכע זאכן״, האבן זיי דאך געכאפט ווערטער: „משנה מקום
― משנה מזל״... „פרנסה איז געשלאגן״... פארוואס אז מע איז משנה
 
 