

לאפסוס־קאקטוס — 16 



 by באריס סאנדלער 
January 1, 2019January 2, 2019 Filed under:
שפראך 

ווי ווערטער רופן זיך אפ (4)
די משפחה פון מיין מאמעס צד שטאמט אפ פון דער יידישער קאלאניע מארקולעשט. דער סטאטוס „קאלאניע‟, אדער ווי מ׳האט עס גערופן אויף רומעניש „קאמונא‟ האט דערמעגלעכט די יידן זיך געזעצלעך אפגעבן מיט ערדארבעט. די ענגע פארבינדונג מיט ערד און פי האט נאך מער דערנענטערט די יידישע קאלאניסטן מיט די ארטיקע דערפישע פויערים; געמאכט דעם לעבנס־שטייגער אין געוויסע אספעקטן ענלעך צום פויערישן; אריינגעבראכט אין יידיש נייע ווערטער און באגריפן, און אין די טראדיציאנעלע יידישע מאכלים — א „מאלדאווישן טעם‟.
איך וועל ווייטער ברענגען א צאל ווערטער — סיי געהערט ביי אונדז אין שטוב און סיי געפונען אין די זכרונות פון בעסאראבער יידן, פארבונדן מיטן לעבנס־שטייגער פון יידישע קאלאניסטן אין בעסאראביע.
פאסליד
דער זיידע ע״ה פלעגט דערציילן, אז זיין פעטער, לייזער, אליין א סוחר, האט „געהאט א גרויס דרך־ארץ פאר תבואה‟. און ווי א משל פון דעם דאזיקן דרך־ארץ, האט דער זיידע ארויסגעבראכט מיט שטאלץ: „ער האט קיין מאל נישט געמישט, ניט נאר פאסליד אדער ערד, נאר נישט אפילו קיין געמיינע תבואה מיט בעסערער.‟
פון מיין זיידנס רייד האב איך אלץ פארשטאנען, אבער דאס ווארט „פאסליד‟ איז פארבליבן אין מיין זכרון, ווי א פינצטערער פלעק. מיט יארן שפעטער האב איך דעם „פינצטערן פלעק‟ אפגעווישט; עס האט זיך ארויסגעוויזן, אז „פאסליד‟ מיינט, „קויט‟.
ביי דער ארבעט אין פעלד, באזונדערס אויף די טיטון־פלאנטאציעס, האבן די יידישע מיידלעך איבערגעשטיגן די דארפישע. אט וואס עס שרייבט אין זיינע דערמאנונגען דער בעסאראבער ייד פאליק לערנער, א געבוירענער אין דער יידישער קאלאניע ווערטוזשען: „איך ווייס נישט, צי מ׳האט ערגעץ־ווו — אויסער אין ארץ־ישראל — געזען יידישע מיידלעך אזוי ארבעטן אין פעלד ווי אין די יידישע שטעטלעך פון בעסאראביע. ביי אונדז אין שטעטל זיינען געווען יידישע מיידלעך, וואס זיינען געווען אמתע ׳טשעמפיאנקעס׳ אויפן געביט פון ׳זעצן׳, ׳פראשעווען׳ און ׳סילן׳ טוטין.‟
„זעצן‟, „פראשעווען (יעטן)‟ און „סילן (סיליען)‟ — אט די דריי שטאפלען פון טיטון־ארבעט ווערט געמאכט פאר דעם, ווי מע צעהענגט דעם טיטון זיך טריקענען. אין דער היינטיקער מאלדאווע, ווו טיטון איז א וויכטיקער טייל פון דער ארטיקער אינדוסטריע, האט זיך דער אופן פון „זעצן‟, „פראשעווען‟ און „סילן‟ טוטין ווייניק וואס געביטן.
א פויערטע אין מאלדאווע ביים סיליען טיטון
זשיע (ס)
אן אנדער מין ארבעט אין די יידישע קאלאניעס איז געווען אין די וויינגערטנער. פון דער מלאכה איז אין בעסאראבער יידיש פארבליבן דאס ווארט „זשיע‟ — וויינגארטן. דאס ריכטיקע ווארט קלינגט אין רומעניש „וויע‟, אבער די פויערים פלעגן עס ארויסרעדן ווי „זשיע‟, „זשין‟ (ווין) — וויין. אזוי איז עס אויך געבליבן אויף דער צונג ביים יידישן ערד־הארעפאשניק אין בעסאראביע.
„וואלעכל‟, „בולגאריאסקע‟, „דאינע‟, „זשאק‟
דער זשאנער פון יידישע קלעזמער־מוזיק האט זיך אין די לעצטע 10־15 יאר זייער אנטוויקלט סיי אין אלע דריי אמעריקעס, סיי אין אייראפע און סיי אין אויסטראליע. קלעזמער־מוזיק שפילן היינט נישט נאר יידן; אפשר נאך מער ניט־יידן, ווי די יידן אליין. צו פארשן דעם סטיל און נוסח, און סתם זיך לערנען נאכמאכן דעם אויטענטישן קלעזמער פארט מען קיין רומעניע, מאלדאווע, מערב־אוקראינע, אונגערן — אין די מקומות, ווו קיין יידישע קלעזמארים זיינען שוין לאנג נישטא.
אין דער אמתן, זיינען אין יענע מקומות אויך פאר דער צווייטער וועלט־מלחמה געווען געציילטע יידישע קלעזמער־קאפעליעס. ס׳איז מער א לעגענדע, שיין באשריבן אין די ווערק פון אונדזערע קלאסיקער און שרייבער.
איך קוק ווידער אריין אין פאליק לערנערס זכרונות:
„אפילו א יידישע חתונה אין שטעטל האט נישט געקאנט אויסמיידן דעם ניט־יידישן מאמענט. קיין יידישע קלעזמארים זיינען ביי אונדז אן שטעטל נישט געווען, פלעגט מען אראפברענגען מאלדאוואנישע קאפעליעס פון די נאענטע דערפער און, זיי, מיט זייערע טיפישע „וואלעכלעך‟, „בולגאריאסקעס‟ און „דאינעס‟ האבן דער יידישער חתונה ארויפגעצווונגען דעם כאראקטער פון מאלדאוואנישן „זשאק‟ [גיכער טאנץ]. יידן האבן געטאנצט אונטער דער מוזיק פון מאלדאוואנישע קלעזמארים, האבן זיי עס במילא געמוזט מאכן ווי די מאלדאוואנעס. דאס ארויסרופן דרשה־געשאנק און די יידישע ברכות האבן זיך אויסגעמישט מיט דער טיפיש מאלדאוואנישער מוזיק און מיט די מאלדאוואנישע טענץ. דערפון האט זיך געשאפן די אייגנארטיקייט פון אן עכט יידיש־בעסאראבער חתונה, וועלכע איז אין אנדערע יידישע יישובים נישט געווען באקאנט.‟
אז מע רעדט שוין וועגן חתונה און קלעזמארים, איז לאמיר פארענדיקן דאס קאפיטעלע מיט א בעסאראבער ווערטל:
א חתונה אן קלעזמארים, איז ווי א לוויה אן טעכטער.
נאר אויף שימחות!
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: jewslinguisticresearchYiddish 
Post navigation


Previous Post
ה.־ד. מעינקעס — „איינשטיין פון סוויר‟ 

Next Post
פון אונדזער עזבון: הערשל פאליאנקער (1911־1998) 



