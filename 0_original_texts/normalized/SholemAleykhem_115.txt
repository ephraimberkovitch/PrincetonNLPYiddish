 
 ארעמע און פריילעכע: עולם הבא 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
ד ע ר צ יי ל ו נ ג
    
אז איר ווילט, וועל איך אייך דערציילן א שיינע מעשה, ווי אזוי איך
האב אף זיך געהאט אמאל א פעקל, וואס איך האב עס אליין גענומען אף
זיך, און בין שיער־שיער ניט אומגליקלעך געווארן! און איר מיינט, איבער
וואס? נאר איבער דעם, וואס איך בין געווען א יונגערמאן ניט קיין געניטער, ניט קיין איבערגעשפיצטער, דאס הייסט, עס קאן זיין, איך בין נאך
היינט אויך ווייט פון א חכם, ווארעם איך זאל זיין א קלוגער, וואלט איך
דאך, ווי זאגט איר, געהאט געלט; אז מע האט געלט, איז מען דאך אי
קלוג, אי שיין, אי מע קאן זינגען.
    
בין איך, הייסט דאס, געווען א יונגערמאן, געזעסן אף קעסט בא
שווער און שוויגער, געזעסן און געלערנט, אביסל אריינגעקוקט אין די
ביכלעך בסוד, די שווער און שוויגער זאלן ניט וויסן, ניט אזוי דער שווער,
ווי די שוויגער. איך האב, דארפט איר וויסן, א שוויגער א מאנצביל, דאס
הייסט: א יידענע, וואס גייט אין ספאדעק. פירט אליין אלע געשעפטן,
אליין געטאן שדוכים, אליין געקליבן חתנים פאר די טעכטער. און אויך
מיך האט זי אליין אויסגעקליבן, אליין פארהערט, אליין געבראכט צו
פירן קיין זוואהיל פון ראדאמישלי ― איך בין אליין א ראדאמישלער
בין איך, מסתמא האט איר געהארכט ראדאמישלי, מע האט דאס ניט לאנג
באשריבן אפן בלאט...
    
בין איך, הייסט דאס, געזעסן אין זוואהיל אף קעסט, געקוועטשט דעם
מורה־נבוכים, נישט ארויסגעטראטן מפתח ביתי, ביז ס׳איז געקומען די
צייט, מע דארף זיך פארשרייבן צום פריזיוו, מוז מען זיך מטריח זיין
דורכפארן אהיים קיין ראדאמישלי צורעכט מאכן די פאפירן, זיך אויס־סטארען די ליגאטע. ארויסנעמען א פאס, ווי געוויינטלעך. דאס איז געווען, קאן מען זאגן, מיין ערשטער ארויספאר אף דער וועלט. האב איך
מיך געלאזט אין מארק אריין דינגען אן עגלה איינער אליין, צו באווייזן,
אז איך בין שוין אליין א מענטש. און גאט האט מיר צוגעשיקט א
מציאה, איך האב דערטאפט אן ערל פון ראדאמישלי מיט א שליטן, ―
ווינטער איז דאס געווען ― מיט א ברייטער פלייצע, א געפארבטע, און
מיט צוויי פליגלען בא די זייטן, ווי אן אדלער; נאר דאס פערדל האב איך
גאר ארויסגעלאזט פונעם קאפ, אז ס׳איז א ווייס, און א ווייס פערדל,
זאגט די שוויגער, איז אן אומגליק. „הלוואי, זאגט זי, איך זאל ליגן זאגן,
די דאזיקע נסיעה וועט זיין, האב איך מורא, מיט שלים־שלים־מזל״... ―
„בייס דיר אפ די צונג!״ ― כאפט זיך ארויס דער שווער מיט א ווארט
און האט באלד חרטה, ווארעם ער באקומט זיין פסק אפן ארט; נאר צו
מיר זאגט ער שטילערהייט: „ווייבערשע זאבובאנעס!״, און איך הייב מיך
אן גרייטן צו דער נסיעה: דעם טלית ותפילין, פוטערגעבעקס, עטלעכע
קערבלעך אף דער הוצאה און קישנס דריי: א קישן אף צו זיצן, א קישן
אף אנצושפארן זיך און א קישן אף די פיס, ― און דאוואי געזעגענען
זיך. געקומען צום געזעגענען זיך ― ניטא קיין ווערטער! פון תמיד אן
איז בא מיר א טבע, אז סע קומט צום געזעגענען זיך, בלייב איך אן
לשון! איך ווייס ניט, וואס זאגט מען? עפעס קומט דאס אויס בא מיר
גראבלעך, ווי אזוי דרייט מען זיך אויס צי איטלעכן, מחילה, מיטן הינטן
און מע לאזט זיי איבער גלאט אזוי? איך ווייס ניט, ווי אזוי איר, נאר בא
מיר איז דאס געזעגענען זיך עד היום על אפי ועל חמתי! נאר שא! מיר
דאכט, איך הייב שוין אן פארקריכן קיין בויבעריק...
    
האב איך מיך, הייסט דאס, גאנץ פיין אפגעזעגנט און פאשאל אין
וועג אריין קיין ראדאמישלי. געווען איז דאס תחילת ווינטער, דער שניי
האט זיך געלייגט פאר־פרי, א שליטס־וועג גאר אן אנטיק. דאס פערדל,
כאטש ס׳איז א ווייס, נאר גיין גייט עס ווי א ממזור, און אן ערל האב איך
דערטאפט א שווייגנדיקן, פון די ערלים, וואס אף אלצדינג וועט ער אייך
ענטפערן אדער „עהע״, דאס הייסט יא, אדער „בא―ני״, דאס הייסט
ניין, ― און ווייטער כאטש גיב אים א קרענק! ארויסגעפארן פון דער
היים נאכן עסן, גאנץ אויפגעלייגט, א קישן פון אונטן, א קישן אין די
פלייצעס און א קישן אף די פיס; דאס פערדל שפרינגט, דער ערל סמאצקעט, דער שליטן שליטלט, דער ווינט בלאזט, און א שנייעלע רייסט זיך פון
אויבן, קייקלט זיך און פאלט, לייגט זיך, ווי פעדערן, אפן ברייטן גרויסן
טראקט, און אפן הארצן מיר איז גוט, משונה גוט, ברייט און פריי און
ליכטיק אף דער נשמה, פארט דאס ערשטע מאל ארויס אף גאטס וועלטל,
איינער אליין, א בעל־הבית, הייסט עס, פאר זיך! און איך שפאר מיך אן
און צעלייג מיך אין שליטן גאר מעשה פריץ... נאר ווינטער, ווי ווארעם
איר זאלט ניט גיין אנגעטאן, נאר אז דער פראסט נעמט גוט דורך, גלוסט
זיך אפשטעלן זיך אנווארעמען, איבערכאפן דעם אטעם און פארן ווייטער. און עס שטעלט זיך מיר פאר, אין דמיון געוויינטלעך, א קרעטשמע
א ווארעמע, א סאמאוואר א זודיקער און א ראסלפליישל א פרישינקעס
מיט א הייסער יויך... פון אזעלכע מחשבות הייבט מיר אן קלעמען דאס
הארץ, פשוט עס ווילט זיך עפעס נעמען אין מויל אריין. איך הייב אן
אריינשמועסן מיט מיין ערל מכח א קרעטשמע, איך וויל געוואר ווערן,
צי ס׳איז נאך ווייט? ענטפערט ער מיר: בא―ני, ניין הייסט דאס. פרעג
איך אים: שוין נאענט? ענטפערט ער מיר: עהע, יא הייסט דאס. וויפל
נאענט ― דאס איז שווער בא אים ארויסצוציען פונעם מויל, כאטש טו
זיך אן א מעשה! און איך שטעל מיר פאר, וואס וואלט געווען, למשל,
ווען אפן ערלס ארט זאל זיין א ייד, להבדיל, וואלט ער דאך מיר קלאר
געמאכט ניט נאר ווו די קרעטשמע איז, נאר אפילו ווער עס האלט די
קרעטשמע, ווי אזוי מע רופט אים, און וויפל קינדער ער האט, און וואס
ער צאלט פאר דער קרעטשמע, און וואס ער האט פון איר, און וויפל יאר
זיצט ער דא, און ווער איז געזעסן פריער ― גאנצע פעק וואלט ער מיר
דערציילט. א מאדנע פאלק דאס איז! איך מיין טאקע אונדזערע יידעלעך
זאלן געזונט זיין. ס׳איז גאר אן אנדער בלוט, כלעבן!... האב איך מיר,
הייסט דאס, געטרוימט וועגן א קרעטשמע א ווארעמע, געפאנטאזירט מכח
א סאמאוואר א הייסן, וכדומה אזעלכע גוטע זאכן, ביז גאט האט רחמנות
געהאט, מיין ערל האט א סמאצקע געטאן צוס פערדל, פארקערעוועט דעם
שליטן אביסל אף א זייט, און עס האט זיך באוויזן א קליין גרוי שטיבל,
באשאטן מיט ווייסן פון אויבן ביז אראפ, א פעלד־קרעטשמע, וואס אינעם
ווייסן שנייעדיקן פעלד זעט זי אויס איינע אליין עפעס משונה עלנט, ווי
א פארווארפענע, א פארגעסענע מצבה... צוגעפארן צו דער קרעטשמע
גאנץ ברייטלעך, האט זיך מיין ערל גענומען מיטן פערד און שליטעלע
אין שטאל אריין, און איך האב מיך געלאזט גלייך אין קרעטשמע אריין,
געגעבן אן עפן די טיר און... געבליבן שטיין אף דער שוועל, ניט אהער,
ניט אהין! וואס איז די מעשה? די מעשה איז א שיינע מעשה, נאר א
קורצע: אין מיטן דער קרעטשמע אף דער ערד ליגט א מת, איבערגעדעקט מיט שווארצן, צוקאפנס שטייען א פאר מעשענע לייכטער מיט
קליינע ליכטלעך, ארום און ארום זיצן קליינע קינדער, אפגעריסן־אפגע־שליסן, שלאגן זיך מיט די הענטלעך אין קאפ, קלאגן, וויינען, יאמערן,
שרייען: „מא―מע! מאמע!״ און עפעס א הויכער מיט לאנגע פיס, מיט
א זומערדיקער צעריסענער נאקידקע, עפעס גאר נישט נאכן סעזאן, שפאנט
ארום הין און צוריק מיט די לאנגע פיס און ברעכט די הענט און רעדט
צו זיך אליין: „וואס טוט מען? וואס טוט מען? און וואס הייבט מען אן
צו טאן?״... אוודאי האב איך פארשטאנען אף וואס פאר א חתונה איך
בין דא אנגעקומען! דער ערשטער געדאנק מיינער איז אפילו געווען:
נח, אנטלויפן! און איך האב זיך א נעם געטאן צוריק און געוואלט מאכן
פיס. נאר עס האט זיך צוגעמאכט הינטער מיר די טיר און עס האט מיך
עפעס ווי צוגעקאוועט צו דער שוועל, און כ׳האב נישט געקאנט רירן פון
ארט. דערזען פאר זיך א פרישן פארשוין, האט דער הויכער ייד מיט די
לאנגע פיס זיך א לאז געטאן צו מיר, אויסגעצויגן צו מיר ביידע הענט,
ווי א מענטש וואס בעט ראטונעק:
    
― וואס זאגט איר אף מיין אומגליק? ― מאכט ער צו מיר און באווייזט מיר אף דער חברה, וואס זיצן און וויינען. ― געשטארבן בא זיי
די מאמע נעבעך! וואס טוט מען? וואס טוט מען? און וואס הייבט מען
אן צו טאן?
    
― ברוך דיין אמת! ― זאג איך צו אים און וויל אים אנהייבן
טרייסטן מיט גוטע ווערטער, ווי געוויינטלעך, שלאגט ער מיר איבער אין
מיטן די רייד און מאכט צו מיר אזוי:
    
― פארשטייט איר מיך, אויך די אייגענע מעשה. זי איז געווען א
געשטארבענע, מיין ווייב הייסט דאס, נאך פון פאר־א־יארן, געהאט די
גוטע קרענק, די אמתע טשאכאטקע; זי האט נעבעך אליין געבעטן אף זיך
דעם טויט. נאר וואס דען? אט דאס, וואס מיר זיצן דא אין א העק, אין
מיטן פעלד. וואס טוט מען? וואס טוט מען? און וואס הייבט מען אן צו
טאן? זאל איך גיין ערגעץ אין א דארף קריגן א פורל און אפפירן זי
אין שטעטל אריין, ― ווי אזוי לאזט מען איבער דא די קינדער אליין
אין מיטן פעלד? און דא גייט צו נאכט. גוואלד, וואס טוט מען? וואס טוט
מען? און וואס הייבט מען אן צו טאן?
    
בא די דאזיקע ווערטער האט זיך מיין ייד עפעס מאדנע צעוויינט,
אן טרערן, גלייך ווי צעלאכט זיך, און האט ארויסגעלאזט א משונה קול
פונעם האלדז, גלייך ווי געהוסט: „הו־הו־הו!״ ― א שטיק געזונט האט
בא מיר צוגענומען דער דאזיקער ייד! וואס מיר הונגער? וואס מיר קעלט?
איך האב פארגעסן אלצדינג מיט אלע מיט אנאנדער און רוף זיך אן צו
אים:
    
― איך פאר פון זוואהיל פאר איך קיין ראדאמישלי, און א פור האב
איך זייער א וווילע. איז אויב דאס שטעטל, וואס איר זאגט, איז נישט
ווייט פון דאנען, קאן איך אייך צוליב טאן געבן די פור, און אליין וועל
איך צוווארטן דא, אויב עס דארף נישט געדויערן.
    
― אוי, לאנג לעבן זאלט איר פאר דער מצווה! עולם הבא וועט איר
זיך קויפן, ווי איך בין א ייד, עולם הבא! ― מאכט ער צו מיר און כאפט
מיך שיער ארום קושן. ― דאס שטעטל איז ניט ווייט פון דאנען, סך־הכל
א ווערסט פיר אדער פינף. געדויערן וועט דאס אפפירן ניט מער ווי א
שעה צייט, און איך שיק אייך באלד אפ דאס פורל צוריק. עולם הבא
וועט איר זיך קויפן, ווי איך בין א ייד, עולם הבא! קינדער! שטייט אויף
פון דער ערד און דאנקט, קושט דעם דאזיקן יונגענמאן אין די הענט
אריין, אין די פיס אריין, ער גיט אונדז זיין פור גיט ער אונדז, וועל איך
אפפירן די מאמע אפן הייליקן ארט! עולם הבא, ווי איך בין א ייד, עולם
הבא!
    
דאס ווארט „שמחה״ איז ניט שייך אהער, ווארעם די קינדער האבן
דערהערט „אפפירן די מאמע״, זיינען זיי צוגעפאלן צו איר און ערשט
אנגעהויבן וויינען איבער־א־נייס נאך מיט מער פרישקייט. נאר א בשורה
איז דאס בא זיי געווען אוודאי א גרויסע, וואס סע האט זיך געפונען א
מענטש, וואס טוט מיט זיי א חסד; נאר גאט אליין האט אים אהער געבראכט! מע האט אף מיר געקוקט, ווי אף אן אויסלייזער, עפעס א מין
אליהו הנביא, און איך מוז אייך זאגן דעם ריינעם אמת, איך אליין האב
אף זיך געקוקט בשעת מעשה ווי אף ניט קיין געוויינלעכן מענטשן און
בין אויסגעוואקסן מיטאמאל בא זיך אין די אויגן, געווארן אט דאס, וואס
מע רופט אן „העלד״. אין דער מינוט בין איך גרייט געווען איבערטראגן
בערג, איבערקערן וועלטן; נישטא, דאכט זיך, די זאך, וואס זאל זיין
פאר מיר שווער. און עס האט זיך ארויסגעריסן בא מיר פונעם מויל:
    
― ווייסט איר וואס? איך וועל זי טאקע אליין אוועקפירן מיט מיין
ערל הייסט דאס, פארשפארן אייך מטריח זיין, אפרייסן פון די קינדער.
    
און וואס ווייטער איך האב גערעדט, האט דאס דאזיקע געזינדל אלץ
מער געוויינט, געוויינט און געקוקט אף מיר, ווי אף א מלאך פונעם
הימל, און איך בין בא זיך אין די אויגן געוואקסן אלץ העכער און גרעסער, כמעט ביזן הימל, פארגעסן בשעת מעשה, אז בסך־הכל האב איך
גאר מורא זיך צוצורירן צו א מת, און האב אליין מיט מיינע הענט געהאלפן אים ארויסטראגן און ארויפלייגן אפן שליטן, צוגעזאגט מיין ערל
נאך א חצי פויגל מיט נאך א מזומנעם טרונק־בראנפן. תחילת האט זיך
מיין ערל אפילו אביסל געקראצט אין דער פאטיליצע, אונטערגעווארטשעט
אונטער דער נאז, נאר נאכן דריטן קעלישעק איז ער געווארן ווייכער, און
מיר זיינען אוועק אין וועג אריין אלע דריי, דאס הייסט, איך און, להבדיל,
דער ערל און די געשטארבענע קרעטשמערקע חווה־נחמה, אזוי האט מען
זי גערופן, חווה־נחמה בת רפאל־מיכאל, איך געדענק דאס אזוי ווי היינט,
ווארעם א גאנץ וועג האב איך מיר געחזרט דעם נאמען, וואס דער מאן
אירער האט מיר אנגעזאגט עטלעכע מאל, ווארעם בשעת מע וועט זי באדארפן מקבר זיין, טאן איר רעכט און בעטן זי מחילה וועט מען מוזן
וויסן איר אמתן נאמען. האב איך א גאנץ וועג געחזרט אף אויסווייניק:
חווה־נחמה בת רפאל־מיכאל! חווה־נחמה בת רפאל־מיכאל! חווה־נחמה
בת רפאל־מיכאל! און מחמת חזרן האב איך פארגעסן איר מאנס נאמען,
כאטש נעמט מיר אראפ דעם קאפ! ער האט מיר איבערגעגעבן זיין נאמען
אויך און צוגעזאגט, אז איך וועל קומען אין שטעטל אריין און וועל נאר
אנרופן זיין נאמען, אזוי וועט מען באלד צונעמען בא מיר דעם מת, און
איך וועל מיר קאנען פארן ווייטער, מחמת ער איז דארטן, אין יענעם
שטעטל, זאגט ער, כמה וכמה יארן א יום־טובניק, דאס הייסט, אלע ימים
נוראים פארט ער אהין אף יום־טוב און עס קאסט אים געלט אין שול
צו דער שיסל און, להבדיל, אין מרחץ און אומעטום, זאגט ער, גיט ער
זיי צו לייזן גוזמי־גוזמאות! און נאך עפעס האט מיר אנגעזאגט דער
קרעטשמער, אנגעטורקעט א פולן קאפ, וווהין איך זאל צופארן, און וואס
איך זאל זאגן, נאר ס׳איז אלצדינג מיטאמאל ארויסגעפלויגן בא מיר
פונעם מח, איר זאלט זאגן, ס׳זאל איבערבלייבן כאטש א האלב ווארט ―
גאלע גארניט! מיינע אלע געדאנקען האבן זיך געדרייט נאר ארום איין
זאך: איך פיר א טויטן ― און דאס אליין איז שוין געווען גענוג, עס
זאלן מבולבל ווערן בא מיר אלע מיינע מחשבות און איך זאל פארגעסן
אפילו, ווי אזוי מע רופט מיך, ווארעם פון קינדווייז אן האב איך מורא
פאר א טויטן אימת־מות! בלייבן איינער אליין מיט א טויטן נאך עד־היום ― איר זאלט מיך אפגילטן! עס דאכט זיך מיר אויס, אז די האלב־צוגעמאכטע כלומרשט־פארגלאצטע אויגן קוקן אף מיר און זעען מיך, און
די צוגעשלאסענע טויטע ליפן וועלן זיך אט באלד אויפעפענען און עס
וועט זיך לאזן הערן א משונה קול, ווי פון אונטער דער ערד, וואס פונעם
כח־הרמיון אליין קאן מען פאלן חלשות! ניט אומזיסט דערציילט מען זיך
אן בא אונדז מעשיות וועגן מתים, ווי אזוי מענטשן זיינען פון שרעק
אליין געפאלן חלשות, אראפ פון זינען אדער גאר געבליבן אפן ארט...
    
זיינען מיר, הייסט דאס, געפארן אין דרייען מיטן מת. דעם מת האב
איך אפגעטראטן איינע פון מיינע קישנס און אנידערגעלייגט אין שליטן
אין דער ברייט בא מיר צופוסנס, און בכדי עס זאל מיר נישט פלאנטען
זיך קיין אומעטיקע מחשבות, האב איך גענומען קוקן ארויף אין הימל
אריין און שטילערהייט געחזרט זיך: הווה־נחמה בת רפאל־מיכאל! חווה־נחמה בת רפאל־מיכאל! אזוי לאנג, ביז עס האבן זיך די נעמען אנגעהויבן
פלאנטען בא מיר אין זכרון און ס׳איז שוין אויסגעקומען: חווה־רפאל בת
נחמה־מיכאל, און רפאל־מיכאל בת חווה־נחמה, און האב גאר ניט באמערקט, אז עס הייבט עפעס אן ווי צו ווערן אלץ טונקעלער און טונקעלער, דער ווינט בלאזט אלץ שטארקער און שטארקער, און דער שניי
הערט נישט אויף צו שיטן און צו שיטן און פארשיטן דעם וועג אזוי, אז
דער שליטן גייט אף גאטס באראט, אין דער וועלט אריין, און מיין
ערל עפעס הער איך ווארטשעט, פריער שטילערהייט, נאכדעם העכער און
שטארקער, און איך וואלט געמעגט שווערן, אז ער בענטשט מיך מיט א
דרייגארנדיקער ברכה... פרעג איך אים: גוי, וואס איז מיט דיר? ענטפערט
ער מיר מיט א שפיי און מיט א רציחה, זאל גאט שומר ומציל זיין, און
עס עפנט זיך בא אים דאס מויל און ער פארשיט מיך מיט ווערטער:
סטייטש, זאגט ער, איך האב אים גאר אומגליקלעך געמאכט מיט זיין
פערדל! איבער דעם, וואס מיר האבן גענומען א טויטן אפן שליטן, איז
דאס פערדל אראפ פונעם וועג, און מיר בלאנדזשען, און גאט ווייס ביז
וואנען מיר וועלן נאך אזוי בלאנדזשען, ווארעם אט ווערט נאכט, זיינען
מיר גאר פארפאלענע!... אוודאי האט ער מיר אנגעזאגט א שיינע בשורה,
און איך בין גרייט געווען פארן צוריק אין קרעטשמע אריין, אפפירן צוריק
די מצווה, אן עק, אויס עולם־הבא! זאגט מיר אבער דער ערל, אז איצטער
איז שוין פארפאלן, נישטא ניט קיין אהין און נישט קיין צוריק, ווארעם
מיר דרייען זיך ערגעץ אין מיטן פעלד, דער שווארץ־יאר ווייס ווו!...
דער וועג איז פארשאטן, דער הימל איז פינצטער, ס׳איז שוין שטאק־נאכט,
דאס פערדל איז אויסגעמוטשעט צום טויט. א מיתה משונה זאל קומען,
זאגט ער, אף דעם קרעטשמער און אף אלע קרעטשמערס פון דער גאנצער
וועלט! נעכאי וואלט ער זיך, זאגט ער, פריער אויסגעבראכן א פוס, איידער ער האט זיך אפגעשטעלט נעבן דער דאזיקער קרעטשמע! נעכאי־בי
וואלט זיך, זאגט ער, אים געשטעלט פאפעריק דאס ערשטע גלעזל בראנפן,
איידער ער האט זיך געלאזט צוריידן טאן אזא נארישקייט ― נעמען צו
זיך אן אומגליק אין שליטן אריין, און איבער א האלבן שמארדאווינעץ
פארפאלן ווערן דא אין מיטן פעלד, צו אלדי רוחות, מיטן פערדל אינאיינעם! מילא ער, זאגט ער, איז נאך ווי עס איז, אפשר איז אים באשערט
אט דא א מיתה משונה אייננעמען, אבער דאס פערדל נעבעך? וואס האט
ער געהאט צו דעם דאזיקן פערדל? אן אומשולדיקע בהמה, א סקאטינע,
וואס ווייס זי?...
    
איך וואלט געמעגט שווערן, אז טרערן הערן זיך בא אים אין קול...
איך וויל אים אויסריידן דאס הארץ, זאג אים צו נאך א חצי פויגל מיט
נאך צוויי גוטע טרונק בראנפן, ווערט ער מלא כעס און זאגט מיר גאנץ
אפן, אז טאמער וועל איך נישט אנטשוויגן ווערן, נעמט ער און ווארפט מיר
גאר ארויס די מציאה פונעם שליטן! און איך טראכט מיר: וואס טו איך,
אשטייגער, אז ער נעמט טאקע חלילה און ווארפט מיר ארויס דעם מת
פונעם שליטן מיט מיר אינאיינעם? א קשיא אף אן ערל, אז ער ווערט אין
כעס?... און איך מוז שוין שטומען, זיצן אין שליטן איינגענארעט אין די
קישנס און היטן זיך, איך זאל כאטש נישט אנטשלאפן ווערן, ווארעם,
ראשית, ווי אזוי שלאפט מען, אז סע ליגט א מת פאר די אויגן? והשנית,
האב איך געהערט, אז ווינטער אפן פראסט טאר מען ניט שלאפן; מע קאן
אזוי פאוואלינקע אנטשלאפן ווערן אף אייביק... נאר, ווי אף־צו־להכעיס,
קלעפן זיך מיר די אויגן דווקא צו כאפן א דרעמל. איך וואלט אין דער
מינוט, דאכט מיך, אוועקגעגעבן פאר איין דרעמל מי יודע וויפל!... און
איך רייס מיר די אויגן, און די אויגן פאלגן נישט, און זיי שליסן זיך פאוואלינקע, און עפענען זיך אויף, און שליסן זיך ווידער א מאל, און דער
שליטן שליטלט זיך איבערן ווייסן, טיפן, ווייכן שניי, און עפעס א מאדנע
זיסקייט צעגיסט זיך אין אלע מיינע אברים, און איך פיל עפעס א משונה
גוטסקייט, און עס גלוסט זיך מיר, אז די זיסקייט מיט דער גוטסקייט זאל
געדויערן נאך און נאך, א סך זאל עס געדויערן, לאנג זאל עס געדויערן...
נאר א זייטיקער כח, איך ווייס נישט פון וואנען, שטייט און טארעט מיך:
„שלאף ניט, נח, שלאף ניט״. און איך רייס אויף מיט גוואלד די אויגן,
און פון יענער זיסקייט לאזט זיך אויס א מין קעלט אינעווייניק אין אלע
אברים, און פון יענער גוטסקייט ― א מין מרה־שחורה מיט א מורא, מיט
א פחד, מיט אן אומעט, זאל זיך דער אייבערשטער מרחם זיין! עס ווייזט
זיך מיר אויס, אז מיין מת רודערט זיך, דעקט זיך אפ און קוקט אף מיר
מיט האלב־צוגעמאכטע אויגן, ווי איינער רעדט: „וואס האסטו געהאט צו
מיר, יונגערמאן, אומברענגען א טויטע יידענע, א מאמע פון קליינע קינדער, נישט ברענגען זי צו קבר ישראל?״... און דער ווינט בלאזט, פייפט
מיט א קול פון א מענטשן, פייפט מיר גלייך אין אויער אריין, רוימט מיר
איין א שרעקלעכן סוד... און שרעקלעכע מחשבות, מוראדיקע געדאנקען,
דמיונות קריכן מיר אין קאפ אריין, און עס שטעלט זיך מיר פאר, אז מיר
אלע זיינען דא אונטערן שניי, אלע: איך און, להבדיל, דער ערל און דאס
פערדל זיינס און דער מת... מיר אלע זיינען טויט, נאר דער מת ― מערק־ווירדיק! ― נאר דער מת אליין, דעם קרעטשמערס ווייב, איז לעבעדיק...
    
און פלוצעם דערהער איך, מיין ערל סמאצקעט דעם פערדל עפעס
זייער פריילעך, דאנקט גאט און צלמט זיך אין דער פינצטער און זיפצט,
און א נייע נשמה זעצט ער אריין אין מיר, און איך דערזע פון דערווייטן
בלישטשעט ארויס א פייערל. דאס פייערל באווייזט זיך, ווערט באלד פארשווונדן און באווייזט זיך נאך א מאל. „א ישוב״, טראכט איך מיר, און
דאנק און לויב גאט מיטן גאנצן הארצן, און רוף מיך אן צו מיין ערל:
אפנים, מיר זיינען שוין, זאג איך, אף א שטיקל דרך? עס ווייזט אויס, זאג
איך, אז מיר זיינען באלד אין שטעטל?״ ― „עהע!״ ― מאכט צו מיר דער
ערל מיטן פריעריקן קורצן, שטילן טאן, שוין אן א שום כעס, און עס
ווילט זיך מיר ארומנעמען אים פון הינטן און אים געבן א קוש אין פלייצע
פאר דער גוטער בשורה, פאר זיין גוטן קורצן שטילן „עהע״, וואס איז
טייערער בא מיר איצטער פון דער שענסטער קלוגער דרשה. „ווי אזוי
רופט מען דיך?״ ― פרעג איך אים, און עס ווונדערט מיך, פארוואס האב
איך אים ביז אהער נישט געפרעגט זיין נאמען. „מיקיטא״ ― ענטפערט
ער מיר קורץ מיט איין ווארט, ווי זיין שטייגער. „מיקיטא?״ ― חזר
איך איבער נאך א מאל, און דעה נאמען „מיקיטא״ באקומט בא מיר א
מאדנעם חן. „עהע!״ ― ענטפערט ער מיר דערויף, ווי געוויינטלעך, און
עס גלוסט זיך מיר זייער, אז מיקיטא זאל מיר נאך עפעס זאגן, כאטש
צוויי־דריי ווערטער ווילט זיך מיר פון אים הארכן, און מיקיטא ווערט
מיט א מאל טייער בא מיר אין די אויגן. אויך דאס פערדל זיינס ווערט
בא מיר טייער, מלא חן. און איך מאך מיט אים א שמועס וועגן זיין
פערדל; איך זאג אים, אז בא אים איז א ווויל פערדל. זייער א ווויל פערדל!
ענטפערט מיר מיקיטא: „עהע״. „און א שליטן איז בא דיר, מיקיטא, זאג
איך, אויך א וווילער!״ ענטפערט ער מיר: „עהע״. און מער וויל מיין
מיקיטא קיין ווארט נישט זאגן, כאטש בראק אים אף צען שטיקלעך!
„האסט פיינט, זאג איך צו אים, ריידן, מיקיטא־סערדצע?״ ― ענטפערט
ער מיר: „עהע״. און איך צעלאך מיך, ס׳איז מיר פריילעך, גוט און
פריילעך, גלייך ווי איך האב דא איינגענומען אטשאקאוו, אדער געפונען
אן אוצר, אדער אנטדעקט א נייס, וואס קיינער האט דערפון נישט געוווסט, ― מיט איינעם ווארט, איך בין גליקלעך־איבערגליקלעך! טאמער
ווייסט איר וואס? עס האט זיך מיר געוואלט אויפהייבן דאס קול און
אנהייבן זינגען, ווי איר זעט מיך לעבן! ס׳איז בא מיר פון תמיד אן אזא
טבע, אז עס מאכט זיך אמאל, ס׳איז מיר גוט אפן הארצן, זינג איך.
מיינע זאל לעבן ווייס שוין מיין כאראקטער, פרעגט זי מיך: „וואס איז
שוין, נח? וויפל האסטו פארדינט, וואס דו האסט זיך אזוי צעזונגען?״
בא די ווייבער קומט אויס, נאך זייער ווייבערשן שכל, אז פריילעך איז א
מענטש נאר דעמאלט, ווען ער פארדינט; אנדערש קאן גאר א מענטש ניט
זיין אויפגעלייגט. פון וואנען נעמט זיך דאס, אשטייגער, וואס אונדזערע
ווייבער זיינען א סך מער להוט נאך געלט, ווי מיר, מאנצפארשוינען?
דאכט זיך, ווער הארעוועט אפן געלט? מיר, צי זיי? נאר שא! מיר דאכט,
איך בין שוין ווידער פארקראכן קיין בויבעריק...
    
זיינען מיר, הייסט דאס, געקומען מיט גאטס הילף אין שטעטל אריין
נאך פאר־פרי. דאס שטעטל האט געהאלטן נאך אין רעכטן שלאף, ס׳איז
נאך געווען ווייט צו טאג, קיין פייערל זעט מען נישט אין ערגעץ. קוים
דערזען א שטיבל מיט א גרויסן טויער און מיט א בעזעמל אפן טויער ―
א סימן פון אן אכסניא, האבן מיר זיך אפגעשטעלט, אראפגעקראכן און
גענומען ביידע, איך מיט מיקיטאן, קלאפן מיט די קולאקעס אין טויער
אריין. געקלאפט־געקלאפט, קוים מיט צרות, גאט האט געהאלפן, מיר האבן
דערזען א פייערל אין פענצטער; נאכדעם האבן מיר דערהערט, עמעצער
שליאפעט מיט די פיס און עס לאזט זיך הערן א קול פון יענער זייט
טויער: ווער איז?
    
― עפנט, זאג איך, פעטער, וועט איר פארדינען עולם־הבא!
    
― עולם־הבא? ווער זייט איר? ― מאכט דאס קול פון יענער זייט
און הייבט אן עפענען דעם שלאס.
    
― עפנט אויף, זאג איך, איך האב געבראכט צו פירן אהער א מת.
    
― א וואס?
    
― א מת!
    
― וואס הייסט א מת?
    
― א מת הייסט א געשטארבענער. א געשטארבענע יידענע האב
איך אהער געבראכט צו פירן פון א דארף, פון א קרעטשמע.
    
און פון יענער זייט טויער איז געווארן שטיל. מע האט נאר גערעדט,
ווי עס האט זיך צוגעמאכט צוריק דער שלאס און די פיס האבן אוועקגע־שליאפעט ווייטער, און אויך דאס ליכט איז פארלאשן געווארן ― און גיי
שריי חי וקיים! האט דאס מיך שוין פארדראסן, און איך רוף מיך אן
צו מיין ערל, ער זאל מיר העלפן קלאפן מיט די קולאקעס אין פענצטער
אריין. און מיר האבן זיך גענומען ביידע קלאפן אזוי געשמאק, אז דאס
פייערל האט זיך ווידער אנגעצונדן און דאס קול האט זיך ווידער געלאזט
הערן פון יענער זייט טויער:
    
― וואס ווילט איר האבן פון מיין לעבן? וואס פאר א פריטשעפע?
    
― אין גאטעס ווילן, ― בעט איך זיך בא אים ווי בא א גזלן, ―
האט רחמנות, איך בין דא מיט א מת!
    
― מיט וואסער א מת?
    
― דעם קרעטשמערס ווייב.
    
― וואסער קרעטשמער?
    
― איך האב פארגעסן ווי ער הייסט, נאר זי רופט מען חווה־מיכאל
בת חנה־רפאל, מיין איך חנה־רפאל בת חווה־מיכאל, חנה־חווה־חנה, מיין
איך...
    
― איר וועט ניט אוועקגיין פון דאנען, שלים־מזל! אט גיס איך אייך
אפ מיט אן עמער וואסער!
    
אזוי מאכט צו מיר דער בעל־אכסניא און שליאפקעט אוועק פונעם
פענצטער און פארלעשט דאס פייערל ― און גיי טו אים עפעס!... ערשט
העט־העט, אין א שעה ארום, אז עס האט אנגעהויבן שאריען אף טאג,
האט זיך אויפגעעפנט א שטיקל טויער און עס האט זיך ארויסגעשטעקט
א שווארצער קאפ מיט ווייסע פעדערן און רופט זיך אן צו מיר:
    
― דאס האט איר געטאראבאנעט אין די פענצטער אריין?
    
― איך, ווער דען?
    
― וואס האט איר געוואלט?
    
― איך האב געבראכט א מת.
    
― א מת? פירט אים צו צום שמש פון חברה־קדישא.
    
― ווו זיצט דא דער שמש אייערער? ווי אזוי רופט מען אים?
    
― יחיאל רופט מען אים, דעם שמש, און זיצן זיצט ער בארג־אראפ,
טאקע ניט ווייט פון באד.
    
― ווו איז דא בא אייך ערגעץ די באד?
    
― די באד ווייסט איר ניט? איר זייט, אפנים, נישט קיין היגער?
פון וואנען איז א יונגערמאן?
    
― פון וואנען איך בין? פון ראדאמישלי, א ראדאמישליער בין איך,
נאר פארן פאר איך פון זוואהיל, און דעם מת פיר איך פון א קרעטשמע
דא ניט ווייט, טאקע דעם קרעטשמערס ווייב, זי איז געשטארבן פון דער
טשאכאטקע.
    
― ניט דא געדאכט! וואס זשע געהער זיך עס אן מיט אייך?
    
― מיט מיר? גאר נישט. איך בין דורכגעפארן פארביי, האט ער
מיך געבעטן, דער קרעטשמער הייסט דאס, ער זיצט אין מיטן פעלד מיט
פיצלעך קינדער, ניטא זי ווו צו באהאלטן, האב איך מיך מיישב געווען,
יענער בעט פארדינען עולם הבא, פאר וואס ניט?
    
― די מעשה איז עפעס נישט גלאט. ― מאכט ער צו מיר ― איר
וועט זיך מוזן זען פריער מיט די גבאים.
    
― ווער זיינען בא אייך, אשטייגער, די גבאים? ווו, זאג איך, זיצן
זיי?
    
― די גבאים ווייסט איר ניט? רב שעפסל א גבאי, זיצט אף יענער
זייט מארק. רב אלעזר־משה א גבאי, זיצט סאמע אין מיטן מארק. און רב
יוסיע, אויך א גבאי, זיצט נעבן אלטן בית־מדרש. דער עיקר וועט איר
דארפן זען זיך מיט רב שעפסלען, ער איז דער גאנצער טוער בא אונדז.
א הארטער ייד, זאג איך אייך פריער, איר וועט אים אזוי גיך ניט
איינבייסן.
    
― א שיינעם דאנק אייך, זאג איך, איר זאלט דערלעבן אנזאגן בעסערע בשורות! ווען וועל איך קאנען זיך מיט זיי זען?
    
― וואס הייסט ווען? אם ירצה השם, אין דער פרי נאכן דאוונען.
    
― מזל־טוב אייך! וואס־זשע זאל איך טאן דערווייל? לאזט מיך
כאטש אריין אביסל אנווארעמען זיך. ס׳איז בא אייך א מין סדום, אפנים?
    
דערהערט די דאזיקע ווערטער, האט מיין בעל־אכסניא גאנץ פיין
פארשלאסן צוריק דעם טויער ― און שא, שטיל, ווי אף א בית־הקברות.
וואס טוט מען ווייטער? מיר שטייען מיטן שליטן אין מיטן גאס, מיקיטא
פייערט, ווארטשעט, קראצט זיך אין דער פאטיליצע, שפייט און שיט מיט
דרייגארנדיקע ברכות: „א מיתה משונה זאל קומען, זאגט ער, אפן
קרעטשמער און אף אלע קרעטשמערס פון דער גאנצער וועלט. מילא ער
אליין, זאגט ער, כאפט אים דער רוח! אבער זיין פערדל! וואס האט מען,
זאגט ער, צו זיין פערדל, וואס מע מארעט דאס פון הונגער און פון
קעלט? אן אומשולדיקע בהמה, א סקאטינע, וואס ווייס זי?... ס׳איז מיר
א חרפה, א בושה פאר דעם ערל, און איך טראכט מיר בשעת מעשה:
וואס קלערט, אשטייגער, זיין קאפ וועגן אונדז, יידן? וואס פאר א פנים
האבן מיר, יידן, רחמנים בני רחמנים, קעגן זיי, ערלים, גראבע לייט,
אז איין ייד דעם אנדערן וויל די טיר נישט עפענען, לאזט נישט אריין
זיך אנווארעמען אפילו, זיינען מיר דאך טאקע ווערט דריי מאל אזוי פיל,
וואס מיר האבן!... און אט אזוי בין איך מצדיק את הדין, דאס הייסט,
איך געפין פאר רעכט אלצדינג, וואס מיר האבן, און מאך שולדיק דעם
גאנצן כלל, ווי געוויינטלעך א ייד בשעת דער אנדערער ייד וויל אים
נישט טאן קיין טובה. קיין אומה ולשון רעדט ניט אף אונדז אזוי פיל
שלעכטס, ווי מיר אליין. טויזנט מאל א טאג קאנט איר הארכן פון וואסער
א יידן איר ווילט אזעלכע מינים ווערטער: „א ייד איז דיר קיין קאטאוועס
ניט!״ „מיט א יידן ווילט איר עפעס מאכן?״ „מיט א יידן איז גוט קוגל
עסן!״ „דאס קאן נאר א ייד!״ „הערסטו, דערויף איז דאך עס א יידענע!״
„אוי, א ייד, א ייד!״ וכדומה אזעלכע שיינע אטעסטאציעס, קאמפלימענטן. איך וואלט א בעלן געווען וויסן, ווי אזוי איז בא „זיי״, אז עס מאכט
זיך, איינער דעם אנדערן וויל ניט העלפן, ― פאלט מען אויך אן אפן כלל
און מע זאגט, אז דאס גאנצע פאלק איז ניט ווערט וואס די ערד טראגט
דאס? נאר שא! איך בין שוין, דאכט מיר, ווידער אוועק קיין בויבעריק...
    
שטייען מיר, הייסט דאס, מיטן שליטן אין מיטן מארק און ווארטן
ביז עס וועט ווערן רעכט טאג און די שטאט וועט אנהייבן ארויסווייזן
סימנים, אז זי לעבט. און כך הווה. עס האט זיך געלאזט הערן ערגעץ א
רוק פון א טיר, א קרעכץ פון אן עמער, פון א צוויי־דריי קוימענס האט
זיך באוויזן א רויך, און א קרייען פון הענער האט זיך געלאזט הערן אלע
מאל שטארקער און לעבעדיקער; עס האבן זיך געעפנט אלע טירן און
עס האבן זיך אנגעהויבן באווייזן גאטס באשעפענישן אין געשטאלטן
פון בהמות, קעלבלעך, ציגן און, להבדיל, יידן, ווייבער און מיידלעך,
פארבונדן מיט ווארעמע שאלן און פארוויקלט ווי די ליאלקעס, איינגעהויקערט אין דרייען און איבערגעפרוירן ווי די קיסליצעס ― הקיצור,
מיין שטעטל האט אויפגעלעבט, ווי א לעבעדיקער מענטש, אשטייגער. עס
האט זיך אויפגעכאפט, אפגעגאסן נעגל־וואסער, געכאפט אף זיך דאס
מלבוש און גענומען זיך צו דער ארבעט: די מאנצבילן צו עבודת־הבורא,
דאוונען, לערנען, זאגן תהלים, און די ווייבער צו די אויוונס, צו די באק־דייזשעס, צו די קעלבלעך מיט די ציגן, און איך האב מיך גענומען צו
נאכפרעגן זיך אף די גבאים: ווו זיצט דא ערגעץ רב שעפסל, רב אלעזר־משה, רב יוסיע? נעמט מען מיך צום עקזאמען: וואסער שעפסל, וואסער
אלעזר־משה און וואסער יוסיע? פאראן, זאגן זיי, דא אין שטעטל עטלעכע
שעפסלען, עטלעכע אלעזר־משהס און עטלעכע יוסיעס. און אז איך האב
זיי געזאגט, אז איך דארף צו די גבאים פון חברה־קדישא, האבן זיי זיך
ווי דערשראקן און גענומען אויסטאפן בא מיר, וואס באדארף עס א יונגערמאן אזוי פרי צו די גבאים פון חברה־קדישא? האב איך מיך געלאזט
לאנג טאפן און האב זיי אנטפלעקט מיין הארץ, אויסגעזאגט דעם גאנצן
סוד מיט דער באמבע, וואס איך האב אף זיך גענומען. האט איר באדארפט זען וואס עס האט זיך געטאן! איר מיינט, מע האט זיך געכאפט
מיך באפרייען פונעם אומגליק? חס ושלום! מע איז נאר געלאפן איטלעכער באזונדער אין דרויסן א קוק טאן אפן שליטן, צי עס ליגט טאקע
דארטן א מת, צי ס׳איז אן אויסגעטראכטע מעשה? און דערווייל איז
געווארן ארום אונדז א רעדל פון מענטשן, וואס האבן זיך געביטן, דאס
הייסט, מחמת קעלט זיינען די מענטשן אוועק און אף זייער ארט האבן זיך
צונויפגעקומען אנדערע מענטשן, געקוקט אין שליטן אריין, געשאקלט
מיט די קעפ, געקנייטשט מיט די פלייצעס, זיך צעפרעגט, ווער איז דער
בר־מינן, און פון וואנען, און ווער בין איך, און ווי קומט ער צו מיר,
און נישט געגעבן מיר קיין הילף פון דאנען אהין. קוים־קוים האב איך
געפועלט, מע זאל מיר אנווייזן, ווו זיצט דא ערגעץ רב שעפסל דער גבאי.
האב איך אים געטראפן שטיין מיטן פנים צו דער וואנט, איינגעוויקלט
אין טלית ותפילין און דאוונען אזוי געשמאק, מיט אזא זיסן ניגון און
מיט אזוי פיל התפעלות, אז ממש די ווענט האבן געזונגען. ער האט געקנאקט מיט די פינגער, געבאמקעט און געדבקעט זיך, געמאכט משונה־מאדנע העויות. איך האב מיך, הערט איר, גאר מחיה געווען, ווארעם,
ערשטנס, האב איך ליב גלאט הערן אזא מין דאוונען, והשנית, האב איך
געקאנט דערווייל אנווארעמען אביסל די איבערגעפרוירענע ביינער. און
אז דער רב שעפסל האט אויסגעדרייט צו מיר דאס פנים, זיינען אין די
אויגן בא אים נאך געשטאנען טרערן, און אויסגעזען האט ער בא מיר אין
די אויגן ווי א געטלעכער מענטש, א קדוש, וואס די נשמה זיינע איז אזוי
ווייט פון דער ערד, ווי דער גרויסער פעטער גוף זיינער איז ווייט פונעם
הימל. און מחמת ער האט נאך געהאלטן אין מיטן דאוונען און האט ניט
געוואלט מפסיק זיין, האט ער זיך אויסגעשמועסט מיט מיר אף „לשון־קודש״, דאס הייסט, אף אזא מין שפראך, וואס באשטייט פון מאכן מיט
די הענט, ווינקען מיט די אויגן, קנייטשן מיט די פלייצעס, דרייען אביסל
מיטן קאפ און אביסל מיט דער נאז און א פאר לשון־קודש־ווערטער
ווארפט זיך אויך דורך בתוכם. אויב איר ווילט, קאן איך אייך איבערגעבן
דעם דאזיקן שמועס ווארט בא ווארט; מסתמא וועט איר שוין אליין פארשטיין וועלכעס האט געקערט צו מיר און וועלכעס צו אים.
    
― שלום עליכם אייך, רב שעפסל.
    
― עליכם שלום. אי־א... על הספסל...
    
― א דאנק, איך בין שוין גענוג געזעסן.
    
― נו־א?... מה? מה?
    
― איך האב צו אייך א בקשה, רב שעפסל. איר וועט פארדינען
עולם הבא.
    
― עולם הבא? טוב... אלא מה? מה?
    
― איך האב אייך געבראכט א מת.
    
― מת? מי מת?
    
― אט דא נישט ווייט איז פאראן א קרעטשמע, זיצט דארט א ייד
אן ארעמאן נעבעך, איז בא אים, ניט דא געדאכט, געשטארבן דאס ווייב
פון דער טשאכאטקע, געלאזט קינדער קליינע, א גאטס רחמנות. ווען איך
דערבארעם זיך נישט אף זיי, ווייס איך ניט וואס עס וואלט נעבעך געטאן דער קרעטשמער אין מיטן פעלד מיט א בר־מנין.
    
― ברוך דיין אמת... אלא נו?... מעות? חברה־קדישא?...
    
― וואסער מעות? ווער מיר מעות? יענער איז אן ארעמאן, אן עני
ואביון, א מטופל מיט קינדער! איר וועט פארדינען עולם הבא, רב
שעפסל.
    
― עולם הבא? טוב, טוב מאד! אלא מה? מה? הקדש? יהודים! נו?
גם כן קבצנים! אי־א! נו־פע!
    
און מחמת איך האב נישט פארשטאנען, וואס ער מיינט דערמיט,
האט ער זיך מיט כעס אויסגעדרייט ווידער א מאל מיטן פנים צו דער
וואנט און האט שוין גענומען דאוונען נישט מיט אזא היץ ווי פריער,
שוין אביסל שטילער, נידעריקער מיט א טאן, כמעט אף א קוויטש, און
געשאקלט זיך גיך־גיך, מיטן קוריער־צוג, אראפגעווארפן פון זיך דעם
טלית ותפילין און אנגעפאלן אף מיר נאכדעם מיט א מין כעס, גלייך
ווי איך וואלט אים קאליע געמאכט א יריד, געקוילעט די קאפאטע, סטייטש,
זאגט ער, דאס שטעטל איז אן ארעם שטעטל, האט אף זיך גענוג אייגענע קבצנים, וואס אז זיי שטארבן, מוז מען זיי נאך מאכן אף תכריכים,
קומט מען אהער נאך פון פרעמדע ערטער, פון דער גאנצער וועלט אהער!
אלע אהער!... האב איך מיך פארענטפערט ווי ווייט מעגלעך, אז איך בין
גאר דא אוודאי גאט די נשמה שולדיק, אז דאס איז נישט מער ווי א
מת־מצווה. עלעהיי, מע האט געפונען, זאג איך, אין גאס א טויטן און
מע דארף אים טאן זיין רעכט, ברענגען צו קבר ישראל! איר זייט דאך,
זאג איך, אן ערלעכער ייד, א פרומער, מע קאן דאך דערמיט פארדינען
עולם הבא! איז ער נאך מער אנגעפאלן אף מיר, כמעט, קאן מען זאגן,
ער האט מיך דורכגעטריבן. דאס הייסט, נישט געטריבן ממש, נאר דערגאנגען די יארן מיט ווערטער:
    
― אזוי? איר זייט א יונגערמאן פון עולם הבא? גייט זשע זיך
דורך אביסל בא אונדז אין שטעטל, טוט עפעס דערצו, מע זאל אזוי גיך
נישט שטארבן פון הונגער און פרירן פון קעלט, וועט איר זיך קויפן עולם
הבא! אן עולם־הבא־ייד! א יונגערמאן, וואס האנדלט מיט עולם־הבא!
גייט אייך געזונטערהייט מיט אייער סחורה צו די הולטייעס, אפשר וועלן
זיי בא אייך האנדלען עולם הבא? מיר האבן אונדזערע אייגענע מצוות
און מעשים־טובים, און אז עס וועט זיך אונדז פארגלוסטן א חלק לעולם
הבא, וועלן מיר זיך געפינען אן עצה אן אייך!
    
אזוי זאגט צו מיר דער גבאי רב שעפסל און באגלייט מיך ארויס
מיט כעס און מיט א רעכטן קנאק מיט דער טיר, און איך שווער אייך
בנאמנות, ― מיר זעען זיך דאך מיט אייך דאס ערשטע מאל און אפשר
דאס לעצטע מאל, ― פון יענעם פרימארגן אן האב איך באקומען עפעס
א באזונדערע מין שנאה צו ערלעכע אלט־פרענקישע יידן, פיינט געקריגן
די, וואס דאוונען הויך און דבקען זיך און באמקען און מאכן העויות,
פיינט געקריגן פרומאקעס און אלע מינים יידן, וואס ריידן מיט גאט,
וואס דינען גאט און וואס טוען אלצדינג נאר לשם שמים, כלומרשט פון
גאטס וועגן. אמת, איר וועט מיר זאגן, אז בא די היינטיקע, בא די אויפגעקלערטע, איז פאראן נישט מער, און אפשר נאך ווינציקער, יושר ווי בא
די אמאליקע, בא די פרומאקעס? עס קאן זיין, אז גערעכט זייט איר, נאר
וואס דען? דער פארדראס איז כאטש ניט אזוי גרויס, מע רעדט כאטש
ניט מיט גאט. אי, וועט איר פרעגן, למאי שלאגן זיך די היינטיקע אזוי
פארן אמת, לייגן־איין די וועלט, גלייך ווי דער רוח כאפט זיי אוועק,
און קומט צו עפעס ― לאזט זיך אויס, אז סע הייבט זיך גאר ניט אן?
נאר שא! איך בין שוין, דאכט זיך, ווידער אין בויבעריק?...
    
האט מיך, הייסט דאס, דער גבאי ראשון רב שעפסל, מחילה, דורכגעטריבן. וואס טוט מען ווייטער? דארף מען גיין ווייטער, צו די איבעריקע, הייסט דאס, גבאים. האט זיך אבער דא געטראפן א נס, א נס מן
השמים; איך האב פארשפארט גיין צו די גבאים, ווארעם די גבאים זיינען געגאנגען צו מיר, זיך באגעגנט מיט מיר א נאז קעגן א נאז בא
דער טיר, און א מאך געטאן צו מיר:
    
― דאס זייט איר אפשר דער יונגערמאן פון דער ציג?
    
― פון וואסער ציג? ― פרעג איך.
    
― דער יונגערמאן, הייסט עס, וואס האט געבראכט צו פירן אהער א
מת ― זייט דאס איר?
    
― יא, ס׳איז איך; וואס איז דען?
    
― קומט צוריק, צו רב שעפסלען, וועלן מיר זיך אלע אינאיינעם
האלטן אן עצה.
    
― האלטן אן עצה? ― זאג איך ― וואס איז שוין דא אן עצה?
נעמט־צו בא מיר דעם מת און לאזט מיך אפ, וועט איר זיך קויפן עולם
הבא.
    
― עמעצער האלט אייך דען? ― מאכן זיי צו מיר ― פארט אייך
מיטן מת וווהין איר ווילט, אפילו קיין ראדאמישלי, מיר וועלן אייך נאך
זאגן א דאנק.
    
― א דאנק אייך פאר דער עצה ― זאג איך צו זיי.
    
― ניטא פאר וואס ― מאכן זיי צו מיר, און מיר כאפן זיך אריין
אלע דריי צו רב שעפסלען, און אלע דריי גבאים צווישן זיך הייבן־אן
ריידן, שפארן זיך, קריגן זיך, כמעט מע זידלט זיך. יענע צוויי זאגן אף
רב שעפסלען, אז ער איז תמיד א מחביר, א הארטער ייד, וואס אים איז
שווער איינצובייסן; און רב שעפסל ווארפט זיך, שמיצט זיך, דרינגט זיי
אויס מיט פסוקים: „עניי עירך קודמין״ ― אז די שטאט־ארעמעלייט
זיינען בילכער. פאלן־אן אף אים יענע צוויי:
    
― אם כן, איז וואס? ווילט איר, הייסט דאס, דער יונגערמאן זאל
פארן מיטן מת צוריק?
    
― חס ושלום! ― זאג איך. ― וואס הייסט, איך וועל פארן מיטן
מת צוריק? איך בין געקומען אהער קוים א לעבעדיקער, שיער נישט אומגעקומען אין פעלד. דער ערל האט מיך, לאנג לעבן זאל ער, געוואלט
ארויסווארפן אין מיטן וועג פונעם שליטן. איך בעט אייך, האט רחמנות,
באפרייט מיך פונעם מת, איר וועט אייך קויפן עולם הבא.
    
― עולם הבא איז אוודאי א גוטער ביסן ― ענטפערט מיר איינער
פון יענע צוויי, א הויכער ייד א דארער מיט דינע פינגער, דער וואס מע
רופט אים אלעזר־משה ― דעם בר־מינן וועלן מיר בא אייך צונעמען און
טאן זיין רעכט, נאר עטלעכע קערבלעך וועט דאס אייך קאסטן.
    
― וואס הייסט? ― זאג איך ― לא־די איך האב גענומען אף זיך
אזא מצווה, שיער נישט אומגעקומען אין פעלד, דער ערל האט מיך, לאנג
לעבן זאל ער, געוואלט ארויסווארפן פון שליטן, זאגט איר נאך געלט?
    
― האט איר דערפאר עולם הבא! ― מאכט צו מיר רב שעפסל מיט
אזא פאסקודנע שמייכעלע, אז סע גלוסט זיך מיר אים אפבאדן, ווי סע
געהער צו זיין, נאר איך האלט מיך איין מיט אלע כחות, ווארעם איך
בין דאך בא זיי אין די הענט!
    
― לאזט זיך דינען! ― זאגט צו מיר איינער פון די אנדערע צוויי
גבאים, דער וואס מע רופט אים רב יוסיע, א יידל א קליינס מיט א
האלב בערדל אן אויסגעפליקטס ― איר דארפט וויסן, יונגערמאן, אז
איר האט אף זיך נאך א באמבע: איר האט נישט קיין פאפירן, קיין פאפירן האט איר נישט.
    
― וואסערע פאפירן? ― פרעג איך אים.
    
― פון וואנען ווייסן מיר, ווער דער בר־מינן איז? אפשר איז דאס
גאר ניט דער, וואס איר זאגט? ― מאכט צו מיר דער הויכער מיט די
דינע פינגער, אלעזר־משה הייסט דאס.
    
איך שטיי און קוק פון איינעם אפן אנדערן, און יענער, דער לאנגער מיט די דינע פינגער, וואס מע רופט אים אלעזר־משה, שאקלט־צו
מיטן קאפ און טייט מיט די דינע פינגער און זאגט צו מיר:
    
― יא, יא, יא. אפשר האט איר אליין ערגעץ געקוילעט א יידענע,
און אפשר טאקע אייער אייגן ווייב, און געבראכט צו פירן אהער און
דערציילט א מעשה: א פעלד־קרעטשמע, דעם קרעטשמערס ווייב, טשאכאטקע, קליינע קינדער, עולם הבא?...
    
אפנים, אז איך בין געווארן רעכט טויט פון די דאזיקע דבורים,
מחמת יענער, דער קליינער, וואס מע רופט אים רב יוסיע, האט מיר גענומען אויסריידן דאס הארץ, אז, אייגנטלעך, זיי אליין וואלטן נישט געהאט קעגן דעם גארנישט, ווארעם וואס האבן זיי צו מיר? זיי זיינען מיך,
חלילה, ניט חושד, זיי פארשטייען גאנץ גוט, אז דאך בין איך ניט קיין
גזלן און ניט קיין קוילער, נאר איך בין דאך פארט, זאגט ער, א פרעמדער, און א בר־מנין איז ניט קיין זעקל קארטאפלעס, מע האט צו טאן
מיט א טויטן מענטשן, מיט א מת... ס׳איז, זאגט ער, בא אונדז פאראן א
ראבינער און, להבדיל, אן אוריאדניק, א פראטאקאל מוז מען מאכן...
    
― יא, יא, יא! א פראטאקאל! א פראטאקאל! ― שטעלט אריין
דער לאנגער, וואס מע רופט אים אלעזר־משה, און טייט מיטן פינגער
און קוקט אף מיר פון אויבן אראפ מיט אזעלכע אויגן, גלייך ווי איך
וואלט דא באמת אפגעטאן עפעס אזעלכס, וואס סע קומט מיר קרימינאל...
איך האב שוין מער קיין ווערטער ניט; איך פיל נאר, ווי א שווייס איז
מיר ארויסגעטראטן אפן שטערן, און ס׳איז מיר געווארן, ניט פאר אייך
געדאכט, נישט גוט אף צו חלשן. איך האב גוט פארשטאנען די וויסטע־פינצטערע לאגע מיינע, ווי מיאוס איך האב מיך דא אריינגעכאפט; ס׳איז
מיר געווען א בזיון מיט א פארדראס מיט א הארצווייטיק אינאיינעם.
האב איך מיך מיישב געווען: וואס וועל איך דא מאכן מיט זיי לאנגע
מחזקות? גיי איך און נעם ארויס דאס טייסטערל און רוף מיך אן צו די
דריי גבאים פון חברה־קדישא:
    
― הערט־זשע אויס, יידן, די מעשה דערפון איז אזוי: איך זע שוין,
אז כ׳האב מיך דא גוט אריינגעכאפט. דער גוטער יאר האט מיך געטראגן,
איך זאל זיך אפשטעלן אין א פעלד־קרעטשמע אנווארעמען זיך און
טרעפן אקוראט דעמאלט, ווען דעם קרעטשמערס ווייב פארגלוסט זיך
מאכן א שטארב, און הערן ווי א ייד אן ארעמאן, א מטופל מיט קינדער,
בעט זיך, רעדט מיך צו, איך זאל זיך קויפן עולם הבא, ― באדארף עס
מיך קאסטן רבי־געלט. אט האט איר אייך מיין טייסטער מיט געלט, איך
פארמאג ארום און ארום בסך הכל א קערבלעך עטלעכע און זיבעציק;
נעמט אייך און טוט אייך, ווי איר פארשטייט; מיר לאזט נאר איבער אף
דער הוצאה ביז ראדאמישלי, און נעמט־צו בא מיר דעם בר־מנין און
לאזט מיך ארויס פון דאנען מיטן לעבן.
    
אפנים, אז מיינע ווערטער זיינען געזאגט געווארן מיט הארץ, ווארעם
אלע דריי גבאים האבן זיך איבערגעקוקט צווישן זיך, נישט געוואלט זיך
צורירן צו מיין טייסטערל מיט געלט, און האבן מיר געזאגט, אז ס׳איז
בא זיי, חלילה, ניט סדום; אמת, דאס שטעטל איז טאקע אן ארעם שטעטל,
און קבצנים זיינען בא זיי פאראן א סך מער פון נגידים, נאר נעמען אנפאלן אף א פרעמדן מענטשן און זאגן אים: „זשיד, דאוואי ראשע״ ―
דאס פע! מהיכא־תיתי, וויפל איך וועל געבן מיט מיין גוטן ווילן, איז גוט;
פטור בלא כלום ― דאס גייט ניט, ס׳איז אן ארעם שטעטל. היינט עפעס
שמשים, חברה־המטה, תכריכים, בראנפן, קרקע־געלט, געוויינטלעך, צו
ביסלעך, שיטן דארף מען ניט, ווארעם שיטן האט קיין שיעור נישט!
    
מילא, וואס זאל איך אייך נאך דערציילן ווייטער? דער קרעטשמער
זאל פארמאגן די רי″ש אלפים, וואלט זיין ווייב ניט געקאנט האבן אזא
לוויה, ווי זי האט געהאט! דאס גאנצע שטעטל איז זיך צונויפגעלאפן
אנקוקן דעם יונגנמאן, וואס האט געבראכט א בר־מינן. איינער דעם אנדערן האט איבערגעגעבן די מעשה מיט א יונגנמאן און מיט א בר־מינן
זייער א רייכן, א רייכע שוויגער (פון וואנען האבן זיי גענומען, אז ס׳איז
מיין שוויגער?), איז מען געקומען מקבל פנים זיין דעם רייכן יונגנמאן,
וואס האט געבראכט די רייכע שוויגער און שיט מיט געלט... מע האט
ממש געטייט אף מיר מיט די פינגער. און ארעמע לייט? כחול הים! זינט
איך לעב, זינט איך שטיי אף מיינע פיס, האב איך אזויפיל ארעמע לייט
ניט געזען! ערב יום כפור פאר דער שול איז גאר קיין דמיון ניט! מע
האט מיך געשלעפט פאר די פאלעס, געריסן אף שטיקלעך. א קלייניקייט,
א יונגערמאן, וואס שיט מיט געלט? א גליק, וואס די גבאים האבן זיך
אנגענומען מיין קריוודע, נישט דערלאזט מיך, איך זאל אוועקגעבן דאס
גאנצע געלט, און איבערהויפט יענער הויכער, וואס מיט די דינע פינגער,
אלעזר־משה הייסט דאס, איז נישט אפגעטראטן פון מיר אף קיין רגע און
האט ניט אויפגעהערט צו טענהן מיט מיר און טייטן מיט די פינגער:
„יונגערמאן! שיט נאר נישט מיט קיין געלט! שיטן האט קיין שיעור ניט!״
נאר וואס מער יענער האט געטענהט, איך זאל ניט „שיטן״, האבן זיך
אלץ מער געקליבן ארום מיר שלעפערס און געריסן פון מיר שטיקער
פלייש: „נישקשה! ― האבן געשריען די ארעמע לייט. ― נישקשה, אז
מע באגראבט אזא רייכע שוויגער, מעג מען זיך לאזן קאסטן נאך א פאר
גראשנס! די שוויגער האט אים געלאזט גענוג געלט! חוץ זיין שאדן אף
אונדז געזאגט געווארן!״
    
― יונגערמאן! ― שרייט איינער א שלעפער און שלעפט מיך בא
דער פאלע. ― יונגערמאן! גיט אונדז אף צווייען איין האלב קערבל!
כאטש א פערציקער גיט אונדז! מיר זיינען צוויי געבוירענע קאליקעס,
איינער א בלינדער, דער אנדערער א קרומער, גיט אונדז כאטש א גילדן,
א גילדן אף צוויי קאליקעס, צוויי קאליקעס איין גילדן זיינען תמיד
ווערט!...
    
― וואס הערט איר, וואס ער וועט אייך דערציילן קאליקעס? ―
שרייט נאך א שלעפער און שטופט־אפ יענעם שלעפער מיט די פיס. ―
אט דאס הייסט בא אים קאליקעס? א קאליקע איז מיין ווייב, אן הענט,
אן פיס, אן לייב און לעבן, און מיט קליינע קינדער אויך קראנקע. גיט
מיר כאטש, יונגערמאן, נאך א פיטאקל, וועל איך זאגן קדיש נאך אייער
שוויגער, זי זאל האבן א ליכטיקן גן־עדן!
    
איצטער לאך איך; דעמאלט בין איך געווען ווייט פון געלעכטער,
ווארעם די חברה ארעמעלייט זיינען געוואקסן ווי אף הייוון. מען האט אין
איין האלבע שעה פארפלייצט דעם גאנצן מארק; ס׳איז אוממעגלעך געווען
זיך רירן מיט דער מטה. די חברה שמשים האבן מיט שטעקנס געמוזט
נעמען זיך צעטרייבן דעם עולם; איז דערפון ארויס א געשלעג; האבן זיך
שוין אנגעהויבן קלייבן ארום אונדז גויים אויך און גויעס און שקצימלעך
און שיקסעס לרוב, ביז עס האט דערגרייכט אין די הויכע פענצטער,
פארשטייט איר, און עס האט זיך באוויזן דער אדון דער אוראדניק,
רייטנדיק אף א פערד, מיט א בייטשל אין האנט, און האט מיט איין קוק
און מיט עטלעכע גוטע בייטשלעך צעטריבן דעם גאנצן עולם, ווי די פייגעלעך, און אליין איז ער אראפ פונעם פערד און צוגעגאנגען צו דער מטה
חוקר ודורש זיין, וואס דא טוט זיך, ווער איז דאס געשטארבן, פון וואס
איז מען געשטארבן, און וואס איז אזוי פארפלייצט דער מארק? צום
ערשטן איז אים געפעלן א פרעג טאן מיך, ווער בין איך, פון וואנען און
וווהין פאר איך דאס? איז מיר געווארן „פרחה נשמתי״, און בין געבליבן אן לשון. איך ווייס ניט, וואס דאס איז? דערזע איך אן אוראדניק,
לאז איך אפ הענט און פיס, כאטש איך האב אף מיין לעבן נישט אנגערירט, ווי מע זאגט, קיין פליג אף דער וואנט, און איך ווייס גאנץ גוט,
אז אן אוראדניק איז א מענטש, א בשר־ודם גלייך מיט אלע מענטשן.
אדרבה, איך קען א יידן, וואס לעבט מיטן אוראדניק, ווי אנדערע צוויי,
גייען איינס צום אנדערן צו־גאסט, קומט יום־טוב, עסט דער אוראדניק
באם יידן פיש און דעם יידן איז דער אוראדניק מכבד מיט אייער, קאן
זיך גאר נישט אפלויבן, וואס פאר א גוי דאס איז! און פונדעסטוועגן, אז
איך דערזע אן אוראדניק, אנטלויף איך. אפנים, אז ס׳איז א ירושה־זאך,
ווארעם איך אליין, דארפט איר וויסן, קום ארויס פון „געשמיסענע״,
פון די סלאוויטער הייסט דאס, טאקע פון די אמתע סלאוויטער וואס בימי
וואסילטשיקאוו, וואס וועגן דעם האב איך אייך צו דערציילן און צו דערציילן גאנצע פעק! נאר שא! איך בין שוין, דאכט מיר, אף יענער זייט
בויבעריק?...
    
האט מיך, הייסט דאס, דער אדון דער אוראדניק גענומען אפן
צימבל: ווער בין איך און וואס בין איך און פון וואנען און וווהין פאר
איך? גיי דערצייל אים א מעשה, אז איך זיץ באם שווער אין זוואהיל
אף קעסט און דאס פאר איך קיין ראדאמישלי נאך א פאס! לאנג לעבן
זאלן טאקע די גבאים, וואס זיי האבן מיך אויסגעלייזט פון א צרה: איינער פון יענע צוויי גבאים, דער קליינער וואס מיטן אויסגעפליקטן בערדל,
האט אוועקגערופן דעם אדון אף א זייט, מיט אים עפעס געסודעט זיך
דארטן, און דער הויכער וואס מיט די דינע פינגער האט מיך דערוויילע
געלערנט און איינגעטייט מיט די פינגער, וואס איך זאל זאגן:
    
― יהודי בלא! איר דברט אים, אז איר זייט א היגער, נאר איר זיצט
ניט ווייט סמוך לעיר, און דאס איז אייער חמותי, הייסט דאס די שוויגער
אייערע איז נפטר געווארן, זייט איר געקומען אהער זי מקבר זיין און בשעת
איר וועט אים נתנען אין יד אריין, זאלט איר אויסקלערן עפעס א נאמען
פון דער הגדה, און דעם ערל אייערן וועלן מיר אוועקרופן אין בית אריין
און מכבד זיין מיט א צנצנת יי″ש, לאז ער זיך ניט דרייען דא פאר די
עינים, וועט זיין טוב מאד!
    
און דער אדון דער אוראדניק איז אריין מיט מיר אין א שטוב און
האט מיך גענומען צום פראטאקאל. עס זאל מיך אזוי וויסן בייז מיט
אייך אינאיינעם, ווי איך ווייס, וואס איך האב אים דארטן אנגעבעבעט.
איך געדענק נאר, אז איך האב עפעס נעבעלעבעטשעט מיט דער צונג,
וואס ס׳איז מיר געקומען אפן זינען, דאס האב איך געזאגט, און ער האט
פארשריבן אף פאפיר.
    
― ווי אזוי רופט מען דיך?
    
― מאוושע.
    
― דעם טאטן?
    
― איצקא.
    
― וויפל ביסטו אלט?
    
― ניינצן יאר.
    
― א באווייבטער?
    
― א באווייבטער.
    
― קינדער פאראן?
    
― פאראן.
    
― וואס איז דיין טועכטס?
    
― א סוחר.
    
― ווער איז דאס געשטארבן?
    
― מיין שוויגער.
    
― ווי אזוי האט זי געהייסן?
    
― יענטע.
    
― איר פאטער?
    
― גרשן.
    
― וויפל אלט איז זי געווען?
    
― פערציק יאר.
    
― פון וואס איז זי געשטארבן?
    
― פון א דערשרעק.
    
― פון א דערשרעק?
    
― פון א דערשרעק.
    
― וואס הייסט פון א דערשרעק? ― מאכט ער צו מיר און לייגט־אוועק די פען, פאררייכערט א פאפיראס און באטראכט מיך פון קאפ
ביז די פיס, און איך פיל, אז אט־אט קלעפט זיך מיר צו די צונג צום
גומען. האב איך מיך מיישב געווען, איך האלט שוין במילא אין באקן
שקרים, דארף מען באקן ווייטער! און איך האב אים דערציילט א גאנצע
מעשה, ווי אזוי מיין שוויגער איז געזעסן איינע אליין איבער אן ארבעט,
געארבעט א זאק, און האט זיך פארגעסן, אז אין שטוב זיצט אירס א
יינגל, אפרים הייסט ער, שוין א בחורל פון א יאר דרייצן, נאר אן אפגעריסענער נאר, א לעקיש, שפילט זיך נאך מיטן שאטן. איז ער זיך
מיישב און לייגט צונויף אונטער דער שוויגערס פלייצעס ביידע הענט און
מאכט א ציגעלע אף דער וואנט פונעם שאטן און עפנט אויף דאס מויל
און טוט א געשריי „מעעעע!״ איז זי אראפגעפאלן פונעם בענקל, די
שוויגער הייסט דאס, און איז געשטארבן.
    
אזוי וועב איך אים א לאנג־מאדנעם ליגן, און ער קוקט, לאזט ניט
אראפ קיין אויג פון מיר די גאנצע צייט, און איך רייד, שיט, בעלעבע־טשע מיט דער צונג, איך ווייס אליין נישט וואס... אויסגעהערט מיך
ביזן סוף, שפייט ער אויס, ווישט זיך אויס די רויטע וואנצעס, גייט־ארויס
מיט מיר אין דרויסן ארויס צו דער מטה, דעקט אויף די שווארצע דעק,
טוט א קוק דער געשטארבענער אין פנים, טוט א מאך מיטן קאפ, ווי
איינער רעדט: „ס׳איז עפעס ניט גלאט״!... איך קוק אף אים, ער אף מיר,
נאכדעם רופט ער זיך אן צו די גבאים:
    
― נו, די געשטארבענע קאנט איר באהאלטן, און אים, דעם דאזיקן
חברה־מאן, מוז איך דא פארהאלטן, ביז איך וועל אויספארשן די זאך, צי
ס׳איז אמת, אז דאס איז זיין שוויגער און אז זי איז געשטארבן פון א
דערשרעק.
    
איר קאנט זיך פארשטעלן, ווי ביטער און פינצטער מיר איז געווארן
פון דער דאזיקער בשורה! פאר צרות האב איך זיך אפגעקערעוועט אן א
זייט און האב זיך צעוויינט ― ווי אזוי, מיינט איר, צעוויינט? ווי א קליין
קינד.
    
― יונגערמאן! וואס וויינט איר? ― מאכט צו מיר יענער, דער
קליינטשיקער, וואס מע רופט אים רב יוסיע, און ער טרייסט מיך, רעדט
מיר אויס דאס הארץ, אז ס׳וועט מיר גאר נישט שאדן, ווארעם ממה
נפשך: בין איך דא ריין ― וואס־זשע האב איך מורא? „אז מע עסט
ניט קיין קנאבל, הערט זיך ניט פונעם מויל״ ― לייגט־צו רב שעפסל
דער גבאי מיט אזא שמייכעלע, אז עס גלוסט זיך מיר אויפווארפן אים
צוויי פלאם־פייערדיקע פעטש אין ביידע גראבע באקן... גוואלד! וואס
האט מיר גענוצט אויסטראכטן אזא מיאוסן גראבן ליגן, אריינמישן אהער
די שוויגער מיינע? עס גייט מיר טאקע מער ניט אפ צו מיינע זיידענע
קליידער, עס זאל דערגיין צו איר די דאזיקע מעשה, ווי אזוי איך האב זי
לעבעדיקערהייט באגראבן דורך א דערשרעק!...
    
― יהודי בלא, שרעקט זיך נאר ניט אזוי, גאט איז מיט אייך!
דער אדון איז גאר ניט אזא בייזער אדון, ווי איר מיינט. איר נתנט אים
נאר אין יד אריין... און דברט אים, ער זאל מיטן פראטאקאל מאכן
בלא... דער אדון איז א קלוגער אדון, א דורכגעטריבענער; עס ווייס גאנץ
גוט, אז אלצדינג, וואס איר האט דא געדברט, איז מחילה שקר וכזב.
    
אזוי מאכט צו מיר רב אלעזר־משה און טייטלט מיר מיט די דינע
פינגער. איך זאל קאנען, וואלט איך אים צעריסן אף צווייען, ווי מען
צערייסט, אשטייגער, א הערינג. אינגאנצן האט ער דאך מיך ארויפגעפירט אף דעם דאזיקן גליטש, ימח שמו וזכרו!...
    
איך קאן מער נישט דערציילן. איך קאן אפילו נישט דערמאנען מיך
וואס איך האב דעמאלט געהאט! איר פארשטייט דאך שוין אליין, אז די
עטלעכע גילדן האט מען בא מיר צוגענומען, אין קאטשומענט אריין האט
מען מיך איינגעזעצט און א משפט האב איך אף זיך געהאט ― נאר
דאס איז נאך אלץ בלאטע קעגן דעם, וואס כ׳האב געהאט נאכדעם, אז
ס׳איז דערגאנגען צו מיין שווער און שוויגער, אז זייער איידעם זיצט פאר
א מת, וואס ער האט געבראכט צו פירן פון ערגעץ... סע פארשטייט זיך,
אז זיי זיינען גלייך געקומען צו פארן און האבן זיך געמעלדעט, אז זיי
זיינען מיינע שווער און שוויגער ― אט דא האט זיך ערשט פארקאכט די
רעכטע חתונה: פון איין זייט פאליציע נעמט מיך אפן צימבל: „שיינער
בחור וואס דו ביסט! וויבאלד אז די שוויגער דיינע, יענטע בת גרשון,
לעבט, היינט ווער איז געווען די געשטארבענע?״... דאס איז נומער איינס.
והשנית, האט זיך גענומען צו מיר די שוויגער זאל לעבן: „איך פרעג
דיך נאר איין זאך: זאג מיר נאר, וואס האסטו געהאט צו מיר, נעמען און
באגראבן מיך א לעבעדיקע?!״... זעלבסטפארשטענדלעך, אז אפן משפט
האט זיך ארויסגעוויזן, אז איך בין ריין, ווי גינגאלד; עס האט געקאסט
געלט, מע האט אראפגעבראכט עדות, דעם קרעטשמער מיט די קינדער,
און מע האט מיך פון געפענקעניש באפרייט. נאר וואס איך בין דעמאלט
אויסגעשטאנען, און איבערהויפט פון דער שוויגער ― דאס ווינטש איך
נישט דעם גרעסטן, דעם ערגסטן שונא! ― ― ―
    
פון דעמאלט אן אנטלויף איך פון עולם הבא...
    
 געשריבן אין יאר 1904.
צ ו ו י י ט  ב ו ך
  
א „וויגרישנע בילעט״ ― ― ― ― ― ― ― ― ― 201
  
מיטן עטאפ ― ― ― ― ― ― ― ― ― ― ― ― 235
  
הונדערט איינס ― ― ― ― ― ― ― ― ― ― ― 273
  
מיין ערשטער ראמאן ― ― ― ― ― ― ― ― ― 283
  
צוויי אנטיסעמיטן ― ― ― ― ― ― ― ― ― ― ― 308
  
אפגעשלאגענע הושענות ― ― ― ― ― ― ― ― ― 317
  
מען איז זיך מוחל ― ― ― ― ― ― ― ― ― ― ― ― 337
  
מען הוליעט ― ― ― ― ― ― ― ― ― ― ― ― ― 357
    
 א „וויגרישנע ביליעט״
    
 (א לאטעריי ־ צעטל)
    
  ד ע ר צ יי ל ו נ ג
    
א.
    
― בנימטשיק ― דאס וואקסט בא מיר א וויגרישנע ביליעט.
אזוי האט געזאגט ישראל דער שמש פון דער אלטער שול אף זיין זונדל
בנימין, וואס האט געהאט א שם פאר א גוט יינגל נאך בשעת ער האט געלערנט בא ירחמיאל־משה דעם מלמד אין חדר. ירחמיאל־משה האט זיך
גאר נישט געקאנט אפלויבן פון אים.
    
― אייער קליינער ― האט ער איינמאל געזאגט צו ישראל דעם שמש
― איז בא מיר, קיין עין־הרע, פון די בעסטע. ערשטנס, איז ער א גרויסער מתמיד, א וווילער וואס א וווילער הייסט; היינט דאס פעקל זיינס,
די תפיסה, מיין איך, דער זכרון ― איז אזעלכעס, וואס מע באדארף עס
זוכן; ווען בא אים זאל זיין דער זכרון אזוי ווי די תפיסה, מיין איך פארקערט, די תפיסה אזוי ווי דער זכרון ― עהע־הע!
    
דעם „עהע־הע!״ ציט־אויס ירחמיאל־משה דער מלמד מיט א ניגון,
און ישראל דער שמש ווערט ברייטער ווי לענגער.
    
― גאט זאל אייך געבן געזונט און פרנסה! ― בענטשט ער דעם
מלמד און העלפט אים צונויפלייגן דעם טלית־ותפילין. דאס איז גלאט
אזוי, א מתנה הייסט דאס; שכר־למוד פאר זיין קינד צאלט ישראל דער
שמש גלייך מיט אלע בעלי־בתים, צוויי קארבן א זמן, א חוץ חנוכה־געלט און פורים־געלט, כאטש ישראל דער שמש לעבט אליין כמעט נאר פון
 
 