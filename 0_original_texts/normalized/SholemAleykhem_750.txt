 
 פונעם יאריד: די שטאט 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
זייטיקער פארשוין, א ווילד־פרעמדער, נאר אזעלכער, וואס איז געווען מיט
אים אומעטום, אזעלכער, וואס איז דורכגעגאנגען מיט אים אלע שבעה
מדורי גיהנום. און דערציילן וועל איך עס אייך ביסלעכווייז, שטיקלעכווייז,
איינגעטיילט אין באזונדערע מעשיות, אדער עפיזאדן, איין עפיזאד נאך דעם
אנדערן. און דער וואס גיט כח דעם מענטשן, ער זאל געדענקען אלצדינג,
וואס מיט אים האט פאסירט אין זיין לעבן, זאל מיר ביישטיין, אז איך
זאל נישט דורכלאזן חלילה קיין זאך, וואס מיר האט געטראפן און וואס קאן
האבן אן אינטערעס, און קיין פארשוין, וואס איך האב ווען באגעגנט אף
דעם גרויסן יאריד, וואס איך האב דורכגעמאכט אין די פופציק יאר פון
מיין לעבן.
  
2
  
ד י ש ט א ט
  
דאס קליינע שטעטעלע וואראנקא ― א מין כתרילעווקע. ― א לעגענדע פון
מאזעפעס צייטן. ― אן אלטע קלויז, אן אלטער בית־עולם, צוויי יארידים.
    
אויפגעצויגן געווארן און געוואקסן איז דער העלד פון דעם דאזיקן
ביאגראפישן ראמאן אין סאמע  כ ת ר י ל ע וו ק ע ,  וואס איז שוין
א ביסל באקאנט אף דער וועלט. געפינען געפינט זיך עס, אויב איר זייט
נייגעריק צו וויסן, אין מאלאראסיע, אין פאלטאווער גובערניע, ניט ווייט
פון דער אלטער היסטארישער שטאט פערעיאסלאוו, און הייסן הייסט עס
ניט כתרילעווקע, נאר וו א ר א נ ק א. פארשרייבט דאס אייך.
    
אייגנטלעך, וואלט איך באדארפט אנרופן דעם נאמען פון דער שטאט,
ווו ער איז געבוירן, און דעם דאטום, ווי עס פירן זיך אלע ביאגראפישע
שרייבער. בין איך מיך אבער מודה, אז דאס אינטערעסירט מיך ניט. מיך
אינטערעסירט דווקא אט דאס קליינע כתרילעווקע, אדער וואראנקא, ווייל
קיין אנדער שטאט אף דער וועלט האט זיך אים אזוי ניט איינגעגעסן אין
זכרון, ווי אט דאס געבענטשטע כתרילעווקע־וואראנקא, און קיין אנדער
שטאט אף דער וועלט האט נישט געהאט אזוי פיל חן אין זיינע אויגן,
אזוי אז ער קאן עס נישט פארגעסן און וועט עס נישט פארגעסן אייביק און
אייביק.
    
און באמת גערעדט, וועלכע שטאט אף דער גרויסער וועלט, עס מעג
זיין אדעס, אדער פאריז, אדער לאנדאן, אדער אפילו ניו־יארק, קאן זיך בארימען מיט אזא גרויסן ברייטן מארק און מיט אזוי פיל יידישע קלייטן
און קלייטלעך, טישן, טישלעך און שטעלכלעך, מיט גאנצע בערג פרישע
שמעקנדיקע עפעלעך און בארלעך, דיניעס און קאווענעם, וואס ציגן און
חזירים האבן חשק צו געניסן פון זיי צו יעדער צייט, און די מארקווייבער
פירן מיט זיי שטענדיקע מלחמות, און מיר, חדר־יינגלעך, האבן אוודאי און
אוודאי חשק צו געניסן פון די אלע גוטע זאכן און קאנען צו זיי ניט
גרייכן?...
    
וועלכע שטאט פארמאגט אזא אלטן איינגעהויקערטן בית־מדרש מיט
אזא שיינעם געשניצטן ארון־קודש מיט צוויי לייבן, וואס זעען־אויס ווי
פויגלען, ווען ניט די לאנגע צינגער און די שופרות, וואס זיי האלטן אין
מויל און בלאזן? אינעם דאזיקן אלטן בית־מדרש, דערציילן אלטע יידן,
האבן זיך אונדזערע זיידעס אמאל פארשלאסן פאר מאזעפען, ימח שמו, געזעסן דריי טעג מיט דריי נעכט אנגעטאן אין טלית ותפלין און געזאגט
תהלים ― און דורך דעם ניצול געווארן פונעם טויט. די זעלבע אלטע
יידן דערציילן, אז דער אלטער רב נאך האט דאס בית־מדרש געבענטשט,
סע זאל קיינמאל ניט ברענען ― ברענט דאס ניט, עס מעג זיין וואס פאר
א שרפה עס וויל זיך!
    
וועלכע שטאט פארמאגט אזא באד, וואס שטייט בארג־אראפ, סאמע
באם ברעג טייך, און פארמאגט אזא ברונעם, וואס זיינע וואסערן נעמען זיך
קיינמאל ניט אויס? און דער טייך אליין ― ווו האט איר נאך אזא טייך אף
דער וועלט, ווו דורות און דורות חדר־יינגלעך, שקצים, באדן זיך און פאליאסקען זיך, לערנען זיך שווימען, כאפן פישלעך און מאכן קונצן, וואס
איז כדאי צו זען? וועגן דער דאזיקער אלטער באד, וואס שטייט אף
חידושים, האבן אויך אלטע יידן צו דערציילן און דערציילן. מע האט
דארט געפונען אמאל א געהאנגענעם גוי, וואס האט זיך אנגעשכורט און
אליין זיך אויפגעהאנגען, איז דערפון ארויס א בלבול, אז דאס האבן אים
יידן אויפגעהאנגען, האט די שטאט געהאט אף זיך נאכדעם א פעקל, מע
האט געוואלט שמייסן די שענסטע בעלי־בתים, אדער מע האט זיי טאקע געשמיסן ― איך וויל נישט אזוי ווייט גריבלען זיך, ווייל איך האב פיינט
טרויעריקע מעשיות, זיי מעגן זיין אפילו פון פארצייטן...
    
וועלכע שטאט פארמאגט אזא הויכן בארג אף יענער זייט בית־מדרש,
וואס זיין שפיץ דערגרייכט כמעט ביז דער כמארע, און וואס אף יענער
זייט ― אלע ווייסן עס ― ליגט באהאלטן אן אוצר נאך פון כמעלניצקיס
צייטן? דעם אוצר האט מען ― אזוי דערציילן אלטע יידן ― וויפל מאל
גענומען זיך גראבן, און מע האט אלע מאל געמוזט אוועקלייגן די ארבעט,
ווארעם גראבנדיק האט מען געפונען ביינער, הענט און פיס און קעפ פון
מענטשן אין תכריכים ― משמעות, אז דאס זיינען געווען יידן, און אפשר
נאך קדושים... ווער ווייס?
    
וועלכע שטאט פארמאגט אזעלכע פיינע בעלי־בתים, וואס זיינען,
דאכט זיך, אלע מער ניט ווי קליינע קרעמערלעך און שענקערס, וואס לעבן,
דאכט זיך, נאר פונעם גוי און איינס פון דאס אנדערע, און פונדעסטוועגן
פירן זיי זיך אלע בעל־הבתיש, יעדער האט זיך זיין היים, זיין משפחה און
זיין ארט אין בית־מדרש ― אין מזרח־וואנט אדער אין שפיגלבאנק, וואס
מאכט עס אויס? ― און טאמער איז ער אליין ניט אזא גרויסער יחסן און
א גביר, האט ער א קרוב א מיוחס א נגיד, וואס ער לאזט אים פון מויל
ניט ארויס און דערציילט פון אים אזעלכע גוזמאות, אז דער קאפ דרייט זיך
אזש?...
    
און אזא אלטן בית־עולם, אזא גרויסן און אזא רייכן און אזא אלטן
בית־עולם, ווו דער גרעסטער טייל קברים איז שוין פארוואקסן געווארן מיט
גראז, אזוי, אז מע ווייס שוין גארניט, צי דארטן זיינען דא ביינער פון
מענטשן, אדער ניין? פון דעם דאזיקן בית־עולם איז שוין דווקא יא פאראן
וואס צו דערציילן, און דווקא נישט אזעלכע פריילעכע מעשיות, און טאקע
גאר שרעקלעכע זאכן, ― פארשטייט זיך, פון אמאל, פון פארצייטן. גאר
אקעגן נאכט איז ניט כדאי צו ריידן פון בית־עולמס...
    
א קליין שטעטעלע אט דאס וואראנקא, נאר א שיינס, מלא חן. איר
קאנט דורכשפאצירן דאס גאנצע שטעטל, אין דער לענג און אין דער
ברייט, אין איין האלבער שעה, אויב איר זייט בכח און האט פיס. אן א באן,
אן א ים, אן א רעש, מיט צוויי יארידים סך־הכל דורכן יאר, „קראסנע
טארגעס״ און „פאקראווע״, ― פון יידנס וועגן געמאכט געווארן, יידן זאלן
לייזן געלט און האבן פרנסה. א קליין, קליין שטעטעלע, דערפאר איז דאס
אבער פול מיט אזעלכע שיינע מעשיות און לעגענדעס, וואס מע וואלט פון
זיי אליין געקאנט אנשרייבן א גאנצן בוך. איך ווייס, אז מעשיות און לעגענדעס ,האט איר ליב. דאס איז בא אייך, אייגנטלעך, דער גאנצער עיקר...
קאנען מיר אבער ניט: מיר דארפן זיך האלטן שטרענג אין די ראמען פון
א ביאגראף און מיר מוזן אייך פריער באקאנט מאכן, ווי דער שטייגער
איז, מיט די עלטערן פונעם העלד, מיט זיינע טאטע־מאמע. זייט צופרידן,
וואס איך הייב־אן גלייך פון זיינע טאטע־מאמע, און ניט פון זיין זיידן
און עלטער־זיידן, ווי אנדערע ביאגראפן טוען.
ט א ט ע ־ מ א מ ע
  
א וואראנקאווער נגיד מיט א סך פרנסות. ― א כאליאסטרע קינדער. ― פרומע
די דינסטמויד געוועלטיקט איבער זיי. ― דער העלד איז א נאכמאכער, א קונדס.
    
 א הויכער, מיט א שטענדיק פארזארגט פנים, מיט א ברייטן, ווייסן,
געקנייטשטן שטערן, מיט א שיטער שמייכלענדיק בערדל, א בעל־הבית א
ייד און א בעל־תפלה, א למדן און א בעל־תנ″ך, א פרומער און א בעל־לשון־קודש, א חסיד פון טאלנער רבין און א ליבהאבער פון מאפו, סלאנימסקי
און צעדערבוים, א חקרן, א בורר און א בעל־ עצה און א שפילער אין שאך
און א מבין אף פערל און בריליאנטן ― אט דאס וועט זיין די ריכטיקע
פיזיאנאמיע פון דעם העלדס פאטער, רב נחום וועוויקס, וואס האט גערעכנט
זיך אין שטאט פארן גרעסטן נגיד.
    
וויפל אזא נגיד פון וואראנקא האט געקאנט פארמאגן ― איז שווער
צו זאגן; נאר געשעפטן האט ער געהאט א גוזמא: ער איז געווען א פאסעסאר, צוגעשטעלט בוריקעס אין „זאוואד״, געהאלטן די זעמסקע פאטשט,
געהאנדלט מיט תבואה, געגרוזעט בערלינעס אפן דניעפר, געהאקט וואלד און
געשטעלט אקסן אף דער בראהע, נאר פרנסה האט מען געצויגן פון דער
„שניט־קראם״. עס רעדט זיך נאר אזוי א „שניט־קראם״. דארט האט זיך
געפונען אויך צעלניק, און באקאליי, און היי און האבער, און היימישע
רפואות פאר גויים און גויעס, און אייזנווארג אויך. אין „שניט־קראם״ האט
זיך דער טאטע נישט אריינגעמישט. דאס האט געפירט אינגאנצן די מאמע,
א יידענע אן אשת־חיל, א גיכע טוערן און מיט סכנות א שטרענגע צו אירע
קינדער. און קינדער זיינען געווען היפשלעך, אריבער א טוץ, און פון אלערליי וווקס און פון אלערליי פארב: קינדער מיט שווארצע הערלעך, מיט
בלאנדע און מיט געלע.
    
קיין גרויסן צימעס האט מען מיט דעם קליינווארג, געוויינטלעך, נישט
געמאכט. דאס הייסט, שטארק בענקען האט מען נאך זיי ניט געבענקט, און
אז זיי זאלן, חס־ושלום, נישט געווען קומען אף דער וועלט, וואלט אויך געווען אן אן אומגליק; נאר אז זיי זיינען שוין דא, איז ― „מהכתיתי, וועמען מאכן זיי קאליע? זאלן זיי זיין מיט יארן״... ווער ס׳האט זיך געקאנט
אויסדרייען פון פאקן און פון מאזלען און פון אלע איבעריקע קינדערשע
שלעק־פורעניותן, דער איז אויסגעוואקסן און אוועק אין חדר אריין, פריער
צו נטע־לייב דרדקי, דערנאך צו רב זרחל דעם גמרא־מלמד. און ווער עס
האט נישט געקאנט ביישטיין דעם בעל־דבר מיט די טויזנט אויגן, וואס לאקערט אף קליינע עופעלעך, דער האט זיך באצייטנס אפגעטראגן אהין, פון
 
 