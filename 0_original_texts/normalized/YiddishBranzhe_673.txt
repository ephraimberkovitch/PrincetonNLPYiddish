

א ווידוי נאך דער לוויה 



 by באריס סאנדלער 
September 12, 2017November 14, 2017 Filed under:
ארכיוו
באריס סאנדלער
ליטעראטור
פראזע 


 
פון באריס סאנדלער
1
דער אנזאג, געלאזט אויף זיין מאבילקע, האט אים פארחידושט. ר׳ מאיר אקון האט געהאט ערשט פארלאזט די שיל נאך שחרית, ס׳איז געווען א פערטל צו אכט, ווען ער האט זיך געכאפט, אז מ׳האט אים שוין איבערגעלאזט אן אנזאג. אויך דער אנזאג איז געווען א מאדנער, דהיינו: א מענעריש קול האט אים געבעטן צו קומען היינט, 9 אזייגער אין לוויה־הויז ״אידעלטשיק״ אויף קאני איילענד אוועניו.
ער האט זיך דריי מאל איינגע­הערט אין דעם אומבאקאנטן קול, א הייזעריקס, ווי עס טרעפט נאך א לאנגן שווייגן אדער פארקערט, נאך א הארצרייסנדיקן אויסגעשריי… ער האט צוגעדריקט דאס טרייבל צום אויער, וואס וואלט אים אפשר געהאלפן טיפער אריינדרינגען אינעם קלאנג און ארויסבאקומען נאך מער אינפארמאציע, ווי ער האט עס שוין געהאט באקומען. צוריק גערעדט, וואס קאן זיין נאך מער, אז מע בעט דיך קומען אויף א לוויה? וואס זשע האט געקאנט אזוינס געשען אין א לוויה־הויז, מע זאל אים, דעם פרי­וואטן דעטעקטיוו, גע­דארפט אהין ארויסרופן?
ר׳ מאיר איז געקומען פריער. אריינ­גע­גאנ­גען אינעם געראמען אייבערשטן צימער פון דעם לוויה־הויז „אידעלטשיק‟, שיין און רייך ארומ­געשטעלט, האט זיך אים א טראכט געטאן, אז מע קען זיך אין אמע­ריקע פארגינען צו שטארבן אויך. א מיטל־יעריקער פולבלעכער מאנס­פארשוין האט אים דערזען און זיך געלאזט אנטקעגן. זיין שוואר­צער אנצוג, ווייס העמד מיטן שווארצן שניפס, און באזונדערס די שוואר­צע לאקירטע שיך, האבן קיין צווייפל נישט געלאזט, אז ער איז דא אויף ארבעט; אויף זיין פנים, וואס נענטער צום פרייקן גאסט, האט זיך אנגעצייכנט א מין אומעטיקע צורה — א געמיש פון א חניפה־שמייכל און א טרויער־גרימאסע. ער האט אויסגעשטרעקט די הענט אנטקעגן, ווי געוואלט ארומכאפן ר׳ מאירן, ארויסווייזנדיק זיין ברייטן מיטגעפיל, אבער זיך בארעכנט אין לעצטן מא­מענט; געבליבן אזוי שטיין און שטיל ארויסגעבראכט:
״צו מיסטער יעקב יאמפאלסקי…״
ר׳ מאיר האט נישט גלייך פאר­שטאנען, צי דער מאנספארשוין פרעגט, צי ער דערקלערט אים; האט ער אים מיט דער זעלבער אינטא­נא­ציע, האלב־פרעגנדיק, האלב דער­קלערנ­דיק געענטפערט:
״ס׳איז דא נאך עמעצער?!״
דער שטילער אומפארשטאנד האט גע­דויערט א רגע. דער מאנספארשוין האט אנגע­וויזן מיטן קאפ אויפן ווייכן בענקל ביי א נידע­ריק טישל, און צוגעגעבן מיט ווערטער:
״איר קענט צוווארטן דארטן. ס׳וועט אייך זיין באקוועמער.״
דער אנגעשטעלטער איז גערעכט געווען; פון דעם ארט, ווו ר׳ מאיר איז געזעסן, איז טאקע גוט געווען צו זען ווער עס קומט אריין, און דער אריינגעקומענער וואלט באלד דערזען אים אויך. דער גאנצער ענין האט אים אויסגעזען מאדנע — גיי, זוך מיך, משה! — צי קען מען פון אן אומבאקאנט קול, דערהערט אויפן טעלעפאן, טרעפן ווי דער מענטש זעט אויס? בפרט, אז יעדער קומט אריין שטיל, דעם קאפ אראפגעלאזט, נאר די אויגן זוכן עמעצן צו טרעפן — נישט אים — א צווייטן, א באקאנטן, וואס דער פארשטארבענער יאמפאלסקי האט זיי דא צונויפגעבראכט.
צו האבן א גרויסע לוויה האט דער בר־מינן נישט צוגעזאגט. די צוויי מיט א האלב מנינים, צוזאמען מיט פרויען, זיינען אדער געשטאנען צו דריי־פיר מענטשן, זיך שטיל איבער­גערעדט, אדער געזעסן. כמעט אלע פון איין דור, אין די סוף פופ­ציקער, אנהייב זעכציקער, שוין איינגעווארצלט דא, אבער קענען זיך נאך פון דארטן, געדענקען זיי איינער דעם צווייטן נאך פון קינדשאפט, מעגלעך, זיך געלערנט אין איין קלאס אדער געטיילט איין סטודענטישע סטיפענדיע. זיי האבן נישט געקארגט דא קיין כוח זיך וואס גיכער צו שטעלן אויף די פיס, און פארלוירן אויף דעם נישט ווייניק געזונט. זיי האבן שוין אין דער געבענטשטער אמעריקאנער ערד קברים פון עלטערן, און נעמען שארף אויף די ערשטע אבדות פון זייער דור. די אימיגראציע האט ס׳רוב פון זיי אומגעקערט זייער יידישקייט, זאל אפילו זיין אויפן שפיץ־מעסער, אויף דעם אמעריקאנער אופן — מע מלט די אייניקלעך, מע מאכט זיי א בר־מיצווה, מע גייט איין מאל אין יאר, אויף יום־כיפור, אין שיל אריין, און ווען עס ברענגט דער גורל אין א לוויה־הויז, פירט מען אלץ דורך, ווי עס גייט דא אן, מיט אלע פיטשעווקעס.
ר׳ מאיר האט באטראכט די געקומענע, אויפכאפנדיק קלייניקייטן, ווי זיין שטייגער איז, וואס א צווייטער וואלט אפשר אויף דעם קיין אכט נישט געלייגט; אט האט א הויכער שטאלטנער בחור אריינגעפירט א פרוי, אנגעטאן אין א שווארצער קלייד, מיט אן עלעגאנט שליאפקעלע אויפן קאפ; פון פארנט א שיטערע ווואלקע האט פארדעקט דאס פנים ביז דער אייבערשטער ליפ. דער אנגעשטעלטער האט זיי באגלייט ביזן צימער פאר די קרובים פונעם בר־מינן. דער עולם האט איבערגעריסן די שעפטשעריי און אויסגעדרייט די קעפ אין זייער זייט. זעט אויס, די אלמנה מיטן זון, האט געמאכט זיין אויספיר ר׳ מאיר. און נאך: קיין גרויסן מיטגעפיל אין די אויגן פון מענטשן האט ער נישט באמערקט. דער אנגעשטעלטער האט דערווייל א קוק געטאן אויף זיין האנטזייגערל, און זיך געוואנדן צו די ווארטנדיקע, מע זאל אריינגיין אינעם ריטואל־זאל.
יא, פונקט 9 א זייגער. דא פירט זיך אלץ פינקטלעך, כאטש א ״טויטער״, אבער פארט א ביזנעס. ״דאס קול״ פונעם טעלעפאן־אנזאג האט אים ווי איגנארירט. שוין זשע האט עמעצער אזוי נאריש געטריבן מיט אים קאטאוועס פון גאנץ פרי? ווי עס זאל נישט זיין, האט ר׳ מאיר זיך אויפגעהויבן פון זיין סידעלע, און אויך אריינגעגאנגען אינעם ״ריטואל־זאל״. ווי זאגט מען אין דעם פאל: ״צדק לפניו יהלך וישים לדרך פעמיו״.
דער ״ריטואל״ איז אוועק אויף א דרך, לויט דעם איינגעפירטן אמעריקאנער סטאנדארט, אנגעפירט האט מיט אים א יונגער ליובאוויטשער רב, ר׳ אשר. ר׳ מאיר האט אים געקענט. אינעם בנין פון דער שיל, ״שער הציון״, האבן אויפן ערשטן גארן געדאוונט די אלטגעזעסענע איינוווינער, ס׳רוב באיארטע אמעריקאנער יידן, די לעצטע, קאן מען זאגן, רעשטלעך אין דער ברוקלינער געגנט, באזעצט היינט מערסטן מיט ״רוסישע״ און כינעזער; און אונטן, דעם האלב־קעלער, האבן געדונגען די חבדניקעס און געמאכט דארט זייער קלויז, ווו ר׳ אשר, אליין א בעל־תשובה, איז געשטאנען בראש.
ער האט אפגעהאלטן אויף רוסיש א קורצן, נאר א רירנדיקן הספד, וועלכער האט זיך פארענ­דיקט מיט די ווערטער: ״יעקב איז שוין געווען אויפן וועג צו זיין אמונה, אבער דער מלאך־המוות האט אים אפגעשטעלט… זאל ער דארט, אויפן עולם־האמת, געפינען זיין טרייסט און רו…״
דערנאך האט גערעדט א באיאר­טער מאן, ווי ס׳האט זיך ארויסגעוויזן, דער אמאליקער נאטשאלניק פון ״יאקאוו באריסאוויטש״, ווי ער האט אנגערופן דעם פארשטארבענעם. ער האט זיך צו דעם אויפטריט צוגעגרייט פון פריער. ארויסגעשלעפט פון דער קעשענע א צונויפגעלייגט בייגעלע פאפיר, האט ער עס צעוויקלט און אנגעהויבן לייענען. אזוי איז ער, א פנים, שוין געוווינט געווען, צו ״רעדן פון א פאפירל״, אויס מורא, צו זאגן אן איבעריק ווארט. זיין האנט מיטן פאפירל האט עטוואס געציטערט, און די אנדערע, די פרייע האנט, האט זיך יעדעס מאל געצויגן צו זיין פליכעוואטע קאפ, ווו ס׳איז שטאלץ געזעסן די שווארצע יארמלקע — איינע פון דעם בערגל יארמלקעס, וועלכע זיינען געלעגן אויפן טישל, גלייך ביים אריינגיין אין ״אידעלטשיק״, און גיך צעכאפט געווארן פון די געקומענע אהער מאנספארשוינען.
ר׳ מאיר האט זיך צוגעהערט צו די רייד, באקאנטע, ווי ער וואלט זיי שוין א מאל גע­הערט, בלויז דער נאמען פונעם פאר­שטאר­בענעם איז דעמאלט געווען אן אנדערער — אסיפ נאטאנאוויטש — אזוי האט געהייסט זיין אייגענער טאטע. ר׳ מאיר איז געווען זיבעצן יאר אלט, און גערופן האט מען אים נישט מאיר, נאר מיראן. דער טאטע איז געשטארבן פלוצעם, אויף דער ארבעט, פון א הארץ־אטאק. די לוויה, אדער ווי מ׳האט עס דארט גערופן, די ״טרויער־צערעמאניע״ האט די שטאטישע נאטשאלסטווע פון מארינא ראשטשא, ווו זיין משפחה האט געוווינט, באשלאסן דורכ­צוגעפירן אינעם אר­טיקן קלוב פאר מע­דיצינישע ארבעטער מיטן פולן טראסק און קנאק; אסיפ נאטא­נאוויטש אקון איז פארט געווען דער הויפט־דאקטער פונעם שפיטאל, א קאמוניסט, א מלחמה־ווע­טעראן, מיט איין ווארט, א פארדינסטפולער מענטש. פון יענע אלע רעדעס, געזאגט ביי דער אפענער טרונע און ענלעך איינע צו אן אנדערער, גלייך ווי דאס פאפירל, פון וועלכן זיי האבן נישט געקאנט אפרייסן די אויגן, וואלט איבערגעגעבן געווארן פון איין רעדנער צום צווייטן, — האבן זיך מיראנען פארגעדענקט נאר די לעצטע עטלעכע ווערטער: ״שלאף רויק, טייערער חבר!״…
דער איצטיקער רעדנער, דער געוועזענער נאטשאלניק פון יאקאוו באריסאוויטש יאמ­פאלסקי, האט ענדלעך פארענדיקט צו לייענען. ער האט ארויפגעלייגט די האנט אויפן ארון, און נאך א קורצער פויזע, מיט א הייזע­ריקייט אין קול ארויסגעזיפצט: ״שלאף רויק, טייערער חבר…״ זיין האנט האט זיך א צי געטאן צום קאפ, מעגלעך, געוואלט שוין פטור ווערן פון דער יארמלקע, וואס האט אים געשפילט אויף די נערוון, אבער זיך אין לעצטן מאמענט בא­רעכנט, און זיך צוגעשארט צו זיין בענקל.
ר׳ אשר האט פארבעטן דעם זון פונעם פארשטארבענעם — א הויכער, שווארץ־חנעוו­דיקער יונגער־מאן ביי די דרייסיקער. ווי צו­געבונדן גע­ווארן מיטן בליק צום ארט, ווו ס׳איז געזעסן זיין מוטער, האט ער א וויילע געשוויגן; ווי געוואלט זיך דער­מאנען, פון וואס דארף מען אנ­הייבן, און ארויסגעקוקט, אז אפשר וועט עס אים אונטערזאגן די מאמע. ענדלעך, האט ער אנגעהויבן צו שטאמ­לען, ארויסגעבראכט אויף די ליפן באזונדערע, אפגעהאקטע זאצן:
״ס׳איז געווען אזוי אומדער­ווארט… ער האט זיך קיין מאל נישט געקלאגט אויפן גע­זונט… דעם אמת געזאגט, האבן מיר נישט אפט גע­רעדט צווישן זיך… דאס הייסט, סתם זיך איבערגעווארפן מיט טאג־טעגלעכע ווערטער, אבער אזוי… ער איז שטענדיק געווען פארנומען — געארבעט… די לעצטע צוויי טעג, ווען כ׳האב זיך דערוווסט… איך האב א סך געטראכט, גע­וואלט זיך דערמאנען עפעס וויכטיקס, פארבונדן מיטן טאטן… נאר געקראכן האבן אין קאפ פארשידענע נארישקייטן… אפשר שפעטער… מיט דער צייט…
ער האט זיך אויסגעדרייט צום רב, ארויס­ווייזנדיק דערמיט, אז ער האט פארענדיקט און איז גרייט צו דער ווייטערדיקער פראצעדור; און ר׳ אשר איז פעסט צו אים צוגעגאנגען, שוין האלטנדיק אין דער האנט א קליין מעסערל. ער האט פארזיכטיק געמאכט אן אנשניט אויפן טונקעלן העמד, אונטערן קעלנערל, פון דער לינקער זייט, און געהייסט דעם יונגער־מאן עס צערייסן אויף זיך א ביסל מער…
דאס רייסן קריעה האט ווידער איבערגע­טראגן ר׳ מאירן אויף דער לוויה פון זיין אייגע­נעם פאטער. אויפן בית־עולם, נאך אלעמען — די לעצטע קלאנגען פון דעם בלאז־אר­קעס­טער האבן שוין געהאט אפ­געהילכט אין דער פראסטיקער לופט, נאר אין די אויערן ביי מי­ראנען האט זיך נאך אלץ געהאלטן דער טעמפער זשום פון רייד און רעדעס; דאס בערגל פונעם פרישן קבר, ארומגעלייגט מיט קרענץ, געמאכט פון קינסטלעכע פארשידנפארביקע רויזן, דורכ­געפלאכטן מיט רויטע און שווארצע סטענגעס מיט אויפשריפטן, וואס יעדער אויפשריפט האט זיך אנגעהויבן מיט די ווערטער: ״פארן טייערן אסיפ נאטאנאוויטש אקון…״ — מיראן און די מאמע זיינען ביידע געשטאנען אנטקעגן דעם צייטווייליקן דענקמאל, צונויפגעקלאפט פון עט­לעכע ברעטלעך, באקרוינט מיט א פינף־עקיקן בלעכענעם רויטן שטערן. מיראן האט מיטאמאל דערפילט, ווי שווער איז דער מאמעס קאפ אויף זיין אקסל. די מאמע, ווי ביטער עס זאל איר נישט געווען אויסקומען, פלעגט פארט פון צייט צו צייט דערציילן דעם זון וועגן דעם איבערגעלעבטן אין טראנסניסטריע. דער טאטע האט זיך אויף איר געבייזערט, געבעטן עס נישט צן טאן, ווייל עס קאן שלעכט ווירקן אויף מיראנס פסיכיק. וועגן דעם טאטנס פאר­גאנגענהייט, אז ער, ערשט פארענדיקט דעם מאסקווער מעדיצינישן אינסטיטוט, איז גע­שטעלט געווארן צו קאמאנדעווען מיט א מילי­טערישן סאניטאר־צוג, האט ער זיך דער­וווסט אויף דער לוויה. אמת, אין א זונטיק האט מיראן צופעליק אנגעטראפן אויף א קליין הילצערנעם קעסטעלע, ווו עס זיינען גע­לעגן דעם טאטנס מלחמה־באלוינונגען, און זיך צו­געטשעפעט צום טאטן, יענער זאל אים דער­ציילן, ווי אזוי ער האט זיי באקומען. דער טאטע האט זיך נאכגעגעבן, שוין גרייט געווען עס צו טאן. ווי עס פלעגט זיך אבער אפט טרעפן, האט מען אויך אין יענעם זונטיק אנ­גע­קלונגען פונעם שפיטאל, און דער טאטע האט געמוזט אפלייגן זיינע דערמאנונגען… אויף דער טרויער־צערעמאניע אינעם קלוב פאר מע­דיצינישע מיטארבעטער, זיינען די אלע בא­לוינונגען, דעם טאטנס, געלעגן אויף קליינע רויטע קישעלעך אונטן לעבן דער טרונע. מיראן האט אויף זיי געקוקט, ווי אויף שיינע צאצקעס; די נישט־דערציילטע געשיכטעס זייערע האט דער טאטע אוועקגעטראגן מיט זיך… אויפן בית־עולם, האט מיראן דערפילט, ווי עמעצער האט אים א ריר געטאן ביים צווייטן אקסל. ער האט אויפגעציטערט. דאס איז געווען לאזער אראנאוויטש, זייער שכן און זיין רבי. פאר די לעצטע יארן איז זיין געל־רויטע בארד געווארן געדיכט באפארבט מיט גרויע פאסמעס. אינעם קלוב האט אים מיראן נישט געזען, כאטש געזוכט מיט די אויגן. לאזער אראנאוויטש האט אן ווערטער א שאקל געטאן מיטן קאפ צו דער מאמען.
״איר וועט נישט זיין קעגן, — האט ער הייזעריק ביי איר געפרעגט, — אויב אייער זון וועט מיט מיר זאגן קדיש נאך זיין טאטן, ווי עס פירט זיך ביי יידן.״
די מאמע האט געשוויגן. אפגע­ריסן דעם קאפ פונעם זונס אקסל, האט זי זיך אפגערוקט א ביסל אין א זייט, און פארשטעלט מיט דער האנט דאס מויל, ווי פארשפארט דעם כליפ, וואס האט זיך געריסן אין דרויסן.
״זאג מיר נאך, — האט ער געהייסן מיראנען, נישט קוקנדיק אין זיין זייט, — יתגדל ויתקדש שמה רבא…
ר׳ מאיר איז ארויסגעגאנגען פונעם לוויה־הויז ״אידעלטשיק״, זיך ארומ­געקוקט; ס׳רוב פון די מענטשן, וואס זיינען ערשט בייגעווען ביי דער „לעצטער געזעגענונג‟ מיטן פאר­שטאר­בענעם יעקב יאמפאלסקי, האבן זיך אונ­טערגעאיילט — דאס לעבן איז דאך געגאנגען ווייטער, און דעם לויף פון צייט, פילט מען באזונדערס שארף נאכן פארלאזן אזא הויז. זאגן, אז ר׳ מאיר איז געקומען אהער אומזיסט, אדער פארלוירן די צייט, וואלט געווען אן עבירה. צוריק גערעדט, האט ער פארט געפילט א פאר­דראס, אז עמעצער האט אים פארפירט, אפגע­נארט, געמאכט א שפאס פון אזא איידעלער זאך…
דווקא ביי די געדאנקען האט ר׳ מאיר דערהערט ווי מע רופט אים. ער האט זיך נאך געהאט נישט אומגעקוקט אויפן רוף, אבער שוין דערקענט דאס באקאנטע קול פונעם טעלעפאן־אנזאג — זיין אויער איז נישט אפצונארן.
זיי זיינען ביידע געזעסן איצט ביי א טישל אין דעם כשרן Crawford׳s Cafe,
עטלעכע קווארטאלן פון ״אידעלטשיק״. ר׳ מאיר האט שוין געוווסט, אז ״דאס קול״ געהערט צום מענטשן מיטן נאמען, בען. אויף דער ״צערעמאניע״ איז ער טאקע נישט בייגעווען (ער קען נישט פארטראגן קיין לוויה־הויז), אבער געוואלט, אז ר׳ מאיר זאל דארט יא זיין… ער וועט די צייט, פארשטייט זיך, אריינרעכענען אינעם האנאראר… בען האט אויסגעזען אויף א יאר עטלעכע און פופציק. אויסצוזען אזוי, מוז מען האלטן אן אויג אויף זיך; ר׳ מאירס פלוניתטע וואלט דא געוויס געזאגט: ער האט זיך ליב מער, ווי ער האט עס ווערט. יא, זי וואלט אוודאי אויך צוגעגעבן, אז דער מאנספארשוין ״דושעט זיך מיט עפעס א ווייבערישן פארפום״… בען איז געווען א ציין־דאקטער, א דענטיסט, און האט געוווינט אין פילאדעלפיע… דער פארשטארבענער איז געווען זיין קוזין, און גערופן האט ער אים נישט יעקב, נישט יאקאוו באריסאוויטש, נאר אויף זיין אייגענעם שטייגער, יאשע. ר׳ מאיר האט נאך א טראכט געטאן: ווי לייכט עס לאזט זיך א יידישער נאמען מגולגל צו ווערן, זיך צופאסן צו א פרעמדער סביבה, שפראך, אומשטענדן — צו פרעמדקייט בכלל.
דער מענטש, וואס איז געזעסן איצט אנטקעגן אים, האט דאך אויך אין יענעם פארלאזטן לאנד און לעבן געהייסן אנדערש, נישט אמעריקאניש — בען; נאר עפעס א ״בעניא״, אבי, חלילה, נישט רופן זיך מיטן אמתן, יידישן נאמען — בנציון אדער בנימין. בענס קול האט איצט געקלונגען גאר אנדערש — ווארעמער, טיפער, הארציקער; אזוי רעדט מען וועגן א מענטשן, וועלכער איז ערשט געשטארבן, און עס גלייבט זיך נאך נישט אין דעם.
״יאשע איז דאך נישט גע­שטארבן… — האט זיין קול פלוצעם זיך פאר­האקט, — ס׳איז א מארד…״
ר׳ מאיר האט אויפגעהערט עקשנות­דיק מישן די טיי מיטן לעפעלע, ווי דאס מישן וואלט געווען פאר­בונדן מיט זיינע געדאנקען, וועל­כע האבן זיך געדרייט ביי אים אין קאפ, פרווונדיק צו דערטאפן כאטש איין קניפל, וואס וואלט געקאנט פארבינדן די דריי פרטים: דעם פרימארגנדיקן טעלעפאן־אנזאג, די פרעמדע לוויה און דאס טרינקען טיי מיט אן אומבאקאנטן פארשוין.
״איר ווילט זאגן, אז מ׳האט אים דערהרגעט?״
די נאטירלעכע פראגע פונעם דעטעקטיוו, איז שטעקן געבליבן אינעם פארקריפלטן שמייכל פון דעם דענטיסט.
״חס־וחלילה… שוין גיכער, האט יאשע זיך אליין דערהרגעט…״
ר׳ מאיר איז אין תוך געווען אן איינגע­האלטענער מענטש, אפילו ווען זיין פלוניתטע, זאל זיין געזונט, פלעגט אים א מאל אריינזאגן אין א שלעכטער מוט, כאטש ס׳איז אים בפירוש נישט געקומען; שוין אפגערעדט, מיט א קליענט?! דער דענטיסט האט אים אבער איצט פארטשעפעט — זיך שפילן מיט ווערטער, ווען עס גייט א רייד וועגן לעבן און טויט… פון דעסטוועגן, האט ר׳ מאיר פארביסן, ווי מע זאגט, א וואנצע און געזאגט:
״ווי איר פארשטייט אליין, איז דא א גרוי­סער אונטערשייד צווישן א מארד און זעלבסט­מארד. איך פערזענלעך פארנעם זיך נישט מיטן אויספארשן מערדערייען. ווי זאגט מען עס, ס׳איז נישט מיין פראפיל…״
״מיסטער אקון, — האט אים איבערגעשלאגן בען, — אנטשולדיקט… איר דארפט דאך פאר­שטיין… יאשע איז געווען פאר מיר מער ווי א קוזין… מיר זיינען געווען מיט אים זייער נאענט…״ — און ער האט זיך צעוויינט. פאר­שטעלט דאס פנים מיט דער דלאניע און שטיל געכ­ליפעט.
ר׳ מאירן איז נישט איין מאל אויסגעקומען בייזיין ביי אזעלכע סצענעס. דער אומגליק מאכט ענלעך איין מענטש צו א צווייטן. ער איז דאך נישט סתם א דעטעקטיוו, נאר א ״היימישער בלש״, וואס מאכט אים באלד א שטיקל קרוב צו די געליטענע, יעדנפאלס, אויף דער קורצער צייט, ביז עס גייט אן זיין ארבעט. ער האט צוגערוקט צו בען א פאפירענע סערוועטקע און זיך שטיל אנגערופן:
״איך באמי זיך טאקע עס צו פארשטיין. צוליב דעם, מסתמא, האט איר מיר אנגעקלונגען; אבער כדי אייך ארויסצוהעלפן, מוז איך האבן מער פאקטן… דערווייל קען איך נישט נעמען אין טאלק אריין, פאר וואס האט איר זיך געוואנדן גראד צו מיר? סיידן, דער פלוצעמדיקער טויט פון יעקב יאמפאלסקי רופט ביי אייך ארויס א ספק…
בען האט אפגעווישט די טרערן, ריכטיקער, זיי אפגעקלעקט, צולייגנדיק די סערוועטקע צו די רויט געווארענע אויגן. ער האט זיך ווידער אנטשולדיקט און אפגעזופט פון זיין טשאשקע א ביסל טיי.
״כ׳האב, אפנים, אנגעהויבן נישט פון יענעם עק, — האט ער זיך שטיל אנגערופן, — אין דעם פאל קאן מען אזוי זאגן… — און
שוין זיכערער גערעדט ווייטער: — יאשע און איך זיינען פון איין יאר, סיידן איך בין יינגער פון אים מיט פיר חדשים. און כאטש געוווינט האבן מיר אין פארשידענע שטעט — איך אין בענדער, און יאשע אין אדעס — פלעגט אונדז דער זומער צונויפפירן אין איינעם. בדרך־כלל פלעג איך פארן מיט דער מאמען קיין אדעס… איר זייט א מאל געווען אין אדעס? — האט בען געפרעגט ביי ר׳ מאירן.״
״צום באדויערן, נישט באוויזן…״ — ס׳האט אויסגעזען, ווי ר׳ מאיר וואלט בכיוון אזוי געענטפערט, כדי נישט ארויסצורופן נאך פראגעס. נאר אזוי איז עס טאקע געווען. זיינע עלטערן האבן נישט איין מאל גערעדט וועגן ״אריינכאפן זיך אין אדעס, צום שווארצן ים״, און יעדעס מאל פלעגט זיך עס ענדיקן מיט גארנישט. דער שפיטאל האט זיי נישט אפגעלאזט; אבער ווען דער טאטע איז געשטארבן, האט דער שפיטאל זיך יאקאס נישט געשלאסן…
״קאמאנדעוועט האט אין זייער משפחה יאשעס מאמע, די מומע פאניע, — האט זיך דערמאנט בען, — מיין טאטע פלעגט זי רופן, ׳די גרענדע׳, וואס דעמאלט האב איך דעם זין פון ווארט נישט פארשטאנען. ווי אן עכטע אדעסיטקע, האט די מומע פאניע אין ערגעץ נישט געארבעט; פון דעסטוועגן, איז זי געווען די גאנצע פארדינערין, נישט דער מאן, מיין מאמעס עלטערער ברודער, מארק; די מומע פאניע האט זיין נאמען פארדרייט אויף — מארקוסי, אויף א ״גריכישן מאניר״, ווי זי האט עס א מאל דערקלערט. די מומע פאניע איז געווען א פראפעסיאנעלע ספעקולאנטקע, וואס דא רופט מען עס ״ביזנעסווומען״. איר ווייסט, אוודאי, אז אין יענעם לאנד האט מען פאר אזא ״ביזנעס״ געקאנט ״גוט אפסמאליען״… יאשע און איך האבן דעמאלט ערשט פארענדיקט דעם זיבעטן קלאס, און איך האב שוין געהאט געחלומט זיך צו זען אין דער באן ״קעשענעוו־אדעס״, וואס פארט דורך בענדער. ס׳איז אבער נישט באשערט געווען. אין א פארנאכט האב איך דערהערט ווי די מאמע האט א זאג געטאן: ׳יא, פאניעטשקע האט, נעבעך, גוט אפגעסמאליעט…׳ — וואס דאס מיינט, האב איך ווידער נישט פארשטאנען, אבער פון דעם שווערן זיפץ, דער מאמעס, און דעם ׳נעבעך׳ איז מיר קאלט געווארן אין בויך. כ׳געדענק ווי היינט, אז כ׳בין אריינגעפאלן אין קיך, ווו די עלטערן האבן גערעדט, און שיער נישט אויסגעשריען: ׳וועל איך צו יאשען נישט פארן?׳. ס׳האט זיך מיר געדאכט, אז זיי האבן מיין פראגע נישט געהערט, ווייל דער זויערער רויך פון מיין טאטנס פאפיראס האט זי איינגעשלונגען…״
בען האט אפגעצופט מיט צוויי פינגער פונעם געבעקס, וואס ער האט פריער בא­שטעלט, אבער גאס שטיקל צום מויל נישט צוגעטראגן, געלאזט ליגן אויף דער שאל. א וויילע געשוויגן — צי זיך איינגעהערט אינעם לעבעדיקן האוועניש פון היינט, וואס האט זיך אריינגעריסן פון דער שטענדיק רעשיקער קאני איינלענד אוועניו, צי זיך איינגעהערט אין זיין שטילן נעכטן.
״אין יענעם זומער בין איך טאקע אין אדעס נישט געפארן; מיין אדעסער קוזין איז צום ערשטן מאל געקומען צו פארן צו אונדז… ער שטייט מיר איצט ממש פאר די אויגן — מיט א קליין טשעמאדאנטשיקל אין איין האנט, און מיט זיין פידל־פוטליאר אין דער צווייטער האנט. די מומע פאניע, אן עכטע אדעסער מאמע, האט זיך אריינגעשלאגן אין קאפ, אז איר זון מוז ווערן א צווייטער דוד אויסטרייך. ׳אויב נישט, פלעגט זי סטראשען דעם זון, וועסטו ווערן א פשוטער אינזשענער!׳… יאשען האט טאקע געפאסט צו זיין א פידלער, יעדנפאלס, אזוי האב איך דעמאלט זיך פארגעשטעלט. אן איידעלער, מיט א געדיכטן קאפ האר, פוכקע, ווייכע ליפן, און לאנגע הענט, ווי נישט פון זיין מאס צוגעטשעפעט צו זיינע שמאלע אקס­לען. אין אונדזער דירה־כרושטשאווקע, ווי מ׳האט עס גערופן, איז קיין איבעריק ארט נישט געווען; האט די מאמע געשטעלט אין מיין צימער א זומערבעטל, ווו זי האט מיר אויס­געבעט, און מיין געלעגער אפגעגעבן דעם גאסט; פארט א קינפטיקער ׳לאורעאט פון אינטערנאציאנאלע קאנקורסן׳, האט זי צו מיר ערנסט געזאגט. אין יענער נאכט האבן מיר ביידע לאנג נישט געקאנט איינשלאפן. שטיל זיך איבערגעשעפטשעט… די יינגלשע פאנטאזיעס האבן אונדז ארומגעטראגן אין דער הייסער נאכט; דער שווייס האט זיך צעגאסן איבערן לייב, געצווונגען אראפצוווארפן די קאלדרע און אראפשלעפן פון זיך דעם לעצטן בגד. איך האב זיך באמיט אויסצומיידן צו פרעגן אים וועגן זיין מאמען, אבער ווען כ׳האב יאשען געוואלט דערפרייען, אז מארגן גאנצפרי וועלן מיר גייען צום דנעסטער זיך באדן, האב איך פון אים קיין גרויסע פרייד נישט דערהערט. זיין שטים, וואס האט זיך שוין אנגעהויבן ברעכן זיך, האט מיט א ציטער אויסגעקרייעט: ׳איך האב צוגעזאגט דער מאמען יעדן אינדערפרי צו שפילן צוויי שעה׳… און זיך פלוצעם צעוויינט… דורך זיין דערשטיקטן סקאוווטשען האבן זיך געהערט שטיקער רייד — ׳זי איז דארט אין טורמע… אליין… כ׳וועל זי שוין מער קיין מאל נישט זען…׳ כ׳האב זיך באלד אריבערגעקליבן אויף מיין דיוואנדל, ווו יאשע איז איצט געלעגן, און אים געטרייסטט… אין א מאמענט האבן מיר זיך ארומגעכאפט און אנגעהויבן איינער דעם אנדערן צו קושן… אונדזערע דארע יינגלשע קערפערס האבן זיך איבערגעפלאכטן די היץ און שווייס פון אונדז ביידע האבן זיך צונויפגעשמאלצן. איך האב געפילט, ווי זיינע לאנגע הענט גליטשן איבער מיין לייב, זוכן און כאפן זיך אן אין דעם, וואס זיי האבן געזוכט…״
בען איז אנטשוויגן געווארן. מיט דער זעלבער סערוועטקע, וואס ער האט פריער אפ­געקלעקט די טרערן, האט ער איצט אפגעווישט די טראפנס שווייס פונעם שטערן.
״איר האלט, אז אלץ, וואס איר האט ערשט דערציילט, מוז איך וויסן?‟ — האט ר׳ מאיר אויסגענוצט די וויילע. — איר ווילט זיך אראפרעדן פון הארץ, אבער איך בין נישט קיין פאסיקע פערזאן צוליב דעם…״
„מיסטער אקון… כ׳בעט אייך… — האט זיך אגעהויבן ביי אים בעטן דער דענטיסט, — איר זייט דאך נישט סתם א דעטעקטיוו, נאר א פרומער ייד… הערט מיך אויס… איר זייט דער ערשטער און מסתמא דער לעצטער מענטש, וועמען איך דערצייל עס… יאשעס טויט האט אין מיר אלץ איבערגעקערט און מיך אויס­גע­ליידיקט… עס איז געבליבן נאר דאס ביסל דער­מאנונגען…‟
ר׳ מאיר האט אים נישט געענטפערט. צוריק גערעדט, וואלט ער דען געקאנט איצט סתם אזוי זיך אויפהייבן און אוועקגיין; לאזן דעם ייד אליין מיט זיין טרויער, אין מיטן זיין ווידוי… איי, זכרון, דער שומר פון מענטשלעכע פרייד און לייד, מידות־טובה און מידות־בזויה. די בעסטע רפואה דערפון איז אמנעזיע…
בען האט אויסגעניצט דאס ווייליקע קווענ­קלעניש פון ר׳ מאירן, און שוין ווידער זיך אוועקגעלאזט אין דער אייגענער נשמה־עקס­פעדיציע.
״יענער הייסער זומער האט זיך אונדז פארגעדענקט אויפן גאנצן לעבן. ווי בלינדע הינטלעך, האבן מיר אנגעטאפט אין דעם פינצ­טערניש אונדזער סטעזשקע צו דעם התפע­לותדיקן קוואל פון פארגעניגן. נישט איין מאל אויף מיין ווייטערדיקן וועג אין לעבן האב איך זיך אומגעקערט אין מיינע חלומות צו יענע זיסע רגעס פון אונדזער יינגלישן אומשולדיקן זינד. מיר האבן מער געפילט איידער פארשטאנען, אז אונדזערע ביינאכטיקע שפילן מאכן אונדז אנדערש פון אונדזערע חברים, מיידלעך און יינגלעך. יענער הייסער זומער האט אונדז ביידע אפגעבריט, און דער ברי האט געווייטיקט דאס גאנצע לעבן. ס׳האט זיך אזוי באקומען, אז מער האבן מיר זיך מיט מיין קוזין נישט געזען, כאטש זיך געשוווירן בעתן געזעגענען זיך צו טרעפן זיך ביי דער ערשטער געלעגנהייט… די דאזיקע געלעגנהייט איז געקומען מיט צוויי יאר צוריק…״
בען האט אפגעשטעלט דעם קעלנער, וואס איז פונקט אין דעם מאמענט דורכגעגאנגען לעבן זייער טישל.
״ס׳איז שוין צייט פון לאנטש, — האט בען דערקלערט, — איך וועל באשטעלן עפעס פאר אונדז ביידע, אויב איר זייט נישט קעגן…״ — און ער האט אריינגעקוקט אין דעם מעניו, וואס איז נאך אלץ געלעגן אויף זייער טישל.
ר׳ מאיר איז גרייט געווען זיך אפצוזאגן, אבער זיין דערפארונג, אז דער ווידוי וועט זיך פארציען, און דער עיקר, די הונגעריקע קראמפן אין בויך, האבן אים איבערצייגט אויך אריינצוקוקן אינעם מעניו און באשטעלן א פארציע בלינצעס מיט קעז. דער ״סענדוויטש״, אן וועלכן זיין פלוניתטע לאזט אים אין דער פרי נישט ארויס פון שטוב, וועט מוזן צוווארטן אויף שפעטער.
בשעתן עסן, האט דער דענטיסט צו ר׳ מאירן נישט גערעדט, בלויז געפרעגט, צי עס שמעקן אים די בלינצעס. די בלינצעס זיינען בפירוש געווען באטעמט, כאטש זיין מאמע פלעגט זיי מאכן א ביסל אנדערש — דינער און מער צוגעפרעגלט; זי פלעגט אנפרעגלען א גאנץ בערגל בלינצעס, זונטיק, נאך איידער מיראן און דער טאטע זיינען אויפגעשטאנען. מע קאן זאגן, אז דאס עסן בלינצעס מיט סמעטענע זונטיק אין דער פרי איז ביי זיי געווען א מין ריטואל; פונקט ווי אן אנדער זונטיקדיקער מאכל — קארטאפליעס אין די העמדלעך, מיט הערינג, פוטער און ציבעלע…
בען האט פארענדיקט זיין לאנטש און זיך אפגעווישט די ליפן מיט א סערוועטקע. ער איז ווייטער גרייט געווען זיך מתוודה זיין.
״ווי איר געדענקט, מסתמא, — האט ער איראניש באמערקט, — אז קיין סעקס אין סא­וועטן־פארבאנד האט נישט עקזיסטירט. שוין אפגערעדט, מע זאל א מאל געווען הערן וועגן מענטשן מיט אן אנדער סעקסועלער אריענטאציע. אז איך געהער צו דער בראנזשע, האב איך פארשטאנען ערשט ביי מיינע אכצן יאר, ווען אונדזער משפחה איז ארויסגעפארן קיין ישראל. עס קלינגט אפשר ציניש, מיסטער אקון, אבער דווקא אינעם לאנד, ווו גאט האט פארברענט צוויי שטעט פאר די גרויסע זינד פון זייערע תושבים, האב איך זיך דערפילט סעקסועל פריי און גליקלעך. מיין קוזין יאשע האט אזא מזל נישט געהאט. דער סם פון זיין אנדערשקייט, האט אים געפייניקט כמעט זיין גאנץ לעבן. אפילו זיין געטרייע אדעסער מאמע, וועלכע האט געוווסט בעסער פון איר זון, וואס עס פעלט אים אויס אין לעבן, האט נישט געקאנט איינפאלן, אז דער שידוך מיט דער שטאט־קראסאוויצע, ראזע, וועט אים גליקלעך נישט מאכן. קיין צווייטער דוד אויסטראך איז יאשע אויך נישט געווארן; צוליב א טראוומע, האט ער בכלל אויפגעהערט צו שפילן פידל, און די מומע פאניע האט זיך געלאזט פאלן אזוי נידעריק, אז קיין אנדער ברירה איז איר נישט געבליבן, ווי איינגיין אויף דעם, אז ׳איר יאשענקע׳ זאל ווערן א ׳פשוטער אינזשענער׳. ראזע האט אים געבוירן א זון, איר האט אים געזען אויף דער לוויה… אן ערך מיט צען יאר צוריק בין איך אריבערגעפארן מיט מיין פארטנער קיין פילאדעלפיע. נישט אלץ האט זיך אויסגעארבעט אזוי ווי מיר האבן מיט אים פלאנירט. ער האט זיך אומגעקערט צוריק קיין ישראל, און איך בין געבליבן… איר ווייסט, מיסטער אקון, די גרעסטע פיין פאר א געי אין מיין עלטער איז די שרעק צו פארבלייבן אליין. אט דעמאלט האב איך זיך דערמאנט אין מיין קוזין. מיטן טויט פון מיינע עלטערן זיינען די פארבינדונגען צווישן אונדזערע משפחות אויך איבערגעריסן געווארן. אמת, כ׳האב געוווסט, אז יאשע מיט זיין משפחה האבן עמיגרירט קיין אמעריקע. ס׳האט נאך דעמאלט געלעבט זיין מאמע, די מומע פאניע. זיין אדרעס אין ניו־יארק איז נישט געווען שווער צו געפינען. ס׳האט אין מיר זיך אלץ צעזונגען. כ׳האב דערזען פאר די אויגן דאס בילד אויפן וואקזאל אין בענדער ביים באגלייטן אים אהיים. כל־זמן מיין מאמע איז געגאנגען קויפן יאשען א בילעט אין אדעס, זיינען מיר אריין אין עפעס א האלב־חרובער בודקע, ווו ס׳האט געשטינקט מיט השתנה און גרויסע גרינע פליגן האבן ארום אונדז געזשוזשעט… מיר האבן עס נישט געפילט און נישט געהערט… מיר האבן זיך געקושט און געוויינט…״
ר׳ מאיר איז געזעסן און בשעת־מעשה זיך געטראכט: עד־כאן! — וויפל נאך מוז ער הערן דעם מישכב־זכרניק, א מענטש, וואס שטאלצירט מיט זיין סדום־ייחוס… ער האט עס אמאל געזען, ר׳ מאיר, ווי צוויי יונגאטשעס זיינען געפארן אינעם סאבוויי און זיך געהאלדזט, און געקושט פאר די אויגן פון אנדערע פאסאזשירן… ס׳איז דא מיט וואס צו שטאלצירן, הא?! ניין, דאס איז נישט זיין ״ענין״ און נישט זיין עסק… צוריק גערעדט, גייט ער דאך נישט אוועק און הערט זיך צו, ווי דער דענטיסט רעדט זיך אראפ פון הארץ. זיי האבן דאך ביידע, סיי בען און סיי יאשע, געהאט יידישע טאטע־מאמעס, וואס האבן געוואלט אין זייערע זין זען א תכלית… צי האט דער אייבערשטער זיינס אויס­געפירט מיטן צעשטערן סדום־וע­מורה?! צי האט דען דער ווילדער חסיד אין ירושלים, דערנענטערט משיחס קומען, אריינרייסנדיק זיך אין דעם ״שטאלץ־פאראד״ מיט א מעסער אין האנט?! עס שטייט דאך בפירוש געשריבן אין א חסידישן ספר, אז אין משיחס צייטן וועלן בטל ווערן אלע אונטערשיידן צווישן זכר און נקבה; און דער וויזשביצער רבי פארטייטשט עס, אז געוויסע מענטשן קאנען זיך שוין מער נישט איינהאלטן אין די דלת אמות פון דער הלכה… ווער ווייסט, אפשר געהערן טאקע אט די צוויי אומגליקלעכע פארשוינען אויך צו די ״ניט־איינגעהאלטענע״…
״איך בין אינעם זעלבן טאג אוועק קיין ניו־יארק, — האט זיך געהערט בענס שטיל קול, — מיר האבן זיך געטראפן… איר ווייסט, אין ישראל איז מיר אויסגעקומען צו דינען אין צה״ל, און כ׳ווייס, וואס הייסט צו זיין אין א שלאכט. יאשע האט אויסגעזען ווי א מענטש, וואס האט זיך אומגעקערט פון א שווערער שלאכט — די אויגן אויסגעלאשן און פול מיט אומעט. איינגעהויקערט, זיינען אים די הענט נאך לענגער געווארן און אומבאהאלפן אראפגעהאנגען… איר פארשטייט, מיסטער אקון, דער מענטש האט זיין גאנץ לעבן געפירט א מלחמה קעגן זיך אליין; קעגן דעם אנדערן, מיט וועלכן ער האט זיך געשעמט און אין זיך אויסבאהאלטן, ווי מע באהאלט אויס א פארברעכער ביי זיך אין שטוב… מיר האבן א סך גערעדט, כאטש ס׳איז מיר אנגעקומען נישט לייכט אים צערעדן. מיר האבן זיך אוודאי דערמאנט אין יענעם הייסן זומער אין בענדער, כ׳האב אבער געפילט, אז די ווערטער זיינע טראגן נישט קיין שום לעבן, ווייל זיי קומען ארויס פון א פארברענט הארץ… ער האט געטראגן א געשטריקט כיפהלע אויפן קאפ, און ווען כ׳האב אים געפרעגט, צי ער איז פרום געווארן, האט ער פלוצעם אריינגעצויגן דעם קאפ אין די אקסלען, ווי א טשערעפאכע בעת א סכנה, און שטיל ארויסגעבראכט אויף די ליפן: ׳כ׳וויל, כ׳וויל ווערן… כ׳האב אבער נישט קיין רעכט עס צו טאן….׳ במשך פון א שטיקל צייט האב איך אים געקלונגען, דערנאך אויפגעהערט, זיך פארדרייט… איר ווייסט דאך, דאס לעבן פארדרייט… מיט צוויי טעג צוריק, כ׳האב זיך שוין געהאט געלייגט שלאפן, קלינגט פלוצעם אן יאשע. כ׳האב אפילו נישט באלד דערקענט זיין קול… קיין שמועס איז פאקטיש נישט געווען, נאר עטלעכע ווערטער, אבער זיין קול… ער איז מיר נאכגעגאנגען די גאנצע נאכט: ׳דו ווייסט, מיין זון האט מיר נעכטן געזאגט, אז ער איז א געי…׳ אין דער פרי בין איך שוין געפארן אין מיין אויטא קיין ניו־יארק… כ׳האב אבער פארשפעטיקט״
ר׳ מאיר האט פארלאזט דעם קאפע מיט א שווער הארץ. זיין פלוניתטע וואלט איצט זיכער געזאגט, אז ווען די דאקטוירים וואלטן זיך אזוי איבער­גענומען פון יעדן פאציענט, וואלט שוין געווען אויס מעדיצין! זיין טאטע עליו־השלום איז אויך פרי אוועק אין דער אייביקייט, אבער נישט די אמתע קראנקע האבן אים פארקירצט דאס לעבן; טויט־קראנק איז געווען די צייט, אין וועלכער ער האט געלעבט.
אין דער רעכטער קעשענע פון זיין רעקל האט געגעבן וועגן זיך צו וויסן זיין מאבילקע. די האנט האט זיך אליין גיך א צי געטאן אהין, ארויסשלעפנדיק דאס גרילצנדיקע אפאראטל. ר׳ מאיר האט עס צו­גע­טראגן צו זיינע קורצזיכטיקע אויגן. אן אומבאקאנטער נומער. „אויף היינט איז גענוג…‟ — האט ער א טראכט געטאן. פארלייגט די הענט אויף די קריזשעס, ווי זיין שטייגער איז, איז ער, נישט אייליק, געגאנגען אין זיין שיל, צו מינחה. ער וועט היינט זאגן דעם ערשטן קדיש נאכן פאר­שטארבענעם יעקב בן ברוך, ווי עס פירט זיך ביי יידן.


Share this:TwitterFacebookPrintLike this:Like Loading...

Related
 


Tagged: detectiveHeymisher balashliteratureYiddish 
Post navigation


Previous Post
יאסל בירשטיין 

Next Post
באריס קארלאוו: „אנגעצויגענע סטרונע‟ (לידער) 



