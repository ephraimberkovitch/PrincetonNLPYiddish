

א זינגפויגל אין דער נאכט 



 by באריס סאנדלער 
February 1, 2021January 31, 2021 Filed under:
באריס סאנדלער
ליטעראטור
פראזע 


באריס סאנדלער
(קורצע דערציילונגען)
א שלאס אויפן זאמדעטלעכע יינגעלעך האבן אויף דער פליאזשע געבויט פון זאמד א שלאס. יעדעס מאל איז אן אנדער יינגעלע צוגעלאפן מיט אן עמערל צום ים, אנגעשעפט וואסער און זיך געאיילט צוריק. דאס זאמד האט מען געדארפט באגיסן, מאכן פייכט, כדי די ווענט פונעם שלאס זאלן ווערן העכער און פעסטער.
אין א זייט איז געשטאנען א בחורל פון איין עלטער מיט די בויערס. די הענט פארלייגט אויפן שמאל־ביינערדיק בריסטל, איין פוס ארויסגעשטעלט, האט ער פון זיי קיין אויג נישט אפגעפירט; נאכגעקוקט נאך יעדער באוועגונג, ווי ער וואלט דא געשטעלט געווארן איבער זיי פאר אן אויפזעער. אין א מאמענט האט איינער פון די יינגעלעך זיך אויסגעדרייט צו אים, א ווונק געטאן מיטן קאפ, געבנדיק צו פארשטיין, אז יענער קאן זיך אויך אנשליסן אין דער בויונג; נאך צוויי הענט וועלן נישט זיין איבעריק. דאס בחורל האט אבער פעסט א שאקל געטאן מיטן קאפ אויף „ניין‟. געבליבן ווייטער שטיין אויף זיין ארט פון אן אכטגעבער.
די ארבעט איז געגאנגען לעבעדיק, נאר קיין סוף האט מען נאך נישט געזען. יעדעס מאל האט אנגעהויבן וואקסן א נייע וואנט און א נייער טורעם האט זיך א צי געטאן ארויף. אריינגעמישט האבן זיך די מאמעס פון די קינדער. „מארגן וועט איר שוין פארענדיקן! קיינער וועט אייער שלאס נישט פארכאפן!..‟
די עלטערן האבן אוועקגעפירט זייערע קינדער. אויך דאס בחורל־אויפזעער האט געמוזט פארלאזן די פליאזשע. זיין מאמע האט אים שוין אויך גערופן. „באלד… א מינוטקעלע!‟ — האט ער איר געענטפערט. אנטשלאסן דורכגעמאכט די פיר, פינף טריט, וואס האבן אים אפגעטיילט פונעם זאמדשלאס, איז ער ארויף אויף אים מיט די פיס און אים צעטראטן. א רגע איז ער געשטאנען אין מיטן דער חורבה און א צופרידענער זיך געלאזט אהין, פון וואנען ס׳האט זיך פריער געהערט זיין מאמעס קול.
איר ערשטער מאן ע״הלוסי איז מיין ווייבס חברטע. זי האט פרי פארלוירן איר מאן, און יאשע איז איר צווייטער מאן. מיין ווייב האט זיי טאקע צונויפגעפירט און דער שידוך איז געווען א גליקלעכער. זיי לעבן צוזאמען אט פופצן יאר. פון דעסטוועגן, אז מע נעמט זיך צונויף אויף א קערמישל אדער סתם פארברענגען צוזאמען א פאר שעה, מע רעד, מע דערמאנט זיך — לוסי שפרינגט באלד ארויף אויף איר פערדל — איר ערשטער מאן עליו־השלום…
ער האט געהייסן מויני און איז געווען עלטער פון לוסי מיט א יאר פופצן. זיי האבן אפגעלעבט אכט יאר. געהאט א זון. מ׳האט געוווסט, אז מויני ליידט מיטן הארץ, שוין געהאט דורכגעמאכט צוויי אפעראציעס, נאר, ווי זאגט מען, אז ס׳איז באשערט, קען מען זיך נישט אויסבאהאלטן…
מיר האבן מויני ביים לעבן נישט געקענט, אבער פון די שטענדיקע „מיין מויני, עליו־השלום…‟ — האט אנגעהויבן אויסזען, אז מיין ווייב און איך האבן זיך שטענדיק געחברט און פארבראכט אין איינעם — לוסי, יאשע און מויני, און אלעמען אויף לאנגע יאר.
מיר האבן זיך געעלטערט. ארויס אויף פענסיע כמעט אין איין צייט. און פלוצעם — יאשע איז מסוכן קראנק! אין משך פון עטלעכע חדשים איז ער פארברענט געווארן. לוסי ווערט איינגעטונקען אין איר צער און עלנטקייט. מיין פרוי פרוווט זי פון דער מרה־שחרה ארויסשלעפן, שפאצירט מיט איר ארום, זיצט מיט איר אין א קאפע. אהיים קומט מיין פרוי א דערדריקטע.
— וואס הערט זיך ביי לוסי? — פרעג איך, פארשטייענדיק דעם אומזין פון מיין פראגע.
מיין פרוי זיפצט:
— נישט גרינג צו זיין א טאפלטע אלמנה. אלע רייד קומען צו די זעלבע ווערטער: „אוי, מיין מויני… אוי, מיין יאשע, עליהם־השלום…‟
איי, אמעריטשקע! אונדזער פאמיליע־דאקטערשע קען איך נאך פון דער אלטער היים, פון קעשענעוו. פארענדיקט די שול מיט א גאלדענעם מעדאל, איז זי צווישן די געצייטע יידישע קינדער אנגעקומען אינעם מאלדאווישן מלוכישן מעדיצין־אינסטיטוט. אין יענער צייט איז עס געווען א נס, ווייל די הויך־שולן אין נאציאנאלע רעפובליקן האבן געהערט אויסשליסלעך צו נאציאנאלע קאדרען.
קיין אמעריקע איז זי געקומען מיט איר מאן און דריי קינדער. די עלטערע טאכטער האט דא חתונה געהאט מיט א כינעזישן בחור. די צוויי זין, א צווילינג, זיינען נאכן פארענדיקן דעם קאלעדזש, אויך נישט געבליבן קיין פארזעסענע — איינער האט חתונה געהאט מיט א מיידל, האלב א דייטשקע, האלב א אירלענדישע, און דער צווייטער זון האט זיך געפונען א כלה מיט א טערקישן ייחוס.
מיין דאקטערשע האט א געזונטן חוש פאר הומאר: „כ׳בין אנטלאפן פונעם סאוועטישן אינטערנאציאנאל, און אים געפונען דא… איי, אמעריטשקע!‟נישט לאנג צוריק בין איך געקומען צו איר זי זאל מיר געבן אן איינריכטונג צום גאסטראלאג.
איר ווייסט שוין צו וועמען איר וועט גיין? — האט זי געפרעגט —.
האב איך איר אנגערופן דעם נאמען פונעם גאסטראלאג. איר פנים האט זיך מיטאמאל געביטן; זי האט געקוקט אויף מיר, ווי ס׳וואלט פון מיין צונג זיך ערשט אראפגעריסן א קללה.
— וואס זשע… — האב איך געפרעגט שטילער, שוין גרייט זיך אפצוזאגן, — ער איז א שלעכטער דאקטער?…— ער איז א משומד! ער האט זיך מיט עטלעכע יאר צוריק געשמדט!
פארמאך נישט די אויגן! נאך א קליין קינד, געדענק איך, פלעגט מיין טאטע, זאל זיך מיען, בשעתן שפילן זיך מיט מיר פלוצעם א זאג טאן: „זאלסט נאר נישט פארמאכן די אויגן, ווייל באלד ווערט ארום און ארום שטאק־פינצטער!‟ איי, ווי ס׳האט זיך מיר געוואלט זען, ווי עס ווערט פינצטער פון מיינע פארמאכטע אויגן. כ׳האב זיי געהאלטן פארזשמורעט, צוהערנדיק זיך ווי מיין טאטע קלאגט זיך: „אוי, א פינצטערניש, אוי, א חושך און א חשכות… ראטעוועט!‟ — און איך האב געפרוווט עטוואס אויפמאכן די אויגן, צו זען, צי ס׳איז טאקע אזוי, ווי מיין טאטע מאלט עס… אבער באלד האט די שיין א שנייד געטאן מיין שווארצאפל…
דער טאטע האט געלאכט, און איך א צעמישטער, בין געשטאנען ווי א באק און געפינטלט מיט די אייגעלעך.
וואס זשע מיינט איר? אין א געוויסן זין איז עס טאקע אזוי: ווען דער מענטש וואלט נישט אויפגעמאכט די אויגן, וואלט חושך און חשכות געשטאנען איבער דער וועלט. נאט אייך א ראיה. אינעם ספר „תיקוני זוהר‟ שטייט בפירוש געשריבן:
„פריער פון אלץ, האט גאט באשאפן די נשמה. עס שטייט אין דער תורה: הארץ היתה תהו ובהו על פני תהום — אלץ איז געווען וויסט, ווייל דעם מענטשנס אויג איז נאך געווען געשלאסן. ווי נאר דאס אויג האט זיך געעפנט, האט גאט גלייך געזאגט: יהי אור! — און ס׳איז געווארן ליכטיק‟.
א שפין און שפינוועבסצו מאל קוק איך אויף א שפינוועבס און קאן קיין אויג נישט אפפירן — ממש א קונסט־ווערק! יעדעס דין זיידן פעדעמל איז אויסגעמאסטן און אויפן פאסיקן ארט, קיין קניפל פעלט נישט און קיין קניפל איז נישט איבעריק. וואס שייך אויסגעהאלטנקייט פון סטיל און טראדיציע, ציט זיך שוין אזוי דער פאדעם אן ערך הונדערט מיליאן יאר, נישט מער און נישט ווייניקער.
וויפל קינסטלערס, ארכיטעקטארן, דערפינדערס האבן גענאסן, יעדער אויף זיין אופן, ווערנדיק פארכאפט מיט דעם נאטירלעכן שעדעווער פון א פשוטער שפין…
דווקא דאס שפינוועבס האט געראטעוועט דוד המלכן בעת ער איז אנטלאפן פון שאול המלך. לאמיר זיך דערמאנען, וואס עס ווערט דערציילט אין דער אגדה: „אז דוד המלך איז אנטלאפן פון שאול המלך און זיך באהאלטן אין א הייל, האט גאט צוגעשיקט א שפין און זי האט פארצויגן איר שפינוועבס איבערן אריינגאנג פון הייל. באלד איז שאול געקומען און געזען, ווי די הייל איז פארוועבט. טראכט ער זיך: ווען דוד וואלט געווען אריין אין הייל, וואלט ער דאך, דורכקריכנדיק, צעריסן דאס שפינוועבס. געוויס איז דארט קיינער נישטא. איז שאול אוועק ווייטער און דוד איז ניצול געווארן…‟
נו, און ווען ס׳וואלט נישט געווען קיין שפין און איר שפינוועבס, וואלט נישט געווען ירושלים און אוודאי נישט — דוד המלכס „תהילים‟… א שפין בלייבט אבער א שפין. אלע ווייסן, אז דאס שפינוועבס, וואס רופט ארויס אזא גרויס התפעלות, דארף די שפין האבן, כדי כאפן אין איר דינער זיידענער נעץ א פליג, כדי אויסצוזויגן פון איר קרבן דאס בלוט און אנזעטיקט דעם מאגן.
קיין חידושים ניט! מיינע גוטע פריינד, א יידיש פארפאלק, איז נישט באשערט געווען צו האבן אייגענע קינדער. האבן זיי אדאפטירט א מיידעלע. דערצויגן עס ווי אן אייגן קינד. נאך מער, אז א בייזע צונג זאל, חלילה, נישט צעפויקן, אז מ׳האט עס „געפונען אין א פרעמדער קרויט־בייט‟, זיינען מיינע פריינד אריבערגעפארן אין אן אנדער שטאט, גאר ווייט פון דעם ארט, ווו זיי האבן געוווינט.
אין די אנהייב 1990ער האט די משפחה עמיגרירט קיין אמעריקע. דאס מיידעלע איז שוין געווארן א שיינע מויד, זיך אויסגעשולט אויף א קראנקנשוועסטער. זיך איינגעארדנט אויף ארבעט אין א שפיטאל. די טאטע־מאמע, ווי אלע טאטע־מאמעס, האבן אבער ארויסגעקוקט צו זען נחת אין זייער קינד. און די טאכטער האט זיי נישט געלאזט לאנג ווארטן, חתונה געהאט מיט אן אנדער מיידל. אין דער היינטיקער וועלט איז עס שוין אנגענומען געווארן, אז א מיידל האט חתונה מיט א אן אנדער מיידל, און א בחור — מיט אן אנדער בחור. זינט אדם און חווהס צייטן זיינען דאך אין דער וועלט פארגעקומען א סך חידושים. וואס האבן געקאנט טאן מיינע אלטמאדישע פריינד? מע וועט זיך צוגעוווינען, אבי די טאכטער זאל זיין גליקלעך! און ס׳איז טאקע אוועק א גאנג. דאס פארעלע האט זיך גוט איינגעארדנט, זיך געקויפט א דירה נישט ווייט פון מיינע פריינד. א משפחה.
מע זאגט, אז א צרה טראגט מען אין זיך, און מיט א פרייד טיילט מען זיך. אין א טאג טרעף איך זיך מיט מיין פריינד. הער איך ווי ער זאגט: „ס׳קומט מיר א מזל־טוב! כ׳בין געווארן א זיידע!‟ זאגן דעם אמת, האב איך זיך א ביסל צעמישט. מיין פריינד, זעט אויס, איז שוין געווען גרייט, אז אויף זיין גוטע בשורה רעאגירט מען אן ערך אזוי ווי איך האב רעאגירט. האט ער מיר פארטייטשט מיין חלק פון זיין פרייד: „די פרוי פון מיין טאכטער, דאס הייסט, מיין שנירעלע, האט געהאט א יינגעלע‟.
מזל־טוב!
א סענטימענטאלער אימאזשאין זיין גאנץ לעבן איז ער געפלויגן נאר דריי מאל. צום ערשטן מאל אין זיין קינדשאפט — ער איז ארויף אויף א בערגל, וואס אין זיינע אויגן האט עס אויסגעזען ווי דער העכסטער בארג אין דער וועלט. צעשפרייט די הענט און פארזשמורעט די אויגן, האט ער זיך א לאז געטאן אראפ. אין די אויערן האט געפייפט דער ווינט, פונעם גארגל האט זיך געריסן אין דרויסן ארויס דער זשום פונעם מאטאר: „זשי־י־י!‟ גליקלעכער פון אים איז אין די רגעס קיינער נישט געווען.
דאס צווייטע מאל איז ער געפלויגן נישט אליין, נאר אין איינעם מיט זיין געליבטער. זיי האבן ארומגעכאפט איינער דעם אנדערן, געווארן איין לייב און נפש, אז קיין שום בייזער כוח וואלט זיי נישט מסוגל געווען אפצוטיילן. די אויגן האבן זיי געהאלטן פארמאכט, כדי זיך נאך טיפער איינהערן ווי עס קלאפן זייערע הערצער.
דאס דריטע מאל איז עס געשען, ווען ער איז געלעגן אין בעט מסוכן קראנק. ער איז אזוי אפגעשוואכט געווארן, אז מיט קיין פינגער האט ער נישט געקאנט א ריר טאן. זיין געליבטע פרוי האט עטוואס זיך צוגערירט מיטן אויער צו זיין איינגעפאלענער ברוסט. דאס הארץ האט אים קוים געטיאכקעט ביז ס׳האט זיך אפגעשטעלט. זי האט אויפגעציטערט און אין דער רגע האט אים די נשמה פארלאזט. אוועקגעפלויגן. די פרוי האט אים מיט דער דלאניע פארמאכט די אויגן.
א הילצערנער לעפלצווישן דעם פארשיידענעם געפעס אין אונדזער שטוב אין ברוקלין איז דא איין הילצערנע זאך — א לעפל. מיט אט דעם הילצערנעם לעפל האב איך ליב צו עסן קאשע. עס טראגט מיך באלד אריבער אין מיינע קינדער־יארן. איך זע פאר די אויגן דאס ביכל מיט שיינע בילדער, און די מאמע לייענט מיר דאס מעשהלע וועגן די דריי בערן, וואס עסן קאשע מיט א הילצערנעם לעפל פון איין שיסל.
איך דערמאן זיך אין מיין זיידן. ערב פסח פלעגט ער ארומגיין איבער דער שטוב מיט א פלעדערוויש אין איין האנט און אין דער אנדערער האנט — מיט א הילצערנעם לעפל, וווהין ער האט צונויפגעשארט דעם חמץ. דערנאך האט ער די ביידע זאכן צונויפגעבונדן און פארברענט אין דער הרובע.
איך זע מיין באבע זיך פארען ביים טעפל מיט יויך. זי האלט דעם הילצערנעם לעפל ספעציעל פאר צוויי זאכן: אפשוימען די יויך אויף שבת און אראפנעמען דעם שוים בשעתן מאכן איינגעמאכטס אין א ברייטער מעשענער ליאגין. איך שטיי ביי דער זייט און ווארט נאר, אז די באבע זאל זיך אפקערעווען אויף א וויילע. דעמאלט פאל איך צו צום לעפל, וואס די באבע האט איבערגעלאזט אין א שאלעכל און לעק גיך ארום דעם הילצערנעם לעפל…
דער הילצערנער לעפל, וואס איך עס איצט מיט אים קאשע, האט אויך זיין אייגענע געשיכטע. ער איז אריינגעפאלן מיין פרוי בירושה פון איר מאמען. אויסגעשניצט פון א ליפע־קלעצל, האט מיין שוויגער אים געקויפט אין מארק. נישט איין יאר האט ער איר ערלעך געדינט. וועגן דעם זאגט עדות די אויסגעריבנקייט זיינע פון דער לינקער זייט. אריינגעפאלן אין א יידישער היים, איז אים, נעבעך, נאכגעגאנגען אויך דאס יידישע מזל. דער לעפל האט עולה געווען קיין ישראל; איבערגעלעבט זיין ערשטע באלעבאסטע און מיט א צייט שפעטער — זיך אריבערגעפעקלט קיין אמעריקע, ווו ער האט זיך באזעצט אין ברוקלין.
איצט שארט ער זיך כמעט יעדן אינדערפרי איבערן טעלער און דערלאנגט מיר געטריי מיין פארציע האבערגריץ־קאשע.
א זינגפויגל אין דער נאכטשוין עטלעכע נעכט, אז הינטערן פענצטער פון מיין שלאף־צימער האט זיך א פויגל געפונען אן ארט פאר זיינע סערענאדעס. ער פארכלינעט זיך אזוי אין די טרילן, אין די ווירטואזע פאסאזשן, אז דאס הארץ ביי מיר פארגייט פאר התפעלות, כאטש נעם און צייל די פארדרייטע קאדענצן, וואס איין קאנענץ איז נישט ענלעך צו אן אנדערער.
צוריק גערעדט, דארף מען דאך שלאפן אויך. צי קאן מען אבער איינשלאפן, אז דער פויגל פייפט זיך און רייסט דעם גארגל אן א פויזע, ווי ער וואלט אין גאנצן ניט געאטעמט; אדער זיין אטעמען וואלט אויך געווען א טייל פונעם געזאנג. כ׳האב אנגעהויבן דעם פויגל פיינט האבן, זיך דרייען אויפן געלעגער פון איין זייט אויף אן אנדערער. שעלטן אים! כ׳האב אפילו א טראכט געטאן, אז ווען כ׳וואלט געהאט אונטער דער האנט א ביקס, וואלט איך אים דערשאסן.
און דער פויגל האט זיך געזונגען זיינס, ביז כ׳בין אונטער זיין זינגען איינגעשלאפן.
און אט אין איינער א נאכט, ליגנדיק אין בעט, האב איך זיך געכאפט, אז כ׳קען נישט איינשלאפן. די שטילקייט פון דער נאכט גרילצט מיר אין די אויערן. דער פויגל זינגט נישט! כ׳הייב שוין אן טראכטן: וואס האט אזוינס געקאנט פאסירן מיט מיין פויגל? אפשר האט אים די געליבטע אפגעזאגט, און ער, פאר צרה, האט פארלוירן זיין שטים; צי אפשר פארקערט — זיין זינגען האט גערירט איר הארץ, און זיי זיינען אוועקגעפלויגן זוכן זייער פויגלשן גן־עדן.
כ׳האב זיך ווידער געדרייט אויפן געלעגער, ווי א פארלוירענער, וואס זוכט דעם נעכטיקן חלום. אין דער פרי בין איך אויפגעשטאנען א צעבראכענער און א פריטשמעליעטער מיט א זשום אין קאפ…
עס פעלט מיר אויס מיין זינגפויגל!



Share this:TwitterFacebookPrintLike this:Like Loading...

Related
 


Tagged: literaturestoryYiddish 
Post navigation


Previous Post
פון אונדזער עזבון: יוסף (יאסל) בוכבינדער (1908־1993) 

Next Post
אונדז שרעקט ניט דער קאראנא־ווירוס 



