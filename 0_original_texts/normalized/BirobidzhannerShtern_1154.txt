
 וועלוול טשערנין 
 אין אָנהייב 70ער יארן, זענענדיק אַ תּלמיד פון אַ מיטלשול הינטער מאסקווע, האָב איך זיך דערוווּסט וועגן דעם, אז ס׳איז דאָ אַזאַ צייטונג ״ביראָבידזשאַנער שטערן״ און כ׳בין געווארן איר איבערגעגעבענער לייענער. 
 דער הויפט־חלק פארעפנטלעכטע אין איר מאטעריאלן האט געהאט זייער א קנאפן אונטערשייד פון יענע מאטעריאלן, וואס עס האבן פארעפנטלעכט אין יענער צייט אנדערע סאוועטישע צייטונגען —לייטארטיקלען, נייס פון פעלדער און צעכן, אונטערגעשטראכן מונטערע רעפארטאזשן. אבער דאס איז געווען די איינציקע סאוועטישע צייטונג אויף יידיש און דאס איז געווען א צייטונג פון דער יידישער אויטאנאמער געגנט. עס האט זיך געדאכט, אז די עקזיסטענץ גופא פון דער דאזיקער צייטונג און פון דער דאזיקער געגנט האט געליטימירט מיין קיום ווי א ייד אינעם ראטנפארבאנד. ביי די אוקראינער איז דא אוקראינע, ביי די טאטערן איז דא טאטארסטאן און ביי אונדז איז דא ביראבידזשאן און אויך די דאזיקע צייטונג אויסגעזעצטע פון אל״ף ביז ת״ו מיט ווייניק וועמען פארשטענדלעכע קוואדראטע אותיות, מיטן קענען וועלכע כ׳האב זיך זייער שטאלצירט. 
 ס׳איז געווען, אוודאי דער ליטערארישער זשורנאל ״סאוועטיש היימלאנד״, וועלכער איז דערשינען אין מאסקווע. אין מאסקווע, אין זעלטענע צייטונגען־קיאסקן, אין וועלכע מ׳פלעגט פארקויפן צייטונגען פון אויסלענדישע קאמוניסטישע פארטייען, האט מען געקאנט קויפן אויך די וואכנשריפט ״דער וועג״, דעם ארגאן פון דער קאמוניסטישער פארטיי פון ישׂראל. אבער ״ביראבידזשאנער שטערן״ האט געהאט א באזונדערן חן. אן ארגאן פון א פארטיי־געגנטקאם און פונעם געגנטלעכן סאוועט. א סאוועטישער אפיציאז פון א יידישער נאציאנאל־טעריטאריאלער אויטאנאמיע. דאס איז אייך ניט קיין יידישער ליטערארישער זשורנאל, וואס דערשיינט איבער עפעס אין מאסקווע. און ניט קיין קאמוניסטישער גרוס פון אן אומפארשטעדנלעך היסטאריש היינלאנד, וואס מיין באבע האט עס גערופן מיט ייראת־הכּבוד ״ארץ־ישראל״. אין ״ביראבידזשאנער שטערן״ איז געווען עפעס סאלידס און פארטרוילעכס, עפעס ״גרינטלעכס״. אפילו אין דעם גראבן פאפיר, אויף וועלכן מע האט זי געדרוקט און אין דער פארעלטערטער סאוועטישער ארטאגראפיע, מיט וועלכער עס האט זיך באנוצט אט די צייטונג. 
 וועט איר זאגן, אז איך בין געווען א ״סאוואק״? — און וואס איך זאל זיין? מיינע עלטערן זיינען געווען פארטייישע און זיי האבן זיך באמיט מיך דערציען אנטשפרעכיק. נאר איך בין געווען א יידישער סאוואק, און די אידיי פון דער יידישער סאוועטישער אויטאנאמיע איז געווען מיר נאענט, זי האט דערווארעמט מיין נשמה. איך האב זשעדנע געכאפט א באליביקע אינפארמאציע וועגן ביראבידזשאן. איך האב זיך פארגעשטעלט די תושבים פון דער יידישער אויטאנאמער געגנט און באזונדערס די מיטארבעטער פון ״ביראבדזשאנער שטערן״ ווי א באזונדערן מין מענטשן — יידן, וועלכע איז אויסגעפאלן דאס גליק צו לעבן אין זייער אייגן לאנד, ניט פארלאזנדיק דעם ראטנפארבאנד. מיר האט זיך געוואלט זיין איינער פון זיי, און אט איין מאל האב אך אנגעשריבן אויף יידיש א בריוו אינעם ביראבידזשאנער פארטיי־געגנטקאם מיט פראגן בנוגע צו מעגלעכקייטן פאר אנטוויקלונג פון דער יידישער קולטור אין דער יידישער אויטאנאמער געגנט. מיט א צייט שפעטער האב איך דערהאלטן אן ענטפער אויף רוסיש, אין וועלכן ס׳איז צווישן אנדערס געשטאנען געשריבן: ״אויב איר באהערשט מיט דער יידישער שפראך (שריפטלעך), קאן אייך פארגעשטעלט ווערן אן ארבעט אין דער רעדאקציע פון דער צייטונג ״ביראבידזשאנער שטערן״.״ 
 קיין מיטארבעטער פון דער רעדאקציע פון ״ביראבידזשאנער שטערן״ בין איך ניט געווארן, נאר א פועל־יוצא פון דעם דאזיקן בריוו איז געווארן א בריוו־אויסטויש צווישן מיר און דעם ביראבידזשאנער שרייבער העשל ראבינקאוו. אין 1977 איז אין מאסקווע דערשינען אין איבערזעצונג אויף רוסיש א זאמלונג זיינע דערציילונגען ״לאנדסלייט״. איך האב איבערגעלייענט דאס דאזיקע בוך ניט איין מאל. עס איז געווארן פאר מיר אויף א צייט א מין ליטערארישער וועגווייזער איבער ביראבידזשאן. איך געדענק, אז אויף מיינע פראגן, וועלכע מעגלעכקייטן פאר אנטוויקלונג פון דער יידישער קולטור זיינען פאראן אין דער יידישער אויטאנאמער געגנט, האט העשל ראבינקאוו דיפלאמאטיש געענטפערט, אז ״דא זיינען די דאזיקע מעגלעכקייטן גרעסער, איידער ווו־ניט־איז אין אן אנדער ארט״. דעמאלט האב איך נאך גארנישט געוווסט וועגן דעם ״ביראבידזשאנער ענין״, ניט געוווסט, אז העשל ראבינקאוו האט פארבראכט אין סטאלינישע טורמעס און לאגערן 7 יאר לויט א באשולדיקונג אין יידישן נאציאנאליזם, און מיר איז ניט געקומען אויפן זינען, אז ער קאן האבן א חשש, אז הינטער מיינע פראגן באהאלט זיך א פראוואקאציע פון ק\. ג.ב. … 
 אין 1981 בין איך געווארן א סטודענט פון דער גרופע ״יידיש״ פון די העכערע ליטעראטור־קורסן ביים מאסקווער ליטעראטור־אינסטיטוט אויף גארקיס נאמען און נאכן פארענדיקן זיי, אין 1983 — א מיטארבעטער פון דער רעדאקציע פון ״סאוועטיש היימלאנד״. ״ביראבידזשאנער שטערן״ איז געווען א באשטעטנדיקער הינטערפאן פון יענעם פעריאד פון מיין לעבן. ״סאוועטיש היימלאנד״ פלעגט גאנץ אפט איבערדרוקן מאטעריאלן געווידמעטע דער יידישער אויטאנאמער געגנט פון ״ביראבידזשאנער שטערן״, באזונדערס אין 1984, ווען מע האט אפגעמערקט דעם 05־יאריקן יוביליי פון דער יידישער אויטאנאמיע. איינער פון מיינע לערער אויף די העכערע ליטעראטור־קורסן און דערנאך — איינער פון מיינע עלטערע קאלעגן אין דער רעדאקציע פון ״סאוועטיש היימלאנד״ איז געווען דער דיכטער חיים ביידער, וועלכער האט געארבעט אין אנהייב 70ער יארן אין דער רעדאקציע פון ״ביראבידזשאנער שטערן״. ס׳איז מיר דעמאלט אויסגעקומען זיך באגעגענען אויך מיטן פארוואלטער פונעם ליטערארישן אפטייל פון ״ביראבידזשאנער שטערן״ בוזי מילער, וועלכער פלעגט קומען אויף זיצונגען פון דער רעדקאלעגיע פון ״סאוועטיש היימלאנד״. דעמאלט האב איך אויך פארפירט א באקאנטשאפט מיט ביראבידזשאנער חברה פון מיין עלטער, וועלכע זיינען געקומען קיין מאסקווע לויט אן אנווייזונג פון דער רעדאקציע פון ״ביראבידזשאנער שטערן״ זיך לערנען אויפן זשורנאליסטיק־פאקולטעט פונעם מאסקווער מלוכה־אוניווערסיטעט אלס ״נאצקאדרען״. אליין די אידיי פון דעם, אז אינעם ראטנפארבאנד קאנען זיין יידישע ״נאצקאדרען״, האט מיך גערירט, הגם צו יענער צייט האב איך שוין פארלארן די לעצטע רעשטלעך פון קאמוניסטישע אילוזיעס. 
 נאך 1984, ווען נחום קארטשמינסקין, דעם רעדאקטאר פון ״ביראבידזשאנער שטערן״, וועלכער איז געווען, ווי עס האט זיך געדאכט, אומפארבייטלעך, האט פארביטן אויף דעם דאזיקן פאסטן לעאניד שקאלניק, האט די באציונג צו דער ביראבידזשאנער צייטונג מצד אהרן ווערגעליסן, אגב אויך א געוועזענעם ביראבידזשאנער, אנגעהויבן בהדרגהדיק זיך פארענדערן צום ערגערן. דער יונגער רעדאקטאר פון דער געגנטלעכער צייטונג איז ניט געווען גרייט אן שום באווארענישן אנערקענען דעם באמת אומפארבייטלעכן רעדאקטאר פון ״סאוועטיש היימלאנד״ פארן ״הויפט־ייד פונעם סאוועטנפארבאנד״. צווישן זיי זיינען אלץ עפטער אנטשטאנען חלוקי־דעות ארויסגערופענע מיט לעאניד שקאלניקס שטרעבונג מאדערניזירן די צייטונג, מאכן זי יידישלעכער ניט בלויז אינעם זין פון שפראך, נאר אויך אינעם זין פון אינהאלט, זיך ארויסרייסן פון די לאקאלע ד׳ אמות, אוועקגיין פון יענער קאזיאנע סאוועטישער מאדעל, וועלכע איך האב געהאלטן פאר אזא סאלידער און פארטרוילעכער, ווען איך בין געווען א תלמיד פון מיטלשול. 
 אין דער צווייטער העלפט פון די 80ער יארן האב איך אנגעהויבן אקטיוו מיטארבעטן מיט ״ביראבידזשאנער שטערן״. אין 1987 בין איך אוועק לויטן אייגענעם ווילן פון דער רעדאקציע פון ״סאוועטיש היימלאנד״, ווייל נאך דעם, ווי איך האב זיך אפגעזאגט אונטערחתמענען א בריוו קעגן ישראל– דאס האט געפאדערט אהרן ווערגעליס, פארזעצן ארבעטן אונטער זיין אנפירונג איז געווען זייער שווער. דעמאלט איז ״ביראבידזשאנער שטערן״ געווארן פאר מיר דער עיקרדיקער דרוק־ארגאן. אין יענעם פעריאד האב איך פארעפנטלעכט אין דער ביראבידשאנער צייטונג אן א שיעור מאטעריאלן אונטער מיין אייגענעם נאמען און אונטער פען־נעמען. פערזענלעך פאר מיר די וויכטיקסע פון זיי זיינען די קומענדיקע צוויי, יעדער איינער פון וועלכע האט זיין אייגענע געשיכטע: 
 דאס ליד ״אין זאאפארק״, א פרייער פערז, אין וועלכן ס׳ווערט ארומגעשפילט דער פשט פון אזעלכע יידישע נעמען, ווי חיים, לייב, בער, הירש, פייגל און וואלף. אט דער פרייער פערז האט געדארפט ווערן מיין ערשטע פאעטישע פובליקאציע. אין 1983 איז ער שוין געווען אויסגעזעצט פאר אן ארדנטלעכן נומער פון ״סאוועטיש היימלאנד״, אבער אינעם לעצטן מאמענט האט אהרן ווערגעליס געזאגט: ״ביי אייך באקומט זיך, אז די סאוועטישע יידן זיצן אין שטייגן״, און געהייסן אויסשליסן מיין פרייען פערז פונעם נומער, פארביטן אים אויף אן אנדער ליד. לעאניד שקאלניק האט ניט מורא געהאט פארעפנטלעכן דעם פרייען פערז ״אין זאאפארק״. דער דאזיקער פאקט האט זוכה געווען צו א באזונדערער דערמאנונג אין א מסירה, וועלכע אהרן ווערגעליס האט געשיקט אין ״קאמפעטענטע ארגאנען״. 
 די רעצענזיע אויף גריגארי קאנאוויטשעס ראמאן ״און ס׳איז ניטא קיין גן־עדן פאר קנעכט״, וועלכער האט מיך ממש באצויבערט. אין איר האב איך ארויסגעזאגט צום ערשטן מאל א געדאנק וועגן געזעצמעסיקייט פון עקזיסטענץ פון יידישער ליטעראטור אויף רוסיש. דער בארימטער ישראלדיקער פארשער פון דער יידישער ליטעראטור פראפעסאר חנא שמערוק האט זיך פארינטערעסירט מיט אט דער רעצענזיע מיינער און אנגעשריבן וועגן איר אינעם ירושלימער יארבוך ״יהודי ברית המועצות״ [1] פארן יאר 1988 צווישן אנדערס דאס פאלגנדע: ״האם נאלץ טשרנין להדפיס את דבריו ב״ביראבידזשאנער שטערן״ מפני שב״סאוועטיש היימלאנד״ לא הסכּימו לדעותיו של המבקר או משום שיש להם התנגדות כלשהי לסופר קאנוביץ׳? האם יש תוקף להתנגדות של אנשי ״סאוועטיש היימלאנד״ לתרבּות יהודית ברוסית או לגילויים מסויימים ממנה?״ [2] ווען איך האב זיך באגעגנט מיט חנא שמערוקן אין ירושלים נאך מיין עולה זיין אין 1990, האב איך באשטעטיקט אט די השערות זיינע. מע דארף אפמערקן, אז אהרן ווערגעליס האט באמת ניט זייער ליב געהאט גריגארי קאנאוויטשן, און פראגמענטן פונעם איבערגעזעצטן דורך בער האלפערן אין יידיש ראמאן ״פייגל איבערן בית־עלמין״ פון דעם דאזיקן גרויסן רוסיש־יידישן שרייבער זיינען פארעפנטלעכט געווארן אין ״ביראבידזשאנער שטערן און ניט אין ״סאוועטיש היימלאנד״. 
 אין דער מיט פון די 90ער יארן האט מיין מיטארבעט מיט ״ביראבידזשאנער שטערן״ זיך באנייט, הגם ניט דירעקט. אין רעדאקציע פון דער רוסיש־שפראכיקער תל־אביבער צייטונג ״נאוואסטי נעדיעלי״ האב איך זיך באגעגנט מיט לעאניד שקאלניקן, וועלכער איז עולה געווען אין 1991. איצט האבן אונדזערע ראלעס אין א געוויסן זין זיך געביטן: איך בין געווען דער רעדאקטאר פון דער פרייטיק־ביילאגע ״יעווקייסקי קאמערטאן״, און ער – מיין שטעלפארטרעטער. די דאזיקע ביילאגע, וועלכע איז געווען אמאל זייער פאפולער, האבן מיר געבויט אויף אזא אופן, ווי עס האט זיך געוואלט אין אידעאל בויען ״ביראבידזשאנער שטערן״. הגם די הויפט־שפראך פון ״יעוורייסקי קאמערטאן״ איז געווען רוסיש, האבן זיך אין אים פון צייט צו צייט באוויזן אויך מאטעריאלן אויף יידיש, און רובריקעס זיינען תמיד געווען באצייכנט אויף צוויי שפראכן. מאטעריאלן– צווישן אנדערס ארכיוו־מאטעריאלן, וועלכע האבן געהאט א דירעקטע שייכות צו דער יידישער אויטאנאמער געגנט, האבן ניט זעלטן זיך באוויזן אויף די שפאלטן פון ״יעוורייסקי קאמערטאן״. נאך דעם, ווי אין 1997 האב איך אנגעהויבן אונטעריכטן אינעם באר־שבער אוניווערסיטעט יידיש און די יידישע ליטעראטור, איז לעאניד שקאלניק געווארן דער רעדאקטאר פון ״יעוורייסקי קאמערטאן״. 
 אין די ראמען פון מיין וויסנשאפטלעכער טעטיקייט ווי א היטאריקער פון דער יידישער לעטעראטור פלעג איך גאנץ אפט זיך ווענדן צו קאמפלעקטן פון ״ביראבידזשאנער שטערן״, וועלכע ווערן אפגעהיט אין דער נאציאנאלער ביבליאטעק אין ירושלים, ווייל צווישן אנדערס האב איך זיך פארנומען מיט שאפונג פון עמנואל קאזאקעוויטש, העשל ראבינקאוו און ראמאן שויכעט, די גורלות פון וועלכע זיינען געווען ענג פארבונדן מיט דער דאזיקער צייטונג. שפעטער האב איך אלס רעדאקטאר געגרייט צום דרוק די דערשינענע אין 6102 אין תל־אביב לידער־זאמלונגען פון ליובע וואסערמאן ״ביים ים און ביים טייך״ און זיסי ווייצמאן ״א פריילעכער רעגן״. א סך פון די איינגעשלאסענע אין זיי לידער זיינען צום ערשטן מאל פארעפנטלעכט געווארן דווקא אין ״ביראבידזשאנער שטערן״. 
 אין גיכן נאך דעם האב איך צום ערשטן מאל פערזענלעך באזוכט די רעדאקציע פון ״ביראבידזשאנער שטערן״ און באנייט די איבערגעריסענע מיט א פערטל יארהונדערט צוריק אומפארמיטלעכע מיטארבעט מיט דער דאזיקער צייטונג. אינעם שעפערישן זין איז פערזענלעך פאר מיר זייער וויכטיק יענץ, וואס דווקא אויף די שפאלטן פון ״ביראבידזשאנער שטערן״ האב איך דעביוטירט האיאר אין א נייער פאר מיר אמפלוא פון א שרייבער א פאנטאסט. 
 ווי עס פאסט אויף א יידישן יוביליי, ווינטש איך דער צייטונג ״ביראבידזשאנער שטערן״ לעבן און מיט פשוט עקזיסטירן אמווייניקסטן ביז הונדערט און צוואנציק און ווייטער, אויב ס׳וועט גיין. וואס וועט זיין אין 30 יאר ארום, נעם איך זיך ניט פארויסזאגן, אבער אין דער צוקונפט, וואס איז מעגלעך פארויסצוזען, איז ״ביראבידזשאנער שטערן״ וויכטיק און אקטועל. דווקא אט די צייטונג (זאלן ניט האבן קיין פאריבל ״ביראבידזשאנסקאיא זוועזדא״ און ״די וואך״) איז דאס פנים פון דער יידישער אויטאנאמער געגנט אלס יידישער און אויטאנאמער. זי שפיגלט ווירדיק אפ אלע געשעענישן פונעם פארלויפיקן קולטור־לעבן פון דער יידישער אויטאנאמער געגנט, מערקט אפ אלע אנדענק־דאטעס פון איר געשיכטע, דערטראגט די אינפארמאציע וועגן זיי דער גאנצער וועלט. אין קאנטעקסט פון ליטעראטור־פראצעס אויף יידיש דארף מען געדענקען וועגן דעם, אז היינט־צו־טאג איז ״ביראבידזשאנער שטערן״ די איינציקע ניט בלויז אין דער רוסלענדישער פעדעראציע, נאר אויך אין דער וועלט וועלטלעכע יידישע צייטונג, וועלכע ווערט געדרוקט אויף פאפיר (ס׳איז דא אויך די עלטסטע יידישע צייטונג, ניו־יארקער ״פארווערטס״, אבער זי דערשיינט שוין עטלעכע יאר בלויז אין עלעקטראנישער פארם). דער פאקט, וואס ״ביראבידזשאנער שטערן״ האט אן עלעקטראנישע ווערסיע, טוט זי צוטריטלעך איבער דער גארער וועלט, און, חוץ לאקאלע, ביראבידזשאנער קולטור־נייס, שפיגלט זי אפ געשעענישן פונעם יידישן קולטור־לעבן אין דער גאנצער וועלט. איך פערזענלעך, ווי א שריפטשטעלער, וועלכער האט איין מאל פאר אלע מאל פארבונדן זיין גורל מיט יידיש, פארשטיי דאס זייער גוט און איך האב א כוונה ממשיך זיין אקטיוו מיטצוארבעטן מיט ״ביראבידזשאנער שטערן״ און מיט איר איבערגעגעבענער רעדאקטארין יעלענע סאראשעווסקאיא, וועלכע האט פארוואנדלט די צייטונג אין א ממשותדיקן פאקטאר פון דער היינטצייטיקער קולטור סיי אין דער יידישער אויטאנאמער געגנט, סיי ווייט אויסער אירע גרענעצן. 
 יענער פאקט, וואס ״ביראבידזשאנער שטערן״ איז איצט צוויי־שפראכיק, מאכט זי ניט בלויז צוטריטלעך פאר אלע תושבים פון דער יידישער אויטאנאמער געגנט, דאס רוב פון וועלכע קען ניט יידיש, נאר אויך העלפט מיט דער פאפולאריזאציע פון דער יידישער קולטור און פון דער יידישער אויטאנאמער געגנט אינעם גאנצן פאסט־סאוועטישן רוים און אויסער אים, צווישן פילצאליקע רוסיש־שפראכיקע יידן און צווישן ניט יידן. איך בין זיכער, אז די היסטארישע מיסיע פון דער צייטונג ״ביראבידזשאנער שטערן״ איז נאך ווייט ניט פארענדיקט. 
 ביז הונדערט און צוואנציק און ווייטער! 
 
 1 ״יידן פֿונעם ראַטנפֿאַרבאַנד״. 
 2 ״צי איז טשערנין געצוווּנגען געוואָרן אָפּדרוקן זײַנע ווערטער אין ״ביראָבידזשאַנער שטערן״, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ווײַל אין ״סאָוועטיש היימלאַנד״ איז מען ניט מסכּים געווען מיטן קריטיקערס דעות אָדער ווײַל מע האָט עפּעס קעגן דעם שרײַבער קאַנאָוויטש? צי איז ווירקלעך פאראן אַ קעגנשטעלונג מצד ״סאָוועטיש היימלאַנד״־לײַט בנוגע צו דער יידישער קולטור אויף רוסיש אָדער בנוגע צו באַשטימטע אַנטפּלעקונגען אירע?״ 
 