 די וואך איז אנגעקומען די טרויעריקע ידיעה, אז די זינגערין זשעניע פייערמאן איז אוועק אין דער אייביקייט צו 96 יאר. צווישן די ווידעאס פון פייערמאנס אויפטריטן, וואס מע האט לעצטנס געטיילט אויף פייסבוק, איז איינער פון זיי א קאנצערט, וואס זי האט געמאכט מיט דער יידישער גרופע, Jewrythmics , אין 2012. אינעם ווידעא זינגט פייערמאן, דעמאלט שוין אין אירע 80ער, מרדכי געבירטיגס ליד, „קינדער־יארן״, בעת די קאפעליע שפילט אויף סינטעזאטארן, קלאווישן און ״לופ״־מאשינען. 
 אז איך האב דערזען דעם ווידעא, האב איך זיך צעשמייכלט, ווייל עס האט מיך דערמאנט אין מיין באגעגעניש מיט איר. כאטש איך האב זיך געטראפן מיט דזשעניע פייערמאן בלויז איין מאל און גערעדט מיט איר אפשר סך־הכל צען מינוט ווען זי איז געקומען באזוכן ניו־יארק אין 2014, האט זי געמאכט אויף מיר א גרויסן איינדרוק. 
 קודם האט זי געהאט אזא לעבנס־כוח און ענערגיע, אז ביז איך האב זיך דערוווסט וועגן אירע ביאגראפישע פרטים, האט זיך מיר געדאכט, אז איך רעד מיט א פרוי וואס איז געווען צענדליקער יארן יינגער. זי האט אויך געהאט א יונגן גייסט וואס שייך אירע מוזיקאלישע טעטיקייטן. אז איך האב זי געפרעגט וואס פאר א מין מוזיק זי זינגט, האט זי געענטפערט אז זי טרעט אויף צומאל מיט ראק און „עלעקטראפאפ״־קאפעליעס. איך בין געווען דערשטוינט. וויפל מענטשן וואס זענען געבוירן געווארן אין די 1920ער יארן ווייסן וואס עס איז אזוינס „עלעקטראפאפ״, שוין אפגערעדט פון דעם, אז זיי טרעטן אויף מיט אזא מין קאפעליע פאר אן עולם? 
 אויסצוגן פון אנדערע, מער טראדיציאנעלע קאנצערטן און טעאטער־פארשטעלונגען, אין וועלכע דזשעניע פייערמאן איז אויפגעטראטן, קען מען זען אין אט דעם ווידעא וועגן איר, וואס דער פארווערטס האט ארויסגעלאזט אין 2009. 
