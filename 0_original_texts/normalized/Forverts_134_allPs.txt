 דער „יידיש אפען מייק קאפע״ פארבעט דעם ברייטן עולם זיך צו באטייליקן אין זיין קומעדיקער טרעפונג, וואס וועט פארקומען דעם 17טן אקטאבער, פון 3 ביז 5 נאכמיטאג לאנדאנער צייט, 11:00 אין דער פרי ניו־יארקער צייט. 
 דער „קאפע‟ איז א חודשלעכע אינטערנעץ־פארזאמלונג, ווו יעדער וואס וויל רעציטירן א יידיש ליד אדער א קורצן אויסצוג פון דער יידישער ליטעראטור קען זיך באטייליקן. די פראגראם פונעם פריערדיקן חודש קאנט איר זען דא. 
 די טרעפונג וועט דאס מאל דורכגעפירט ווערן בשותפות מיטן גרויס־בריטישן „ציצית־פעסטיוואל״ . פונקט ווי ציצית זענען א מין פראנדזן („פרינדזשעס״ אויף ענגליש) וואס קען אויך מיינען „פעריפעריע״, וועט אונדזער טעמע דעם חודש זיין אנדערשקייט, דאס נישט מיטשווימען מיטן שטראם, דאס זיין אויף די ראנדן פון דער געזעלשאפט. 
 צוליב דעם וואס די קומעדיקע טרעפונג איז פארבונדן מיטן „ציצית־פעסטיוואל״, דארף מען זיך פארשרייבן אויף אן אנדער זייט ווי געוויינטלעך. גיט א קוועטש דא. 
 אונדזער גאסט דעם חודש וועט זיין די לאנדאנער יידיש־לערערין ד״ר סימה בירי (סימע ביירי). זי איז געבוירן געווארן אין קאוונע, קען יידיש פון קינדווייז אן, פארטיידיקט אין ענגלאנד א דאקטאראט וועגן דער יידישער פרעסע צווישן די צוויי וועלט־מלחמות און איז באקאנט אין דער בריטישער הויפטשטאט ווי אן אקטיוויסטקע פון דער יידישער שפראך. 
 כאטש דער יידיש קאפע רעכנט נישט קיין אריינטריט, וועט מען אויף דער קומעדיקער אונטערנעמונג יא זאמלען געלט צו העלפן די פליטים פון אפגאניסטאן. כדי צו געבן א ביישטייער, גיט א קוועטש דא. 
