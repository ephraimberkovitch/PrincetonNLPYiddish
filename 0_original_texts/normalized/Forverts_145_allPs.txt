 אין דעם ווידעא, באגלייט מיט א הומאריסטישער אנימאציע, זינגט דזשיין פעפלערס גרופע, „מאפאמונדי‟, א טשיקאווע ליד — „אוי, וויי, מאמעלע‟ — וועגן א געוועזענעם בחור וואס באקלאגט זיך צו זיין מאמען, אז טאג און נאכט מוז ער איצט אויפהאדעווען א קינד — א קלארער סימן אז זיינע הולטייסקע טעג זענען שוין אריבער. 
 דאס ליד געפינט זיך אין זייער אלבאם „אין אדעס‟ — און איז א טייל פונעם פראיעקט „ווארשעווער קאבארעט‟ . 
 ווי אזוי קומט אבער די אוקראינישע שטאט אדעס קיין ווארשע? אין דער אמתן, ווי פעפלער האט מיטגעטיילט דעם פארווערטס, טראגט דער אלבאם אזא נאמען נאר צוליב דעם וואריאנט פון איין באקאנט ליד, וואס הייסט טאקע „אין אדעס‟. פון דעסט וועגן, מיין איך, אז דער איראנישער טאן פונעם ליד שטימט מיטן אזוי־גערופענעם אדעסער סטיל. 
 דזשיין פעפלער איז סיי א באקאנטע זינגערין, סיי אן ענטוזיאסטישע פארשערין פון אלטע יידישע לידער. א באזונדערן טראפ שטעלט זי אויף ווייניק באקאנטע ווערק מיט א הומאריסטישן אדער סאטירישן טאן. 
 אין די 1930ער יארן האט איציק זשעלאנעק, א בעל־הבית פון א קראם אין ווארשע, ווו מע האט פארקויפט מוזיק־רעקארדירונגען, ארויסגעגעבן א סעריע זאמלונגען יידישע לידער, וואס זענען דעמאלט געווען פאפולער ביי פוילישע יידן. צום באדויערן, זענען זיינע ביכלעך נישט געווען באגלייט מיט מעלאדיעס; נאך יארן זוכענישן האט זיך פעפלערן איינגעגעבן צו אנטדעקן די נאטן. אין 2014 האט זי פארעפנטלעכט א בוך מיט 126 לידער פון זשעלאנעקס קאלעקציע ; בלויז ביי 25 פון זיי ווייסט מען נאך אלץ נישט די מעלאדיעס. 
 וואס שייך אדעס, איז עס א קאסמאפאליטישע, מולטיקולטורעלע שטאט מיט א רייכער מוזיקאלישער און טעאטראלישער קולטור. געגרינדעט אין 1794 ווי א פארט אויפן שווארצן ים (א קליינער יישוב איז אויפן דאזיקן ארט געשטאנען נאך מיט 2,500 יאר צוריק), האט זי צוגעצויגן סוחרים מכל־המינים. 
 אין 1817 האט די רוסלענדישע רעגירונג דערקלערט, אז די שטאט ווערט א פרייע האנדל־זאנע – מיט גרויסע שטייער־הנחות. 
 דער פרייער האנדל און דער גרויסער פראצענט אויסלענדער האט שטארק משפיע געווען אויף דער אטמאספער פון דער שטאט. צווישן יידן, גריכן, פראנצויזן, ציגיינער און, פארשטייט זיך, רוסן, האט געהערשט א שארפע קאנקורענץ. 
 ממילא, האט דער רעפערטואר פונעם אדעסער יידישן קאבארעט אפט געהאט א „לעבעדיקן‟ טעם. יידישע לידער פון אדעס האט מען עקספארטירט סיי אין אנדערע גרויסע וועלט־מעטראפאליעס, סיי קיין אמעריקע; צום ביישפיל, דער אדעסער ציגיינערישער מוזיקער מישקא ציגאנאוו , נישט זייענדיק אליין קיין ייד, פלעגט שפילן און זינגען אויף יידיש אין זיין אייגענעם ניו־יארקער רעסטאראן. דער „אדעסער סטיל‟, לאוו־דווקא ממש פארבונדן מיט דער דרום־אוקראינישער פארטשטאט, מיינט שפילעוודיקייט, איראניע און הומאר. אין רוסלאנד און אוקראינע ווערן די אדעסער תושבים נאך אלץ באקאנט ווי איינגעבוירענע פאיאצן. 
