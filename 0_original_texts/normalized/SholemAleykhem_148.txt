 
 דער בלוטיקער שפאס: 8: טומארקין און לאפידוס 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס אכטע קאפיטל.
    
  ט ו מ א ר ק י ן  א ו ן  ל א פ י ד ו ס
    
טומארקין ווערט פארשווונדן, און אויף זיין ארט וואקסט אויס
לאפידוס, דער פראנט מיטן טשאקנדיקן שטעקעלע.
    
― וואס הערט זיך עפעס ביי אייך, ראבינאוויטש? נישטא נאך
קיין נייעס? איך האב געהערט, אז מיט פינף צוועלפטלעך וועט ניט
אריין איינער אפילו... וואס האט גערעדט מיט אייך אט דער פאנאטיק?
    
― וועלכער פאנאטיק?
    
― אט דער שווארצער קאטער מיט די גרייזלעך... אנקוקן
קאן איך זיי ניט, אט די ציוניסטן!
    
- וואס האט איר צו די ציוניסטן? ― פרעגט אים ראבינאוויטש,
אליין ניט צו וויסן אקוראט, וואס איז אזעלכס „ציוניסטן״.
    
― איר קענט זיי דען נישט? איר ווייסט ניט, אז זיי זענען
שאוויניסטן, וואס וואלטן וועלן, אז אלע זאלן דענקען אט דאס
וואס זיי?...
    
כאטש די דאזיקע באקאנטשאפט איז געשלאסן געווארן נאר
ניט לאנג, אי דאס פארבייגייענדיק, פונדעסטוועגן האט לאפידוס
אנגענומען ראבינאוויטשן פארן קנעפל, גאנץ יידישלעך, און האט
גענומען שיטן פעך און שוועבל אויף טומארקינען און אויף אלע
ציוניסטן, רעדן וואס אין דער קארט, המנס מסירות:
    
― אנקוקן קאן איך זיי, ניט אט די צבועקעס, גאטס
סטראפטשעס, וואס נעמען זיך אן די קריוודע פונעם רבונו־של־עולם! ס׳איז
זייער עסק, וואס טאמער האבן זיך געטויפט עטלעכע אומגליקלעכע
קינדער, צוליב דעם, זיי זאל זיך אויפהערן ארומדרייען אט דא
אין דרויסן, ווי איך מיט אייך... איך פרעג אייך, וואס און צוליב
וואס ליידן מיר טאקע, איך און איר? הי? און ביז ווי לאנג נאך
וועלן מיר זיך אט אזוי ארומבלאנקען, איך מיט אייך, הי?
    
אויסגעצוואגן און אויסגעקעמט, אויסגעפוצט פון דער נאדל
ארויס, אויגן בלויע, ברעמען הויכע, א בערדעלע א געלס,
אונטערגעשפיצט, ווייסע ציין, א פיסקעלע ווי אויף שרייפעלעך, און אז
ער רעדט, לאזט ער אויס מיט א „הי״ וואס דארף באדייטן „הא״? ―
דאס איז לאפידוס.
    
 * * *
    
דעם דאזיקן פרימארגן אין לאפידוס געווען זייער־זייער ניט
אויפגעלייגט. ער האט געזוכט אויף וועמען אויסצוגיסן זיין צארן, און
איז געווען צופרידן, וואס האט זיך אונטערגעכאפט טומארקין דער
ציוניסט... באמת איז ער געווען אויפגעטראגן ניט אויף טומארקינען
און ניט אויף די ציוניסטן, וואס האבן אים גארניט געטאן. זיין
כעס האט זיך גענומען פון אן אנדער שורש. לאפידוס האט געהאט
פארוואס צו זיין אויפגערעגט.  ע ר ש ט נ ס , פארוואס ער האט ניט
קיין מעדאל.  צ וו יי ט נ ס , פארוואס מע נעמט אים ניט אריין אין
אוניווערסיטעט.  ד ר י ט נ ס , פארוואס ער דארף זיך שמדן, און
קאן ניט צוליב דער מאמע. זיין מאמע וועט דאס נישט
איבערטראגן ― ער ווייס עס פאר געוויס ― און סוף־כל־סוף וועט ער עס מוזן
טאן... לאפידוס האט, נעבעך, געזוכט עמעצן, פאר וועמען ער זאל
כאטש קאנען זיין הארץ אויסגיסן, און געפונען זיין נייעם באקאנטן
ראבינאוויטשן, וועלכער איז אים געפעלן דערמיט, וואס כאטש
ער האט א יידיש אויסזען, האט ער אבער ניט קיין יידישע טבע
אריינקריכן אייך מיט די שטיוול אין דער נשמה אריין.
    
― גוט איז אייך, ראבינאוויטש, איר האט א מעדאל און זענט
באווארנט, אז איר וועט אריין. פרוווט אבער זיין אויף מיין ארט.
איך האב א מאמע אן אלטע און א שוועסטערל, און ביידע זענען
זיי אויף מיינע פלייצעס, און זייער גאנצע האפענונג איז אויף מיר,
טאמער וועל איך אמאל ענדיקן, זיין א דאקטאר. דערווייל דארפן
מיר אלע דריי לעבן דערפון, וואס איך גיב א שטונדע ביי א רייכן
קריסט, איז דאס בסוד־סודות, ווארעם טאמער ווערט מען געוואר אין
גימנאזיע ― איז הימל עפן זיך! איך ווייס ניט, אויב אן אנדערער
אויף מיין ארט, לאמיר נעמען אפילו אט דעם טומארקינען, אויב ער
וואלט זיך שוין לאנג ניט געשמדט, און ווער וואלט עס גאר געקאנט
וואגן זאגן אויף אים א שלעכט ווארט? וואס וואלט איר געזאגט
דערויף ― הי?
    
וואס וואלט ער זאגן דערויף? ער ווייס אליין ניט. ער שטייט
נאר און באטראכט די דאזיקע אלע טומארקינס און לאפידוסעס, וואס
זייער גאנץ לעבן איז, ווי עס ווייזט אויס, גאר א מעדאל... אלע
וואלטן זיי וועלן האבן מעדאלן. אפילו זיין בעל־הביתטע, די
פרוי שאפירא, זעט שטענדיק אין חלום נאר א מעדאל פאר איר
סיאמקען, און דווקא א גאלדענע מעדאל ― א מאדנע פאלק דאס איז! גלייך
ווי אויסער גימנאזיע, אויסער מעדאל, אויסער אוניווערסיטעט איז פאר
זיי מער קיין אינטערעס נישט פאראן... גלייך ווי אויף יענער זייט
אוניווערסיטעט ענדיקט זיך שוין פאר זיי די גאנצע וועלט ― א מאדנע,
א מאדנע פאלק!...
    
און ראבינאוויטש דערמאנט זיך, אז בעת ער איז נאך געוועזן
פאפאוו, ניט ראבינאוויטש, האט ער געהאט אן אנדער באגריף וועגן
דעם דאזיקן פאלק. ער האט געהערט, אז פאר דאס יידישע פאלק
אין פאראן נאר איין הייליקע זאך אויף דער וועלט, און די דאזיקע
זאך איז  נ ע ל ט !
    
פלוצעם האבן זיך אלע, דאס גאנצע בינטל קאנדידאטן,
מעדאליסטן און ניט־מעדאליסטן, געגעבן א ריס אפ פון ארט און א
לאז צו דער טיר פון דער קאנצעלאריע. וואס איז געשען? ― דער
סעקרעטאר איז געקומען. היינט איז א יום־הדין. היינט איז דער
לעצטער טאג. היינט וועט מען שוין וויסן אקוראט, ווער עס איז
צוגענומען און ווער ניט. און עס ווערט מיט א מאל א בהלה, א טומל.
א גאנצע מאה, און אפשר מער, יידישע יונגעלייט פון אלערליי
קלאסן און אויסזען האבן זיך אריינגעפאקט אין א ענגן חדר און
אלע האבן זיך ארויפגעווארפן, נעבעך, אויף איין מענטשן, אויפן
סעקרעטאר פון אוניווערסיטעט, א פארשוין א בלאסער, אן
אויסגעווייקטער, ווי א לימענע. אט באלד וועט מען אים צוטראגן די
ביינער. איטלעכער האט עפעס צו זאגן און יעדער וויל וויסן וואס
פריער.
    
אונדזער ראבינאוויטש איז געווען איינער פון די לעצטע, וואס
האבן זיך געקאנט דערשלאגן צום סעקרעטאר. דער סעקרעטאר מיטן
בלאס אויסגעווייקטן פנים, אראפגעלאזט די אויגן אראפ, האט אים
ווי אלעמען א פרעג געגעבן קורץ און טרוקן:
    
― אייער נאמען?
    
― ראבינאוויטש.
    
דער סעקרעטאר האט גענומען גריבלען זיך צווישן א פאק
פאפירן און א זאג געגעבן מיט א קוועטש:
    
― ראבינאוויטש הערשקא מאוושאוויטש? ווילט איר פארנעמען
אייערע פאפירן באלד, צי מע זאל אייך זיי אפשיקן דורך פאליציע?
    
―― טא יעסט קאק [דאס הייסט, ווי]? ― האט אים ראבינאוויטש איבערגעפרעגט אזוי
איבערראשט, גלייך ווי ער וואלט ניט פארשטאנען, וואס מע רעדט
צו אים.
    
 דעם סעקרעטארס בלאס אויסגעווייקט פנים אין נאך געווארן
מער אויסגעמוטשעט, און ווי א זאג געגעבן „וואס ווילן האבן
פון מיר אט די איינגעגעסענע יידן?״ ווי ווייט מעגלעך ווייך האט אים
דער סעקרעטאר געגעבן צו פארשטיין, אז ער קאן צונעמען צוריק
זיינע פאפירן, ווארעם צו זיין נומער איז ניט אנגעקומען; דאס
צונעמען פון יידן, לויט פראצענט־נארמע, האט זיך געענדיקט...
    
― האט איר עס פארשטאנען, גאספאדין ה ע ד ש  מ א וו ש א וו י ט ש
ראבינאוויטש, צי נאך ניט?
    
נישט באקומען קיין ענטפער, האט זיך דער סעקרעטאר
געווענדט שוין צו אן אנדערן, אויך א יידן:
    
― אייער נאמען?
    
און צו ראבינאוויטשן האט ער א ווארף געגעבן
פארבייגייענדיק:
    
― איר קאנט גיין. אייערע פאפירן וועט איר באקומען
דורך פאליציע...
    
 דאס ניינטע קאפיטל.
    
 ד ר יי צ ן  מ ע ד א ל י ס ט ן
    
די ערשטע מינוט, אז אונדזער פאפאוו־ראבינאוויטש איז געוווירע
געווארן, אז ער איז פארבליבן הענגען אין דער לופטן, האט ער
זיך געפילט מאדנע ניי... ער האט קיין צייט ניט געהאט נאך רעכט
באטראכטן די לאגע, זיך אפגעבן דין־וחשבון, ארומצוקוקן זיך, ווו
ער איז אין דער וועלט, און האט זיך באגעגנט מיט זיינע נייע
באקאנטע. פריער מיטן אויסגעפוצטן לאפידוסן, דערנאך מיטן
טראגי־קאמישן טומארקינען.
    
― נו? ― האט אים לאפידוס אפגעשטעלט מיט א ביטער
געלעכטערל און אנגענומען ביים ארבל און אריינגעקוקט אים אין די
אויגן אריין, גלייך ווי ער וואלט שוין געוווסט, אן ראבינאוויטש איז
נישט קיין צוגענומענער, און גלייך ווי ער וואלט געווען דערפון העכסט
צופרידן. ― וואס האב איך אייך געזאגט, הי? טאקע כדאי געווען
אייך צו הארעווען אכט יאר, דערשלאגן זיך צו א מעדאל!... ניין,
איך וועל אנדערש טאן. איך וועל זיך מיט זיי אפרעכענען! זיי
זאלן אפילו אויפלויפן, וועל איך זיין א סטודענט! און אחוץ דעם,
וואס איך אליין וועל אריין אין אוניווערסיטעט, וועט מען צוליב מיר
מוזן צונעמען נאך א יידן, און אפשר טאקע אייך, ראבינאוויטש,
ווי מיינט איר, הי?
    
לאפידוס האט געזען נאך ראבינאוויטשעס קוקן אויף אים,
אז ער הייבט ניט אן צו פארשטיין, ווי אזוי וועט ער, ראבינאוויטש,
קאנען צוליב אים, לאפידוסן, אריינטרעטן אין אוניווערסיטעט אריין?
האט ער אים אנגענומען ביים קנעפל און גענומען אים אויסברייען
א גאנצע טעאריע פון פראצענט־נארמע.
    
דער פשט האט באדארפט זיין אזוי: אין אוניווערסיטעט ווערן,
 
 