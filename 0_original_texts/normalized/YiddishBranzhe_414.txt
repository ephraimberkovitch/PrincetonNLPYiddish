

לאפסוס־קאקטוס — 10 



 by באריס סאנדלער 
July 2, 2018July 5, 2018 Filed under:
שפראך 

מיר האבן שוין פריער געשריבן וועגן די אזוי גערופענע ווערטער „שוועסטערקינדער‟ [זע: לאפסוס־קאקטוס — 5]. למשל: לעבן און וווינען, פארזוכן און פרווון. דאס הייסט, ווערטער, וואס טראגן אן ענלעכן באטייט, אבער זיי זיינען פארט נישט קיין סינאנימען. דער פלאנטער קומט בדרך־כל פאר צוליב דעם, וואס אין ענגליש האבן ביידע ווערטער איין באטייט.
לאמיר נעמען די צוויי ווערטער „דערמאנען‟ און „געדענקען‟.
דער וועקזייגער האט מיר דערמאנט, אז ס׳איז שוין צייט אויפצושטיין.
„דערמאנען‟, מיינט, צו וויסן געבן, אז…
אן אנדער משל:
איך האב זיך דערמאנט אין מיין אלטן חבר, ווען מיר האבן גערעדט וועגן אונדזער קינדשאפט.
„דערמאנען זיך‟ אין…
אדער: „דערמאנען זיך‟ עפעס..
כ׳וועל תפילה טאן צום רעגן ער זאל אפשווענקען די פליאמע,
דערמאנסטו זיך דאס קול? איך בין געווען און בין דיין מאמע. (א. סוצקעווער)
„געדענקען‟, מיינט, טראגן אין זכרון, נישט פארגעסן, אין זינען האבן.
מיר געדענקען יענע טעג ווי ס׳האט אונטער אונדז געברענט די ערד.
נאך מער פלאנטער קומט פאר ביים נוצן דאס פארל „אנדענק‟ און „זכרון‟. אין ענגליש האבן ביידע ווערטער איין איבערזעצונגן — memory.
דערפאר טרעפן זיך ביי די היינטיקע יידיש־מחברים, וואס זייער ערשטע שפראך איז ענגליש, אזעלכע זאצן:
ער פארגעדענקט אלץ. ער האט א גוטן אנדענק, אנשטאט „זכרון‟.
אין יידיש טראגט דאס ווארט „זכרון‟ נאר דעם פיזישן זין.
„…פארשפארט די ווערטער אין טורמע פון זכרון‟. (א. סוצקעווער)
*
וויסן (ווייסט) און קענען 
מע קאן אפט הערן, ווי מע זאגט: „איך ווייס אים זייער גוט‟, אדער, „איך ווייס גוט יידיש‟. איז עס טאקע דער ערשטער סימן, אז מע „קען‟ נישט גוט יידיש. פון וואנען נעמט זיך דער פלאנטער? איז ווידער, ווייל מע זעצט עס איבער פון ענגליש.
אין ענגליש, מיינען טאקע די ביידע ווערטער — know. אין יידיש „וויסן‟, מיינט א פאקט, למשל: כ׳זאל נישט וויסן פון קיין צרות.
ווער קאן וויסן, ווען משיח וועט קומען?
און „קענען‟, מיינט זיין באקאנט, קענען גוט א שפראך. ווי אויך, „קענען זיך שוין לאנגע יארן‟.
*
און צום סוף, ברענגט אונדז לאפסוס־קאקטוס עטלעכע „מוסטערן‟, אויסגעפונען לעצטנס אין „פארווערטס‟.
איין זומער האבן מיר געבעטן א פראפעסיאנעלן עקספערט אויף עפלביימער, ער זאל קומען און אפשניידן די צווייגן כדי מער פרוכט זאל קענען וואקסן.
„אפשניידן די צווייגן‟, מיינט, לאזן דעם בוים נעבעך אן א צווייג. אויף אזא בוים וועט בכלל קיין פרוכט מער נישט וואקסן.
אגב, דאס ווארט „פרוכט‟ איז אין מער צאל, „פרוכטן‟.
זיכער, אז דער מחבר האט געוואלט זאגן, אז „איין זומער האבן מיר פארבעטן א פראפעסיאנעלן עקספערט אויף עפלביימער, ער זאל קומען זיי (די ביימער) ארומשניידן, כדי מער פרוכטן זאלן קענען וואקסן‟.
דעם צווייטן אויסצוג האט לאפסוס־קאקטוס „ארויסגעריסן‟, זעט אויס, פון א שוידער־מעשה — סיי וואס שייך די אויסדרוקן און סיי דער שפראך:
דאס לעצטע ביטערע קריגעריי מיטן ברודער האט זי שטארק וויי געטאן, און שטארק געפייניקט איר געוויסן, ווי מע וואלט אריינגעשטאכן לאנגע שפילקעס אין די גרויע תהומען פון איר מוח. דאס הילכיקע קלאפן אין קאפ האט צעשאסן קאלטע שטראמען אין אלע גלידער פון איר גוף.
זעט אויס, אז דער מחבר פון די שורות שעפט נחת פון אזעלכע סאדיסטישע באשרייבונגען. האט פאר אים לאפסוס־קאקטוס אן עצה:
עסט נישט, טייערינקער, פארן שלאף קיין רויע זשאבעס!
ליאפסוס־קאקטוס
 

Share this:TwitterFacebookPrintLike this:Like Loading...

Related
 


Tagged: researchYiddish 
Post navigation


Previous Post
נאטיצן פונעם רעדאקטאר — 9 

Next Post
פון אונדזער עזבון: יוסף קערלער (1918־2000) 



