
 
 דעם 4טן – 6טן אָקטאָבער איז פֿאָרגעקומען דער 24טער יערלעכער סימפּאָזיום פֿאַר יידיש־שטודיעס אין דײַטשלאַנד, וועלכן עס האָבן בשותּפֿות אָרגאַניזירט דער דיסלדאָרפֿער אוניווערסיטעט פֿון הײַנריך הײַנע און דער אוניווערסיטעט פֿון טריר. צווישן די אָנטיילנעמער פֿונעם סימפּאָזיום, וואָס איז דורכגעגאַנען אין זום־פֿאָרמאַט צוליב די באַגרענעצונגען ארויסגערופֿענע דורך דער פּאַנדעמיע פֿון קאָראָנע־ווירוס,זײַנען געווען פֿאָרשער פֿון דער יידישער שפּראַך און ליטעראַטור ניט בלויז פֿון פֿאַרשיידענע וויסנשאַפֿטלעכע צענטערס פֿון דייטשלאַנד, נאָר אויך פֿון האָלאַנד, פֿש״אַ, ישׂראל און לעטלאַנד. 
 דער סימפּאָזיום פֿאַר יידיש־שטודיעס אין דייטשלאַנד האָט טראַדיציאָנעל צוויי ארבעטס־שפראַכן — יידיש און דײַטש, און אויף אזא אופן בלײַבט ער הײַנט־צו־טאָג למעשׂה דער איינציקער רעגולערער וויסנשאַפֿטלעכער פארום, וואָס היט יידיש אַלס שפּראַך פון עפנטלעכע וויסנשאפטלעכע אַרויסטרעטונגען און באהאנדלונגען. דאָס מאל זיינען אויף יידיש פארגעשטעלט געווארן פארטראַגן פֿון קלאַודיע ראזענצווײַג (בר־אילן אוניווערסיטעט, ישׂראל) ״אַ יידישע מעשה אין גראמען פֿון ווענעציע״, מארק קאפּלאַן (דארטמוט קאלעדזש, פֿש״א) ״פילשפראכיקייט אַלס קריטיק אין איציק אייכלס ״ר׳ הענעך אדער וואס טוט מען דאַמיט?״״, אלכסנדרה פּאָליאן (רעגנסבורגער אוניווערסיטעט, דײַטשלאַנד) ״״דער קעניג פון לאמפעדוזע״ אין דעם קאָנטעקסט פֿון פּרץ מאַרקישעס מלחמה־דראמאַטורגיע״, איציק גאטעסמאן (אוניווערסיטעט פֿון טעקסאַס אין אָסטין, פֿש״אַ) ״די פֿאָלק־באארבעטונג פֿון י\. י.לינעצקיס און מיכל גאָרדאָנס לידער״, רחל ראזשאַנסקי (בראון אוניווערסיטעט, פֿש״אַ) ״רחל אויערבאַך אין ישראל: ציוניזם, יידישע ליטעראַטור און דער זכּרון פון חורבן״, לייזער בורקאָ (אַן אומאפּהענגיקער פֿאָרשער, פש״אַ) ״די פֿאַרלוירענע אונגאַרישקייט פון חסידיש יידיש״, וועלוול טשערנין (אינסטיטוט פאר אייראָ־אזיאטישע יידישע שטודיעס, ישראל) ״די פּראָבלעם פֿון אויטענטישע רייד אין שלום־עליכמס פּיעסע ״שווער צו זיין אַ ייד״, מארטין ווישע (אינסטיטוט פֿאַר צייט געשיכטע, דייטשלאנד) ״יידיש — אַלוועלטלעכע קולטור: די פֿיר צענטערס פֿונעם יידישן פּען־קלוב״, שמעון נויבערג (אוניווערסיטעט פֿון טריר, דייטשלאנד) ״גלאָסאַר און ווערטערבוך״ און מרים גוטשאָוו (אומאפהענגיקע פֿאָרשערין, האָלאנד) ״״אונדזער שריפֿט״, ניו־יאָרק, יאַנואַר 1912. די ערשטע יידישע צייטשריפֿט געדרוקט מיט לאטיינישע בוכשטאַבן״. 
 פֿאַרשידנאַרטיק און אינטערעסאַנט זײַנען געווען אויך פֿאָרטראַגן פֿאָרגעשטעלטע אויף דייטש. די נאָענטקייט צווישן די צוויי שפּראַכן און די געמיינזאַמע טעמאַטיק האָבן דערמעגלעכט אַ פרייע באַהאַנדלונג פֿון אַלע פֿאָרטראַגן אומאפהענגיק פֿון דער שפּראַך, אויף וועלכער זיי זיינען פֿאָרגעשטעלט געוואָרן. צום שלוס האבן די אָרגאַניזאַטאָרן און די אָנטיילנעמער אויסגעדריקט אַ האָפֿענונג אויף דעם, אַז דער 25טער סימפאזיום פֿאַר יידיש־שטודיעס אין דייטשלאַנד וועט קאָנען פֿאָרקומען איבער אַ יאר אין דיסלדאָרף אין אַ געוויינלעכן רעזשים, אָן אַ זום־פארמיטלונג. 
 
 וו. טשערנין 
 