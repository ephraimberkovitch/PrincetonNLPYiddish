
 די רוסישע ביכער־קראם ״באבעל״ אין ירושלים&nbsp; האט דורכגעפירט אן אנליין־לעקציע וועגן די דריי אנגעזעענע יידישע שרייבער, וועלכע זיינען געבוירן געווארן און אויסגעוואקסן אין איין משפחה 
 אין ישראל זיינען פאראן צוויי רוסישע ביכער־קראמען מיטן נאמען ״באבעל״ – אין תל־אביב און אין ירושלים. די ספעציפיק פון די דאזיקע קראמען, וועלכע טראגן דעם נאמען פונעם בארימטן רוסיש־יידישן שרייבער איסאק (יצחק) באבעל, באשטייט קודם־כל אין דעם, וואס זיי באהעפטן א געוויינלעכן ביכער־האנדל מיט לעקציעס אויף פארשיידנארטיקע טעמעס פארבונדענע מיט ליטעראטור און קולטור. איצט, ווען מעגלעכקייטן פאר עפנטלעכע אונטערנעמונגען זיינען שטרענג באגרענעצט צוליב דער מגיפה פון קאראנעווירוס, ווערן אזעלכע לעקציעס רעגולער דורכגעפירט אין זום. 
 דעם 21טן יולי האט דער ירושלימער ״באבעל״ דורכגעפירט א לעקציע פון דאקטאר וועלוול טשערנין אונטערן טיטל ״וועגן די ברידער זינגער און א ביסל וועגן זייער שוועסטער״. אין איר האט דער ליטעראור־פארשער דערציילט די צוהערער וועגן די דריי אנגעזעענע יידישע שרייבער, וועלכע זיינען געבוירן געווארן און אויסגעוואקסן אין איין משפחה: אסתר קרייטמאן (1891, בילגאריי – 1954, לאנדאן), ישראל־יהושע זינגער (1893, בילאריי – 1944, ניו־יארק) און דער לאורעאט פונעם נאבעל־פרייז יצחק באשעוויס־זינגער (1904, לעאנטשין – 1991, מאיאמי). די שפראך פון דער דאזיקער לעקציע, גלייך ווי פון אלע אנדערע לעקציעס פון די ביכער־קראמען ״באבעל״, איז געווען רוסיש. צוליב דעם האט דער פארטרעגער באזונדערס באהאנדלט רוסישע איבערזעצונגען פון יצחק באשעוויס־זינגערס און ישראל־יהושע זינגערס ווערק (ווערק פון אסתר קרייטמאן זיינען דערווייל אין רוסיש ניט איבערגעזעצט). ס׳איז אנגענעם צו באצייכענען, אז אין דעם צוזאמענהאנג האט ער דערמאנט די צייטונג ״ביראבידזשאנער שטערן״, וועלכע האט נאר וואס פארעפנטלעכט אין המשכים ישראל נעקראסאווס איבערזעצונג פון ישראל־יהושע זינגערס דערציילונג ״פרילינג״, וועלכע איז פריער אויף רוסיש ניט דערשינען. 
 
 וו. אראנאוו 
 