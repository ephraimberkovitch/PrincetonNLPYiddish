
 
 פארזעצונג. אנהייב אין נומ. 14 
 פרק מסעות בנימין החמישי 
 
 צו בנימינען איז צוגעגאַנגען א יונגער שמייכלנדיקער בחור. ער האט דערלאנגט אים די האנט און מכניס־אורחדיק געזאגט: ״ברוך־הבא, רב וועלוול. איך בין שמואל־אבא״. געדענקט איר נאך, אז בנימין־החמישיס אמתער נאמען איז וועלוול? 
 שמואל־אבא איז געווען דער באגלייטער, וועלכן בנימינען האט באשטימט די דירעקציע פונעם זומער־קורס. 
 —&nbsp;&nbsp; שלום־עליכם, — האט אים מיט א שמייכל געענטפערט בנימין, — איך בין גאר ניט זיכער, אז דעם גאנצן טאראראם מיטן נאציאנאלן הימן און דער לעבעדיקער קאפעליע ארדנט מען אײַן יעדעס מאל, ווען עמעצער גייט ארויס פון דער קאסמישער ווענדע, און ניט אין אויסשליסלעכע פאלן בלויז. איך בין דאך א רײַזנדער, וועלכן מע האט ספעציעל איינגעלאדן צוליב דעם זומער־קורס. 
 —&nbsp;&nbsp; און איך בין יא זיכער, אז די, וואס וועלן וואגן קומען אויף דעם זומער־קורס אין דער ווירקלעכקייט און ניט אין דער ווירטואלער רעאלקייט, וועלן זוכה זיין צו גאר ניט קיין ערגערן קבלת־פנים, — האט זיך ניט פארלארן שמואל־אבא. 
 
 מקבל־פנים זיין בנימינען איז צוזאמען מיט שמואל־אבא געקומען א בעל־עגלה מיט א וואגן, אין וועלכן ס׳איז איינגעשפאנט געווען א גניאדע פערד. דער בעל־עגלה האט געהייסן ר׳ פסח און ער איז אנגעטאן געווען ווי חיים טאפאל אין טוביהס ראלע אינעם קלאסישן מיוזיקל ״דער פידלער אויפן דאך״. ר׳ פסח האט גענומען בנימינען מיט זיינע קנאפע בעבעכעס אין אן אכסניא אינעם נאענטן שטעטל זאמאשטש. קיין שטעט און קיין דערפער זיינען אויף צערעס ניטא. נאר שטעטלעך. לכל־הפחות רופן רופט מען אלע ארטיקע יישובים ״שטעטלעך״. מיט איין אויסנאם — ס׳איז דא די קאלאניע באבראווי־קוט, וווּ עס געפינט זיך א מוזיי פון שמעון־שמואל פרוג. דער גרונטלייגער פון דער יידישער דיכטונג איז דאך געבוירן געווארן אין דער יידישער לאנדווירטשאפטלעכער קאלאניע באבראווי־קוט אין אוקראינישע סטעפן. ער איז אין דעם זין א מיוחד־במינו. 
 אגב, אויף צערעס זיינען פאראן ניט ווייניק מוזייען פון וויכטיקע יידישע שריפטשטעלער. און זיי אלע געפינען זיך אין שטעטלעך, וואס זייערע ערדישע פראטאטיפן זיינען געווען אומפארמיטלעך פארבונדן מיט אנטשפרעכיקע קלאסיקער. אינעם שטעטל פערעיאסלעוו געפינט זיך דער מוזיי פון שלום־עליכמען, אינעם שטעטל זאמאשטש, וווּ עס האט זיך אפגעשטעלט בנימין, — דער מוזיי פון יצחק־לייבוש פרצן, אינעם שטעטל קאפוליע — דער מוזיי פון מענדעלע מוכר־ספרימען, אינעם שטעטל בילקאמין — דער מוזיי פון אורי־צבי גרינבערגן, אינעם שטעטל וואלאזשין — דער מוזיי פון חיים־נחמן ביאליקן. ביאליק האט אין וואלאזשין, ווי באוווּסט, זיך געלערנט אין דער בארימטער ישיבה. און געבוירן איז ער אויפן כוטאר ראדי. אגב, כוטארן זיינען אויף צערעס אויך פאראן. אזוי רופט מען משפחה־פערמעס, וועלכע געפינען זיך אויסער דעם תחום פון די שטעטלעך און באזארגן זיי מיט גרינס, מיט מילך, מיט אייער און מיט האניק. 
 וועגן דעם האט בנימינען אונטערוועגנס דערציילט שמואל־אבא. ווען בנימין האט אים געפרעגט, פארוואס פארקויפן ניט די כוטאר־יישובניקעס אין שטעטלעך אויך פלייש, האבן שמואל־אבא און ר׳ פסח זיך הויך צעלאכט. 
 —&nbsp;&nbsp; מיר עסן פליישיקס נאר איין מאל א יאר, אויפן סדר, — האט, זיך אפגעלאכט, ערנסט געענטפערט שמואל־אבא. מיר האבן ניט אפילו קיין פליישיקע כלים אויפן גאנצן יאר, נאר אויף פסח. אויפן סדר, אין אנדענק וועגן קרבן־פסח מוז דאך אויף דער קערה ליגן די זרוע. דעמאלט האבן אונדזערע שוחטים א שטיקל ארבעט. 
 —&nbsp;&nbsp; און חוץ דער זרוע עסט איר ניט קיין פלייש? – האט געפרעגט בנימין. 
 —&nbsp;&nbsp; די זרוע עסן מיר ניט. ווער דען עסט די זרוע? און פלייש עסן מיר יא, אפילו בשפע, און ניט בלויז אויפן סדר, נאר א גאנץ יאר, חוץ די ניין טעג, פארשטייט זיך. פשוט אונדזער פלייש איז ניט פליישיק. 
 —&nbsp;&nbsp; וואדען?! 
 —&nbsp;&nbsp; מע נעמט עס ניט מן־החי. מע ציכט עס אויף וועגעטאטיוו אין רעזערוווּארן. מע האט געפסקנט, אז דאס איז פארעווע. 
 —&nbsp;&nbsp; ס׳איז גוט צו וויסן. און וואס טוען אין אזא פאל דאס גאנצע יאר אייערע שוחטים? 
 דא האט אין זייער דיאלאג זיך אריינגעמישט ר׳ פסח: ״וואס הייסט וואס? — בריתן! — האט ער א בורטשע געטאן. 
 דער וועג, איבער וועלכן זיי זיינען געפארן, איז געווען ניט אספאלטירט און ניט ברוקירט. בלויז דא האט בנימין פארשטאנען און אפילו דערפילט דעם עכטן באטייט פונעם יידישן ווארט שליאך, וואס האט ניט קיין אדעקוואטע איבערזעצונג אין לשון־קודש. ס׳איז ניט קיין דרך און אוודאי ניט קיין כביש. דער ארומיקער פייזאזש איז געווען גאנץ פאסטאראליש: פעלדער, וועלדלעך, סעדער. דארט און דא האבן געשטארצט איינצלנע הייזער – צוויי שטאקן, ניט מער. בנימין האט פארשטאנען, אז דאס זיינען כוטארן. לעבן זיי האבן זיך געפאשעט ציגן, קי און פערד. אבער גאר ניט קיין סך. אינעם הימל האט געשיינט די קינסטלעכע זון פון צערעס, און מע וואלט געקאנט מיינען, אז מע געפינט זיך אויף דער ערד, ווען ניט דער צו נאענטער האריזאנט. 
 בנימין האט זיך זשעדנע ארומגעקוקט, איינזאפנדיק די נייע איינדרוקן. וועגן דער קינסטלעכער זון האט ער גארנישט געפרעגט. ער האט זיך דאך געגרייט צו דער רייזע און געוווּסט, אז די דאזיקע זון שטעלט מיט זיך פאר א ריזיקן ארביטאלן שפיגל מיט אקומולאטיווע באטערייען און אפאראטור פון קעגנמעטעאריטן־שוץ. אויך די קינסטלעכע זון האט אויסגעבויט לויט מיסטער דזשאזעף יידיש־אנליס באשטעלונג די פירמע ״עכו״ם בע״מ״. אירע טעכניקער האבן פעריאדיש דורכגעפירט פראפילאקטישע רעמאנטן פון דעם מואר־הגדול, וועלכן די תושבים פון צערעס רופן ״זונדל״ אין אונטערשייד פון דער זון, וועלכע זעט זיך פון דער צווערג־פלאנעט ווי זייער א גרויסער שטערן. 
 דאס שטעטל זאמאשטש האט מיט זיך פארגעשטעלט א מין געמיטלעכע באהעפטונג פון אן אמעריקאנער ״מידל קלאס סאבארב״ מיט אנאטעווקע פון דעם זעלבן מיוזיקל ״דער פידלער אויפן דאך״. עס האט זיך ארויסגעוויזן, אז די אזוי גערופענע אכסניא איז א גאנץ מאדערנער האטעל מיט א געוויסן קליינשטעטלדיקן קאלאריט. דערפאר האט בנימין דרייסט באשלאסן פארוואנדלען די זאמאשטשער אכסניא אין זיין באשטענדיקער הינטערלאנד־באזע, פון וועלכער ער וועט מאכן אויספאלן אין אנדערע מקומות אויף צערעס. 
 אלץ איז געווען שיין און פיין, אבער ס׳איז געווען אן ערנסטע פראבלעם מיט טראנספארט. די תושבים פון צערעס האבן ניט געהאלטן פון קיין אויטאס. ס׳איז געווען אן אייזנבאן, וואס האט פאראייניקט זאמאשטש מיט אנדערע שטעטלעך, נאר דער צוג — אן עלעקטרישער, אבער גוט פארמאסקירטער פאר א פאראוואז – בוכשטעבלעך אזוי, ווי אינעם אלטן ליד: ״אוי, ער האט א פייפער מיט אן אייזערנעם כוח. פון אונטן רינט דאס וואסער, פון אויב שפארט דער רויך״ — איז געגאנגען זעלטן, ניט מער ווי א פאר מאל א וואך. 
 עס זיינען געווען בעל־עגלות מיט זייערע וואגנס. מע האט זיי געדונגען, ווען מע האט געדארפט איבערפירן א באגאזש. ניט זייער ווייט. און ווען קיין שווערער באגאזש איז ניטא, פליען די תושבים פון צערעס, פאכעדיק מיט פליגעלעך. אזוי ווי די מלאכים אין איציק מאנגערס גן־עדן. בנימין האט א טראכט געטאן, אז פאראלעלן מיט מאנגערס גן־עדן ענדיקן זיך ניט אויף די מלאכישע פליגעלעך. נעמט כאטשבי, צום ביישפיל, דעם נאמען פון זיין באגלייטער. שמואל־אבא איז דאך געווען דער הויפט־פערסאנאזש פון ״דאס בוך פון גן־עדן״… 
 —&nbsp;&nbsp; אגב, דארף מען א פרעג טאן טאקע ביי שמואל־אבא, ווי גייט א קאץ איבערן וואסער, — האט ווייטער געטראכט בנימין, — איך האב דאך ניט קיין פליגעלעך. און אז מע וועט זיי מיר אפילו געבן, וועל איך זיך ניט אויסלערנען פליען אזוי גיך. 
 אין אוונט האט ער טאקע זיך באגעגנט מיט זיין באגלייטער. זיי זיינען געזעסן ביי א וועטשערע אין דער שענק ״ביים צדיק נוח״. די מאכלים זיינען געווען עכטע אשכנזישע מאכלים — עסיק־פלייש, פארשמאק, לאטקעס. פון געפילטע פיש האט בנימין זיך אפגעזאגט. ער האט געהאט א חשד, אז זי איז צוגעגרייט אין פוילישן סטיל. מיט צו פיל צוקער. 
 געמעלן — ראזא סטראקאווא 
 פארזעצונג קומט. 
 
 ועלוול טשערנין 
 