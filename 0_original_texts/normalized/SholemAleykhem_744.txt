 
 פון כתרילעווקע: פון פסח ביז סוכות 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
א ווונדערלעכע מעשה, דערציילט פון א יידן, א פארברענטן שאכמאטיסט,
    
אין א ווארעמער געזעלשאפט, איינמאל אין א קאלטער ווינטער־נאכט, נאך א
    
 פריילעך קערטל און נאך א גוטן צובייסן.
    
ס׳איז שוין געווען ווייט נאך האלבע נאכט. ווינטער־צייט איז דאס
געוועזן. די וועטשערינקע האט זיך געענדיקט. דער טיש האט געזאגט,
אז דער עולם האט געכאפט א זאט. די גרינע טישלעך זיינען געווען צעשריבן מיטן קרייטל און פארווארפן מיט אפגעשפילטע קארטן, פון וועלכע עס קוקן ארויס טייז מיט מלכים און רייצן זיך: „אצינד זיינען מיר
דא!״... זעצן זיך נאכאמאל שפילן א ווינט, א פרעפעראנס אדער אן
אקע ― וואלט געווען ווי געווונטשן. האט מען זיך אבער געשעמט פאר
זיך אליין ― ס׳איז שוין געווען צו שפעט. איז מען געזעסן גלאט און
גערייכערט, געטרונקען שווארצע קאווע און גערעדט לשון־הרע ביז ס׳איז
אויסגעגאנגען ווערטער, האט איינער אריינגעווארפן א ווארט וועגן שאך.
נאך אים ― נאך איינער און נאך איינער. דערמיט האט מען געוואלט
פאראינטערעסירן איינעם א פארברענטן שאכמאטיסט מיטן נאמען
רובינשטיין.
    
רובינשטיין איז א מסוכנער שאכמאטיסט. צוליב שפילן א שאך
איז ער גרייט גיין צופוס צען מייל, ניט עסן, ניט טרינקען, ניט שלאפן
א נאכט ― א געפערלעכער שאך־שפילער! פון זיין שאך־שפילן גייען
ארום מאסן אנעקדאטן: 1) אז ער שפילט מיט זיך אליין גאנצע נעכט
אין שאך. 2) אז ער האט זיך דריי מאל געגט מיטן ווייב איבערן שאך.
3) אז ער איז שוין איין מאל פארפאלן געווארן אף דריי יאר צוליבן שאך.
מיט איינעם ווארט, ווו רובינשטיין, דארט איז שאך, און ווו שאך, דארט
איז רובינשטיין. און רובינשטיין האט ליב, אז מע רעדט פון שאך, ווי
א גוטער שיכור האט ליב, אז מע רעדט פון א גלעזל משקה... אז מע טוט
א קוק אף רובינשטיינען, איז דאס ערשטע ווארפט זיך אין די אויגן זיין
אומגעלומפערט גרויסער שטערן. א גרויסער און א ברייטער, א קיילעכיקער, איך מיין אן אויסגעבויגענער, א בולטער. אויגן אויך משונה גרויסע, קיילעכיקע, שווארצע, נאר קאלטע אויגן. אליין איז ער א טרוקענער,
א דארער, נאר א קול האט ער ווי א גלאק, אן אמתע א באסאווע
שטימע. דארט ווו רובינשטיין איז ― הערט מען נאר רובינשטיינען, ווייטער קיינעם ניט...
  
דערהערט, אז מען רעדט פון שאך, האט רובינשטיין פארקנייטשט
זיין געקנייטשטן שטערן, מיט איין אויג באטראכט די שווארצע קאווע,
וואס ער האט געטרונקען, געוואלט טרעפן מיט וואס זי שמעקט: מיט
זייף אדער מיט שווענקעכץ... און א זאג געגעבן צו קיינעם ניט און
צו אלעמען, און זיין באסאווע שטימע האט געדונערט ווי א קלויסטער־גלאק:
    
― מיינע דאמען און הערן! אויב איר ווילט א שיינע געשיכטע פון
א שאך־שפילער, זעצט זיך אוועק אלע אט־א־דא, וועל איך אייך דערציילן א מעשה פון פארצייטן.
    
― א געשיכטע פון א שאך־שפילער? א מעשה פון פארצייטן? ―
האט זיך אנגעכאפט די בעל־הביתטע, וואס האט מורא געהאט, די געסט
זאלן זיך ניט צעקריכן. ― אויסגעצייכנט! זאג פעליטשקען, זי זאל צומאכן דעם פארטעפיאן און אליין שליס צו, זיי מוחל, די טיר און גיב
אהער נאך א צוויי־דריי שטולן. זיצט. איך בעט אייך, זיצט, דער הער
רובינשטיין וועט אונדז דערציילן א געשיכטע פון א שאך־שפילער, א
מעשה פון פארצייטן.
  
און רובינשטיין האט באטראכט די נאר־וואס פאררייכערטע סיגאר,
וואס דער בעל־הבית האט אים מכבד געווען, פון אלע זייטן, געוואלט,
אפנים, אפשאצן וויפל זי קאסט, און האט זיך פארקרימט און פארקנייטשט דעם גרויסן שטערן, גלייך ווי ער וואלט וועלן זאגן: „הם...
זען זעט עס אויס ווי א סיגאר, נאר א טעם האט עס פון א בעזעם״...
דערנאך איז ער צוגעטרעטן צו זיין געשיכטע בזה־הלשון:
    
― אז איך בין, מיינע דאמען און הערן, א פארברענטער שאך־שפילער און אז אונדזער גאנצע פאמיליע, הייסט עס, זיינען שאכמאטיסטן פון דער נאטור ― דאס באדארף איך אייך ניט דערציילן. דאס
ווייסט איר אליין. דער נאמען רובינשטיין לאזט זיך אביסל הערן אף דער
וועלט, און איך וואלט א בעלן געווען, אדרבה, איר זאלט מיר באווייזן
א רובינשטיין, וואס זאל ניט זיין קיין שאך־שפילער.
    
― אט ווייס איך א רובינשטיין, אן אגענט. ער קומט צו מיר אריין
אלע וואך. איז א חוץ „סטראכאוואניע זשיזני״ [страхование жизни: לעבנס־אסעקוראציע] ווייס ער ניט קיין זאך,
א טשיסטע בהמה!
    
דאס האט אריינגעשטעלט איינער פון די געסט, א יונגערמאן מיט א
שפיצעכיקן קאפ און מיט גאלדענע ברילן, וואס האלט זיך פאר א חכם
און וויצלט זיך: נאר רובינשטיין איז געבליבן רויק. ער האט דורכגענומען דעם יונגנמאן מיט זיינע גרויסע שווארצע קאלטע אויגן און האט
א זאג געגעבן מיט זיין באסאווע שטימע:
    
― מסתמא איז ער ניט פון אונדזערע רובינשטיינס. אן אמתער
רובינשטיין איז א שאכמאטיסט. דאס איז אזוי נאטירלעך, ווי ס׳איז נאטירלעך, אז דווקא א שוטה זאל ליב האבן זאגן וויצן... אן אמתער
רובינשטיין איז געווען מיין זיידע ראובן רובינשטיין, ווארעם ער אין געווען, מיינע הערן און דאמען, דער אמתער שאכמאטיסט. בא אים
האט באמת געמעגט די גאנצע וועלט זיך איבערקערן, בעת ער האט געהאלטן אין מיטן א שאך. צו אים איז מען געפארן פון דער וועלט
שפילן א פארטיע ― פריצים, גראפן, שררות! כאטש געווען איז ער נישט
מער ווי א זייגערמאכער, אן ארעמער בעל־מלאכה, נאר א גוטער בעל־מלאכה, א קינסטלער אין זיין פאך. און ווייל דער עיקר איז בא אים געווען שאך, האט ער געהאט צרות, ניט קיין פרנסה, און קוים־קוים דורכגעקומען מיטן שטיקל ברויט.
    
ויהי היום, טרעפט זיך א מעשה, מיינע הערן און דאמען, עס פארט
צו צום זיידנס שטיבל א גרויסארטיקער טאראנטאס מיט צוויי פאר ברענענדיקע סוסים „נאשפיץ״, און סע שפרינגט ארויס פון טאראנטאס א
פריץ, א מאגנאט מיט צוויי באדינערס, באהאנגען פון אויבן ביז אראפ
מיט ארדענס און מעדאלען ― א שררה! ― און איז אריין מיט אן
אימפעט: „ווו איז דא ערגעץ דער ייד ראובן רובינשטיין?״ האט זיך
דער זיידע, זאל מיר מוחל זיין, תחילת אביסל ווי דערשראקן. ער איז
אבער באלד געקומען צו זיך און איז ארויס מיט לשון: „איך בין דאס
דער ייד ראובן רובינשטיין ― מיט וואס קאן איך דינען?״ איז דאס
דעם שררה געפעלן און ער רופט זיך אן צום זיידן: „אויב, זאגט ער,
דו ביסט דאס דער ייד ראובן רובינשטיין, פרייט עס מיך זייער. הייס,
זאגט ער, שטעלן דעם סאמאוואר און גיב אהער דאס ברעטל, וועלן
מיר מאכן א שאך. איך האב געהערט זאגן, זאגט ער, אז דו שפילסט
גוט אין שאך, און אז דיר האט נאך קיין מאל קיינער קיין מאט ניט געגעבן״. אזוי זאגט צו אים דער מאגנאט (געווען, ווייזט אויס, א ליבהאבער פון שאך), און זעצט זיך אוועק מיטן זיידן שפילן אין שאך, איין
פארטיע נאך דער אנדערער, איין פארטיע נאך דער אנדערער. דערווייל
איז פארטיק געווארן דער סאמאוואר, און מע האט דערלאנגט טיי, געוויינלעך, אף א טאץ, מיט איינגעמאכטס און אלערליי פארבייסעכצן ―
וועגן דעם האט שוין די באבע געזארגט, כאטש אין בייטעלע איז ניט
געווען א גראשן ― און אין דרויסן, באם טאראנטאס, האט זיך צונויפגעזאמלט די גאנצע שטאט. א קלייניקייט ― בא ראובן זייגערמאכער אזא
מאגנאט! אוודאי זיינען אין שטאט געווען אלערליי ריידעכצן. דער האט
געזאגט, אז דער שררה איז פון דער גובערניע, געקומען מיט א רעוויזיע,
אן „אביסק״, פאלש גאלד... דער האט געזאגט, אז מסתמא איז דא א
מסירהלע, א דאנאסל, א בלבול, א „דיעלא״ ... אריינצוגיין אינעווייניק
און א קוק טאן, ווי דער שררה זיצט מיטן זיידן און שפילט אין שאך
― דאס האט קיינער נישט געוואגט. ווארעם וועמען וועט דאס איינפאלן אזא זאך?!...
  
און וואס טויג אייך, מיינע דאמען און הערן, דער שררה, כאטש
ער האט געשפילט ניט שלעכט, מען קאן זאגן ― גאנץ גוט געשפילט,
האט ער פונדעסטוועגן געכאפט פונעם זיידן א מאט נאך א מאט, און
וואס מער ער האט פארשפילט אלץ מער האט ער זיך געהיצט, און וואס
מער ער האט זיך געהיצט, אלץ מער האט ער פארשפילט. און דער
זיידע ― איר זאלט זאגן, א ריר אפן פנים ― גארנישט! גלייך ווי דאס
שפילט ער ― איך ווייס אליין ניט מיט וועמען... האט דאס דעם אדון
מסתמא גוט פארדראסן, וואס זאלט איר קלערן? פארשפילן וויל קיינער
ניט. ובפרט נאך בא וועמען? ― בא א יידן! ... נאר זאגן קאן ער
נישט, און ס׳איז נישטא וואס צו זאגן, אז יענער שפילט פארט גוט!
ווי זאגט איר: אז ער יכולט, איז דאך ניט שייך! און דאס דארפט איר
וויסן, מיינע הערן און דאמען, אז אן אמתן שאך־שפילער אינטערעסירט
דאס שפילן אליין א סך מער פונעם געווינען, אדער פונעם פארשפילן.
בא אן אמתן שאכמאטיסט איז נישטא קיין שפילער, נאר ס׳איז דא א
שפיל ― איך ווייס ניט, אויב איר וועט דאס פארשטיין.
    
― שווימען קאנען מיר ניט, אבער מיר פארשטייען שווימען. ―
האט אריינגעשטעלט דער יונגערמאן דער וויצלער, און ווי אלע מאל
נישט דארט ווו מע דארף; און רובינשטיין, דער פארברענטער שאכמאטיסט, האט אים דורכגענומען מיט די קאלטע אויגן און א זאג געגעבן: „יא, מע זעט, אז איר פארשטייט שווימען״... דערנאך האט ער
א צי געגעבן דעם סיגאר און דערציילט ווייטער:
    
― און אזוי ווי אלצדינג אף דער וועלט האט א סוף, מיינע דאמען
און הערן, האט זייער שפילן אויך געהאט א סוף. דער מאגנאט איז אויפגעשטאנען, זיך פארשפיליעט אף אלע קנעפ, דערלאנגט דעם זיידן צוויי
פינגער און געזאגט צו אים אזוי: „הער זשע אויס. ראובן רובינשטיין,
דו האסט מיך, זאגט ער, געשלאגן, און איך מוז מודה זיין, זאגט ער,
אז דו ביסט דער בעסטער שאכמאטיסט, ניט נאר אין מיין גובערניע,
נאר אינעם גאנצן לאנד, און אפשר אין דער גאנצער וועלט, און איך
שעץ מיך, זאגט ער, גליקלעך, וואס איך האב געהאט די ערע און דאס
פארגעניגן צו שפילן מיטן גרעסטן שאך־שפילער פון דער וועלט. זיי זיכער, זאגט ער, אז דיין נאמען וועט פון היינט אן ווערן נאך גרעסער ווי
ער איז געווען. איך וועל עס איבערגעבן, זאגט ער, די מיניסטארן. איך
וועל דאלאזשען אין הויף״...
    
דערהערט אזעלכע דיבורים: „מיניסטארן״... „דאלאזשען אין
הויף״... רופט זיך אן דער זיידע צום שררה: „ווער זשע ביסטו, אדוני
פריץ?״ צעלאכט זיך דער פריץ, שטעלט ארויס די ברוסט מיט מעדאלן
און מאכט צום זיידן: „איך בין דער גובערנאטאר״... ווערט שוין
דעם זיידן אביסל קאלעמוטנע; ער זאל געווען וויסן, ווער סע שפילט
מיט אים, וואלט ער אנדערש געשפילט... נאר פארפאלן! צוריק כאפט
מען ניט... דערווייל האט דער גובערנאטאר זייער פריינטלעך אפגעזעגנט זיך און איז אוועק צום טאראנטאס, אויפגעזעצט זיך און פאשאל!
    
פארשטייט זיך, אז ערשט דעמאלט האט די גאנצע שטאט באפאלן
דעם זיידן: „ווער איז דאס געווען?״ און אז מען איז געווויר געווארן,
אז דאס איז דער גובערנאטאר, האט מען נאך מער געשטוינט: ― „וואס
האט דא געטאן דער גובערנאטאר?״, און אז דער זיידע האט זיי איבערגעגעבן, אז דער גובערנאטאר איז געקומען נאר לשם שאך, ― האבן זיי
אויסגעשפיגן דריי מאל און אויסגעבטלט אלע בייזע חלומות אף די שו־נאימס קעפ, און מען איז זיך צעגאנגען, גערעדט, גערעדט, און פארגעסן. און דער זיידע האט אויך פארגעסן. דער קאפ איז אים געלעגן
ערגעץ אנדערש, אין א נייעם שאך, און אגב דאגות פרנסה אויך. א ייד
מוטשעט זיך, הארעוועט, זוכט א שטיקל ברויט.
    
ויהי היום, מיינע הערן און דאמען, אין א צייט ארום ― וויפל
ס׳איז אוועקגעגאנגען צייט קאן איך אייך ניט זאגן. איך ווייס נאר, אז
ס׳איז געווען ערב פסח איז דעמאלט געווען. און אף יום־טוב איז באם
זיידן נאך ניט געווען גארנישט, קיין שטיקל מצה אפילו. קינדערלעך, קיין
עין־הרע, א סך, ווער עס דארף א העמדעלע, ווער א שטיוועלע ― שלעכט!
זיצט ער נעבעך איינגעבויגן אין דרייען מיטן גלעזל אין אויג און פארקעט
זיך בא א זייגערל, וואס האט זיך אוועקגעשטעלט און וויל ניט גיין און
טראכט זיך: מאין יבא עזרי? ― פלוצעם עפנט זיך די טיר און עס קומען אריין צוויי זשאנדארן, און גלייך צום זיידן: „פאזשאלאיטיע!״
פליט אים דורך א מחשבה (דער זיידע איז געווען א מענטש מיט מאדנע
געדאנקען): אפשר איז דאס פונעם גובערנאטאר? א קשיא אף א מעשה
― טאמער וויל ער אים באפרידיקן, גליקלעך מאכן? האט זיך דען ניט
געטראפן וויפל מאל, אז דורך א צופאל, איבער א קלייניקייט, זאל א
פריץ נעמען א יידן און אפשיטן מיט גאלד, גליקלעך מאכן אים מיט
קינדער און קינדס־קינדער?... לאזט זיך אויס, מיינע דאמען און הערן,
אז עס הייבט זיך גאר ניט אן ― מע האט אים געבעטן מחילה, ער זאל
זיך מטריח זיין און עולה רגל זיין קיין... טרעפט, וווהין? ― אזש
קיין פעטערבורג! וואס ― ווייסן זיי אליין ניט! זיי האבן באקומען,
זאגן זיי, נאר וואס א פאפיר פון פעטערבורג, שטייט אין פאפיר געשריבן: „ניעמיעדליעננא דאסטאוויט יעוורעיא רובינא רובינשטיינא ווסאנקט
פעטיערבורג״ ― די רגע, הייסט עס, זאל מען צושטעלן דעם יידן ראובן
רובינשטיין קיין פעטערבורג!... מסתמא מוז דא עפעס זיין. „זיי זיך
מודה, בחור, וואס פארא שפיצל האסטו אפגעטאן?״ שווערט זיך מסתמא
דער זיידע, אז ער ווייסט נישט פון קיין פותר און פון קיין חלום, אז ער
האט זיין גאנצן לעבן, זאגט ער, קיין פליג אף דער וואנט נישט אנגערירט.
די גאנצע שטאט, זאגט ער, וועט פאר אים גיין שווערן!... הערט מען
דאך אים אין טראק און מע הייסט אים הולכן, מיטן עטאפ הייסט עט,
ווארעם וויבאלד אז מע שמועסט לשון „דאסטאוויט [доставить]״ ― צושטעלן, ווי
קאן זיין אנדערש אז ניט מיטן עטאפ און ניט געקאוועט אין קייטן? און
נאך „ניעמיעדלעננא [немедленный: תיכף]״ דערצו! דער פשט איז, אז וואס פריער איז בעסער.
    
און נישט לאנג געטראכט, מיינע דאמען און הערן, האט מען גענומען דעם זיידן, נישט געווארט אף כבוד, נאר גלייך געקאוועט הענט
און פיס און מיט אלע גנבים צוגלייך האט מען אים גענומען פירן מיטן
אמתן עטאפ. און וואס יענע יארן האט בא פאניען געהייסן „גיין מיטן
עטאפ״ ― דאס באדארף איך אייך נישט דערציילן. ווער ווייס עס נישט,
אז אן איידעלער מענטש גייט מיטן עטאפ, דערלעבט ער נישט צו קומען?
אז קיין באנען זיינען נישט געווען, קיין שאסייען נישט געווען, איז מען
געפאלן ווי פליגן. העכער האלב זיינען אויסגעשטארבן אפן וועג, און די
איבעריקע זיינען געקומען אויסגעמוטשעט, צעבראכענע וויסטע קאליקעס.
צום גליק אבער, איז מיין זיידע געווען אזא קאמפלעקציע, ווי איך, דאס
הייסט, א טרוקענער, א ביינערדיקער, נאר א ייד א פונדאמענטאלער. דערצו איז ער געווען א מענטש א דענקנדער, א פרומער און א פילאזאף.
איין מאל שטארבט א מענטש, האט ער געזאגט, ניט צוויי מאל, און אויב
ס׳איז אים באשערט, זאגט ער, נאך צו לעבן אף דער וועלט, וועט בא
אים קיינער דאס לעבן ניט אוועקנעמען... פארוואס האט ער עפעס גערעדט אזוי פון לעבן און טויט? ווייל מע האט ארויס געזען, אז דא
שמעקט מיט גנאט, מיט סיביר און אפשר מיט נאך ערגערס... ער
האט ניט נאר אפגעזעגנט זיך מיט ווייב און קינדער און מיט דער גאנצער שטאט אף אייביק ― ער האט געבעטן א „מעבר־יבוק״, געוואלט זאגן ווידוי... האט מען אים געטרייסט, די גאנצע שטאט איז אים געגאנגען באגלייטן (אן אמתע לוויה!), און טרערן זיינען פארגאסן געווארן
אן א שיעור און אן א מאס! ...
    
 איבערגעבן אייך, מיינע דאמען און הערן, אלצדינג, וואס דער זיידע איז אויסגעשטאנען אין דער דאזיקער נסיעה, וואלטן מיר באדארפט
זיצן מיט אייך אט דא ניט איין נאכט, נאר דריי נעכט, איז א שאד ―
מע וואלט די צייט בעסער געקאנט אויסנוצן אף שפילן א שאך... אין
קורצן קאן איך אייך נאר זאגן, אז פארצויגן האט זיך די נסיעה אף
דעם גאנצן זומער, פון פסח ביז סוכות, ווארעם דער עטאפ ווערט איינגעטיילט, מיינע הערן און דאמען, אין פונקטן, און אין יעדן פונקט, ווו
דער עטאפ שטעלט זיך אפ, האט מען די געטריבענע פארהאלטן א מאל
אף א וואך, א מאל אף צוויי וואכן, און א מאל אף נאך מער, ביז עס
האט זיך צונויפגעשטעלט א נייע פארטיע פון גנבים און בראדיאגעס, האט
מען זיי געטריבן ווייטער. און אפילו, אז מען איז שוין נאך גרויסע צרות,
פלאגן און מאטערנישן געקומען אינעם גליקלעכן סאנקט פעטערבורג,
מיינט איר, אז דא האט שוין גענומען א סוף? האט איר א טעות! ערשט
דא האט מען גענומען דעם זיידן און איינגעשפארט אין „קאמענע
מעשאק״ ― א מין חדרל א פינצטערס, ווו מע קאן ניט זיצן, ניט ליגן, ניט
גיין און ניט שטיין...
    
― דארט דארף זיין גוט צו שפילן אין שאך ― האט אריינגעשטעלט דער יונגערמאן דער וויצלינג.
    
― און זאגן פוילע וויצן! ― האט רובינשטיין דער שאכמאטיסט
צוגעגעבן און גענומען דערציילן ווייטער: ― דא, אין דעם „קאמענע
מעשאק״, האט זיך דער זיידע שוין מיט אן אמת אפגעזעגנט מיטן לעבן,
אויסווייניק געזאגט ווידוי, געזען פאר זיך דעם מלאך־המוות און געפילט, אז
אט־אט גייט אים אויס די נשמה, נאך איידער מע וועט אים נעמען צום
מישפט, און ער האט דעם אמת זאגנדיק, געבעטן אף זיך דעם טויט. איין
שטיקל האפענונג האט ער נאך געהאט אף דער שטאט. ער איז געווען
זיכער, אז די שטאט שווייגט ניט. עס וועלן זיך געפינען שתדלנים, יידן
גבירים, וואס וועלן כלאפאטשען, זוכן פראטעקציעס, און אז מע וועט
דארפן שמירן, וועט מען שמירן, בכדי ארויסצושלעפן אן אומשולדיקן
יידן פון אן אומגליק, א בלבול... און דער זיידע האט קיין טעות ניט
געהאט, מיינע הערן און דאמען. פונעם ערשטן טאג אן, וואס מע האט
אים אוועקגענומען, און דעם גאנצן זומער נאכדעם האט די גאנצע שטאט
געארבעט מעשים! מען איז געווען בא אדוואקאטן, מע האט געזוכט
פראטעקציעס, מע האט געשמירט ― ממש מע האט געשאטן מיט געלט;
עס האט אבער נישט געהאלפן קיין שמע־ישראל.
    
געלט האט מען גענומען, נאר צוזאגן עפעס טאן פארן זיידן איז
געווען אוממעגלעך, און זיי האבן געגעבן צו פארשטיין מיט א שכל,
פארוואס ס׳איז אוממעגלעך. למשל, אזוי: א גנב אדער אן אנדער פארברעכער קאן מען מיט געלט גרינג ארויסנעמען. פארוואס? דערפאר ווייל
מע ווייס, אז ער איז א גנב, וואס האט געגנבעט א פאר פערדלעך, אדער
א פארברעכער, וואס האט אונטערגעצונדן א שטוב. אבער אזא נפש, ווי
רובינשטיין, האבן זיי געזאגט, וואס געגנבעט האט ער נישט, און אונטערגעצונדן, זאגן זיי, אויך נישט, ― ווער ווייס וואס פארא פארברעכער ער איז? אפשר א פאליטיטשעסקי ― דאס הייסט, א פאליטישער?... און יענע יארן א „פאליטישער״ איז געווען א סך ערגער,
ווי א פארברעכער, וואס האט אויסגעקוילעט א גאנצע גובערניע!...
גיין בעטן פאר א פאליטישן איז שוין געווען א סכנה!... דאס ווארט
„פאליטיטשעסקי״ האט מען נישט געטארט ארויסלאזן אין דער הויך,
נאר שטילערהייט, אין דער פינצטער... כאטש אפילו, ווי קומט ראובן
רובינשטיין דער זייגער־מאכער צו א „פאליטיטשעסקי״? נאר א קשיא
אף א מעשה ― א ייד א חקרן, א פילאזאף!...
    
נאר מיינע הערן און דאמען, ווי געזאגט, אלצדינג אף דער וועלט
האט א סוף. געקומען אויך דער טאג, וואס די טירן פון דעם געפענקעניש
האבן זיך געעפנט, און צוויי זשאנדארן, אנגעוואפנט פון קאפ ביז פיס,
זיינען אריינגעקומען און גענומען דעם זיידן, קוים־קוים א לעבעדיקן,
אריינגעזעצט אים אין א קארעטע און פאשאל, וווהין? ― דאס פרעגט
ער שוין גארניט. צום מישפט? לאז זיין צום מישפט. אפן עשאפאט?
לאז זיין אפן עשאפאט. אבי אן עק זאל עס האבן!... און ער שטעלט
זיך שוין פאר דעם מישפט, ווי אזוי מע האט אים געבראכט פארן „סענאט״
און מע זאגט אים: „ראובן רובינשטיין! זיי זיך מודה!״... ענטפערט
ער דעם סענאט: „איך בין זיך מודה, אז איך בין א ייד, און אן ארעמער
זייגער־מאכער, און לעב נאר פון מיינע הענט, און איך האב קיינמאל נישט
געגנבעט, קיינעם נישט באשווינדלט און נישט באליידיקט, און גאט איז
מיין עדות, און אויב איר ווילט מיך פייניקן, פייניקט, נאר פריער נעמט
צו בא מיר די נשמה ― זי איז בא אייך אין די הענט!״... אזוי טענהט
זיך אויס דער זיידע מיטן סענאט אין דער מחשבה, און די קארעטע
פארט־צו צו עפעס א מויער און מע הייסט דעם זיידן אראפ ― גייט
ער אראפ. און מע פירט אים אריין פריער אין איין חדר, דערנאך אין
נאך א חדר, און מע הייסט אים זיך אויסטאן. אויסטאן אין גאנצן ביז
צום העמד! פארשטייט ער נישט, וואס דאס באדייט. נאר אז א זשאנדאר
הייסט זיך אויסטאן, קאן מען, ווי זאגט איר, קיין חזיר נישט זיין...
דערנאך הייסט מען אים אויסטאן, מיינע דאמען און רעדן, זייט מיר
הונדערט מאל מוחל, דאס העמד אויך ― טוט ער אויס דאס העמד אויך.
און מע פירט אים אריין אין א באד אריין, ― אבער א באד, שוין
איין מאל א באד! ― און מע וואשט אים, און מע רייבט אים. און
מע שווענקט אים, און מע טוט אים אן און מע פארט מיט אים ווייטער.
און מע פארט און מע פארט און מע פארט.... טראכט ער זיך: „רבונו
של עולם! וואס וועט דא זיין מיט מיר?״... און ער וויל זיך דערמאנען אין די געשיכטעס, וואס ער האט אמאל ווען געלייענט פון
שפאניע און פון פארטוגאל, און קאן זיך נישט דערמאנען, ווו
האט ער עס געלייענט אזא פאל, אז איידער מע פירט א פארברעכער אפן עשאפאט, פירט מען אים פריער אין באד אריין... און ווי ער
טראכט אזוי, מיינע הערן און דאמען, פארט די קארעטע צו צו א
הויף מיט אייזערנע שטאכעטן מיט גאלדענע שפיצן, און אף יעדן שפיץ
אן אדלער. און מע לאזט אים דורך פארביי גענעראלן מיט גאלדענע עפאלעטן און מיט מעדאלן, און מע זאגט אים אן אז ער זאל זיך נישט
שרעקן, אז מע וועט אים פארשטעלן פארן קייסער, און אז ער זאל קוקן
גלייך, נישט רעדן קיין איבעריקע ווערטער, נישט באקלאגן זיך אף קיין
זאך, און נאר ענטפערן אף יא ― יא און אף ניין ― ניין. און איידער
ער האט צייט געהאט א טראכט געבן ווו ער איז אין דער וועלט, איז ער
שוין געשטאנען אין א צעמאלטן זאל מיט פרעכטיקע בילדער און גאלדענע
שטולן, און גלייך אקעגן אים איז געשטאנען א הויכער מאן מיט
באקנבערד... דער מאן מיט די באקנבערד (דאס איז געווען דער קייסער
ניקאלאי פערווע) האט דעם זיידן דורכגענומען מיטן קוק, און צווישן
זיי איז פארגעקומען אט־וואס פאר א געשפרעך:
    
דער קייסער: ווי אזוי רופט מען דיך?
    
דער זיידע רובינשטיין: ראובן שאלימאוו רובינשטיין.
    
דער קייסער: ווי אלט ביסטו?
    
דער זיידע רובינשטיין: זיבן און פופציק.
    
דער קייסער: ווו האסטו זיך אויסגעלערנט שפילן אין שאך?
    
דער זיידע רובינשטיין: עס גייט בא אונדז בירושה.
    
דער קייסער: מע זאגט, אז דו ביסט דער ערשטער שאכמאטיסט בא
מיר אין לאנד.
    
דערויף האט דער זיידע רובינשטיין געוואלט אים ענטפערן: „הלוואי
וואלט איך בעסער נישט געווען דער ערשטער שאכמאטיסט בא דיר אין
לאנד״... וואלט דאך אים דער קייסער מסתמא געפרעגט: „וואס איז
די מעשה?״... וואלט אים שוין דער זיידע אוועקגעלייגט א צעטל, אז
נישט אזוי באהאנדלט מען א בארימטן שאכמאטיסט, וואס דער קייסער
וויל אים זען... דער זיידע רובינשטיין וואלט שוין געקאנט ענטפערן!
נאר דא האט דער קייסער א מאך געגעבן מיט דער האנט, גענעראלן האבן
זיך א ווארף געגעבן, און די זעלבע זשאנדארן האבן דעם זיידן ארויסגעפירט איז הויף אריין, און פון הויף האט מען אים שוין געלאזט פריי, נאר
אנגעזאגט, אז ער זאל די רגע פארן אהיים, ווארעם דא טאר ער נישט
זיין... ווי אזוי ער איז אהיים געקומען ― דאס פרעגט נישט. אבי ער
איז ארויס א לעבעדיקער. און געקומען אהיים איז ער אקוראט אף סוכות.
מיינע דאמען און הערן! איך האב געענדיקט...
    
געשריבן אין יאר 1915
    
 אלע מיינע ליבע קליינע מענטשעלעך
    
 פון כתרילעווקע ווידמע איך דאס
    
 דאזיקע קליינע ביכעלע.
    
  ד ע ר  פ א ר פ א ס ע ר
    
 התנצלות פונעם מחבר
    
נישטא אף דער וועלט אזא שלעכטס, וואס זאל נישט ארויסקומען
אמאל דערפון קיין טובה. זעט: האט גאט באשאפן פיאווקעס, וואס
נודען ארויס די נשמה - נוצט מען זיי צו א חולה. בינען, וואס בייסן
זיך ― ברענגען האניק. שפאנישע פליגן, וואס פאראווערן די וועלט ―
זיינען זיי גוט צו א געשוויר. אדער נעמט מייז. דאכט זיך, וואס קאן שוין
זיין ערגער פון אזא מין שרץ, ווי מייז? פונדעסטוועגן, לאמיר דאס,
ליבער פריינט, ביידע פארמאגן, וואס די וועלט ברענגט־אויס א יאר אף
מייזנפעלכלעך! פון די מייזנפעלכלעך מאכט מען הענטשקעלעך. די
הענטשקעלעך טוען אן שיינע מיידלעך אף זייערע קליינע הענטעלעך. די
שיינע מיידלעך קומען זיך צונויף אף א באל, א חתונה אדער אזוי א
שמחה. אף זיי פארקוקן זיך פיינע בחורים. די פיינע בחורים פארליבן
זיך, שטעלן א חופה, האבן קינדער. די קינדער וואקסן אויס, ווערן גרויסע
בחורים און שיינע מיידלעך. און אזוי ווייטער און ווייטער...
    
אקעגן וואס איז דאס געקומען צו רייד? אקעגן מיר אליין מיט מיין
שלאפקייט. געווען, נישט פאר אייך געדאכט, מע קאן זאגן, א חולה מסוכן.
זיך אפגעוואלגערט אין בעט, ערגעץ אין א שטעטל נישט ווייט פון
כתרילעווקע, אין באראנאוויטש, גוטע צוויי חדשים. מילא, קראנק זיין איז
שלעכטס, וואס זאלט איר קלערן? איך האב געהאט א רבין, האט ער גע־
 
 