

נאטיצן פונעם רעדאקטאר — 43 



 by באריס סאנדלער 
April 1, 2021April 1, 2021 Filed under:
באריס סאנדלער
פערזענלעכקייטן 

ד״ר בערל זומאף — דער יידישער מענטש

דעם 21סטן מערץ איז געשטארבן ד״ר בערל זומאף ז״ל (1926־2021). ער האט אפגעלעבט א לאנג און שיין לעבן. פאר מיר פערזענלעך וועט בערל זומאף פארבלייבן ווי א לעבעדיקע געשטאלט פון א וועלטלעכן יידישן אמעריקאנער. זיין „פינטעלע ייד‟ איז פעסט אנגעקניפט געווען אין זיין טאטנס גייסטיקער ירושה, פארבונדן מיט דער יידישער סאציאליסטישער ארבעטער־באוועגונג אין אמעריקע. בערל האט עס אפגעהיט זיין גאנץ לעבן סיי ווי א יידישער כלל־טוער און סיי ווי אן איבערזעצער פון יידיש. ער האט געהאט א זעלטענעם טאלאנט פון א דאקטער — ער האט געקענט אויסהערן א צווייטן; און ווי אן איבערזעצער האט ער אויפגעכאפט פינקטלעך דעם טאן פונעם אריגינאל און אים דרך־ארצדיק אריבערטראגן אין אן אנדער שפראך, חלילה נישט פארלירן די קלארקייט…
אין מיין לעבן האט בערל אפגעשפילט א וויכטיקע ראלע; ווי דער פרעזידענט פון „פארווערטס‟־אסאציאציע האט ער צוגעלייגט די האנט, כדי אריבערצוברענגען מיך און מיין משפחה קיין ניו־יארק אויף ארבעט אין דער צייטונג, און ווי אן איבערזעצער איבערגעזעצט צוויי מיינע ביכער — דעם היסטארישן ראמאן „ווען דער גולם האט פארמאכט די אויגן‟ (Stones Don׳t Bear Witness When the Golem Closed His Eyes: Jersey City, KTAV Publishing, 2011) און דאס בוך פון דריי נאוועלן „רויטע שיכעלעך פאר רייטשעל‟ (Red Shoes for Rachel: Syracruse University Press, 2017); ווי אויך אנדערע מיינע לידער און דערציילונגען.
צו זיין א גוטער איבערזעצער, מוז מען זיין א גרויסער פארגינער. בשעת דער איבערזעצערישער ארבעט, דרינגט דער איבערזעצער אריין אין אלע געדערעם פונעם ווערק ביז צום מארך, כדי עס וואס פינקטלעכער טראנספאנירן אין זיין אייגענער שפראך. ס׳איז מיר אויסגעקומען צו הערן פון אייניקע איבערזעצערס, אז זייער איבערזעצונג קלינגט בעסער פונעם אריגינאל. זומאף, ווי אן איבערזעצער, האט זיך שטענדיק געהאלטן זייער באשיידן; פונקט ווי א דאקטער טאר נישט אנטפלעקן די מעדיצינישע סודות פון זיינע פאציענטן, מוז אויך אן עכטער איבערזעצער אויף אן איידעלן אופן „ניווילירן‟ אין זיינע איבערזעצונגען די בלויזן פונעם אריגינאל.
נאך מער: זומאף האט נישט געוואגט זיך אנצורופן מיטן ווארט „איבערזעצער‟, און ווי אן איבערזעצער נישט פארדינט קיין איין סענט. אפילו נאכן ארויסלאזן אויף זיין אייגענעם חשבון די פאעטישע ביכער פון סוצקעווערס לידער, לידער פון יעקב גלאטשטיין, רייזל זשיכלינסקי, צבי אייזנמאן, און דוד כ״ץ, דעם ראמאן פון מישע לעוו „סאביבאר‟, ס׳רוב לידער פון דער צוויי־בענדיקער אנטאלאגיע פון דער אמעריקאנער ליטעראטור אין אמעריקע (1870־2000) וכדומה. ער איז געווען א גרויסער הארעפאשניק!
צו זיין א כלל־טוער און דערצו נאך א לאנג־יאריקער פרעזידענט פון „ארבעטער־רינג‟, „פארווערטס־אסאציאציע‟, „אלוועלטלעכן יידישן קולטור־קאנגרעס‟ איז גאר נישט קיין לייכטע פריווילעגיע. מע קאן מיט רעכט זאגן, אז בערל זומאף האט ממשיך געווען די טראדיציע פון יידישע דאקטוירים און כלל־טוערס, אזעלכע ווי יעקב וויגאדסקי און צמח שאבאד אין ווילנע.
מיר האבן ביידע געוווינט אויף דער מיזרח־זייט פון ברוקלין און כמעט שטענדיק, נאך א זיצונג פון דער „פארווערטס‟־פארוואלטונג פלעגט בערל פארלייגן מיך אפפירן אהיים. בכלל איז ער געווען א פארברענטער „דרייווער‟. זיין אויטא איז געווען אן ארגאנישער טייל פון זיין לעבנס־שטייגער. איך פלעג זיך נאך וויצלען, אז אזא „איזוואזטשיק‟, וואס זאל זיין אי א דאקטער, אי אן איבערזעצער, אי א בריגאדיר־גענעראל, אי א פרעזידענט — איז ביי קיינעם אין דער וועלט נישטא!
עס איז אים באשערט געווען א לאנג לעבן; דער זכות דערפון איז גאר נישט קיין לייכטער, לאנגע יארן ברענגען נישט קיין מער פרייד. בערל האט איבערגעלעבט זיין ליבע פרוי זעלמע ע״ה. מיין פרוי און איך זיינען געווען צווישן די געסט אויף זייער „גאלדענער חתונה‟. ער האט איבערגעלעבט זיין מיטעלע טאכטער פרענסין, און כמעט אלע זיינע אלטע חברים…
ביי זיינע צוויי און ניינציק האט ער שווער רעאגירט אויף דעם פאקט, וואס די אדמיניסטראציע פון „בית־ישראל‟, ווו ער האט אפגעארבעט צענדליקער יארן, האט אים געלאזט אן אן אפיס. „און מיינע פאציענטן!?‟ — האט ער זיך געקלאגט פאר מיר. ער איז געקומען צו מיר אהיים מיט א פעקל זיינע איבערזעצונגען פון די באקאנטע יידישע זינג־לידער; לידער פון זיין קינדשאפט און יוגנט. ער האט זיי אלע געזונגען אויף יידיש. ער האט געחלומט זיי ארויסלאזן ווי א באזונדערע אויסגאבע — אויף יידיש, ענגליש צוזאמען מיט די נאטן…
אין גיכן האט ער מיר אנגעקלונגען, אז ער געפינט זיך ביי זיין טאכטער אין קאנעטיקוט. דעמאלט האב איך זיך דערוווסט, אז ער האט א ראק און דארף דורכמאכן א קורס פראצעדורן. זיין שטים האט געקלונגען רויק און זיכער, ווי תמיד. זיינע לעצטע ווערטער אין יענעם שמועס זיינען געווען: „ווען כ׳וועל צוריקקומען קיין ניו־יארק, וועלן מיר שוין רעדן גענויער וועגן מיין פראיעקט…‟
כבוד זיין אנדענק!
מערץ, דירפילד, „סענטשערי ווילעדזש‟, פלארידע

Share this:TwitterFacebookPrintLike this:Like Loading...

Related
 


Tagged: fasadliteratureYiddish 
Post navigation


Previous Post
א מאלצייט 

Next Post
לאפסוס־קאקטוס — 44 



