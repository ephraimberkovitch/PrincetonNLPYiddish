 
 קליינע מענטשעלעך מיט קליינע השגות: די גאלדשפינערס 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
  
א קורצער אריינפאר
    
די „גאלדשפינערס״ ― פרעגט זיי עפעס גרינגערס, ווי אזוי שפינט
מען דאס גאלד? דאס האט מען זיי נאר אזא נאמען געגעבן אין כתרילעווקע מחמת קנאה; מען אין זיי מקנא, פארשטייט איר מיך, וואס זיי
זיינען גרויסע פארדינער. דאס הייסט, קבצנים זיינען זיי, נישט פאר
אייך געדאכט, גלייך מיט אלע כתרילעווקער ארעמע־לייט, נאר אז עס
קומט פורים, פארדינען זיי שטיקער גאלד. דער אייבערשטער האט זיי
געבענטשט אלע פון זיין ברייטער האנט, יעדן מיט א באזונדער טאלאנט,
און מענטשן מיט טאלאנט איז די וועלט מקנא. דאס איז שוין אזוי
אלט, ווי די וועלט איז אלט. מיר ווילן זיך דעריבער גארנישט אפשטעלן
אפילו אף א מינוט און גייען אריבער גלייך צו אונדזערע באשרייבונגען.
  
א.
  
דער קאפ פון די גאלדשפינערס : נפתלי מיט די פיס
    
נפתלי מיט די פיס איז א ייד מיט סכנות־לאנגע פיס, וואס הייבן
זיך אן בא אים כמעט פון דעם האלדז. קיין מענטש איז נישט אימשטאנד
מיט נפתלין צו גיין און נישט בלייבן פון הינטן; נישט מחמת דער
גאנג איז בא אים אזא גיכער, נאר ווייל דער שפאן איז א ברייטער. אט,
דאכט זיך, זעט איר אים אף דער זייט גאס. איר טוט זיך א ריר ―
אהא, ער איז שוין אף יענער זייט. די דאזיקע פיס ― דאס איז נפתליס
קאפיטאל, זיינע כלי־זין, זיינע ברויט־געבער. בקיצור, נפתלי איז א ייד
א מעקלער.
    
קומט צו פארן א פריץ קיין כתרילעווקע איין מאל אין א יובל,
דערשמעקט נפתלי, אז א פריץ איז געקומען, טוען אים א טראג די פיס
אף דער אכסניה: „אדוני פריץ, וואס איז דיין באגער?״ ― און וואס
דער פריץ זאל נישט באגערן, וועט אים נפתלי ברענגען אין איין מינוט:
א שניידער, א שוסטער, א שמירער, א דינסט, א פערד, א טאראנטאס,
א צירולניק, א פעלדשער, א מכשף, א שווארץ־יאר. קיין „ניין״ איז גאר
נישטא בא אים. דער גאנצער חסרון איז, וואס נפתלי איז נישט איינער
אפן יריד. פאראן אין כתרילעווקע, אחוץ אים, נאך מעקלערס. וויפל
יידן, כמעט אזויפיל מעקלערס, און יעדנפאלס ― מער מעקלערס, ווי
פריצים.
    
פון דעם איז גרינג צו פארשטיין, וואס פארא גאלדענע געשעפטן
נפתלי מיט די פיס מאכט און ווי שיין ער וואלט אויסגעזען, ווען גאט־ברוך־הוא זאל נישט מזכה זיין זיין ליב פאלק ישראל מיט דעם ליבן,
טייערן, פריילעכן, לעבעדיקן יום־טוב פורים. אין דעם דאזיקן ליבן,
טייערן, פריילעכן, לעבעדיקן יום־טוב האט זיך ארויסבאוויזן נפתליס
טאלאנט מיט זיין גאנצן פראכט און גלאנץ. נפתלי איז א געבארענער
ארטיסט, און פורים־שפיל איז ווי אנגעמאסטן פאר זיינע לאנגע פיס.
    
אין פלוג וועט אייך אויסקומען אפשר קאמיש, וואס קער זיך אן
פורים־שפיל צו פיס? האט קיין פאראיבל נישט, עס קער זיך אן זייער
שטארק! נפתלי איז נישט קיין אחשורוש, נישט קיין המן, נישט קיין
מרדכי און נישט קיין ושתי. ער איז נישט מער, ווי א ממוכן, א מין הויפ־מייסטער באם קעניג אחשורוש; און ווער עס איז באקענט מיטן בארימטן
אחשורוש־שפיל, דער וועט פארשטיין, אז די ראלע פון ממוכן איז זייער
א וויכטיקע ראלע. אף ממוכנען, קאן מען זאגן, שטייט דאס גאנצע
שפיל. דארף מען אריינרופן ושתין, זי זאל קומען פארן קעניג אחשורוש
א נאקעטע, ווי די מאמע האט זי געהאט, ― איז ממוכן. דארף זיך דער
קעניג האלטן אן עצה, וואס טוט מען מיט ושתין, וואס זי וויל נישט
גיין קיין נאקעטע, ― איז ממוכן. דארף זיך מרדכי דורכריידן דיפלאמאטיש מיט אסתרן, ― איז ממוכן. הכלל ― ממוכן דא, ממוכן דארט,
ממוכן און ממוכן! און איר באדארפט זען, ווי אונדזער ממוכן ארבעט
מיט די פיס. אט האט איר אייך א ביישפיל:
    
עס עפנט זיך אויף די טיר און עס קומען אריין די פורים־שפילער
מיטן ברייטן „גוט יום־טוב״. נאטירלעך, בלייבן אלע אקטיארן שטיין
הארט בא די ווענט, מיט די הענט אראפ; נאר איין ממוכן טרעט ארויס
מיט די לאנגע פיס, מיט א שווערד אין דער האנט און מיט א פאפירענעם
ספאדיק אפן קאפ, א שפאן אהער, א שפאן צוריק ― און שיט מיט גראמען,
ווי פון א ראזשעק (בסוד דארף מען אייך אויסזאגן, אז די אלע גראמען,
וואס איר באגעגנט אט דא, געהערן טאקע צו ממוכנען, דאס הייסט,
נפתלי מיט די פיס האט זיי אליין אויסגעטראכט פון זיין קאפ):
    
 „איך, ממוכן, דער הויפטמייסטער,
    
 פונעם קלוגן קעניג אחשורוש
    
 דער שטאלמייסטער,
    
 בין געשיקט צו ושתין דער קעניגון,
    
 זי זאל זיך פאר די געסט טון טאן פארנייגון
    
 א נאקעטע, א בארוועסע, ווי באם זיידן
    
 אדם הראשון אין גן־עדן
    
 אריין, אריין, אריין,
    
 מלכה ושתי דו מיין!״
    
רייסט זיך אפ פון דער וואנט די מלכה ושתי (בערל פאנפאטש)
און ענטפערט אים אפ אויך מיט גראמען, און אויך נפתליס ארבעט, א
ביסל אונטער דער נאז און א ביסל מיט א קוויטש אף א וויינענדיקן
ניגון פון חתן־תורה:
    
 „קומט אהער אלע פרויען פון פרס ומדי
    
 און אלע הארינטעס פון שושן,
    
 וועלן מיר זיך מיט אייך
    
 א ביסל דורכשמוסאן.
    
 הערט, ווי מיין געמאל
    
 ווידערשפעניקט אין דער תורה,
    
 גענוג ער איז א טיפש, איז ער נאך
    
 א שיכור הגדול הגיבור והנורא...״
    
דעמאלט ווערט ממוכן אנגעצונדן, טוט א שפאן מיט זיינע לאנגע
פיס הין און צוריק און הייבט אן שיטן מיט גראמען, זיין אייגענע ארבעט:
    
 „וואס זאגט איר אף דער הולטייקע? געפעלט אייך א שפראך?
    
 וואס האב איך דא מיט איר צו ריידן א סך?
    
 איך זאל וויסן, אז דער קעניג וועט נישט זיין אין כעס,
    
 נעם איך אראפ דעם קאפ אט דער מרשעת...״
    
הייבט אויף קעניג אחשורוש (משה פלעצל) א לאנגן שטעקן, ארומגעוויקלט מיט גאלדפאפיר:
    
 „פון מיינעטוועגן מעגט איר אייך אלע קעפן, שטעכן אדער
    
 הענגון,
    
 אבי מע זאל נאר אהער דאס ביסל משקה ברענגון.
    
 וואס האט איר, מיניסטארן, אראפגעלאזט די נעזער,
    
 אמער, גיסט בעסער אן פולע גלעזער,
    
 וועלן מיר טרינקען וויין,
    
 וועלן מיר שיכור זיין,
    
 ביזן ווייסן טאג אריין !״
    
כאפט אונטער די גאנצע קאמפאניע:
    
 „וועלן מיר טרינקען וויין,
    
 וועלן מיר שיכור זיין,
    
 ביזן ווייסן טאג אריין!״
    
טרעט ארויס מרדכי (נחמיה דער שוסטער), אן אפגעריסענער, מיט
א הארב און מיט א בארד פון פלאקס, פארנייגט זיך פארן קעניג און
רעדט צו ממוכנען און ווינקט עפעס זייער מאדנע מיט די אויגן, מאכט
מיט די הענט און זינגט מיט א מיתה־משונה־ניגון:
    
 „היות ווי זיין מאיעסטעט איז אן אלמן געבליבון,
    
 און מע האט אין אלע 127 מדינות צעשריבון,
    
 מע זאל אים ברענגען מיידלעך פון דער גארער וועלט,
    
 פון שיינעם יחוס און מיט געלט,
    
 לכן האב איך פאר אים א כלה ―
    
 אזא יאר מעג שוין זיין אף אונדז אלע:
    
 א מויד, ווי א צימעס, גרין אזוי ווי גראז,
    
 א ביסל א ראבעטיני מיט א לאנגער נאז,
    
 איר נאמען איז אסתר,
    
 קיין ברידער און קיין שוועסטער,
    
 נישט קיין טאטן, נישט קיין מאמען,
    
 נישט קיין פריינט און נישט קיין קרובים,
    
 א יונג קינד פון א יאר עטלעכע און צוואנציק,
    
 אחוץ שבתים און יום־טובים...״
    
טוט ממוכן ווידער א שפאן מיט די פיס הין און צוריק, רעדט מיט
פייער:
    
 „אדרבה, לאז זי קומען אהער,
    
 און זיך טון טאן פארן קעניג א קער,
    
 און אויב זי וועט אים געפעלן,
    
 וועט ער איר די קרוין אפן קאפ אוועקשטעלן.
    
 און דו, מאנדריש, פאר דיין שדכנות,
    
 וועסטו באקומען א המן־טאש מיט מאן שלח־מנות...
    
 אריין, אריין, אריין,
    
 אסתר מלכה דו מיין!״...
    
און ערשט דא הייבט זיך אן דער רעכטער קנאק: נפתליס פיס
זיינען שטארקער פון אייזן, אז זיי טראגן איבער אזא פורימדיק שטיקל
ארבעט. דערפאר אבער לעקט ער אפ א פעט ביינדל, ווארעם ער איז
דאך, קאן מען זאגן, דער רעזשיסער פון דער טרופע, דער בעל־הבית,
דער מחבר און דער קאסירער.
    
― ער שפינט גאלד, שטיקער גאלד, אט דער ייד, אז עס קומט
פורים!
    
אזוי זאגן אף אים די כתרילעווקער יידן, וואס זיינען אים פשוט
מקנא, נישט אזוי אף זיין טאלאנט, ווי אף זיין פרנסה.
  
ב.
    
 די גאלדשפינערן: ריוועלע די זיסע
    
כתרילעווקע זאל אלע טאג נוצן צוקערלעקעך, פלאדנס און פלעדלעך,
אזוי ווי מע נוצט דאס דארטן פורים צו שלח־מנות, וואלט נפתלי מיט
די פיס פארשפארן זיין א גאנץ יאר א מעקלער און פורים א קאמעדיאנט.
זיין ווייב, ריוועלע די זיסע, וואלט אים אויפהאלטן מיט זיין גאנץ הויזגעזינט מיט כבוד. ווארעם אויב נפתלי איז בארימט מיט זיינע פיס,
איז זיין ווייב ריוועלע נישט ווינציקער בארימט מיט אירע הענט.
    
ריוועלע איז אף דער פיגור א ווייבעלע א קלייניטשקע, א דארינקע,
א טרוקענע, א פארזעעניש, און אקעגן איר מאן נפתלי זעט זי אויס, ווי
א פערטל עוף. א קוק טאן אף איר ― ווער וועט זאגן, אז דאס ווייבעלע
פארזארגט א גאנצע שטאט מיט צוקער־געבעקס, אז עס קומט פורים,
ווען יידן שיקן איינער דעם אנדערן שלח־מנות? מאלט אייך, ס׳איז
פאראן נאך ווייבער אין כתרילעווקע, וואס פארנעמען זיך מיט דער
זעלבער פרנסה. ווער אבער פארמאגט אזעלכע גאלדענע הענט, ווי ריוועלע די זיסע? אירע טארטן מיט אירע לעקעכער, אירע שטרודלען און
מלכות־ברייטלעך, אירע מאנדלעך און אינגבערלעך, מיט אירע געצוויקלטע קישעלעך האבן זיך קונה שם געווען אין דער גאנצער וועלט און
דערלאנגט אזש קיין יעהופעץ, דורך א מעשה, וואס האט זיך געטראפן.
ומעשה שהיה כך היה:
    
איינער א לץ פון די כתרילעווקער לצים, וואס זיינען דארטן אזוי
פיל, וויפל שטערן אין הימל, האט זיך געוואלט מאכן א שפאס איבער
דער שטאט כתרילעווקע און איבער די פראדוקטן, מישטיינס געזאגט,
וואס די שטאט גיט ארויס. וואס זשע טוט אזא לץ? איז ער זיך מישב
איינמאל אף א טשיקאוועס און שיקט אוועק דורך דער פאסט שלח־מנות
פון די אויבן־דערמאנטע זאכן, וואס ריוועלע די זיסע גרייט אן לכבוד
פורים, צו זיינעם א רייכן קרוב קיין יעהופעץ. צום שלח־מנות האט ער
בייגעלייגט א בריוו זייער שיין געשריבן, אין וועלכן ער בעט דעם רייכן
קרוב, ער זאל קיין פאראיבל נישט האבן פארן „שיקעכטס, וואס ער
שיקט אים״, ווארעם אין כתרילעווקע איז קיין „ע ר ג ע ר ע  ש י־ק ע כ ט ס ן״ נישט צו געפינען. ווי איבערראשט אבער, שטעלט אייך
פאר, איז אט דער לץ, אז ער באקומט פון זיין רייכן קרוב א דאנק־בריוו
מיט א בקשה, ער זאל תיכף ומיד צונויפקויפן פון די דאזיקע זיסע זאכן
וויפל ס׳איז נאר מעגלעך און למען השם רעכט איינפאקן און אפשיקן
דורך פאסט אפן נגידס רעכענונג קיין יעהופעץ (ווער ווייס נישט, אז
נגידים בכלל, און יעהופעצער בפרט, האלטן פון דער אכילה, און האבן
ליב א זיסן ביסן?). פון דעמאלט אן ווערט פון יאר צו יאר ארויסגעשיקט
  
צום נגיד קיין יעהופעץ א גאנצער טראנספארט פון ריוועלעס זיסע זאכן
אף פורים. און אט אזוי איז ריוועלעס נאמען געווארן מפורסם אזש אין
יעהופעץ.
  
ג.
  
ש נ י ט ־ צ יי ט
    
ריוועלע זאל אבער דארפן ארויסקוקן אפן יעהופעצער נגיד אליין,
וואלט זי בלוי באשטאנען. דער עיקר פדיון איז בא איר אפן ארט. די
עטלעכע טעג, וואס פאר פורים זעלבסט, האט ריוועלע די זיסע ממש
קיין הענט נישט. בארעכנט אייך: אליין באקן, אליין פארקויפן, אליין
פארפאקן און אליין רעכענען זיך מיט אלע בעלי־ביתטעס ― צו די
חשבונות אליין דארף מען האבן א קאפ פון א מיניסטער!
    
אט האט איר אייך א מוסטער. ווי אזוי ריוועלע רעכנט זיך מיט א
נגידס א ווייב, וואס טראגט פערעלעך אין דער וואכן און הייסט שרה־פערל:
    
― פון אייך קומט, שרה־פערל, אזוי גרויס, ווי פאר א האלב טוץ
לעקעכלעך מיט ראזשינקעס עובר לסוחר צו זעקס גראשן, זעקס מאל זעקס
― וויפל איז זעקס מאל זעקס? דאכט זיך דריי־און־דרייסיק? און פיר
קומיש־ברייטלעך האט איר גענומען צו אכט גראשן, עס קאסט מיך אליין
צו זיבן, איך זאל אזוי זיין געזונט, פיר מאל אכט איז אכט־און־פערציק;
היינט צוויי פלעדלעך גרויסע אן פארפעלעך און דריי פלעדלעך קליינע
מיט פארפעלעך, וועל איך אייך רעכענען פאר די פלעדלעך ארום און
ארום פינף שטיק צו פיר־און־צוואנציק גראשן, עס קאסט מיך טייערער,
לאמיר ביידע אזוי זיין געזונט! פינף מאל פיר־און־צוואנציק וויפל
איז? ס׳זאל זיין זעקס מאל וואלט דאך געווען א קערבל מיט זעקס
גראשן, און אז פינף מאל, איז, אפנים, אזוי גרויס, ווי א קערבל אן זעקס
גראשן. וויפל־זשע האבן מיר אינאיינעם, הייסט עס: דריי־און־דרייסיק
און אכט־און־פערציק איז צוויי־און־אכציק, און א קערבל, איז אנדערהאלבן קערבלעך מיט צוויי־און־צוואנציק, גייט אראפ זעקס גראשן, איז
וויפל בלייבט פון אנדערהאלבן קערבלעך מיט צוויי־און־זעכציק קאפיקעס,
אז מע נעמט אראפ זעקס גראשן? נישט קיין רובל מיט ניינציק?
    
― א גוט יום־טוב! וואסערע צוויי־און־זעכציק? ווו האבן זיך
גענומען צו אייך צוויי־און־זעכציק?
    
אזוי צעשרייט זיך שרה־פערל, און ביידע ווייבער נעמען זיך צום
חשבון ווידער א מאל פונעם אנהייב.
    
― זאלט איר מיר געזונט זיין, שרה־פערל, דער חשבון איז דאך,
ווי אפן טעלער; א האלב טוץ לעקעכלעך מיט ראזשינקעס עובר לסוחר
צו זעקס גראשן א שטיקל, איז זעקס מאל זעקס ― וויפל איז זעקס מאל
זעקס? נישט קיין צוויי־און־פערציק?...
    
― מזל־טוב! סע וואקסט בא אייך! פריער איז בא אייך אויסגעקומען דריי־און־דרייסיק, איצט איז שוין געווארן צוויי־און־פערציק!
קיין עין־הרע נישט!
    
עס העלפט נישט. וויבאלד עס קומט צו געלט, אזוי מוז מען
אנקומען צו אונדז, מאנצבילן, און ריוועלע רופט אפ נפתלין פון די
אקטיארן, און נפתלי האט פיינט, אז מע רייסט אים אפ פון דער ארבעט,
איז ער אין כעס סכנות.
    
― אן אקציע מיט די ווייבער! קיין צוויי מיט צוויי קאנען זיי
אייך נישט צונויפרעכענען. נו? ארויס מיטן חשבון, נאר גיך געשווינד,
דער טאג שטייט נישט!
    
אזוי זאגט נפתלי מיט גרימצארן, און מע רעכנט אים אויס דאס
גאנצע צעטל, ביידע ווייבער אין איין אטעם. נפתלי הערט מיט צוגעמאכטע אויגן, רעכנט אף די פינגער און ווערט גיך פארפלאנטערט און
פארטומלט און נאך מער אין כעס, און ער פאלט אן אפן ווייב:
    
― איך האב דיר געזאגט טויזנט מאל, אז וויבאלד דו האסט
אזא קעצענעם מוח און קאנסט נישט צונויפרעכענען קיין צוויי מיט צוויי,
היינט וועלכע גוטע יאר טרייבט דיך, זאלסט פארקויפן דיין סחורה
הורט? לאחדים פארקויפט מען, איינציקווייז! למשל: וואס האט איר
גענומען? א לעקעכל? גיט אהער זעקס גראשן! נאך א לעקעכל? נאך
זעקס גראשן! א פלעדל? לייגט־אנידער פיר־און־צוואנציק גראשן!
נאך א פלעדל? נאך פיר־און־צוואנציק גראשן!
    
שרה־פערל דער נגידית שטייט אפילו נישט אן די מעשה, מע זאל
זיך מיט איך רעכענען אט אזוי א, ווי מיט א קבצנטע, נאר זי האט קיין
אנדער ברירה נישט. ווו וועט זי נעמען אזא צוקער־געבעקס אף שלח־מנות, אז נישט בא ריוועלען? קומט פורים, איז ריוועלע די מיוחסת.
  
איטלעכער האט זיך זיין צייט, און אז מען דארף דעם גנב, נעמט מען
אים פון דער תליה... נישט אומזיסט איז איר די גאנצע שטאט
מקנא:
    
― גאלדענע הענט... שיט אן גאלד... ביידע שיטן זיי אן זעק
מיט גאלד, אז סע קומט פורים!...
  
ד.
  
דער יונגער גאלדשפינער: נח שניצלער
    
וועמען גאט גיט א זיסע שטימע צום זינגען, וועמען הענט צום
שפילן, וועמען פיס צום טאנצן: ― נחן, נפתליס עלטערן זון, האט די
נאטור געבענטשט מיט א טאלאנט צום שניצן.
    
נאך אז נח איז געווען א קינד, איז ער ארומגעגאנגען א צעקיילטער,
א צעביילטער פונעם פאטערס קלעפ און פון דער מוטערס שטשיפאלקעס:
„א יינגעלע זאל דיר האבן א טבע טאג ווי נאכט ארומגיין און שניידן
און בראקן און שניצלען און שניצלען און שניצלען!״...
    
בכדי ארויסצושלאגן פונעם קינד דאס משוגעת פון „שניצלען״, האט
מען אים אפגעגעבן אין חדר אריין און אנגעזאגט דעם רבין הונדערט
מאל, ער זאל אים איבערברעכן די הענט, טאמער וועט מען אים זען
האלטן א מעסערל! זאל ער בעסער זען וואס מער לערנען! דעם רבינס
לערנען האט אבער נישט געהאלפן גארנישט: נח איז ארויס פון חדר
מיט זייער ווינציק תורה. דערפאר האט ער אבער ארויסגעוויזן זעלטענע
בריהשאפט צום שניצן. און געשניצט האט ער אלצדינג, וואס סע איז
אים געקומען פאר די אויגן. עס האבן זיך געפונען מבינים אין כתרילעווקע,
וואס האבן געזאגט, אז בא דעם בחורל אין די הענט זיצט א רוח, נישט
אנדערש; ווען ער זאל זיין אין א גרויסער שטאט, וואלט פון אים
ארויס... זיי ווייסן אליין נישט, וואס פון אים וואלט ארויס. דערווייל
מעגן אים אפדארן די הענטלעך, ווארעם ער האט צעשניצט אלע בענק
מיט אלע שטענדערס, וואס אין בית־המדרש, אויסגעשניצט אף זיי
מענטשעלעך מיט פייגעלעך מיט, להבדיל, חזרים... פאר די חזרים האט
נח באקומען א רעכטע פארציע פון טאטן, פון דער מאמען, פונעם רב
און פונעם שמש און פונעם בעדער ― ווער עס האט געהאט גאט אין
הארצן, דער האט אים אריינגעלייגט, וויפל ס׳איז אין אים אריין:
    
― א יונגאטש קאן! אין א מקום־קדוש חזרים!...
    
דאס האט אבער נישט אנגעלערנט אונדזער „שניצלער״. דער פונק,
וואס האט געטליעט בא אים אינעווייניק בירושה פונעם גרויסן בצלאל,
וואס אין חומש, האט אים נישט געלאזט צו־רו, ביז זיין טאלאנט האט
זיך ארויסגעוויזן מיט זיין גאנצער קראפט דורך א צופאל, ווי אלע גרויסע
אנטדעקונגען אין דער וועלט קומען אומגעריכט, דורך א זייטיקער סיבה.
    
דאס איז געווען עטלעכע טעג פאר פורים, האט מען אים געקויפט
א מתנה, א הילצערנעם גראגער מיט א המן־קלאפער, אף שלאגן המנען
אין בית־המדרש צו דער מגילה. נח האט דעם גראגער מיטן המן־קלאפער
באטראכט פון אלע זייטן, שטילערהייט צענומען אף שטיקלעך און צונויפגעשטעלט צוריק ― און דא איז אים איינגעפאלן א געדאנק, אז
ווען ער זאל נאר האבן מיט וואס, וואלט ער געמאכט א גראגער מיט
א המן־קלאפער, וואס וואלטן פארשטעקן אין גארטל אלע גראגערס מיט
אלע המן־קלאפערס פון דער גאנצער וועלט. נחן האט געפעלט דערצו נאר
צוויי זאכן: מאטעריאל און אינסטרומענטן, דאס הייסט, האלץ און א
מעסערל. וואס טוט מען? מילא, מיט האלץ איז קיין דאגה נישט: האלץ
קאן מען אוועקלקחנען בא דער מאמען פון אונטערן אויוון. ווו נעמט
מען אבער א אינסטרומענט? א מעסערל ווו קריגט מען? און נח איז
געפאלן אף אן המצאה (א ליכטיקער קאפ!): ער האט גענומען דעם
גראגער מיטן המן־קלאפער און איז ארויס מיט זיי אפן מארק פארקויפן,
און פארן געלט וועט ער קויפן א מעסערל. האט זיך אבער געטראפן אן
אומגליק (מיט אלע דערפינדערס טרעפן זיך אומגליקן!): דער ערשטער
קונה, וואס נח האט זיך צו אים געווענדעט, ער זאל בא אים קויפן א
מציאה, האט אים אנגענומען בא דער האנט און צוגעפירט גלייך צום
פאטער:
    
― וואס איז די מעשה, רב נפתלי, אייער קליינער האנדלט שוין
מיט גראגערס?
    
דאס פארשטייט א מינדסט קינד, אז קודם כל האט דער דערפינדער
באקומען זיין פארציע פעטש, וואס אים קומט, און ערשט נאכדעם, אז
נפתלי האט זיך גענומען צום זון אויספארשן, אף וואס ער דארף אזוי
נייטיק דאס געלט, און אז נח האט אים דורך טרערן זיך מודה געווען,
דערציילט דעם אמתן אמת, וואס אים קוועטשט, האט אים דעמאלט
דער פאטער ערשט מקיים פסק געווען, אים אנגערופן מיטן נאמען „בהמה
  
בצורת פערד״ און האט אים געקויפט א מעסערל און האט אים אליין
אויסגעקליבן האלץ, און נח האט זיך אוועקגעזעצט ארבעטן אף אלע כלים,
עס האט געברענט בא אים אונטער די הענט, אזוי אז אין איין טאג
זיינען באשאפן געווארן עטלעכע גראגערס מיט המן־קלאפערס, נאר אזעלכע,
וואס די שטאט איז געגאנגען קוקן אף חידושים, און אלע האבן אפגעגעבן
נפתלין מזל־טוב:
    
― איר האט שוין, רב נפתלי, מיט אייער זון גארנישט וואס צו
זארגן. ער איז שוין א פארזארגטער...
    
פון דעמאלט אן ווייס שוין די גאנצע שטאט פון איין עק ביזן אנדערן, אז א גראגער אין גלייכן געלט, אדער א המן־קלאפער, אדער א
קאלאקאטקע אף פורים ― דאס קריגט מען בא נפתליס זון, נח שניצלער.
און וויפל נח זאל נישט אנגרייטן קיין סחורה, ווערט זי אויסגעפארקויפט
עד לפ″ק. אלע יאר, אז דער פורים גייט אוועק, קאנט איר הערן פון
נחן די אייגענע ווערטער:
    
― היינטיקס יאר איז געווען א יאר פון גראגערס.
    
נישט אומזיסט איז די שטאט מקנא נפתלין אף זיינע קינדער:
    
― א הצלחה פון גאלדשפינערס! ― זאגט כתרילעווקע מיט א
זיפץ. ― נישט גענוג, ער פארדינט פון איין זייט און זי פון דער אנדערער
זייט, שיטן אן גאלד, אז סע קומט פורים, דארפן זיי נאך האבן אזעלכע
גאלדענע קינדער!...
  
ה.
  
די קליינע גאלדשפינערלעך
    
אויב איר ווילט זען א שיינס און ס׳זאל אייך נישט קאסטן טייער,
טא פארט זיך דורך, זייט מוחל, אף פורים קיין כתרילעווקע, שטעלט זיך
אפ אף וואס פאר אן אכסניה איר ווילט און קוקט דורכן פענצטער אין
דרויסן ארויס, וועט איר עפעס זען. פון גאנץ פרי אן טיאפקען איבער
דער בלאטע, לויפן ווי די פארסמטע מייז, פון איין שטוב אין דער
אנדערער, יינגלעך מיט מיידלעך, אונטערגעבונדן מיט פאטשיילעס, צום
מיינסטן בארוועסע, כאטש ס׳איז נאך קאלט אין דרויסן און סע גייט
א שנייעלע. אין די הענט האלטן זיי אדער גרויסע בעקנס, אדער טעלער
און טעלערלעך, אדער שאלן און שעלעכלעך, איבערגעדעקט מיט ווייסע
טישטעכלעך. דאס טראגן יידישע קינדער שלח־מנות, וואס די כתרילעווקער ווייבער שיקן איינע דער אנדערער, בייטן זיך מיט די פורימדיקע
גוטע זאכן, וואס ריוועלע די זיסע האט אנגעגרייט.
    
― איטע־לאה האט מיר געשיקט צוויי פלעדלעך מיט א מלכות־ברויטל, מיט א צוקערלעקעכל און מיט צוויי מאנדל־בייגעלעך ― שיק
איך איר אפ צוריק איין פלעדל מיט צוויי מלכות־ברויטלעך, מיט צוויי
צוקערעקעכלעך און מיט איין מאנדל־בייגעלע. און יענטע־מירל האט מיר
געשיקט א קישעלע מיט צוויי קומיש־ברויטלעך, מיט צוויי שטרודלען און
מיט א מאהינדל ― שיק איך איר אפ צוריק צוויי קישעלעך מיט איין
קומיש־ברויטל, מיט איין שטרודל און מיט צוויי מאהינדלעך.
    
אזוי קאמבינירן די כתרילעווקער דאמעס די שלח־מנותן קונציק און
מיט א רעכענונג, ס׳זאל אויסקומען אי פיין, אי נישט פארשעמט, אי
איינס אף איינס. און מחמת די שטאט לעבט צווישן זיך פריינטלעך, איז
דא זייער א סך ערטער אף צו שיקן די שלח־מנותן. דורך אייגענע דינסטן
אדער קינדער איז אוממעגלעך דאס אויספירן. מע מוז אנקומען צו
פרעמדע. דעמאלט ווערט א יקרות אף ארעמע יינגלעך און מיידלעך,
וואס האבן פיס און ווילן פארדינען אף פסח.
    
גליקלעך זיינען יענע פאטער־און־מוטער, וואס פארמאגן וואס מער
יינגלעך און וואס מער מיידלעך. אין כתרילעווקע זיינען פאראן א סך
אזעלכע גליקלעכע; נאר גליקלעכער פון אלע זיינען די גאלדשפינערס,
ווייל אזויפיל מיידלעך און אזויפיל יינגלעך, ווי בא נפתלין, איז זעלטן
צו געפינען אפילו אין כתרילעווקע. וויפל נפשות ― קאן איך אייך אקוראט נישט זאגן; פרעמדע קינדער טאר מען נישט ציילן, לאזן זיי וואקסן
געזונטערהייט, וועמען מאכן זיי קאליע? ווינטער ליגן זיי אונטערן
אויוון נאקעט, איינס אף דאס אנדערע, אזוי ווי די ווערעם, און זומער־לעבן וואלגערן זיי זיך אין דרויסן אפן מיסט, שפילן אין „באבקעלעך״,
אדער אין „קאמער־קאמער־הויז״, אדער אין „וויפל מייל איז צו אייך
ציילט אייך״, אדער מע „לאזט א רעגן״, דאס הייסט, מע הייבט אויף
אזא שטויב, אז עס ווערט פינצטער אין גאס, מע קאן דערשטיקט ווערן!
דעמאלט פליען פעטש מיט קולאקעס, מיט בעכענצעס, מיט קללות, וואס
געפינען זיך נישט אין דער תוכחה:
    
― א, גיין זאלט איר אף קוליעס! שטיין זאלט איר פראווצעם!
זיצן אין געהאקטע ווונדן! ליגן אין ווערעם!...
    
דערפאר אבער, אז עס קומט פורים, פילט חברה קליינווארג, אז
זיי האבן אויך עפעס א ווערט, און א גרויסן ווערט. מע צערייסט זיי
דעמאלט אף שטיקלעך. א כתרילעווקער מאדאם, אז זי באשטעלט באצייטנס בא ריוועלען שלח־מנות, באשטעלט זי שוין מיט א קינד, א יינגל
אדער א מיידל, אף צו טראגן דעם שלח־מנות. און ריוועלעס קינדער, די
יינגלעך מיט די מיידלעך, צעלאזן זיך איבער אלע גאסן פון דער שטאט,
מיט איבערגעדעקטע בעקנס, שאלן און שעלעכלעך; די בעקלעך בא זיי
פלאמען, די שטערנס שוויצן און די אויגן ברענען. זיי באגעגענען זיך
אפטמאל איינס מיטן אנדערן אין דער בלאטע, נאר זיי האבן קיין צייט
נישט אפשטעלן זיך אפילו אף א מינוט, א קוק טאן איינס דאס אנדערע
אין שלח־מנות אריין. נאר לויפנדיק פארביי, ווארפט מען זיך דורך מיט
האלבע ווערטער, וואס א זייטיקער מענטש וועט זיי אפשר נישט אינגאנצן
פארשטיין:
    
― פעטעלעלע! וווהין?
    
― צו לאהצע די גראבע. און דו, קרומע פיסל?
    
― צו אלטעריכע מיט די לאקשן... עפעס געמאכט?
    
― נאך א מין! און דו?
    
― איך האב שוין א קערבל מיט צוויי פערציקער מיט א גילדן
מיט צוועלף גראשן, און דו וויפל?
    
― קיין צייט געהאט איבערצוציילן ― נאר כ׳האב מורא, אז מער
ווי דו.
    
― וויש אפ די נאז!
    
― ברעך דעם קאפ!
    
און מע צעגייט זיך, דער אהער, דער אהין.
    
די כתרילעווקער בעלי־בתים זיצן שוין לאנג בא דער פורימדיקער
סעודה, זינגען „שושנת יעקב״, קלייבן פארגעניגן פון נפתלי מיט די
פיס און פון זיינע פורים־שפילער, און נפתליס קינדער לויפן נאך אלץ
ארום פון שטוב צו שטוב מיט די שלח־מנותן און נעמען צונויף בא דער
שטאט די גראשנס. און די שטאט טרייבט מיט זיי קאטאוועס:
    
― יינגעלע, קום נאר אהער. וועמענס ביסטו? נישט נפתליס?
    
― נפתליס.
    
― האסט שוין אנגעשלאגן היינטיקן טאג א הונדערטער, צי עפעס
ווינציקער?
    
― כי־כי.
    
― זאג, שעם זיך נישט.
    
― כי־כי.
    
― אט אזוי, ווי איר קוקט דאס אן מיטן געלעכטערל „כי־כי״,
וועט דאס ברענגען אהיים א פולע קעשענע מיט גאלד!... א שטוב
פון גאלדשפינערס!
  
ו.
  
די גאלדשפינערס בא דער סעודה
    
כתרילעווקע איז שוין לאנג אויפגעשטאנען פון דער פורימדיקער
סעודה. א סך טראכטן מכח לייגן זיך שלאפן, און נאך מער שלאפן שוין
און כראפען גאנץ געשמאק נאכן ביסל משקה, וואס מע האט גענומען
צוליב דער שמחה, וואס מע האט געפטרט א שונא ― המנען. נאר איין
משפחה האט זיך ערשט אוועקגעזעצט צום טיש אפריכטן די סעודה,
אויפגעשניטן דעם גרויסן געפלאכטענעם קוילעטש און זיך גענומען צו
דער ארבעט לעבעדיק און פריילעך.
    
דאס זיינען ― די גאלדשפינערס.
    
אלע זיינען זיי אויסגעהונגערט, מיד, פילן נישט די פיס אונטער
זיך, און אלע האבן צו דערציילן פונעם טאג מעשיות, גאנצע פעק מיט
מעשיות! נפתלי ― פון זיינע פורים־שפילער, ווי גוט זיי האבן היינט
געשפילט, אויסגעצייכנט גוט! נאר איין ושתי האט א ביסל אונטערגעהונקען אף דער עברי.
    
― ס׳זאל אף אים קומען א כאלערע ביז חול־המועד פסח! וויפל
מע לערנט אים, אט דעם ושתין, ער זאל זאגן: „ווידערשפעניקט אין
דער תורה״ ― קומט בא אים אויס אף זיין פאנפע: „פינף הונדערט
אין דער גזירה״. וואסער גזירה, א רוח אין דיין שוויגערס טאטן אריין?
נאר גיי רייד מיט א פאנפעוואטע נאני!
    
דאס דערציילט נפתלי. און ריוועלע האט צו דערציילן נאך שענערע
זאכן, פון אירע קונהטעס, וואס דינגען זיך ביזן ביין. איינע א דאמע האט
זיך מיישב געווען און האט גאר געוואלט אוועקגנבענען א פלעדל.
    
― מאל דיר, נישט בא מיר גנבעט מען. „וויפל פלעדלעך, זאג איך,
מאדאם, האט איר אפגעלייגט?״ זאגט זי: „פיר״. זאג איך: „נו, און
דאס פינפטע וואס איז?״ ווערט זי רויט און מאכט צו מיר: „ס׳איז דען
אויך א פלעדל?״ זאג איך: „וואס דען איז דאס, א וואנטזייגער?״
זאגט זיך: „איך האב געמיינט, אז ס׳איז א האניקטייגל״. זאג איך: „נו,
און א האניקטייגל איז א הונט?״...
    
אזוי דערציילט ריוועלע, און די מעשיות, וואס נח האט צו דערציילן,
דרייען זיך, געוויינלעך, ארום א גראגער.
    
― היינטיקס יאר איז געווען א יאר פון גראגערס. אלע האבן זיך
געכאפט צו גראגערס. נאר גראגערס, גראגערס און גראגערס. איך בין
נאך נעכטן באטאג געבליבן אן איין גראגער. קומט־צו אלע מאל צו מיר
אן אנדער ייד. איך זאל אים געבן א גראגער. זאג איך: „איך האב נישט
קיין גראגערס״. זאגט ער: „ס׳איז נישט קיין תירוץ, דו מוזט מיר
געבן צוויי גראגערס!״ זאג איך: „ווו זאל איך אייך נעמען גראגערס?״
זאגט ער: „ווו זיינען דיינע גראגערס?״
    
― וועסט אמאל אויפהערן צו גראגערן, צי ניין?
    
אזוי זאגט צו אים דער פאטער, און נח לאזט אראפ די אויגן, בייגט
זיך אן און שנייצט אויס די נאז אונטערן טיש. דאס געפעלט דווקא דער
חברה קליינווארג. איצט איז געקומען אויך זייער צייט צו דערציילן גליקן
פון זייער שלח־מנות טראגן; פאראן אזויפיל צו דערציילן און צו דערציילן, אז ס׳וועט כאפן ביז פסח. דערווייל איז ערשט פורים, און מען
איז אויסגעמידט פונעם טאג, און מע דארף גיין שלאפן.
    
און יונגווארג צעגייען זיך אף זייערע ערטער הינטערן אויוון, פאלן,
ווי די סנאפעס, און ווערן אנטשלאפן מיטן זיסן שלאף פון גליקלעכע
מענטשן, וואס האבן געהאט א גוטן, א געראטענעם יריד...
  
ז.
  
די גאלדשפינערס ציילן דאס גאלד
    
עס איז שוין העט ווייט אין דער נאכט. כתרילעווקע האלט שוין
לאנג אין רעכטן שלאף נאך דער גרויסער פורימדיקער סעודה מיט די
שלח־מנותן. נאר צוויי פארשוינען אין דער גאנצער שטאט זיינען נאך
וואכעדיק און טראכטן אפילו נישט וועגן גיין שלאפן. דאס זיינען די
גאלדשפינערס. נפתלי מיט די פיס און זיין ווייב ריוועלע די זיסע. שטיל
האבן זיי צוגעשלאסן די טיר, פארהאנגען די פענצטער און האבן זיך
גענומען צו דער קאסע. זיי ווילן צונויפרעכענען דאס ביסל מזומנס, וואס
די גרויסע גאלדשפינערס מיט די קליינע גאלדשפינערלעך האבן אריינגעבראכט אין דעם דאזיקע גליקלעכן טאג, און קאנען נישט. זיי ציילן און
ציילן און קאנען נישט איבערציילן; אדער ער האט א טעות אין חשבון,
אדער זי האט א טעות, זיי ברענען איינס אף דאס אנדערע.
    
― קיין צוויי מיט צוויי זאל א יידענע נישט קאנען איבערציילן!
    
אזוי זאגט דער מאן, און דאס ווייב ענטפערט אים:
    
― נו, פאר וואס זשע ציילסטו נישט, אז דו קאנסט, בעל־חשבון
מיינער?
    
― צייל דו, דו קאנסט בעסער!
    
― ניין, צייל דו, דו קאנסט בעסער!
    
איר זאלט גאר קיין מורא נישט האבן, טאמער חלילה צעקריגן זיך
מאן און ווייב. איצט איז נישט קיין צייט פון קריגן זיך. איצט דארף מען
מאכן א רעכענונג, וואס מע קאן און וואס מע דארף און וואס מע מוז
קויפן: שוכווארג פאר זיך און קאפאטקעלעך מיט קליידלעך פאר די
קינדער ― דאס איז נומער איינס. היינט מצה אף פסח? היינט שמאלץ?
א דייזשקעלע בארשט? א זעקל קארטאפלעס?... און מערקווירדיק!
וויפל זיי זאלן נישט רעכענען, וויפל זיי זאלן וועלן זיין אויסברענגערס,
פרעסערס, געלט־ברענערס, שארלאטאנעס פון דער וועלט, קומט אויס,
אז ס׳וועט נאך זיין גענוג, סיי אף שוכווארג פאר זיי, סיי אף קאפאטקעלעך מיט קליידלעך פאר די קינדער, סיי אף מצות מיט שמאלץ, מיט
א דייזשקעלע בארשט, מיט א זעקל קארטאפלעס אף פסח...
    
און בא זיי ביידן צעפלאקערן זיך די פנימער און צעברענען זיך די
אויגן, די בעקלעך ווערן רויט און די הערצער וואקסן, און ביידע פילן זיי,
אז די וועלט, וואס גאט האט באשאפן, איז כ׳לעבן, גארנישט אזא
שלעכטע וועלט, און די מענטשן זיינען, כ׳לעבן, גארנישט אזעלכע
שלעכטע מענטשן. נישט מער, וואס יידן זיינען מקנא אף פרנסה, פארגינען נישט, טאמער האט איינער א גוטן טאג, איין טאג א גוטן!
    
― פארברענט זאל ווערן אט דאס כתרילעווקע! א שטאט פון
נישט־פארגינערס!
    
אזוי זאגט נפתלי, און ריוועלע נעמט זיך אן דער שטאטס קריוודע:
    
― ארעמע־לייט, מישטיינס געזאגט...
    
― ארעמע־לייט, זאגט זי? אלץ הייסט בא איר ארעמע־לייט,
כע־כע! כתריליקעס! דליתים! שלעפערס! בעטלערס! קבצנים! דלפנים! עניים ואביונים!!
    
― נישט דא געדאכט! ― זאגט ריוועלע מיט שרעק. זי האט פשוט
מורא פאר א גוט אויג.
    
און פון דרויסן לאזט זיך הערן, מע ווייס נישט פון וואנען, א ווייט
קרייען פון א באקאנטן האן, אן אלטער האן מיט אן אויסגעזונגענער
כלי. אנהייבן הייבט ער אן דווקא נישקשהדיק, מיטן ברען און מיטן קוויטש,
און אויסלאזן לאזט ער אויס מחילה שוואכלעך, אף דער נידעריקסטער
אקטאווע, און עפעס ווי מיט א ווידעראנאנד:
    
― קו! ― קא! ― רי! ― קאו! ― או?
    
עם קומט אויס גלייך, ווי ער וואלט זיך אליין פרעגן א קשיא:
    
― אלטער נאר! וואס שרייסטו?
    
אין דרויסן איז בלוילעך, עס שאריעט אף טאג.
    
געשריבן אין יאר 1909.
    
  ב ע ר ל ־ א יי ז י ק
    
 דערציילט ווונדיירים פון אמעריקע
    
„אמעריקע איז א לאנד פון בלאף״... „אמעריקאנער בלאפערס״...
    
אזוי זאגן די פרעמדע. גרינע חיות ― זיי הייבן נישט אן צו וויסן
וואס זיי זאגן. אמעריקע מעג הייצן די פעטשערעס אין כתרילעווקע, און
אונדזער בערל־אייזיק וועט פארשטעקן אין גארטל אלע אמעריקאנער
בלאפערס!
    
איר קאנט פארשטיין ווער בערל־אייזיק איז, אז טאמער מאכט זיך
בא אונדז אין כתרילעווקע, איינער האט זיך א ביסל פאררעדט, אף
אייער אמעריקאנער לשון וועט דאס הייסן: ע ר ה א ק ט א ט ש יי־נ י ק, שטעלט מען אים אפ מיט די ווערטער: „בערל־אייזיק האט דיר
געלאזט גריסן״ ― שטויסט ער זיך שוין אן וואס מע מיינט און ער
ווערט אנטשוויגן.
    
אן אנעקדאט דערציילט מען בא אונדז אין כתרילעווקע פון איינעם
א יידן א חצוף, וואס איז זייער כאראקטעריסטיש פאר בערל־אייזיקן.
פסח איז דער מינהג בא די גויים, אז זיי באגעגענען זיך, זאגן זיי זיך אן
איינס דאס אנדערע א גוטע בשורה, אז קריסטוס איז לעבעדיק געווארן
― „קריסטאס וואסקרעס״. דערויף ענטפערט אים דער צווייטער: „ווא־איסטינו וואסקרעס״ ― ס׳איז אמת, הייסט דאס, ער איז לעבעדיק געווארן... טרעפט זיך א מעשה, באדארף א קריסט זיך באגעגענען מיט
יענעם יידן דעם חצוף און מכבד זיין אים מיטן פסוק „קריסטאס וואס־קרעס״... ווערט אים שלעכט, דעם יידן: וואס זאל ער טאן? ענטפערן דעם גוי „וואאיסטינו וואסקרעס״ ― ווייס ער, אז ס׳אליגן און
ס׳איז קעגן אונדזער גלויבן... זאגן אים: ניין, ער איז נישט לעבעדיק
געווארן ― קאן מען דאך כאפן פאר אזעלכע ווערטער א מיאוסן פסק...
 
 