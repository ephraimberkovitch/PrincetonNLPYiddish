 
 לכבוד יום־טוב: דער אורח 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
  
א.
    
― איך האב פון אייערטוועגן, רב יונה, אן אורח אף פסח, האט
איר נאך אזא אורח נישט געהאט זינט איר זייט א בעל־הבית.
    
― דהיינו?
    
― דהיינו, אן אתרוג, נישט קיין אורח.
    
― דהיינו, וואס הייסט אן אתרוג?
    
― דהיינו, אן אתרוג הייסט ― א ייד פון סאמע זייד, און א שיינער ייד א פארשוין. איין חסרון נאר, וואס ער פארשטייט נישט אונדזער לשון.
    
― וואסער דען לשון פארשטייט ער?
    
― לשון־קודש.
    
― פון ירושלים?
    
― פון וואנען ער איז ― ווייס איך נישט, נאר אז ער רעדט,
רעדט ער מיט סאמע פתחן.
    
אט אזא געשפרעך איז פארגעקומען צווישן טאטן מיט עזריאל דעם
שמש א פאר טעג פאר פסח, און איך בין זייער נייגעריק געווען אנצוקוקן דעם דאזיקן „אתרוג״, וואס פארשטייט נישט אונדזער לשון און
רעדט מיט סאמע פתחן. שוין אין שול האב איך באמערקט עפעס א
מאדנעם נפש מיט א שטריימל און מיט א טערקישן כאלאט פון געלע,
בלויע און רויטע פאסן. ארום דעם דאזיקן פארשוין האבן מיר, יונגווארג, ארומגעשטעלט זיך פון אלע זייטן און גענומען אים באטראכטן,
און האבן געכאפט א מיאוסן פסק פון עזריאל דעם שמש: קינדער זאלן
נישט האבן קיין טבע קריכן א פרעמדן מענטשן אין פנים אריין. נאכן
דאוונען האט דער גאנצער עולם אפגעשטעקט דעם פארשוין שלום און
געזאגט אים א גוט יום־טוב, און דער פארשוין האט אלעמען אפגעענטפערט מיט א זיס שמייכעלע אף די רויטע בעקלעך, פארברעמט מיט
א גרוי בערדל: „שאלאם! שאלאם!״ דער „שאלאם־שאלאם״ האט ארויסגערופן בא אונדז, קליינווארג, זייער א גרויס געלעכטער. און דאס האט
עזריאל דעם שמש שטארק פארדראסן; האט ער זיך געלאזט צו חברה
מיט א פארטיקער האנט אף צי געבן פעטש. חברה האט זיך פון עזריאלס
האנט אויסגעגליטשט, ווידער פארגנבעט זיך צום פארשוין, הערן ווי ער
זאגט „שאלאם־שאלאם״, אויסגעשאסן א געלעכטער און ווידער זיך
אויסגעגליטשט פון עזריאלס האנט... מיט גרויס גדלות לאז איך מיך
גיין נאכן טאטן מיטן דאזיקן פארשוין צו אונדז אף יום־טוב און פיל,
אז אלע חברים זיינען מיר מקנא אף דעם אורח. זיי קוקן אונדז נאך אלע
פון דער ווייטן, און איך דריי־אויס צו זיי דעם קאפ און שטעל זיי ארויס
א צונג. א גאנצן וועג שווייגן מיר אלע דריי, און אריינגעקומען אין
שטוב אריין, זאגט דער טאטע צו דער מאמע: „א גוט יום־טוב״! און
דער אורח טוט א שאקל מיטן קאפ און דאס שטריימל טוט זיך א טרייסל:
„שאלאם! שאלאם!״ איך דערמאן מיך אן מיינע חברים און באהאלט
דאס פנים אונטערן טיש, איך זאל נישט אויסשיסן קיין געלעכטער. איך
כאפ א קוק אלע מאל אפן אורח, און ער געפעלט מיך: עס געפעלט מיר
זיין טערקישער כאלאט, וואס מיט די געלע, בלויע און רויטע פאסן;
עס געפעלן מיך די רויטע פריש־בלוטיקע בעקלעך זיינע, וואס זיינען
ארומגעברעמט מיט א שיין קיילעכיק גרוי בערדל; עס געפעלן מיר זיינע
שווארצע שיינע אויגן, וואס קוקן־ארויס שמייכלענדיק פון אונטער די
געדיכטע גרויע ברעמען. אויך דעם טאטן, זע איך, איז ער געפעלן.
דער טאטע איז זיך מיט אים משמח, און די מאמע קוקט אף אים, ווי
אף א געטלעכן מענטשן, און קיינער רעדט נישט מיט אים א ווארט. דער
טאטע אליין מיט זיין כבוד בעט אים אויס דאס הסב־בעט. די מאמע איז
פארטארעראמט מיטן גרייטן צום סדר, און ריקל די מויד העלפט איר
אונטער. ערשט אז עס קומט צום קידוש מאכן, שמועסט זיך דורך דער
טאטע מיטן אורח אף לשון־קודש, און איך בין מלא גדולה, וואס איך
פארשטיי כמעט איטלעכס ווארט. איך גיב דא איבער זייער לשון־קודשן
שמועס מלה במלה:
    
ד ע ר ט א ט ע: נו? (אף אונדזער לשון זאל דאס הייסן:
מאכט, זייט מוחל, קידוש!).
    
ד ע ר  א ו ר ח: נו־נו! (אף אונדזער לשון זאל דאס הייסן:
מאכט, מאכט!).
    
ד ע ר ט א ט ע: נו־א? (פארוואס ניט איר?).
    
ד ע ר  א ו ר ח: א־נו? (איר פאר וואס נישט?).
    
ד ע ר ט א ט ע: אי־א! (פריער איר!).
    
ד ע ר  א ו ר ח: א־אי! (איר פריער!).
    
ך ע ר ט א ט ע: ע־א־אי! (איך בעט אייך, מאכט איר!).
    
ד ע ר  א ו ר ח: אי־א־ע! (מאכט איר, איך בעט אייך!).
    
ד ע ר ט א ט ע: אי־א־נו? (וואס וועט אייך ארן, אז איר
וועט מאכן פריער?).
    
ד ע ר  א ו ר ח: אי־א־ע־נו־נו! (אז איר ווילט דווקא איך,
לאז זיין איך!).
    
און דער אורח נעמט דעם כוס פונעם טאטנס הענט און לייגט־אוועק א קידוש, נאר אזא קידוש, וואס מיר האבן אזעלכס נישט געהערט
און וועלן שוין נישט הערן קיינמאל. ערשטנס, די עברי, וואס מיט סאמע
פתחן: „ברשוט מאראנאן ראבאנאן וראבאטאי״... און צווייטנס ― דאס
קול, וואס גייט בא אים נישט פונעם האלדז, נאר ווי פונעם טערקישן
כאלאט, וואס מיט געלע, בלויע און רויטע פאסן. איך האב מיך דערמאנט אן מיינע חברים, וואס פאר א געלעכטער דא וואלט אויסגעבראכן
און וואס פאר א פעטש דא וואלטן געפלויגן, ווען זיי זאלן, אשטייגער,
זיין בא דעם קידוש! נאר אזוי ווי איך בין דא אליין, האלט איך מיך
איין און פרעג דעם טאטן די פיר קשיות, און מיר זאגן די הגדה אלע
אינאיינעם, און איך בין שטאלץ, וואס דער דאזיקער פארשוין איז
אונדזער אורח, נישט קיינעמס.
  
ב.
  
דער תנא, וואס האט געזאגט: „אין משיחין בסעודה״ ― מע זאל
נישט ריידן, הייסט עס, באם עסן, זאל ער מיר מוחל זיין, האט נישט
געקענט דאס יידישע לעבן. איך בעט אייך, ווען האט א ייד, למשל,
צייט צו ריידן, אז נישט באם עסן? ובפרט פסח צום סדר, וואס ס׳איז
פאראן אזוי פיל צו זאגן פאר דער סעודה און נאך דער סעודה? ריקל
די מויד האט דערלאנגט דאס וואסער, מע האט זיך נאר געוואשן, געמאכט המוציא, געזאגט „על אכילת מצה״, און די מאמע האט אויסגעטיילט די פיש, ― אזוי האט דער טאטע פארקאטשעט די ארבל און האט
זיך אריינגעלאזט מיטן אורח אין א לאנגן שמועס אף לשון־קודש. דאס
ערשטע, וואס דער טאטע האט אים געפרעגט, איז געווען די געוויינלעכע
שאלה, וואס איין ייד פרעגט באם אנדערן יידן:
    
― מה שמכם?
    
דערויף האט אים דער אורח געענטפערט מיט סאמע פתחן און אין
איין אטעם, ווי מע זאגט די עשרת בני־המן אין דער מגילה:
    
― איק בכר גלש דמת הנך וסם זען חפץ טצץ.
    
דער טאטע איז געבליבן זיצן מיטן ביסן אין מויל און געקוקט
פארווונדערט אפן פארשוין, אפנים, דערפאר, וואס ער טראגט אזא
לאנגן נאמען, און איך האב מיך פארהוסט און געקוקט אראפ, אונטערן
טיש. האט מיר די מאמע א זאג געטאן: „פאוואלי ווי דו עסט פיש,
קאנסט זיך ווארגן, חלילה, מיט א ביינדל״. און אפן פארשוין האט זי
א קוק געטאן מיט גרויס רעשפעקט. עס ווייזט אויס, אז זי איז פונעם
נאמען גאר נתפעל געווארן, כאטש זי האט נישט פארשטאנען וואס דאס
באדייט. און אזוי ווי דער טאטע האט יא פארשטאנען, האט ער געפונען פאר נייטיק איר די זאך אויפצוקלערן:
    
פארשטייסטו מיך,  א י ק  ב כ ר ― דאס איז אונדזער איבערגעקערטער אלף־בית, און דארט איז בא זיי, אפנים, אזא מנהג, אז איטלעכער הייסט בא זיי על־פי אלף־בית.
אלף־בית! אלף־בית! ― כאפט אונטער דער פארשוין מיט א זיס
שמייכעלע אף די בלוט־רויטע בעקלעך, און די שיינע שווארצע אויגן
קוקן אף אונדז אלע, און אפילו אף ריקל די מויד, מיט גרויס
פריינטשאפט.
    
געוואר געווארן דעם נאמען זיינעם, איז דער טאטע נייגעריק געווען צו וויסן, אויך פון וואנען, פון וואסער א לאנד ער קומט צו פארן.
דאס האב איך פארשטאנען לויט די נעמען פון שטעט און מדינות,
וואס האבן זיך געלאזט הערן, און וואס דער טאטע האט דאס נאכדעם
איבערגעזעצט פאר דער מאמע, געגעבן כמעט אף איטלעכס ווארט א
פירוש, און די מאמע איז פון איטלעכס ווארט געווען נתפעל, און אויך
ריקל די מויד איז געווען נתפעל, און ס׳איז טאקע געווען פון וואס נתפעל
צו ווערן: א קלייניקייט, א פארשוין קומט צו פארן אפשר פאר צען
טויזנט מייל פון א מדינה, וואס איידער מע קומט־צו צו איר, מוז מען
אריבערשווימען זיבן ימים מיט א מידבר, און וואס צו דעם מידבר אליין
דארף מען גיין נישט ווינציקער, ווי פערציק טעג מיט פערציק נעכט,
און אז מע קומט שוין צו גאר נאענט, באדארף מען ארויפקלעטערן
אף אזא הויכן בארג, וואס דער שפיץ גרייכט ביז צו די וואלקנס, און
באדעקט איז ער מיט אייז, און ווינטן שרעקלעכע בלאזן דארטן, וואס
איז סכנת נפשות!... דערפאר אבער, אז מע קומט־איבער בשלום דעם
דאזיקן בארג און מע טרעט־אריין אין זייער לאנד, זעט מען פאר זיך
דעם אמתן גן־עדן התחתון: בשמים, נעגעלעך, געווירצן, כל המינים
פירות, עפל און בארן און פאמעראנצן, וויינטרויבן, טייטלען און איילבערטן, ניס און פייגן לרוב. און די הייזער זיינען דארטן געבויט פון
סאמע טענענהאלץ און געדעקט מיט ריין זילבער, די כלים זיינען פון
גין־גאלד (בשעת מעשה טוט דער אורח א קוק אף די זילבערנע כוסות
אונדזערע מיט די זילבערנע לעפל, גאפלען און מעסערס), און בריליאנטן, פערלען און דימענטן וואלגערן זיך דארטן אף דער גאס, קיינער
וויל זיך נישט געבן די מי זיך אנבייגן זיי אויפצוהייבן, ווארעם זיי האבן
דארטן קיין שום ווערט (און בשעת מעשה קוקט דער אורח אף דער
מאמעס דימענטענע אויערינגלעך מיט די געלע פערעלעך, וואס אף איר
ווייסן האלדז).
    
― דו הערסט? ― מאכט דער טאטע צו דער מאמע מיט א גליקלעך פנים.
    
― איך הער. ― ענטפערט אים די מאמע און פרעגט א קשיה: ―
למאי ברענגען זיי דאס ניט צו פירן אהער, זיי וואלטן דאך דא געמאכט
דערפון גאלד! אנו, טו אים אקארשט אומיסטן א פרעג, יונה.
    
דער טאטע פרעגט אים די דאזיקע קשיה און באקומט פון אים א
תשובה, און גיט איבער דער מאמע אף אונדזער לשון:
    
― פארשטייסטו, ער זאגט, אז דו קומסט צו פארן אהינצו, קאנסטו
דיר נעמען וויפל דו ווילסט, פולע קעשענעס, נאר פארסטו פון דארטן
ארויס, מוזסטו אפגעבן אלצדינג צוריק, און טאמער טרייסלט מען אויס
בא דיר וואס ניט איז, ביסטו חייב מיתה.
    
― וואס הייסט דאס? ― פרעגט די מאמע, דערשראקן.
    
― דאס הייסט, מע הענגט דיך אויף אף א בוים, אדער מע פארשטיינערט דיך מיט שטיינער.
  
ג.
  
וואס ווייטער ווערן די מעשיות פונעם דאזיקן פארשוין אלץ מער
אינטערעסאנט, און אז עס האלט שוין נאך די קניידלעך און מיר נעמען נאך צו ביסלעך וויין, פרעגט אים דער טאטע: וועמען געהער דאס
אלצדינג, און צי ס׳איז פאראן דארטן א מלך? און באלד באקומט ער
א קלארע תשובה, און גיט דאס איבער דער מאמע מיט גרויס חדוה
אף אונדזער לשון:
    
― ער זאגט, אז געהערן געהער דאס אינגאנצן צו די דארטיקע
יידן, וואס מע רופט זיי „ספרדים״, און א מלך איז בא זיי פאראן, זאגט
ער, אויך א ייד, זייער א פרומער ייד מיט א שטריימל, זאגט ער, און
רופן רופט מען אים יוסף־בן־יוסף. ער איז א כהן־גדול, זאגט ער, בא
די „ספרדים״ און פארט ארויס, זאגט ער, אין א גילדענער קארעטע
מיט זעקס ברענענדיקע פערד, און אז ער קומט, זאגט ער, אין שול אריין,
גייען אים, זאגט ער, אקעגן די לויים מיט א געזאנג...
    
― בא אייך זינגען לויים אין שול? ― פרעגט אים דער טאטע
פארווונדערט און באקומט באלד א תשובה און גיט דאס איבער דער
מאמע אף אונדזער לשון, און דאס פנים בא אים שיינט, ווי די זון:
    
― וואס זאגסטו דערויף? ער דערציילט, אז בא זיי אין פאראן
א בית־המקדש מיט כהנים מיט לויים מיט אן ארגל...
    
― נו, און א מזבח? ― טוט אים דער טאטע א פרעג און באקומט א תשובה, און גיט דאס איבער דער מאמע אף אונדזער לשון:
    
― ער זאגט, ס׳איז דא בא זיי א מזבח מיט קרבנות, זאגט ער, מיט
גילדענע כלים, אלצדינג ווי אמאל, זאגט ער, בא אונדז אין ירושלים.
    
און בא די ווערטער לאזט ארויס דעך טאטע א טיפן זיפץ, און אף
אים קוקנדיק, זיפצט אויך די מאמע. און איך פארשטיי אים נישט, וואס
דארף מען דא זיפצן? אדרבה, מע באדארף זיין שטאלץ, מע באדארף
זיין פריילעך, וואס מיר האבן אזא לאנד, ווו עס געוועלטיקט א יידישער
מלך און א כהן גדול און ווו עס געפינט זיך א בית־המקדש מיט כהנים,
מיט לויים, מיט אן ארגל, מיט א מזבח, מיט קרבנות... און גוטע, ליכטיקע מחשבות כאפן מיך אויף און טראגן מיך אוועק גלייך אהינצו, אין
יענעם גליקלעכן יידישן לאנד, ווו די הייזער זיינען געבויט פון סאמע
טענענבוימער, געדעקט מיט ריין זילבער, ווו די כלים זיינען פון גין־גאלד, און ווו בריליאנטן, פערלען, דימענטן וואלגערן זיך אף דער
גאס. און עס גנבעט זיך אריין צו מיר א מחשבה, אז ווען איך זאל
דארטן זיין, וואלט איך שוין געוווסט וואס איך האב צו טאן; איך וואלט
שוין געוווסט, ווו צו באהאלטן; בא מיר וואלט מען שוין נישט אויסגעטרייסלט גארנישט... איך וואלט שוין געבראכט פון דארטן דער מאמע
און א שיינע מתנה: אוירינגלעך בריליאנטענע און פערל עטלעכע שנירלעך. און בשעת מעשה טו איך א קוק אף דער מאמעס דימענטענע אוי־רינגלעך מיט די געלע פערעלעך, וואס אף איר ווייסן האלדז, און איך
באקום א שטארקן חשק צו זיין אינעם דאזיקן לאנד, און עס פאלט מיך
איין א געדאנק, איך זאל נאך פסח זיך דורכפארן אהין מיטן דאזיקן
אורח. געוויינטלעך, בסוד, אז קיינער זאל נישט וויסן. איך וועל דעם
סוד אנטפלעקן פארן אורח, אויסגיסן פאר אים מיין הארץ, אויסזאגן
אים דעם גאנצן אמת, און בעטן אים, ער זאל מיך נעמען מיט זיך
אהינצו כאטש אף א קליינער צייט. ער וועט דאס מיר געוויס טאן. ער
איז זייער א גוטער, א צוגעלאזטער פארשוין. ער קוקט אף איטלעכן באזונדער, און אפילו אף ריקל די מויד, אזוי פריינטלעך, אזוי פריינטלעך!
  
אזוי טראכט איך מיר און קוק אף אונדזער אורח, און עם מאלט
זיך מיר אויס, אז ער טרעפט מיין מחשבה, מחמת ער קוקט אף מיר
מיט זיינע שיינע שווארצע אויגן, און עס דאכט זיך מיר, אז ער ווינקט
צו מיר און זאגט צו מיר אף זיין לשון:
    
― שווייג, ווייסער־חברהניק איינער, לאז נאר איבערגיין דער פסח,
וועט שוין זיין רעכט!...
  
ד.
  
א גאנצע נאכט פלאנטן זיך מיר חלומות: א מדבר, א בית־המקדש,
א כהן גדול און א בארג א הויכער, און איך קלעטער ארויף אפן בארג,
און דארט וואקסן בריליאנטן, פערלען, דימענטן, און מיינע חברים קריכן
ארויף אף די ביימער און טרייסלען זיי, און עס פאלן פון דארטן אף
דער ערד גוזמי גוזמאות בריליאנטן, פערלען, דימענטן, און איך שטיי
פון הינטן און קלייב די בריליאנטן, פערלען, דימענטן, און שטופ אין
די קעשענעס ― און מערקווערדיק! וויפל איך שטופ ― און עס גייט
נאך! וויפל איך שטופ ― און עס גייט נאך! לייג איך אריין די האנט
אין קעשענע און נעם־ארויס פון דארטן אנשטאט בריליאנטן, פערלען,
דימענטן ― גאר פירות אלערליי: עפל און בארן, און פאמעראנצן און
איילבירטן, און טייטלען און ניס און פייגן... און איך האב דערפון
גרויסע אנגסטן, קאטשע מיך פון איין זייט אף דער אנדערער, און עס
חלומט זיך מיר דאס בית־המקדש, און איך הער די כהנים דוכענען און
די לויים זינגען און דעם ארגל שפילן, און עס ווילט זיך מיר אריינגיין
אינעווייניק אין בית־המקדש, און איך קאן נישט ― ריקל די מויד
האלט מיך צו און לאזט מיך נישט, און איך בעט זיך בא איר, איך
שריי, איך וויין, איך האב דערפון גרויסע אנגסטן, קאטשע מיך פון
איין זייט אף דער אנדערער, און כאפ מיך אויף און... דערזע פאר זיך
דעם טאטן מיט דער מאמען שטייען האלב אנגעטאן, ביידע בלאס, ווי
דער טויט, דער טאטע אראפגעלאזט דעם קאפ, די מאמע ברעכט די
הענט און אף אירע שיינע אויגן שטייען טרערן. מיין קינדערש הארץ
דערפילט, אז דא איז עפעס געשען ניט קיין גוטע זאך, זייער ניט קיין
גוטע זאך, ― נאר וואס מיין קינדערש קעפל האט נישט צוגעטראכט פאר
  
אן אומגליק ― איז דאס געווען א גארנישט קעגן דעם, וואס ס׳איז געשען.
    
און געשען איז אט־וואס: אונדזער אורח, דער פארשוין פון יענער
ווייטער מדינה, פון יענעם גליקלעכן לאנד, וואס די הייזער זיינען דארט
געבויט פון סאמע טענענביימער און געדעקט מיט ריין זילבער אא″וו,
איז נעלם געווארן, און אינאיינעם מיט אים איז נעלם געווארן בא אונדז
א סך זאכן: אלע זילבערנע כוסות, אלע זילבערנע לעפל, גאפלען און
מעסערס, דאס גאנצע ביסל צירונג דער מאמעס, און אויך מזומן געלט,
וויפל עס האט זיך געפונען בא אונדז אין קאסטן. און אויך ריקל די
מויד איז מיט אים אנטרונען געווארן...
    
און עס נעמט מיך אן באם הארצן, נישט אף די זילבערנע כוסות
מיט די זילבערנע לעפל, גאפלען און מעסערס, וואס זיינען נעלם געווארן, און נישט אף דער מאמעס צירונג, און נישט אפן מזומן געלט,
און נישט אף ריקל די מויד ― כאפט זי דער רוח! ― נאר אף דעם
גליקלעכן־גליקלעכן לאנד, וואס סע וואלגערן זיך דארטן בריליאנטן,
פערלען, דימענטן, און אף דעם בית־המקדש, מיט די כהנים, מיט די
לויים, מיטן ארגל, מיטן מזבח, מיט די קרבנות און מיט די אלע איבעריקע גוטע זאכן, וואס מע האט בא מיר אוועקגערויבט, צוגענומען, צוגענומען, צוגענומען.
  
און איך קער מיך אום מיטן פנים צום וואנט און וויין, וויין
שטילערהייט.
  
געשריבן אין יאר 1906.
  
א פאנטאסטישע געשיכטע מיט א רעטעניש לכבוד פסח, ספעציעל
    
 פון קינדער וועגן.
    
א.
    
נישט גוט צו זיין א בן־יחיד, א ציטעריקער בא טאטע־מאמע. „פון
זיבן איינער געבליבן״. דא ― נישט שטיי, דארט ― נישט גיי. דאס ―
נישט עס, יענץ ― נישט טרינק. דעם קאפ ― דעק צו. דעם האלדז ―
פארבינד. די הענט ― באהאלט. די נאז ― שנייץ־אויס. אך, נישט גוט,
נישט גוט צו זיין א בן־יחיד. און נאך א נגידס א יינגל דערצו. מיין טאטע
איז א נגיד. א חלפן איז ער. גייט־ארום מיט א טארבע מינץ איבער די
קלייטן. בייט זילבער אף מינץ און מינץ אף זילבער. זיינען דערפאר בא
אים די פינגער תמיד שווארץ און די נעגל צעטריסקעט. הארעווען הארעוועט ער אפילו זייער שטארק. אלע טאג אז ער קומט אהיים, איז ער אויס
געמידט און צעבראכן. „נישטא קיין פיס ― קלאגט ער זיך פאר דער
מאמע, ― נישטא קיין פיס, קיין סימן פון קיין פיס״...
    
נישטא קיין פיס ― עס קאן זיין. דערפאר האט ער אבער „פרנסה
בשפע״. אזוי זאגן אלע, און אלע זיינען אונדז מקנא, וואס מיר האבן
פרנסה, און נאך בשפע. די מאמע איז צופרידן. איך אויך. „א פסח בא
מיר היינטיקס יאר ― אף אלע יידישע קינדער, רבונו של עולם״...
    
אזוי זאגט די מאמע און דאנקט גאט, וואס מיר האבן אזא פסח. איך
אויך. נאר ווי דערלעבט מען אים שוין, אט דעם פסח?...
 
 