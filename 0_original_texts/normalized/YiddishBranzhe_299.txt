

אזיאטישער טאגבוך (5) (אנהייב: דעצעמבער־, יאנואר־, פעברואר־, מארץ־נומערן) 



 by באריס סאנדלער 
May 1, 2019May 3, 2019 Filed under:
מוזיק
פערזענלעכקייטן
פון דא און דארט 

נאוועמבער 13
מיט אמתע שלאפמיטלען געשלאפן נארמאל.
שלעכטע ידיעות פון ישראל: 16 פארווונדעטע פון „כאמאס‟־ראקעטעס… און בתיה אונגאר־סארגאן און אזוינע ווי זי האלטן אין איין טענהן וועגן דער „אכזריותדיקער אקופאציע‟… אפשר זיינען אט די מענטשן פשוט ניט מסוגל צו רעפלעקסירן און קעגנשטעלן די דערשיינונגען? אלנפאלס איז זיי גרינג צו מישפטן; זיי לעבן ניט אין שדרות.
און אין רוסלאנד — א ווילקיר אן א סוף און אן א שיעור (אפילו געגראמט האט זיך באקומען!). אן ארבעטארין פון פסין איז אכזריותדיק געממיתט געווארן פון אירע נאטשאלניקעס פארן אפזאגן זיך אוועקצוגיין פון דער ארבעט. מ׳האט זיי ניט באשטראפט, נאר איר האט מען טאקע אפגעזאגט פון דער ארבעט. אין דער שטאט פערם האט מען צוגעבונדן צו א סלופ פוטינס סטראשידלע מיט אן אויפשריפט: „מלחמה־פארברעכער‟!
רעפעטירט אינעם מעטראפאליטען־זאל. הגם דער זאל גופא איז א נישקשהדיקער, אבער א האלבע שעה פונעם האטעל איז אוודאי צו לאנג…
ראן ענטפערט נאך אלץ ניט. שוין כמעט מיט אנדערהאלבן חדשים צוריק האט ער מיר איבערגעשיקט זיין „אפענעם בריוו‟ צו אנגעלע מערקעל, פארעפנטלעכט אין „דזשערוזאלעם פאסט‟ בשעת איר וויזיט אין ישראל; אינעם בריוו האט ער אנגעשריבן, אז דאס אונטערהאלטן דעם נוקלעארן אפמאך מיט איראן מצד דייטשלאנד שטעלט אין סכנה די נאציאנאלע און זיכערהייט־אינטערעסן פון ישראל. כ׳האב אים געפרעגט, פאר וואס זשע האלטן די פירנדיקע ישראלדיקע מומחים אין די געביטן פון זיכערהייט און נוקלעארן וואפן אונטער דעם דאזיקן אפמאך? כ׳האב אים אויך איבערגעשיקט א לאנגן ארטיקל וועגן דעם… קיין ענטפער ניט באקומען. דעם 1טן נאוועמבער האב איך אים ווידער געבעטן צו דערקלערן מיר דעם ענין — עד היום קיין ענטפער ניטא…
קארינע און יעווגעני אין יאצוגאטאקע
קארינאטשקע האט מיר איבערגעשיקט אן אינטערוויו מיט ל. קאצווא [1] וועגן די פראבלעמען פון לערנען געשיכטע אין די רוסלענדישע שולן. כ׳האב געוויזן דעם אינטערוויו סודזוקי־סאן. ער האט אנגעהויבן לייענען און תיכף געזאגט: „יא, דא זאגט מען אויך, אז אן איינהייטלעכע געשיכטע איז שלעכט.‟ דערנאך האט ער דערציילט, אז אין יאפאן לייגט דער בילדונג־מיניסטעריום פאר די מלוכישע שולן פארשיידענע לערנביכער פון געשיכטע, און יעדע שול/יעדער לערער קאן אויסקלייבן; נאר אלע לערנביכער זיינען אין די ראמען פון איין און דער זעלבער אידעאלאגיע. וואס שייך פריוואטע שולן, פינאנסירט זיי די מלוכה אויך, דעריבער צעשיקט זיי דער מיניסטעריום בריוו, אין וועלכע עס זיינען אויסגעלייגט די פרינציפן, ביי וועלכע די שולן מוזן זיך האלטן. דאס מיניסטעריום קאן קאנטראלירן, צי א שול האלט זיך ביי די דאזיקע פרינציפן און וועלכע לערנביכער זיי ניצט; דאס מיניסטעריום קאן אויך אנשרייבן דער שול: „מיר מיינען, אז איר האלט זיך ניט ביי די פרינציפן, וואס מיר האבן אייך רעקאמענדירט. אויב איר וועט עס ווידער טאן, וועלן מיר פארקירצן די פינאנסירונג פון אייער שול.‟
אינעם אינטערוויו דערמאנט קאצווא (און לויבט) מארק פעראס [2] בוך, וואס אלאטשקע האט מיר געגעבן פאר א מתנה אויף מיין געבוירנטאג פאריקן חודש. כ׳וועל מוזן עס לייענען, ווען כ׳וועל זיך אומקערן אהיים.
נו, מארגן, סוף־כל-סוף, קומט קארינאטשקע… טשעכאוו האט געזאגט: „פרויען אן מענער וועלקן, און מענער אן פרויען ווערן ווילד‟. כ׳ווייס ניט, צי כ׳בין באמת געווארן ווילד, נאר א גאנצער חודש זיין אנעם ווייב איז אוודאי ניט גוט.
נאוועמבער 14
קארינאטשקע איז געקומען און האט אלץ באשיינט… און ווען די געליבטע איז אין דער אוידיטאריע, שפילט זיך אוודאי לגמרי אנדערש, מחמת די מוזיק אדרעסירט מען איר.
צום לעצטן מאל האב איך געשפילט די אפטיילונג פון ראכמאנינאווס פרעלודיעס. די רע־מאזשאר־פרעלודיע האב איך געשפילט ווי א געזעגענונג ניט אויף תמיד: געטראכט בשעתן שפילן, אז כ׳וועל נאך ניט איין מאל זיך אומקערן צו איר, ווי אפשר וועל איך ניט איין מאל זיך אומקערן קיין רוסלאנד, ווארעם, האפנטלעך, „איבערגיין וועלן די פינצטערע צייטן‟, דער יונגער דור וועט, סוף־כל-סוף, אויפשטיין און אראפווארפן דעם גזלן מיט זיין כנופיא. דאס לעבן דארט וועט ווערן פריי און מער יושרדיק… און אין דער סאל־מינאר־פרעלודיע האב איך געטאן אלץ, וואס כ׳האב געקאנט (אין איין ארט אפילו געשפילט אויף אן אקטאווע נידעריקער, כדי צוגעבן מער כוח). כ׳וועל שיקן די רעקארדירונג צו מיינע פריינד אין רוסלאנד, כדי זיי זאלן זי איבערשיקן זייערע באקאנטע, וואס גייען אויף מיטינגען: אפשר וועט מיין מוזיק זיי צוגעבן התלהבות צום קאמף (כ׳ווייס ניט, וואס נאך כ׳קאן טאן)? די מי־בעמאל מאזשאר־פרעלודיע איז אויך רוסלאנד, נאר אין אונטערשייד פון יענע אין רע־מאזשאר, זינגט זי ניט בקול־רם (א חוץ איין קולמינאציע); זי איז מער איידל, און נאך דער רעוואלוציע אין דער סאל־מינאר־פרעלודיע איז עס ווי אן אנטפלעקונג פון א ווונדערשיינעם באפרייטן לאנד, וואס מע דארף עס איצט היטן און כאווען… דאס אבער זיינען נאר חלומות; די דא־מינאר־פרעלודיע קערט אונדז ווידער אום צו דער דראמאטישער ווירקלעכקייט. די סי־מינאר־פרעלודיע איז, ווי ראכמאנינאוו אליין פלעגט זאגן, א צוריקקער. בעת כ׳האב זי געשפילט פאראיארן אין מאסקווע אויפן קאנצערט אין אנדענק פון די דערהרגעטע זשורנאליסטן, האב איך געטראכט: אט האב איך זיך אומגעקערט אין מיין געבורטלאנד, און נאך אזוי פיל יאר איז עס ווידער געווארן דעספאטיש, מ׳הרגעט דא זשורנאליסטן, כבוד זייער אנדענק… גלגל־החוזר… און היינט, ווי תמיד, האב איך זי געשפילט, טראכטנדיק, ווי מוראדיק און מרה־שחורהדיק איז איצט אין רוסלאנד. די סאל־דיעז מינאר־פרעלודיע האט זיך היינט באקומען, ווי קיין מאל פריער: כ׳האב ווי אימפראוויזירט (און אלץ וועגן דעם זעלבן: „גאט מיינער, ווי טרויעריק איז אונדזער רוסלאנד!‟). די רע־בעמאל מאזשאר־פרעלודיע אינעם סוף פון דער פראגראם איז דאס איינציקע, מסתמא, וואס איז גוט אין רוסלאנד — די דארטיקע נאטור: „און דו ביסט אלץ דאס זעלבע: וואלד און פעלד, ביז ברעמען א געדעסנטע פאטשיילע‟, „געבלענדט האט די שקיעה, ווי גלאנץ פון א קלינג‟… מ׳קאן גארנישט ניט ענדערן, ס׳איז געבליבן בלויז באווונדערן די פרעכטיקע נאטור…
אויף א שיף קיין יאקאהאמע
ווידער כמה־וכמה מענטשן זיינען געקומען נאך אויטאגראפן. איינער פון זיי האט געזאגט אויף רוסיש: „חבר קיסין, א דאנק היינט‟, — און דערנאך אויף ענגליש: „ראכמאנינאוו איז די רוסישע נשמה…‟.
נאוועמבער 15
איינגענומען מעלאטאנין, נאר אויפגעוואכט פרי און מער ניט געקאנט איינשלאפן; אין לעצטן סך־הכל געשלאפן ווייניק.
איבערגעפארן אין יאצוגאטאקע. ווי שיין איז דא! און די לופט איז אזוי פריש! ממש אן ארט א גן־עדן! דער האטעל איז אין וואלד — כמעט ווי אין „רוזע‟ [3]…
(און דא אויך עפענען זיך און פארמאכן זיך די קלאזעט־טעפער אליין. וועגן אזעלכע „נסים‟ האט מען אוודאי אין „רוזע‟ אפילו אין חלום ניט געקאנט זען…)
נאוועמבער 16
געוואלט שלאפן, געפרוווט איינשלאפן ווערן אן מעלאטאנין און ס׳האט זיך ניט באקומען. איינגעשלאפן מיט מעלאטאנין בערך 2 א זייגער ביי נאכט. קארינאטשקע האט געשטעלט דעם וועקער אויף 8, כדי צו פארכאפן דעם אנבייסן, איך האב נאך דעם מער ניט געקאנט איינשלאפן. אין לעצטן סך־הכל געשלאפן 6 שעה: פאר מיר איז עס זייער ווייניק. אפשר היינט וועל איך סוף־כל-סוף איינשלאפן אן רפואות?
א. האט מיר אנגעשריבן, אז זי האט מיט טרערן געהאט געזען א טעלעוויזיע־סעריאל וועגן די „פארשייטע 1990ער‟: „ס׳איז וועגן אונדז אלעמען, וואס זיינען געבליבן לעבן, ווען אלץ איז צו נישט געווארן. יעדערער לויט זיינע מעגלעכקייטן. און דאס איז פארגעקומען אונטער דעם קאמוניסט יעלצינס דיבורים: „מיר׳ן אריינשלאגן דעם לעצטן צוואק אין דער טרונע פון קאמוניזם!‟ מ׳האט אריינגעשלאגן דעם לעצטן צוואק, און 60 מיליאן זיינען אוועק אויפן הימל. כ׳האב זי געפרעגט, וואסערע 60 מיליאן, און איבערגעשיקט איר אן אויסצוג פון בוקאווסקיס „דער מאסקווער פראצעס‟ וועגן די 1990ער, כדי זי זאל פארשטיין, אז אין דער אמתן האט מען ניט בלויז ניט געבראכט קאמוניזם צו קבורה, נאר אפילו אים ניט דערהרגעט אויף אן עכטן אופן. דווקא דאס איז געווען די סיבה פון אלע יענע צורות.
נאוועמבער 17
ניין, ניט געקאנט איינשלאפן אן מעלאטאנין (געלעגן און געפרוווט איינשלאפן במשך פון דריטהאלבן שעה). און ווידער אויפגעוואכט אין זעקס שעה ארום און מער ניט געשלאפן…
געגאנגען אויף א קאנצערט פון יאפאנישער פאלקסמוזיק. במשך פון די ערשטע רגעס ממש געקליבן נחת: אמתע פאלקסמוזיק, געשפילט אויף פאלקס־אינסטרומענטן אויפן פאן פון א פרעכטיקן פייסאזש הינטערן פענצטער… די רעשט פון דער ערשטער אפטיילונג אבער האט געקלונגען זייער מאנאטאניש, אפילו בעת מ׳האט געשפילט שנעל און הויך. בשעתן אנטראקט האט קארינאטשקע געזאגט, אז אמתע פאלקסמוזיק, בתוכם, למשל, רוסישע דארפסלידער, געזונגענע אויף אן אויטענטישן אופן, „מיט מיאוסע שטימען‟, איז תמיד מאנאטאניש. די צווייטע אפטיילונג איז געווען מער פארשיידנארטיק (הגם ערטערווייז אויך מאנאטאניש), נאר בפירוש ווייניקער אויטענטיש. כ׳האב געפרעגט סודזוקי־סאן, ווי אים איז געפעלן געווארן דער קאנצערט, און ער האט געענטפערט: „דעם אמת געזאגט, א ביסל סקוטשנע, ווייל ס׳איז געווען מאנאטאניש.‟
שפאצירט היינט אין סך־הכל איין שעה און 45 מינוט. אין אוונט געהאט שיאצו־מאסאזש. אפשר כאטש דאס וועט מיר העלפן שלאפן?
נאוועמבער 18
סוף־כל-סוף! הגם במשך פון עטלעכע שעהען האב איך ניט געקאנט איינשלאפן, בין איך דערנאך דאך איינגעשלאפן אן שום רפואות! — צום ערשטן מאל אין מער ווי א חודש… אוודאי, געשלאפן שלעכט און ווייניק, נאר ניט ערגער ווי אין די צוויי פאריקע נעכט.
דא איז באמת א מחיה, ממש א מעשהלע… גלייך ווי ביי מאגילנערן [4]: „צו זיך דער שטרענגער אסיען ציט/ מיט די ריאבינען־הענגלעך מילדע,/ מיט אומבאוווסטע שפורן־טריט/ פון די געהיימע חיות ווילדע,/ וואס בלאנקען פארביק אומעטום,/ ווי בלעטלעך בונטע אויף די וועלן./ ס׳קריכט א טומאן פאמעלעך, שטום,/ ער האפט די פראכט פון הארבסט פארשטעלן…‟ (סודזוקי־סאן זאגט, אז היינט אין דער פרי איז דא טאקע געווען א טומאן!).
סודזוקי־סאן האט דערציילט וועגן אינטערעסאנטע זאכן, וואס ער האט געהאט געלערנט פון זיין פראפעסאר, א געוועזענעם מלחמה־געפאנגענעם, וואס האט געשמאכט עלף יאר אין „גולאג‟. ווייזט זיך ארויס, אז סאוועטישע יאפאניש־ריידנדיקע ספעציאליסטן אין „גולאג‟ פלעגן לייענען פראפאגאנדיסטישע קורסן, וועלכע די יאפאנישע מלחמה־געפאנגענע זיינען געווען מחויב צו באזוכן. די, וואס האבן אפגעגעבן די עקזאמענס דערפאלגרייך, האבן באקומען א סך מער שפייז און גרינגערע ארבעט. מחמת דעם האבן אייניקע פון די מלחמה־געפאנגענע זיך אומגעקערט אהיים ווי איבערצייגטע קאמוניסטן. נאך מער: מ׳האט אפילו געשיקט אייניקע פון זיי קיין יאפאן מיט דער אויפגאבע צו פארשפרייטן דא קאמוניסטישע פראפאגאנדע! יא, די גזלנים זיינען געווען קלוג…
געלייענט באריעס „ער, זי און א שעדעווער‟ — גאנץ אן אומגעריכטער סוף, וואס איז דאס פינטעלע פונעם ווערק. און ס׳איז דא א גוט געשטאלט: „אירע לאנגע שווארצע האר האבן זיך צעשאטן איבערן פנים, פונקט ווי מע וואלט אויפן פנים אירן ארויפגעווארפן א געדיכטע נעץ, און מ׳האט אין דער דאזיקער נעץ געכאפט א פאר פארליבטע אויגן…‟
נאוועמבער 19
ניט תיכף איינגעשלאפן, נאר דערנאך, ווי אין דער פאריקער נאכט, געשלאפן נארמאל. אן רפואות. סוף־כל-סוף… מסתמא (אפילו בלי־ספק!) האט די פרישע לופט געהאלפן.
אויפן וועג קיין טאקיא געלייענט באריעס „א טעלעסקאפ און א פארצעלייענער אימפעראטאר‟. זייער א גוטער סוף! א גוטער אופן צו פארענדיקן א מעשה. און בכלל איז די שפראך אין דעם ווערק מער אידיאמאטיש, ווי אין זיינע פריערדיקע דערציילונגען: „פון אן אידעע ביז א טעלעסקאפ — איז פאלג מיך א גאנג‟, „געלט… איז קיילעכדיק‟, „א לעבעדיקע קאפיקע‟…
אין אוונט איבערגעלייענט די ערשטע עטלעכע זייטן פון האלקינס „אויטאביאגראפיע‟. א מין הנאה! לייען איך די דאזיקע אויסגאבעס און טראכט: ביי מיין גאנצן ביטול און שינאה צו קאמוניזם, איז די פאנעטישע ארטאגראפיע אין יידיש אזוי באקוועמער און לאגישער! יא, אין עברית (ווי אין אנדערע סעמיטישע לשונות) איז די שריפטלעכקייט א קאנסאנאנטישע, דעריבער שרייבט מען דארט אנדערש, ווי מ׳רעדט ארויס, — נאר יידיש איז דאך אן אנדער מין שפראך, ווען ס׳רוב ווערטער שרייבט מען לויטן פאנעטישן פרינציפ! פאר וואס זשע זאל זיין אן אנדער פרינציפ פאר די ווערטער פון לשון־קודשדישן אפשטאם, וועלכע באטרעפן ווייניקער ווי 10% פון דער שפראך? מ׳שרייבט דאך דאס ווארט „באלעבאס‟ און זיינע דעריוואטן פאנעטיש, איז פאר וואס זשע איז אנדערש בנוגע די אנדערע העברעיזמען? אין דער רוסישער שפראך האט מען ניט בלויז אינעם סאוועטן־פארבאנד, נאר אויף דער גארער וועלט זיך אפגעזאגט פון „יאט‟ און „איזשיצע‟; און הגם די ערשטע האבן עס געטאן די באלשעוויקעס, מאכט ניט די אפוועזנהייט פון יענע בוכשטאבן אין דער מאדערנער רוסישער ארטאגראפיע די שפראך מער „קאמוניסטיש‟. פאר וואס זשע ניט מאכן סוף־כל-סוף די מאדערנע יידישע ארטאגראפיע לאגישער און באקוועמער פאר אלעמען? יא, משה טייף האט אנגעשריבן אין „גולאג‟: „צי אפשר איז געטויט דער אמת אויף דער ערד, ווייל איך האב אים געשריבן מיט אן „ע‟־ין?!״ – נו, היות דער אויסלייג פונעם ווארט „אמת‟ האט אזא מין באטייט אין אונדזער טראדיציע, קאן מען פאר דעם און זיינע דעריוואטן מאכן אן אויסנאם (פונקט ווי ס׳איז דא אן אויסנאם פארן ווארט „באלעבאס‟). אפשר וועט ייווא א מאל איינפירן די נאטירלעכע ארטאגראפיע אין אונדזער ווונדערשיינעם מאמע־לשון?..
נאוועמבער 20
געשלאפן שלעכט: איינגעשלאפן בערך 4 א זייגער, אויפגעוואכט פרי און לאנג ניט געקאנט ווידער איינשלאפן…
געטראפן זיך מיט נאקאטא־סאן [5] און זיין ווייב. געפרוווט אים פרטימדיק אויספרעגן וועגן זיין לעבנס־געשיכטע, נאר באקומען א סך ווייניקער פרטימדיקע ענטפערס. כ׳האב פריער ניט געוווסט, אז ער האט געהאט שטודירט פאליטאלאגיע און עקאנאמיק אין אוניווערסיטעט. וויסנדיק, אז אין זיין יוגנט פלעגט ער סימפאטיזירן די קאמוניסטישע אידעען, האב איך אים געפרעגט, צי זיינע פראפעסארן האבן איינגעפלאנצט אין אים די דאזיקע אידעען. כ׳האב באגלייט מיין פראגע מיט א לאנגער טיראדע, אז ס׳איז אינטערעסאנט, ווי מ׳האט געלערנט פאליטאלאגיע אין יאפאן אין די ערשטע נאכמלחמהדיקע יארן, ווען דעמאקראטיע איז אהער האט נאר געהאט וואס אנגעקומען; אז נאכן קראך פון קאמוניזם זיינען צווישן די לערערס פון די דאזיקע דיסציפלינען אין רוסלאנד געווען כלערליי מענטשן מיט כל־המינים אנשויונגען (און ס׳איז אזוי עד־היום); אז אין די קאמוניסטישע צייטן זיינען אוודאי אויך געווען פארשיידענע לערערס, הגם קעגנערס פון קאמוניזם האבן ניט געקאנט אויסדריקן זייערע אנשויונגען אפן; אז היות פאר דער מלחמה איז אין יאפאן געווען א רעכטע דיקטאטור, זיינען דעמאלט מסתמא געווען צווישן די לערערס אויך קעגנערס פונעם רעזשים (בתוכם אפילו קאמוניסטן)… כל־זמן כ׳האב גערעדט, האט סודזוקי־סאן געהאלטן אין איין שאקלען מיטן קאפ אויף „יא‟, נאר נאקאטא־סאנס ענטפער איז געווען א סך קירצער פון מיינע „קלוגע חקירות‟. ער האט פשוט געזאגט, אז בשעת די לעקציעס פלעגט ער דערווידערן זיינע פראפעסארן.
הגם זיין פנים האט זיך ניט געענדערט, איז ער פארט א סך עלטער געווארן, בפרט אין די לעצטע יארן: די כוחות און דער זכרון זיינען שוין גאר אנדערע…
דערנאך האב איך זיך געטראפן מיט אקי [6]. ביי אים, אדרבה, האט זיך דאס פנים א ביסל (ניט קיין סך) געענדערט, נאר די ענערגיע — הלוואי אויף אלע יונגע אזוי, הגם ער׳ז שוין אלט 64 יאר! אקי האט דערציילט, אז ער האט געהאט געלעבט מיט זיין איצטיקער משפחה במשך פון 3 יאר אויף סאכאלין, ווו זיין קאמפאניע האט ארויסגעפאמפעט נאפט, און נאך דעם במשך פון 7 יאר — אין קאזאכסטאן, ווו מ׳האט ארויסבאקומען אוראניום. כ׳האב געזאגט, אז אין קאזאכסטאן האט מען אויך נאפט, קופער וכדומה. אקי האט געענטפערט: „יא, מ׳האט דארט א סך, נאר ס׳פעלט זיי שכל…‟
פארן שלאפן איבערגעלייענט עטלעכע פאראגראפן פון משה בעלענקיס [7] ארטיקל וועגן האלקינען. ווי גוט האט בעלענקי געשריבן, ווי שיין און רייך איז געווען זיין שפראך! איינס בין איך ניט בכוח צו פארשטיין: ווי האט אזא מענטש, מיכאעלסעס א חבר, א געוועזענער אסיר פון „גולאג‟, געקאנט שרייבן מסירות (זעט „יידישע גאס‟ #1, 1993)?!

[1] לעאניד קאצווא (1957) — לערער, מחבר פון לערנביכער פון געשיכטע אין רוסלאנד
[2] מארק פערא (1924) — פראנצייזישער היסטאריקער און פעדאגאג
[3] „רוזע‟ — אן ארט אין מאסקווער געגנט, ווו ס׳האט זיך אין די סאוועטישע צייט געפונען דאס „שאפעריש הויז פון קאמפאזיטארן‟
[4] באריס מאגילנער (1920־2000) — יידישער סאוועטישער פאעט
[5] נאקאטא־סאן — דער גרינגער און לאנג־יאריקער שעף פון „דזשאפאן ארטס‟
[6] אקי — סוועטלאנעס מאן
[7] משה בעלענקי (1910־1996) — יידישער סאוועטישער שרייבער, איבערזעצער, פארשער

המשך קומט

Share this:TwitterFacebookPrintLike this:Like Loading...

Related
 


Tagged: Evgeny KissinfasadmusicYiddish 
Post navigation


Previous Post
די אפגעשטויסענע (7) 

Next Post
אין דער ריי צום אויסלייזער 



