 
 פון כתרילעווקע: א ווארט פאר א ווארט 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
א מעשה שהיה, וואס מיט מיר אליין האט געטראפן, דערציילט לכבוד פסח,
כאטש ס׳האט נישט צו טאן נישט מיט פסח, נישט מיט שבועות, נישט מיט
סוכות, און עס קאן זייער שיין דערציילט ווערן אין א וואכעדיקן טאג אויך
אבי מע זאל נאר וועלן הערן.
    
נישט היינט געדאכט, נישט פאר אייך געדאכט ― איך בין אמאל
געווען א ראבינער. א ראבינער, נישט קיין רב. דאס הייסט, טאקע א רב,
נאר א „קאזיאנער״...
    
וואס א „קאזיאנער רב״ אין דער היים באדייט ― באדארף איך פאר
מיינע היימישע יידן קיין סך נישט דערקלערן. זיי ווייסן שוין אליין, וואס
דאס איז פאר א מין חיה. א מעטריקע, א ברית, א חתונה, א גט ― דאס
איז זיין ארבעט. און ער האט זיך א טאקסע פון טויט און פון לעבעדיק... אין שול קומט אים דער אויבן־אן, מעשה רב; צו „הנותן תשועה״
שטייט ער אויף דער ערשטער; און קומט א יום־טוב, א טאבל־טאג
הייסט עס, איז אריין אינעם צילינדער און ארויס מיט לשון, און דווקא
„רשעות״: „גאספאדא״ פריכאזשאנע!״ אדער „בלאגאטשעסטיוויע ברא־טיא!״... זאגן, אז מע האט בא אונדז שטארק ליב א ראבינער ―
עט! גארנישט, מע האלט זיך מיט אים. עלעהיי א פריסטאוו אדער אן
אנדער קנעפל, א שווארץ יאר. און דאס ווערט ער געוויילט אלע דריי יאר
דורך „וויבארעס״ ― א מין עלעקשאן, ווי בא אייך א פרעזידענט, להבדיל.
און אויסגעקליבן ווערט ער דווקא פונעם פאלק, דאס הייסט, מע שרייבט
אריין א פאפיר צו דער קהילה: „נא אסנאוואניע פרעדפיסאניא יעווא
פרוואסכאדיטעלסטווא גאספאדינא גובערנאטארא ― פריקאזאל...״ אף
אונדזער לשון וועט דאס הייסן כמעט אזוי שיין ווי: „דער אדון דער
גובערנאטאר הייסט אייך, איר זאלט אייך צונויפקומען, יידעלעך פארכעס,
אין שול אריין און אויסקלייבן אייך א ראבינער!״...
    
דערנאך הייבן זיך אן די „וויבארעס״: קאנדידאטן, מחלוקתן,
בראנפן און כאבאר... דערנאך הייבן אן לויפן דאנאסלעך, מסירהלעך,
הייסט עס, אין דער „גובערנסקע פראוולעניע״... איז מען מבטל די
וויבארעס, און מע הייסט מאכן נייע וויבארעס, און ווידער „נא אסנא־וואניע פרעדפיסאניא יעווא פרעוואסבאדימעלסטווא״, און ווידער קאנדידאטן, מחלוקתן, פארטיעס, בראנפן און כאבאר ― חי געלעבט!
    
בין איך געווען, את חטאי אני מזכיר היום, א ראבינער אין א קליין
שטעטל. ס׳איז נישט קיין סוד, איך קאן אייך זאגן אפילו מיט א סימן:
אין פאלטאווער גובערניע. געוואלט האב איך אבער זיין מאדערן, א יוצא
מן הכלל, נישט ווי אלע ראבינערס. האב איך אראפגעווארפן פון זיך
דאס „קנעפל״ און גענומען אריינקוקן בעסער אין קהלשן טאפ אריין,
אפגעבן זיך מיט כלל־זאכן, א תלמוד־תורה, א גמילות־חסדים, א פארלאזעניש, א בוררות, א דין־תורה און גלאט אן עצה.
    
א פארלאזעניש, א בוררות, אן עצה ― דאס האב איך געירשנט פון
מיין טאטן און פון מיינע פעטערס. זיי, עליהם השלום, האבן אויך ליב
געהאט, מע זאל זיי „באדערן״ מיט פרעמדע „ביזנעס״. פאראן אלערליי
מינים מענטשן אף דער וועלט. פאראן מענטשן אזעלכע, וואס מע קאן זיי
נישט באדערן בשום אופן. איר וואלט זיי געבאדערט ― לאזן זיי זיך
נישט. און פאראן ווידער מענטשן אזעלכע, וואס איר קאנט זיי ארויפקריכן גלייך אפן קאפ, נישט מיטאמאל, ביסלעכווייז: פריער אפן שויס,
דערנאך אפן קאפ און דערנאך מיט די טיפע קאלאשן אין הארצן אריין
אף א גאנץ ווינטער.
    
אט פון דעם מין ראבינערס בין איך געווען און האב געהאט, איך
מעג מיך בארימען, א סך אנהענגער און גאנץ הייסע חסידים, וואס האבן
זיך נישט געשעמט צו קומען אלע טאג, אנבאראבאנעווען א פולן קאפ
און אוועקזיצן ביז העט־ווייט אין דער נאכט אריין; נישט אפגעזאגט
זיך קיינמאל פון א גלעזל טיי; פאפיראסן, פארשטייט זיך, מיינע;
צייטונגען און ביכער ― שמועסט מען נישט. מיט איינעם ווארט, אחינו
אתה ― נאש בראט, און שוין.
    
ויהי היום, עפנט זיך איינמאל די טיר, און עס קומען אריין די שיבעה
טובי העיר, דער רעכטער שפיגל, דער סאמע צימעס פון שטאט, ― פיר
יידן בעלי־בתים, מע קאן זאגן נגידים: „א גוט מארגן, ראבינער!״ ווער
זיינען דאס געווען? דריי פון זיי זיינען געווען די „טראיקע״ ― אזוי
האט מען זיי א נאמען געגעבן אין שטעטל דערפאר, ווייל זיי האבן תמיד
געהאנדלט אלע דריי בשותפותדיק, אלעמאל געקריגט זיך, שטענדיק חושד
געווען איינס דאס אנדערע און געקוקט זיך אין האנט אריין ― און
פונדעסטוועגן איז מען קיינמאל נישט צעגאנגען זיך, איבער א פרינציפ
פון א ממה־נפשך: „איז דאס געשעפט א גוט געשעפט און מע וועט
פארדינען, פארוואס זאל איך אויך נישט אפלעקן א ביינדל? אלא וואס
דען, ס׳איז אן אומגליק ― ווער דו אויך באגראבן מיט מיר און ליג
אויך אין דער ערד״... וואס טוט גאט, גייען זיך צונויף די דריי
שותפים מיט א פערטן, האנדלען אפ מיט אים קארגער א יאר און מע
צעפאטשט זיך. וואס איז? „זינט גאט האנדלט מיט גנבים, דרייערס און
זשוליקעס, האט ער נאך אזא גנב, אזא דרייער און אזא זשוליק נישט
געזען!״ אזוי טענהן נעבעך די דריי שותפים אפן פערטן. און ער, דער
פערטער, טענהט פונקט דאס אייגענע אף זיי: „זינט גאט האנדלט מיט
גנבים, דרייערס און זשוליקעס, האט ער נאך אזעלכע גנבים, אזעלכע
דרייערס און זשוליקעס נישט באגעגנט!״ ווער־זשע איז געווען אט דער
פערטער? דאס איז געווען א ייד דווקא א שטילינקער, א נעבעכל, אן
אפגעפוצטער, מיט א הדרת־פנים, מיט געדיכטע שווארצע ברעמען, אונטער
וועלכע עס האבן ארויסגעקוקט א פאר ממזריש־שמייכלענדיקע אויגן, און
געהייסן האט ער מיט זיין ליבן נאמען „רב נחמן לקח״.
    
דאס הייסט, הייסן האט ער געהייסן נחמן נתן, נאר גערופן האט מען
אים „נחמן לקח״, דערפאר, ווייל „לקח״ איז די טייטש ע ר ה א ט  ג ע נ ו מ ע ן .
און „נתן״ ― ע ר ה א ט  ג ע ג ע ב ן , און אט־דער נחמן נתן האט אף זיין
לעבן קיינמאל נישט געגעבן, נאר גענומען... און נחמן נתן האט א
טבע, אז ער רעדט, מישט ער אריין אלעמאל, צי מע דארף, צי מע דארף
נישט, די צוויי ווערטער: „מחמת דערימאך״.
    
איז מען דאס געקומען, הייסט עס, צום ראבינער מיט א פארלאזעניש ― ער זאל אויסהערן, הייסט עס, זייערע טענות, טאמער וועט ער
געפינען עפעס א מיטל זיי אויסצוגלייכן אין זייערע פארפלאנטערטע
חשבונות. „ווי אזוי איר וועט געפינען, פאני ראבינער, און וואס איר
וועט אפפסקענען און וואס איר וועט זאגן, איז געזאגט״...
    
אזוי האבן באשלאסן די דריי שותפים, און דער בעל־דבר זייערער,
רב נחמן לקח, האט צוגעבאמקעט מיט א נעבעך־פנים, אז ער פארלאזט
זיך אינגאנצן אף מיר: מחמת דערימאך וואס ער ווייס, אז ער איז
גאט די נשמה שולדיק״. און ער האט זיך אוועקגעזעצט אין א ווינקעלע,
צונויפגעלייגט די הענט אפן הארצן, ווי א יידענע, צונויפגענומען די
געדיכטע ברעמען און געקוקט מיט זיינע ממזריש־שמייכלענדיקע אויגן
אף מיר און געווארט, וואס וועלן טענהן די שותפים. און אז די שותפים
האבן ארויסגעלייגט אלע זייערע טענות ומניעות, איז ער אויפגעשטאנען,
אויסגעגלעט די געדיכטע ברעמען, נישט געקוקט אף זיי, נאר די גאנצע
צייט אף מיר, טיף־טיף, מיט זיינע ממזריש־שמייכלענדיקע אויגן, און ער
האט אזוי בריהש צעשלאגן אלע זייערע טענות, אז ס׳איז אויסגעקומען,
אז דרייערס, שווינדלערס, גנבים און זשוליקעס זיינען טאקע זיי, די דריי
שותפים זיינע, און ער, נחמן לקח, איז א צדיק וישר און א כפרה־הינדל,
אן אמתער קרבן: „מחמת דערימאך וואס אלצדינג, וואס איר האט דא
געהערט פון זיי, איז שווא ושקר, לא היה ולא נברא, נישט געשטויגן נישט
געפלויגן״... און ער האט אויפגעוויזן מיט טויזנטער ראיות, אז אלץ,
וואס ער זאגט, איז הייליק, תורת אמת...
    
די גאנצע צייט, וואס דער האט געטענהט, האבן יענע, די טראיקע,
נישט געקאנט איינזיצן. אלע מינוט איז אויפגעשפרונגען עמעצער פון
זיי, זיך געכאפט באם קאפ, באם הארצן: „סטייטש־סטייטש! ווי קאן
א ייד זאגן אזעלכע זאכן? האקן אזעלכע שקרים וכזבים?״ עס האט
געקאסט מי די חברה צו בארויקן, זיי זאלן פאר גרויס ערגערניש נישט
אריינפארן זייער בעל־דבר אין בארד אריין, און דעם ראבינער איז שווער
געווען, זייער שווער, ארויסצוקריכן פון דעם דאזיקן פלאנטער, וואס האט
ארויסבאוויזן, אז ער האט פאר זיך א גוטע קאמפאניע, און אז שווינדלערס,
גנבים און זשוליקעס זיינען זיי אלע פיר, און נאך מוסרים אויך דערצו,
און אז זיי פארדינען, מע זאל זיי אלע באשטראפן. וואס־זשע טוט מען?
בין איך געפאלן אף אן עצה און רוף מיך אן צו זיי:
    
― הערט זשע אויס, ― מיינע ליבע יידן. מיין פסק־דין איז שוין
בא מיר פארטיק אין קאפ כמעט אינגאנצן. נאר וואס דען? איך וועל
אייך אים נישט ארויסזאגן ביז איר וועט נישט איינלייגן בא מיר אלע פיר
צו כף־הא׳ער״, צו פינף־און־צוואנציקער, הייסט עס, אז איר וועט מקיים
זיין דעם פסק, וואס איך וועל ארויסטראגן.
    
― אך! מיטן גרעסטן כבוד! ― האבן זיך אלע דריי א ווארף
געגעבן, און נחמן לקח נאך זיי, און מע האט זיך א נעם געטאן אלע פיר
צו די קעשענעס און מע האט ארויסגעציילט מיר אפן טיש איטלעכער
זיין פינף־און־צוואנציקער, וועלכע איך האב צונויפגענומען און פארשלאסן
בא זיך אין טישקעסטל. און דערנאך האב איך ארויסגעזאגט מיין רעזאלוציע בזה־הלשון:
    
„אויסגעהערט די טענות מיט די רייד פון ביידע צדדים און גוט
אריינגעטראכט זיך אין אייערע עסקים, חשבונות און סיכסוכים, האב איך
געפונען, נאך מיין פארשטאנד און טיפער איבערצייגונג, אז אומגערעכט
זייט איר אלע פיר, און נישט נאר אומגערעכט, ― ס׳איז א חרפה, א בזיון,
אז יידן זאלן אזוי קאנען האנדלען צווישן זיך, ווייזן פאלשע חשבונות,
שווערן זיך אף א ליגן און אפילו פארמסרן איינס דאס אנדערע...
על־כן האב איך געפונען, אזוי ווי מיר האבן א תלמוד־תורה אין שטאט מיט
א סך קינדער, וואס גייען נעבעך נאקעט און בארוועס, און שכר־לימוד
צו צאלן איז נישטא פון וואנען, ווארעם איידער מע רייסט אויס בא
אייך א מאל א פאר גראשן, קומט עס אן מיט גרינע ווערעם, איז א יושר,
אז אט דער הונדערטער אייערער זאל גיין אף דער תלמוד־תורה, און איר
זאלט גיין אהיים געזונטערהייט, און א דאנק אייך פאר רער שיינער נדבה
― די ארעמע קינדער וועלן שוין האבן הייזלעך און שטיוועלעך און
ארבע־כנפותלעך און וועלן גאט בעטן פאר אייך און פאר אייערע קינדער
― אמן״.
    
אויסגעהערט דעם פסק דין, האבן מיינע דריי שותפים (די טראיקע)
נאר איבערגעקוקט זיך צווישן זיך, געשוויצט און נישט געווען אימשטאנד
א ווארט ארויסצוריידן. אפנים, אף אזא פסק האבן זיי זיך נישט געריכט!
לשון האט באקומען נאר זייער בעל־דבר, רב נחמן לקח. ער האט זיך
אויפגעהויבן, אויסגעגלעט די געדיכטע ברעמען, אויסגעצויגן א האנט, און,
קוקנדיק אף מיר מיט זיינע ממזריש־שמייכלענדיקע אייגעלעך, מאכט ער
צו מיר אזוי:
    
― איך דאנק אייך, רב ראבינער, פון אונדזער אלעמענס נאמען
פאר אייער קלוגן פסק־דין, וואס איר האט אונדז ארויסגעגעבן, מחמת
דערימאך וואס אזוי פסקענען וואלט געקאנט נאר סיידן שלמה המלך...
איין זאך האט איר נאר פארגעסן זאגן, רב ראבינער, וויפל קומט אייך
פסק־געלט פאר אייער קלוגן און יושרדיקן מישפט?
    
― האט קיין פאריבל נישט, איר האט נישט געטראפן די קרעטשמע.
איך בין נישט פון די ראבינערס, וואס נעמען פון טויט און פון לעבעדיקע... ― אזוי האב איך אים אפגעענטפערט, ווי אן עכטער
דזשענטלמען, און האב באקומען פון מיין חברה־מאן אזא מין ענטפער:
    
― אויב אזוי, זייט איר נישט נאר א חכם א ראבינער, איר זייט
גאר א נקי־כפימניק אויך! אפשר וואלט איר געווען אזוי גוט אויסהערן
א געשיכטע, מיר זאלן אייך, הייסט עס, דערימאך באצאלן אייך פאר אייער
טרחה כאטש מיט א מעשה?
    
― אך! אפילו מיט צוויי מעשיות!
    
― וויבאלד אזוי, זעצט זיך, רב ראבינער, און זייט אונדז מכבד
מיט פאפיראסן, וועל איך אייך דערציילן א שיינע, אן אמתע געשיכטע,
וואס האט זיך געטראפן מיט מיר אליין טאקע, מחמת דערימאך איך האב
פיינט פרעמדע מעשיות.
    
און מיר האבן פאררייכערט צו פאפיראסן, זיך אוועקגעזעצט אלע
ארום טיש, און רב נחמן לקח האט פונאנדערגעגלעט זיינע געדיכטע ברעמען און, קוקנדיק אף מיר מיט זיינע ממזריש־שמייכלענדיקע אויגן, האט
ער אנגעהויבן פאוואלינקע צו דערציילן זיין אמתע געשיכטע, וואס מיט
אים אליין האט זיך געטראפן. איך גיב אייך זי איבער ווארט אין ווארט,
טאקע מיט זיין לשון:
    
― דאס איז געווען, איך זאל אייך נאר נישט זאגן קיין ליגן, מחמת
דערימאך ס׳איז שוין א מעשה פון א יאר מיט א מיטוואך, איך בין נאך
דעמאלט געווען א יונגערמאן און געזעסן נישט ווייט פון הי, אין א דארף,
אף א סטאנציע פון דער באן, געדרייט געשעפטלעך, געהאלטן א שטיקל
אכסניה, גאנץ פיין פארדינט געלט. קיין רויטשילד בין איך נישט געווארן,
נאר גארנישט, דאס שטיקל ברויט האט זיך געשלעפט, און, ווי דער
שטייגער איז, האבן א חוץ מיר זיך געדרייט ארום וואקזאל נאך א מנין
יידן, מחמת דערימאך, אז א ייד האט פרנסה, איז מען אים מקנא. מע
מיינט, ער זשעברעוועט גאלד. נאר נישט דאס איז דער עיקר המעשה. איך
וויל אייך נאר דערציילן, אז סאמע אין רעכטן ברען פון סעזאן, ווען
ברויט גייט און וואגאנעס לויפן, און די מקחים שטייגן, איז זיך מיישב
מיינע און ווערט מיר געלעגן און האט מיר א בן־זכר ― מזל טוב! מיט
מזל זאלט איר לעבן! וואס טוט מען? דארף מען מחמת דערימאך פראווען א ברית. אוועקגעווארפן אלע געשעפטן, בין איך אוועקעט אין שטאט
אריין, איינגעקויפט אלע גוטע זאכן און אראפגעבראכט דעם שוחט, דעם
מוהל הייסט עס, מיט זיין גאנצן קלאפער־געצייג, און דעם שמש פון שול,
מחמת דערימאך וואס איך האב גערעכנט, אז מיט די צוויי כלי־קודש און
מיטן בעל־בריתניק, מיט מיר אליין הייסט עס, וועלן מיר שוין געוויס האבן
א מנין, און נאך מיט א סמיטשיק. וואס טוט גאט? איז זיך מיישב
איינער פון מיינע דארפסלייט און ווערט חולה, לייגט זיך אוועקעט, קאן
נישט גיין צו מיר אפן ברית, כאטש ברענג אים צו טראגן מיטן בעט;
און נאך איינער הייבט זיך אויף אינמיטן דרינען און פארט גאר אוועק
צו אלדי שווארצע יאר אין שטאט אריין, מחמת דערימאך ער האט, זאגט
ער, יארצייט, און ― וואס טויג אייך גרויס? ― איך בלייב אן א מנין,
כאטש נעם לייג זיך אוועקעט און שטארב! און דא איז אקוראט ערב
שבת (פרייטיק געפעלט מיין יידענע צו פראווען א ברית!), דער שוחט,
דער מוהל, הייסט עס, זעצט די נשמה? ― דער שמש וויינט מיט טרערן
― „וואס׳ט איר אונדז געשלעפט?״ ― ביטער ווי דער טויט! פאל
איך אף אן עצה און לויף ארויסעט אפן וואקזאל, מחמת דערימאך טאמער
וועט גאט אנשיקן, א קשיא אף א מעשה, עס פארן דורך אזויפיל מענטשן!
און כך הווה: איך קום צו לויפן אפן וואקזאל, נאר־וואס אנגעלאפן דער
קוריער און האלט שוין אט־אט באם אוועקצוגיין. איך טו א קוק, עפעס
א פארשוין, א פעמפיק, א בייכיקער הייסט דאס, מיט א היפשן טשעמאדאן, פליט א פארשוויצטער און גלייך צום בופעט ― אפנים, עפעס
נעמען אין מויל אריין. נאר וואס קאן משטיינס געזאגט, א ייד נאשן
פון א גויישן בופעט אפן וואקזאל? זוכט ער מיט די אויגן א שטיקל
הערינג, אן איי, די סלינע נעבעך רינט אים פונעם מויל ― א גאטס
רחמנות! אז איך טו אים נישט א נעם פארן ארבל: „פעטער! איר ווילט
עפעס געניסן?״ מיין ייד האט זיך אזש א ווארף געטאן פאר שרעק, ווי
איינער רעדט: ווער האט אייך געזאגט, אז איך וויל עפעס געניסן?...
רוף איך מיך אן צו אים: „נישט דאס! איך האב אייך געוואלט זאגן,
זאג איך, אז הונדערט יאר זאלט איר לעבן, גאט אליין האט אייך, זאג
איך, צוגעשיקט!״ קוקט ער אף מיר און פארשטייט נישט. זאג איך צו
אים: „איר ווילט, זאג איך, פארדינען עולם־הבא און נאך עסן דערצו
א ראסלפליישל, וואס צעגייט זיך אין אלע אברים, מיט פרישע חלה, זאג
איך, נאר־וואס פונעם אויוון?״ קוקט ער מיך נאך אלץ אן, ווי א
משוגענעם: ― ווער זייט איר? וואס ווילט איר? דערצייל איך אים
די גאנצע געשיכטע, וואסער אן אומגליק, מחמת דערימאך ס׳איז בא
מיר א ברית, ס׳איז אלצדינג דא זאג איך, א מוהל און א שמש און א
סעודה א פרישע, זאג איך, נאר עס פעלט מיר א צענטער צו א מנין.
זאגט ער: „וואס זשע גייט זיך עס אן מיט מיר?״ זאג איך: „עס גייט
זיך אן, מחמת דערימאך, איך וויל, איר זאלט זיין, זאג איך, דער צענטער
צום מנין. איך בעט אייך, איר׳ט פארדינען, זאג איך, עולם־הבא און עסן
א גוטן ווארעמעס אויך״... „משוגע זייט איר? ― מאכט ער צו מיר
― צי חסר דעה? וואס הייסט דער פאיעזד וועט דאך אוועקגיין און
ס׳איז ערב שבת, זאגט ער. און איך פאר, זאגט ער, פאדיעלא [по делам: צוליב געשעפט]״... „וואס
קאן דא זיין? ― זאג איך ― וועט איר פארן מיטן צווייטן פאיעזד, און
דערווייל, זאג איך, וועט איר זיך קויפן עולם־הבא און געניסן, זאג איך,
פון א סעודה־מצווה, א יויך א פרישע מיט פארפעלעך, אף מיר אזא
יאר״...
    
― בקיצור, צו וואס זאל איך אייך לאנג מאריך זיין, אז מע קאן עס
מאכן בקיצור? איך האב דעם יידן בייגעקומען: אפנים, דאס ראסלפליישל
און די יויך מיט פארפעלעך האבן געטאן זייער זאך, מחמת דערימאך
מיין ייד האט זיך אזש באלעקט. האב איך געגעבן א נעם אוועק בא אים
דעם טשעמאדאנטשיק, און מיר זיינען אוועק ביידע צו מיר אהיים, און
מיר האבן געפראוועט א ברית ― אף אלע אונדזערע ליבע געזאגט געווארן. דאס ראסלפליישל האט זיך געלאזט הערן נאך בשעתן שניידן,
מחמת דערימאך ס׳איז געווען פארפראוועט מיט קנאבל. אזא ראסלפליישל
מיט פרישן קוילעטש איז טאקע אן אפעטיט פון גאט, און דערצו נאך
גוטע געזייערטע אוגערקעס, און א פלעשל ביר, און א ביסל קאניאק
פארן עסן, און א גלעזל ווישניק נאכן עסן ― וואס ארט אייך, מיין
ייד האט מקיים געווען דעם פסוק פון ו י א כ ל ו גאר באופן אחר. דער
שטערן האט אים אזש געשוויצט! נאר וואס דען? ביז עפעס וואס,
ביז מע האט זיך אומגעקוקט, ווערט אויס טאג, מיין ייד טוט זיך א כאפ
אויף ― א צרה איז אים! א שלאק איז אים! און ער נעמט זיך צום
טשעמאדאן. „וווהין איז? ― זאג איך צו אים. ― גאט איז מיט אייך!
ערשטנס, זאג איך, ווער וועט אייך לאזן אוועקפארן פון שבת? און,
צווייטנס, זאג איך, זייט איר דאך נישט דער ייד, וואס קאטארע איר׳ט זיך
לאזן פארן לכתחילה אין שבת אריין. איידער שבת האלטן ערגעץ אין
מיטן פעלד, איז שוין, זאג איך, גלייכער בא מיר״. אויקעט ער מסתמא
און אכקעט: סטייטש, למאי האב איך אים פארהאלטן? און וואס האב
איך געהאט צו אים? און פארוואס האב איך אים נישט געזאגט פריער?
― טענות מיט טענות מיט טענות! זאג איך צו אים: „ערשטנס, זאג
איך, האב איך אייך נישט באדארפט זאגן, זאג איך, אז ס׳איז
ערב שבת. מחמת דערימאך, זאג איך, וואס איר אליין האט גאנץ
גוט געוווסט אז ס׳איז ערב שבת. און צווייטנס, זאג איך, פון
וואנען ווייסט איר? אפשר איז דאס א באשערטע זאך פון גאט,
אז איר זאלט, זאג איך, שבת האלטן דווקא בא מיר און פארזוכן מיין
ווייבס פיש? איך בין אייך ערב, זאג איך, אז זינט איר עסט פיש, האט
איר נאך אזעלכע פיש, ווי מיין ווייבס פיש, זאג איך, אפילו אין חלום
נישט געגעסן!״... איך האב, וואס ארט אייך, געוווסט מיט וואס מע
קאן דעם יידן נעמען. והראיה? מיר האבן אפגעדאוונט מנחה, מקבל
שבת געווען, געמאכט קדוש, און מיינע האט דערלאנגט די פיש, האבן
זיך בא מיין יידן צענומען די נאזלעכער, די אויגן האבן בא אים באקומען
גאר אן אנדער גלאנץ, ― און מיין אורח האט זיך צוגעכאפט צו די
פיש גלייך ווי נאך א תענית, שטארק געלויבט די פיש, ממש ביזן הימל
אריין, זיך נישט אפגעזאגט בשום אופן פון אביסל בראנפן פאר די פיש
און אביסל בראנפן נאך די פיש. און אז ס׳איז געקומען צו דער שבתדיקער יויך מיט לאקשן, זיינען אים די לאקשן אויך געפעלן און דער צימעס
אויך, און אפילו דאס פלייש פון צימעס, א שטיקל ברוסטן־פלייש, האט
ער אויך שטארק געלויבט, פשוט געלעקט די פינגער! „ווייסט איר, זאגט
ער, וואס איך וועל אייך זאגן? ― מאכט ער צו מיר פארן בענטשן. ―
בדיעבד, אז ס׳האט זיך שוין אזוי געמאכט, זאגט ער, בין איך גאנץ
צופרידן, וואס איך בין פארבליבן בא אייך אף שבת. איך האב שוין,
זאגט ער, לאנג אזוי הנאה נישט געהאט פון שבת, ווי אצינד!״ „אויב
אזוי, זאג איך, טוט עס מיר הנאה. נאר ווארט אויס, זאג איך, איר וועט
ערשט זען מארגן, מחמת דערימאך ס׳איז שבת, און אף שבתדיקע פאטראוועס, זאג איך, איז מיינע א מאדים!״...
    
― און כך הווה. ס׳איז געקומען מארגן, נאכן דאוונען און נאכן
קדוש מאכן, אן מע האט אנגעהויבן דערלאנגען די פארבייסעכצן, די
קיכלעך מיטן געהאקטן הערינג, מיט ציבעלקעס מיט שמאלץ, מיטן
רעטעך, מיט די געהאקטע אייער, לעבערלעך און גריוון, און דערנאך
ערשט די קאלטע פיש מיטן קאלטן שטיקל ברוסט פון נעכטיקן צימעס,
און דערנאך די פעטשע, אדער „פיסנאגע״, ווי מע רופט עס בא אייך,
מיט די גוטע פענעצלעך מיט קנאבל, און נאכדעם דער גאנצער טשאלנט
מיטן גוטן פעטן הייסן קוגל ― האט דער אורח גאר נישט געקאנט אפלויבן
זיך! זאג איך צו אים: „דאס איז נאך גארנישט! ווארט אויס, זאג
איך, וועט איר פארזוכן אם ירצה שם, אונדזער וואלכישן בארשט צו
דער מלווה־מלכה, וועט איר, זאג איך, ערשט דעמאלט וויסן וואס הייסט
גוט!״ צעלאכט ער זיך גאנץ ברייטלעך און מאכט צו מיר: „עט־נו!
ווו וועל איך שוין זיין, זאגט ער, ביז אייער וואלכישער בארשט וועט
אמאל פארטיק ווערן? צעלאך איך מיך אויך נאך ברייטער פון אים און
מאך צו אים: „מאלט אייך, לאז זיך אייך דאכטן, זאג איך, אז איר האט
א טעות. אויב איר רעכנט אויפדערנאכט אוועקפארן, זאג איך, זאלט
איר עס פארגעסן תיכף־ומיד, מחמת דערימאך דער וואס פארט, זאג איך,
אום שבת, דער זיצט א גאנצע וואך אין דער היים״.
    
― און כך הווה. באלד ווי מע האט אפגעמאכט הבדלה און אפגעזאגט די „המבדילס״, הייבט מיין ייד אן צו פאקן זיך אין וועג אריין.
רוף איך מיך אן צו אים: „משוגע מיינע שונאים? ערשטנס, ווער
וועט אייך אוועקלאזן אף באנאכט אין דער וועלט אריין? און, צווייטנס,
זאג איך, ווו האט איר א פאיעזד?״ „סטייטש, זאגט ער, האט איר דאך
מיך געקוילעט!״ זאג איך: „קיין גרעסערן אומגליק זאלט איר נישט
האבן ווייל איר וועט לעבן!! א פאיעזד וועט איר האבן, אם ירצה שם,
מארגן פארטאג. איר, זאג איך, גרייט אייך בעסער צו, זאג איך, א מאגן
מיט אן אפעטיט, מחמת דערימאך, זאג איך, דער בארשט לאזט זיך שוין
הערן! איך וועל אייך נאר בעטן, זאג איך, איר זאלט מיר זאגן דעם
אמת, צי האט איר ווען געגעסן אזא בארשט? נאר דעם ריינעם אמת!״
וואס טויג אייך, ער האט זיך נעבעך געמוזט מודה זיין, אז זינט ער
לעבט עסט ער דעם ערשטן מאל אזא בארשט! און ער האט שוין גאר
באקומען חשק געווויר צו ווערן, ווי אזוי מאכט מען עס אזא מין בארשט?
און פארוואס האט מען אים געקרוינט מיטן נאמען „וואלכישער״? און
נאך אזעלכע זאכן. זאג איך: „צו וואס טויג עס אייך? איר פארזוכט
בעסער, זאג איך, אט דאס גלעזל וויין און זאגט מיר, זאג איך, דערויף
אייער מבינות. נאר דעם אמת! דעם ריינעם אמת! מחמת דערימאך איך
האב פיינט, זאג איך, קאמפלימענטן״...
    
― כך הווה. מע האט גענומען א גלעזל און נאך א גלעזל און מע
האט זיך געלייגט שלאפן, און מיין אורח האט, וואס ארט אייך פארשלאפן
דעם פארטאגעדיקן פאיעזד און איז אויפגעשטאנען א צעקאכטער, מלא
גזלן, אנגעפאלן אף מיר, אז איך בין מחויב געווען על־פי יושר און
על־פי מענטשלעכקייט אים אויפצווועקן, און אז איבער מיר וועט ער האבן
היזק ― ער ווייס נאך אליין נישט וויפל. הכלל, איך האב אים גאר אומגליקלעך געמאכט! הער איך אים אויסעט גאנץ פיין און רוף מיך אן צו
אים: „זאגט אליין, זאג איך, זייט איר נישט א מאדנער ייד? ערשטנס,
זאג איך, וואס איז בכלל, זאג איך, דאס איילעניש, וואס מע איילט זיך?
משטיינס געזאגט, וויפל לעבט דאס אינגאנצן א מענטש אף דער וועלט?
איז נומער איינס. והשנית, האט איר פארגעסן, זאג איך, אז היינט איז
דער דריטער טאג נאכן ברית, שלישי־למילה הייסט עס, א קלייניקייט?
בא אונדז איז מען זיך נוהג, זאג איך, אז צום דריטן טאג נאכן ברית
מאכט מען א סעודה נאך א גרעסערע ווי אפן ברית אליין, מחמת דערימאך
וואס שלישי־למילה, זאג איך, איז נאך טייערער פון דער מילה אליין...
נישט שוין זשע, זאג איך, וועט איר וועלן אומזיסט־אומנישט, זאג איך,
מיר נעמען און פארשטערן א שמחה?״...
    
― און כך הווה. מיין ייד האט זיך שוין נישט געקאנט איינהאלטן
און האט זיך אזש צעלאכט פאר צרות: „וואס טויג מיר גרויס, זאגט ער,
איר זייט א רעכטער קלעשטש!״... „לאז זיין אזוי, זאג איך, אבי אן
אורח!״...
    
― זיצנדיק באם ווארעמעס און גענומען צו ביסלעך לחיים, רוף איך
מיך אן צו אים: „הערט זשע אויס, מיין ליבער ייד, די מעשה דערפון
איז אזוי, זאג איך. ס׳איז אפילו, זאג איך, נישט אזוי כדאי אצינדערט־דא,
זאג איך, צו ריידן וועגן מילכיקע מאכלים, מחמת דערימאך, וואס מיר
האלטן, זאג איך, סאמע באם פלייש, נאר איך וואלט, זאג איך, וועלן
הארכן פון אייך, זאג איך, וואס איז אייער מיינונג וועגן קרעפלעך מיט
קעז״... קוקט ער מיך אן: „אקעגן וואס, הייסט עס, איז דאס געקומען
צו רייד?״ ... „אקעגן דעם, זאג איך, וואס איך וואלט וועלן, איר זאלט
פארזוכן, זאג איך, די מילכיקע קרעפלעך, וואס מיין ווייב מאכט, מחמת דערימאך וואס היינט אף דער נאכט, זאג איך, איז בא אונדז א מילכיקע
וועטשערע״... ווערט ער אויפגעטראגן, דער אורח, הייסט עס, און
רופט זיך אן צו מיר: „אי־פע! איך זע, זאגט ער, אין אייך, אז איר
ווילט מיך פארהאלטן נאך אף א מעת־לעת! ס׳איז פון אייך, זאגט ער,
אן עוולה! א גרויסע עוולה!״ ... און פון זיין קאכן זיך, וואס ער
קאכט זיך, פארשטיי איך, אז לאנג בעטן וועט מען אים פונדעסטוועגן
נישט באדארפן, און קריגן זיך אוודאי נישט, מחמת דערימאך ס׳איז
א ייד מיט אן אפעטיט, וואס האלט פון דער אכילה... מאך איך צו
אים אזוי: „איך גיב אייך מיין ערן־ווארט, זאג איך, און טאמער איז
אייך ווינציק, נאט אייך, זאג איך, מיין תקיעת־כף, אז אם ירצה שם
מארגן פארטאג וועק איך אייך אויף צום פארטאגעדיקן פאיעזד ― די
גאנצע וועלט מעג זיך איבערקערן, אניט, זאג איך, זאל איך אזוי און
אזוי!״ ... ווערט ער שוין א ביסעלע ווייכער און רופט זיך אן צו מיר:
„געדענקט זשע ― א תקיעת־כף!״ זאג איך: „תקיעת־כף איז תקיעת־כף״. און מיינע האט געמאכט א מילכיקע וועטשערע, וואס זאל איך אייך
זאגן, מיט אזעלכע קרעפלעך, אז דער אורח האט געמוזט מודה זיין, אז
ס׳איז אמת: ער האט אויך א ווייב, און זיין ווייב מאכט אויך קרעפלעך,
נאר ס׳איז אזא חילוק ווי פון טאג צו נאכט! ווייס איך וואס ― כרחוק
מזרח ממערב!
    
― און כך הווה, איך האב געהאלטן ווארט, מחמת דערימאך וואס
א תקיעת־כף איז א תקיעת־כף. איך האב מיין אורח אויפגעוועקט פארטאג,
געשטעלט דעם סאמאוואר. ער האט זיך גענומען פאקן אין וועג אריין,
און טאקע גאנץ פיין געזעגענען זיך מיט מיר און מיט מיין הויזגעזינט.
רוף איך מיך אן צו אים: „געזעגענען, זאג איך, וועלן מיר זיך געזעגענען,
נאר פריער, זאג איך, דארף מען זיך צערעכענען״. קוקט ער מיך אן,
מחמת דערימאך ער פארשטייט נישט וואס איך זאג. „וואס הייסט, זאגט
ער, צערעכענען?״ „צערעכענען, זאג איך, הייסט מאכן א חשבון; איך,
זאג איך, וועל אייך געבן א חשבון, וואס פון אייך קומט, און איר, זאג
איך, וועט זיין אזוי גוט און מטריח זיין זיך באצאלן״. ווערט ער רויט
אזוי ווי פייער: „באצאלן? פאר וואס באצאלן?״ „וואס הייסט, זאג
איך, פאר וואס? פאר אלצדינג; פאר עסן, זאג איך, פאר טרינקען, פאר
סטאנציע״. ווערט ער שוין ווייס, נישט רויט, און מאכט צו מיר: „איך
פארשטיי אייך נישט, זאגט ער: איר האט מיך פארבעטן צו זיך, זאגט
ער, אפן ברית, איבערגעכאפט אף דער באן, ארויסגעריסן בא מיר דעם
טשעמאדאן פון די הענט, צוגעזאגט עולם־הבא...״ שלאג איך אים איבער
און מאך צו אים: „אמת, אלצדינג אמת; נאר וואס גייט זיך דאס אן
צו דעם? דאס, זאג איך, וואס איר זייט געווען בא מיר אפן ברית, האט
איר פארדינט א מצווה, אבער עסן און טרינקען און סטאנציע ― דאס
בין איך דאך נישט מחויב, זאג איך, אייך צו געבן אומזיסט! מחמת
דערימאך איר זייט דאך, זאג איך, א ייד א סוחר און פארשטייט, זאג
איך, אליין גאנץ גוט, אז פיש קאסט געלט, און וויין האט איר געטרונקען
דעם בעסטן, און ביר אויך, און ווישניק אויך, און דעם צימעס מיט די
קוגלען מיטן בארשט האט איר, דאנקען גאט, געלויבט אין טאג אריין,
געלעקט די פינגער. און די קרעפלעך, זאג איך, מיט קעז האבן אייך אויך
גוט געשמעקט. לאז אייך, זאג איך, ווויל באקומען. איך פארגין אייך מיטן
גאנצן הארצן. איר וועט דאך אבער נישט פארלאנגען, זאג איך, אז
מחמת דערימאך וואס איר האט פארדינט, זאג איך, א מצווה און געהאט
הנאה, זאל א ייד צו אייך דערלייגן אי טרחה, אי געלט!״ מיין יידן
נעבעך, זע איך, האט באשלאגן א שווייס, ער האט שיער דעם שלאק
באקומען! ער האט גענומען זיך ווארפן, פילדערן, שרייען, גוואלדעווען:
„ס׳איז סדום! ערגער פון סדום! אזא רציחה איז, זאגט ער, נאך נישט
געהערט געווארן אין דער גאנצער וועלט!!! וויפל קומט אייך?״ גיי
איך און נעם א פאפיר מיט א בליישטיפט און מאך אים א חשבון ארום
און ארום, פאר עסן און טרינקען און נאכטלעגער, פאר שבת, פאר וויין
און פאר ווישניק, און פאר ביר, און פאר באזונדערע באשטעלטע קרעפלעך
מיט קעז, אחת־לאחת האט זיך צונויפגענומען א קיימא־לן פון עטלעכע
און דרייסיק קארבן מיט קאפיקעס ― איך געדענק שוין נישט אקוראט...
    
― דערזען דעם חשבון, איז מיין ייד געווארן געל און גרין, די הענט
האבן אים געציטערט און די אויגן זיינען אים שיער פון קאפ נישט
ארויס, און ער האט גענומען שרייען נאך מיט גרעסערע קולות און גוואלדן:
„ווו איז ער עס אריינגעפאלן? צווישן פעלד־גזלנים? גאר קיין מענטשן
נישט פאראנען? קיין גאט נישטא?״ רוף איך מיך אן צו אים: „שאט,
ווייסט איר וואס, רב ייד? וואס דארפט איר שרייען? זיך אפעסן דאס
הארץ? אמער לאמיר זיך דורכפארן, זאג איך, אין שטעטל אריין, ס׳איז
נישט ווייט פון דאנען, מחמת דערימאך דארט איז דא מענטשן, דארט
איז דא א רב, לאמיר פרעגן דעם רב, וואס דער רב וועט זאגן, אזוי וועט
זיין״. דערהערט פון מיר אזעלכע דיבורים, איז דעם יידן געווארן א ביסל
גרינגער אף דער נשמה. און וואס ארט אייך ― מיר האבן געדונגען
א פורל און האבן אויפגעזעצט זיך און אוועק אין צווייען אין שטעטל
אריין, און גלייך צום רב.
    
― געקומען צום רב, טרעפן מיר אים אקוראט נאכן דאוונען, ווי ער
לייגט צונויף טלית ותפילין. שלום עליכם, עליכם שלום. וואס׳ט איר
זאגן? כאפט זיך ארויס מיין ייד מיט א פייער און הייבט אן צו דערציילן
די גאנצע מעשה פון „א״ ביז „ת״, ווי אזוי ער איז געפארן פארביי
אונדזער סטאנציע, ווי אזוי ער האט זיך אראפגעכאפט מיטן טשעמאדאן
אפן וואקזאל עפעס נעמען אין מויל אריין, אפילו גארנישט אין זינען
געהאט קיין ברית, פליט אונטער אט דער ייד (ווייזט אן אף מיר) און
פאלט צו מיט תחנונים, מחמת דערימאך אזוי ווי בא אים איז היינט
א ברית און עס פעלט אים א צענטער צו א מנין, על־כן האט גאט אליין
אזוי געפירט! און דערנאך ווי אזוי איך האב ארויסגעריסן בא אים
דעם טשעמאדאן פון די הענט, דערנאך ווי אזוי ער איז געקומען אפן
ברית און געוואלט פארן ווייטער, האב איך אים פארהאלטן אף שבת און
אף שבת־צו־נאכטס און אף זונטיק שלישי־למילה און אף מילכיקע קרעפלעך ― הקיצור, ער האט נישט דורכגעלאזט קיין זאך. און גייט און דערלאנגט דעם רב דעם חשבון, וואס איך האב אים געגעבן. האט אים דער
רב אויסגעהערט דווקא מיט קאפ און ביזן רעכטן סוף. און אז דער ייד
האט געענדיקט, רופט זיך אן דער רב: „האבן מיר אויסגעהערט, הייסט
עס, איין צד. אצינד, זאגט ער, וועלן מיר הערן דעם אנדערן צד. וואס
האט איר דערויף צו זאגן?״ רוף איך זיך אן צום רב: „איך פון מיין
זייט האב גארנישט צוצולייגן, מחמת דערימאך, זאג איך, וואס אלצדינג,
וואס דער ייד האט אייך דא דערציילט, איז כשר וישר, לויטער אמת.
נאר וואס דען, זאג איך, איין זאך לאז ער אייך, זאג איך, זאגן אף זיין
יידישקייט: ווען און וואסער טאג איז ער געקומען, און ווו האט ער
געהאלטן שבת, און צי האט ער געגעסן פיש און געטרונקען וויין מיט
ביר מיט קאניאק מיט ווישניק, און צי האט ער געלויבט דעם וואלכישן
בארשט מיט די מילכיקע קרעפלעך, וואס מיין ווייב האט געמאכט?״
ווערט דאך מסתמא מיין ייד נאך מער אויפגעקאכט, שמיצט זיך און
ווארפט זיך, ממש ער באקומט אפאפלעקציע! בעט אים דער רב, ער
זאל זיך אזוי נישט קאכן און נישט זיין אין כעס, מחמת דערימאך, וואס
כעס איז עבודה־זרה, און ער פרעגט אים איבער נאכאמאל וועגן די פיש
מיטן בארשט מיט די קרעפלעך, און צי ס׳איז אמת, אז ער האט געטרונקען אי וויין, אי ביר, אי קאניאק, אי ווישניק? דערנאך טוט ער אן די
שפאקולן, דער רב, הייסט דאס, קוקט איבער דעם חשבון פון אויבן ביז
אראפ, פירט אונטער די אונטערשטע שורה ― סע שטימט: עטלעכע
און דרייסיק רובל מיט קאפיקעס. דערנאך ציט ער אויס אונדז די פאטשיילע, מיר זאלן, הייסט עס, מקבל קנין זיין, אז מיר וועלן מקיים פסק
זיין, און דער רב האט ארויסגעגעבן זיין פסק אין קורצע ווערטער: אז
דער ייד באדארף מיר באצאלן כפי החשבון די עטלעכע און דרייסיק
רובל מיט קאפיקעס, און הוצאות פאר דער נסיעה אהער און אהין, און
פסק־געלט דעם רב ― דאס זאל זיין לחצאין, אף דער האלב הייסט עס,
חלק כחלק.
    
― ארויסגעכאפט זיך פונעם רב, ווי פון א שוויץ־באד, נעמט דער
ייד ארויס דעם טייסטער, כאפט ארויס פון דארטן א פופציקער (צוויי
כף־הא׳ערס), טוט מיר א שמיץ אין פנים אריין, איך זאל אים געבן
אויסגאב. זאג איך צו אים: „וואסער אויסגאב?״ זאגט ער: „נאך די
עטלעכע און דרייסיק, וואס קומט אייך על־פי חשבון״. זאג איך: „וואסער חשבון? וואסערע עטלעכע און דרייסיק? וואס מיינט איר, זאג איך,
איך בין טאקע א פעלד־גזלן? צי א משוגענער? וואס הייסט, איך וועל
בא אייך נעמען געלט? איך כאפ אן, זאג איך, א יידן אפן וואקזאל, א
ווילד־פרעמדן, איך קען אים ניט, איך ווייס אים ניט, נעם אוועק בא אים
דעם טשעמאדאן פון די הענט און פארשלעפ אים, זאג איך, מיט געוואלד צו מיר אף א ברית, און פארברענג זאג איך, מיט אים א שבת,
אף אלע יידן געזאגט געווארן ― וועל איך גיין, זאג איך, מחמת דערימאך, און וועל בא אים נעמען געלט פאר דער טובה, וואס ער האט מיר
געטאן, און פארן תענוג, וואס איך האב פון אים געהאט?״... קוקט
ער מיך שוין אן טאקע מיט אן אמת ווי א משוגענעם און מאכט צו מיר:
„וואס זשע האט איר געדרייט א מוח? און וואס האט איר מיך געשלעפט
צום רב?״ „א מאדנער ייד, זאג איך, איר זייט! איך האב עס געטאן,
זאג איך, ניט פאר קיין זאך, נאר מחמת דערימאך, וואס איך האב געוואלט, זאג איך, איר זאלט זען, וו א ס פ א ר א  ח כ ם  א ר ב  מ י ר  ה א ב ן ―
און מער גארנישט ...
    
* * *
    
דערציילט די מעשה, האט זיך מיין בעל־דבר, רב נחמן לקח, גאנץ
פיין אויפגעהויבן, און די איבעריקע דריי שותפים נאך אים, גענומען
פארשפיליען זיך די קאפאטעס, שוין גרייט אוועקצוגיין. האב אים מיך
ניט געפוילט, דערלאנגט זיי נאך צו פאפיראסן און אנגערופן זיך צום
דערציילער:
    
― האט איר מיר דערציילט, זאג איך א מעשה מיט א רב, אפשר
וואלט איר געווען, זאג איך, אזוי פריינטלעך אויסצוהערן אויך פון מיר
א מעשה, און אויך מיט א רב, נאר א סך א קירצערע, ווי אייער מעשה?
    
און גארנישט געווארט אף זייער יא אדער ניין, בין איך צוגעטראטן
גלייך צום עסק, און טאקע גאר אין קורצן.
    
― דאס איז געווען ― אזוי האב איך אנגעהויבן מיין מעשה ―
גארנישט לאנג, און דווקא אין א גרויסער שטאט, ערב יום־כיפור האט
זיך עס געטראפן. פאלט אראפ ווי פונעם הימל א ייד א סוחר, אן אורח,
א רייזנדער, וואס פארט ארום איבער דער וועלט, פארקויפט סחורה און
נעמט געלט, האלט זיך מיט ביידע הענט בא די זייטן, שפאצירט ארום
איבערן שולהויף, אף דער יידישער גאס, און פרעגט זיך שטארק נאך
אפן רב, ווו זיצט דא ערגעץ דער רב? ― וואס באדארפט איר צום
רב? ― „וואס איז אייער עסק?״ איינעם, דעם אנדערן, דעם דריטן:
ווו זיצט דא ערגעץ דער רב? ― וואס דארפט איר דעם רב? ―„וואס
איז אייער עסק?״... אהין־אהער, ער האט זיך דערפרעגט, ווו דער
רב וווינט. אריינגעקומען צום רב, האלט ער זיך נאך אלץ מיט ביידע
הענט בא די זייטן, רופט אפ דעם רב אף א סוד, פארשליסט זיך מיט
אים באזונדער אין א חדר: „רבי! אזוי און אזוי איז די מעשה. איך
בין א ייד א רייזנדער און פיר מיט זיך געלט, א היפשע פותיקא. נישט
חלילה מיינס; פריער גאטס, דערנאך פרעמדס. ס׳איז ערב יום־כיפור;
האלטן בא זיך קאן איך עס ניט; איבערלאזן עס אף דער סטאנציע האב
איך מורא ― אזא פותיקא! טוט מיר א טובה, נאט עס אייך, באהאלט
דאס בא זיך אין קאסטן ביז, אם ירצה השם, מארגן אף דער נאכט נאך
יום־כיפור...״
    
און נישט לאנג געטראכט, נעמט דער סוחר, בינדט אויף דעם זשילעט, און ציט ארויס איין פעקל נאכן אנדערן די שיינע אסיגנאציעס, ניט
פאר אייך געדאכט, די אמתע רויט קנאקעדיקע הונדערטערס!
    
דערזען אזא סומע געלט, רופט זיך אפ צו אים דער רב: „האט
קיין פאריבל ניט, איר קענט מיך ניט, איר ווייסט מיך ניט״... „וואס
הייסט, איך קען אייך ניט? איר זייט דאך עפעס א רב!״... „גוט, איך
בין א רב, איך קען אבער אייך ניט,  וו ע ר  זייט און וו א ס  א י ר  זייט״...
אהין־אהער, זיי דינגען זיך. ער אים: „איר זייט א רב!״ דער רב צו
אים: „איך קען אייך ניט״. און דא דער טאג שטייט ניט. ערב יום־כיפור!
ס׳איז געבליבן, אז דער רב נעמט צו בא אים דאס געלט; נאר וואס
דען? ― פאר עדות. ווער זאלן זיין די עדות? קיין אבי־וועמען קאן
מען דאך נישט פארטרויען. שיקט דער רב רופן צו זיך די פני, די שבעה
טובי העיר, די סאמע נגידישע און פיינע בעלי־בתים פון שטאט, און
דערציילט זיי: „אזוי און אזוי איז די מעשה. אט דער ייד, זאגט ער,
האט געלט, א היפשע פותיקא, ניט זיינס, פריער גאטס, דערנאך פרעמדס.
וויל ער עס מיר, זאגט ער, געבן באהאלטן ביז איבער יום־כיפור. על־כן
זייט איר, זאגט ער, עדות, וויפל ער האט מיר איבערגעגעבן געלט, בכדי
ס׳זאל ניט ארויסקומען, זאגט ער, דערנאכדעם קיין שום, איר פארשטייט?״... און דער רב האט זיך מטריח געווען, איבערגעציילט פאר
די בעלי־בתים אין די אויגן דריי מאל די פותיקא, איינגעוויקלט אין א
פאטשיילע, פארחתמעט די פאטשיילע מיט טריוואקס, צוגעלייגט די חתימה: „הרב ומו″צ״, באוויזן די בעלי־בתים: „נאט, זעט, אט דא האט
איר מיין חתימה, און געדענקט זשע, אז איר זייט עדות!״... די פאטשיילע מיטן געלט האט דער רב איבערגעגעבן דער רביצין, זי זאל דאס
פארשליסן אין קאסטן, און די שליסעלעך זאל זי באהאלטן אין אן ארט,
וואס קיין בן־אדם זאל ניט וויסן... און מען איז אוועק אין שול אריין
און מע האט גאנץ פיין געדאוונט און געפאסט, און איבערגעלעבט דעם
יום־כיפור, געקומען פון שול, אפגעפאסט זיך, מע טוט א קוק ― אהא!
ער איז דא! דער ייד, דער סוחר, הייסט עס. „א גוטע וואך״. „א גוט
יאר. זיצט. וואס׳ט איר זאגן?״ „גארנישט. איך בין געקומען מכוח דער
פותיקא״... „וואסער פותיקא?״ „די ממתקים״... „וואסערע ממתקים?״
„איך בין געקומען נאכן געלט״... וואסער געלט?״ „מיין געלט... דאס
הייסט, ניט מיינס, פריער גאטס, דערנאכדעם פרעמדס... איך האב עס
אייך געגעבן באהאלטן״... „איר האט מיר געגעבן באהאלטן געלט?...
ווען?״...
    
צעלאכט זיך דער ייד, מיינט, אז דער רב טרייבט מיט אים קאטאוועס. פרעגט אים דער רב: „וואס איז דער געלעכטער?״ זאגט ער:
דאס ערשטע מאל זע איך א רב א לץ״... געפינט זיך שוין דער רב באליידיקט. קיינער האט אים נאך ביז אהער, זאגט ער, ניט געקרוינט מיטן
נאמען לץ. „זאגט, רב ייד, וואס דארפט איר?״
    
דערהערט אזעלכע דיבורים, האט דעם יידן א קלאפ געגעבן, ניט
פאר אייך געדאכט, אט־א־דא, אונטערן לעפעלע. „סטייטש, רבי, אין
גאטעס ווילן! איר ווילט קוילען א יידן? איך האב דאך אייך געגעבן
אינגאנצן מיין געלט, ניט מיינס, פריער גאטס, דערנאכדעם פרעמדס! א
סימן ― איר האט עס, זאגט ער, איינגעוויקלט אין פאטשיילע, פארחתמעט מיט טריוואקס, פארשלאסן בא דער רביצין אין קאסטן, און די
שליסעלעך באהאלטן אף אן ארט, וואס קיין בן־אדם זאל ניט וויסן...
און נאך א בעסערער סימן: עס זיינען, זאגט ער, דערביי געווען עדות,
די פיינסטע בעלי־בתים פון שטאט!...״ און ער פוילט זיך ניט, דער
ייד, און רעכנט אויס די בעלי־בתים בא די נעמען. און אליין באשלאגט
אים א קאלטער שווייס, און עס נעמט אים אנגסטן, בעט א גלאז וואסער.
    
און נישט לאנג געטראכט, נעמט דער רב און שיקט אוועק דעם
שמש צו די אויסגערעכנטע פני, די שיבעה טובי העיר, די סאמע פיינסטע
בעלי־בתים פון שטאט. יענע קומען צו לויפן: „וואס איז געשען?״ „אן
אומגליק! א בילבול! א פריטשעפע א ייד! ער טענהט, אז ער האט מיר
יאקבע איבערגעגעבן א גאנצע פותיקא ערב יום־כיפור אף צו באהאלטן,
און איר זייט יאקבע דערביי געווען עדות!...״
    
האבן זיך די בעלי־בתים איבערגעקוקט צווישן זיך, ווי איינער
רעדט: „אט דא וועט מען עס עפעס אפלעקן א ביינדל!״ א קלייניקייט
אזא פותיקא! דער יצר־הרע פון געלט! און זיי זיינען אנגעפאלן אפן
יידן: „אי־פע! ווי שעמט איר אייך ניט אין אייער ווייטן האלדז אריין
אויסטראכטן אף אונדזער רב אזא מיאוסן בלבול?!...״
    
דערזען אזא מעשה, האט דער ייד אפגעלאזט הענט און פיס ―
עס האט אים א נעם געגעבן דער קראם, ניט פאר אייך געדאכט ― אט־אט חלשט ער! האט זיך אויפגעהויבן דער רב, צוגעגאנגען צום קאסטן,
ארויסגענומען די פאטשיילע מיט געלט און אונטערגעטראגן דעם יידן:
    
― גאט איז מיט אייך! נאט! אט איז אייער געלט! נעמט עס
אייך אפ און ציילט עס נאר אקארשט איבער, ווי עס געהער צו זיין,
פאר די דאזיקע יידן אין די אויגן. די חתימה, ווי איר זעט, איז ניט גערירט, דער טריוואקס גאנץ, אלץ ווי עס דארף צו זיין!
    
א נייע נשמה האט מען נעבעך אין דעם יידן אריינגעזעצט. די
הענט האבן אים אזש געציטערט, און טרערן האבן זיך אים געשטעלט
אין די אויגן.
    
― צו וואס האט אייך געטויגט, רבי, נעמען א יידן און טרייבן
מיט אים לצנות?... אזא לצנות?!...
    
― כ׳האב אייך נאר געוואלט באווייזן ―  וו ע ר  א ו נ ז ע ר ע  ש יי נ ע
ב ע ל י  ב ת י ם ז יי נ ע ן ...
    
 געשריבן איז יאר 1915
    
א מעשה פון פארצייטן, דערציילט פון א ייד א חסיד פאר א סך יידן,
    
 פארנדיק אין וואגאן, און איבערדערציילט מיט זיין לשון.
    
― נעמען, לאז זיך אייך דאכטן, נעמען אלע בא אונדז, ביזן אדון
הגדול! און אפילו דער אדון הגדול אליין בכבודו ובעצמו, ס׳זאל אייך
צו קיין שאנדע ניט זיין, נעמען אויך, אז מע גיט אים... וואס? איר
גלייבט ניט? איר לאכט? לאכט געזונטערהייט!... שוין? איר׳ט זיך
שוין אויסגעלאכט? אצינד רוקט אייך קארשט צונויף, מיינע ליבן יידן,
וועל איך אייך דערציילן א מעשה פון פארצייטן. די מעשה האט זיך געטראפן ניט מער און ניט ווייניקער ווי מיט מיין זיידן, עליו השלום, אין
יענער גוטער צייט, בעת מלך איז געווען דער ערשטער ניק... וואס
ווינקט איר צו מיר? וואס׳ט איר זיך דערשראקן? איר האט מורא, אז
די ערלים, וואס זיצן מיט אונדז אין וואגאן, וועלן פארשטיין וואס מע
דברט? א מכה וועלן זיי בא מיר פארשטיין! איכ׳ל ריידן פארשטעלט,
און דארט ווו מע באדארף, ― גאר אף לשון קודש ― אבי איר זאלט
נאר הערן מיט קאפ און ניט האבן א טבע איבערשלאגן יענעם אין מיטן.
    
בקיצור, ויהי בימי אחשורוש ― דאס איז געווען, לאז זיך אייך
דאכטן, אין דער צייט, ווען ס׳האט געוועלטיקט  א ו נ ר ז ע ר נ ס  עלטער־זיידע,
נאך וועמען א ו נ ר ז ע ר ר  איז א נאמען, דער זכות מעג אים ביישטיין אף
יענער וועלט און אקעגן קומען דארט, פאר די טובות, וואס אונדזערע
אחינו בני ישראל האבן פון אים געהאט דורך זיינע גזירות טובות
ישועות ונחמות ― אמן. א לאנגע צייט האבן אונדזערע זיידעס, און
דערנאך אונדזערע טאטעס, נישט געקאנט פארגעסן דעם דאזיקן אדון
 
 