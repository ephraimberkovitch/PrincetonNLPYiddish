

לאפסוס־קאקטוס — 3 



 by באריס סאנדלער 
December 7, 2017December 9, 2017 Filed under:
נאטיצן פונעם רעדאקטאר
שפראך 

היינט גייען מיר ווייטער אן מיט דער אנגעווייטיקטער פראבלען פון פרעפאזיציעס און פרעפיקסן. דאסמאל האט דער דארן פון אונדזער שטעכיקן קאקטוס זיך איינגעשטאכן אין די צוויי פרעפאזיציעס:
אונטער און הינטער
דאס פלאנטערניש, ווען צו שרייבן „אונטער‟ און ווען — „הינטער‟, קומט פאר אויף שריט און טריט. עס איז מיר אויסגעקומען זיך אנצוטרעפן אויף דעם אפילו ביים לייענען די טעקסטן, אריינגעשיקט אין „פארווערטס‟, פון געניטע שרייבערס.
אין די שריפטלעכע טעקסטן האט דער לאפסוס אריינגעשמוגלט פון די מינדלעכע רייד, קודם־כל, צוליב דער דיאלעקטישער סיבה. ביי אונדז אין דער היים, למשל, האט מען ביים רעדן נישט געמאכט קיין אונטערשייד צווישן „אונטער‟ און „הינטער‟, ווייל אין מיין היימישן בעסאראבער יידיש, האט מען דעם קלאנג „ה‟ בכלל נישט ארויסגערעדט, האבן ביידע ווערטער געקלונגען ווי „אינטער‟:
אינטער דער בעט, אינטער דער טיר, אינטער דער שטאט, אינטער פיר אויגן
אבער געמיינט האט עס, אז
אונטער דער בעט ליגט דער טשעמאדאן און הינטער דער טיר טרייבט מען רחילות; אבער באהאנדלען עפעס, אז קיינער זאל נישט וויסן, איז בעסער אונטער פיר אויגן.
אפטער קומט דער פלאנטער פאר מיט דער פרעפאזיציע „הינטן‟. בפרט, ווען עס טראגט א געאגדראפישע אנווייזונג, למשל:
פארברענגען די צייט ביים טייך, הינטער דער שטאט.
הינטער קיעוו געפינט זיך אנאטעווקע, ווו ס׳האט געוווינט שלום־עליכמס טביה דער מילכיקער.
אן עצה: אויב מ׳איז נישט זיכער, ווי אזוי ריכטיק צו שרייבן הינטער דער שטאט אדער אונטער דער שטאט, איז שוין בעסער שרייבן: לעבן דער שטאט אדער נישט ווייט פון קיעוו…
לעצטנס, האב איך איבערגעלייענט אזא זאץ:
„די געשיכטע פון ׳פארווערטס׳ טראגט אונטער זיך…‟
די געשיכטע, אז זי „טראגט שוין‟, טראגט זי הינטער זיך, מחמת עס גייט דא די רייד וועגן די פארגאנגענע געשעענישן, וועגן דער פארגאנגענהייט בכלל.
חס־וחלילה, גיין און טראגן אונטער זיך!
ביידע פרעפאזיציעס — „אונטער‟ און „הינטער‟ פארוואנדלען זיך גיך אין פרעפיקסן.
איז ווידער, קומט דער פלאנטער אפטער פאר מיטן פרעפיקס „הינטער‟:
ס׳איז גאר נישט שלעכט צו האבן א הינטערשטאטישע דאטשע.
אין סאוועטן־פארבאנד איז ברייט פארשפרייט געווען צו ארבעטן און זיך לערנען הינטעראויגיק.
אין די אלטע שטעט קאן מען זיך גיך פארבלאנדזשען אין די שמאלע הינטערגעלסלעך.
די ראמאנטישע געשיכטע האט זיך אנטוויקלט אויפן הינטערגרונט (אויפן פאן) פון דער צווייטער וועלט־מלחמה.
טיף הינטערלאנד האבן זיך געפונעם געהיימע מיליטערישע אביעקטן.
די עכטע דראמע האט זיך ערשט צעשפילט הינטערקוליסן.
די עקזאמענס האט דער סטודענט נישט אפגעגעבן, פארבליבן הינטערשטעליק פון די אנדערע סטודענטן.
* * *
און צום סוף, וויל איך ברענגען עטלעכע „פריילעכע‟ ביישפילן, ווען די מחברים זעצן זיך אראפ מיטן הינטערטייל אויף א קאקטוס און פילן עס אפילו נישט:
צענדליקער יארן לאנג איז גראסבארד אויפגעטראטן אין א צאל שטעט איבער דער וועלט, רעציטירנדיק ווערק פון דער יידישער ליטעראטור פאר א פארכישופטן עולם.
זעט אויס, אז איידער גראסבארדן האט באזוכט די „צאל שטעט‟ האט א כישוף־מאכער פארכישופט דארט אלע יידישע איינוווינער.
דער מחבר האט, אפנים, געוואלט זאגן, אז
צענדליקער יארן לאנג איז גראסבארד אויפגעטראטן אין א צאל שטעט איבער דער וועלט, רעציטירנדיק ווערק פון דער יידישער ליטעראטור פאר אן עולם, וואס איז דערפון פארכישפט געווארן.
* * *
א צאל שטודיעס האבן אנגעוויזן, אז דאס אנווארעמען עסן אין פלאסטישע כלים, לאזט ארויס כעמישע שטאפן.
אין דען זאץ איז נישט קלאר, וואס זשע לאזט ארויס געפערלעכע „כעמישע שטאפן‟ — דאס אנווארעמען, די פלאסטישע כלים אדער דאס עסן?
פינקטלעכער און קלארער וואלט געווען אזוי:
א צאל שטודיעס האבן אנגעוויזן, אז די פלאסטישע כלים, בשעת מע דערווארעמט אין זיי דאס עסן, לאזן ארויס כעמישע שטאפן.
* * *
אהוד ברק, וועלכער האט געדינט ווי דער פרעמיער פון 1999 ביז 2001, האט זיך זינט דעמאלט פענסיאנירט פון דער פאליטישער ספערע.
זעט אויס, אז די ״פאליטישע ספערע״ צאלט ברקן אויס א גוטע פענסיע. כדי ארויסצושלעפן דעם „דארן‟ פון דעם זאץ, איז גענוג צו פארבייטן דאס ווארט „פענסיאנירן‟ אויפן ווארט „פארלאזן‟:
אהוד ברק, וועלכער האט געדינט ווי דער פרעמיער פון 1999 ביז 2001, האט זינט דעמאלט פארלאזט די פאליטישע ספערע.
א פריילעכע חנוכה,
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: researchYiddish 
Post navigation


Previous Post
שיין בייקער־שאו — מאבילקע 

Next Post
פון אונדזער עזבון: מארק (מאיר) ראזומני (1896־1988) 



