 
 מאטל פייסי דעם חזנס: 1\. 18: ווונדער פון אנטווערפן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
XVIII
ווונדער פון אנטווערפן
  
― א. ―
    
איר האט געהערט אמאל, א שטאט זאל הייסן אנטווערפן? פאראן
אזא שטאט אף דער וועלט, פארן מיר אהינצוצו. ווי קומען מיר קיין
אנטווערפן? ווייל אונדזער מחותן, מיין ברודער אליהוס שווער, יונה
דער בעקער, פארט קיין אמעריקע אף אנטווערפן. דערהערט, אז איר
טאטע איז אין אנטווערפן, האט מיין שוועגערן ברכה גענומען שלאגן
האלדז און נאקן, מיר זאלן אויך פארן אף אנטווערפן. פריער האט זי
פון דער שטאט ניט געוואלט הערן אפילו. דער נאמען איז איר נישט
געפעלן. איצט האט זי זיך פארליבט אין אנטווערפן! אונדזער חבר פיניע
זאגט, אז ער וועט זיך מוזן אפטיילן פון אונדז. ער וויל בעסער פארן
פון ווין גלייך קיין לאנדאן. עס ציט אים, זאגט ער, קיין לאנדאן. לאנדאן, זאגט ער, שמעקט שוין מיט אמעריקע: ענגלענדער... געלע
האר... קעסטלדיקע הויזן... ס׳איז גאר אן אנדער וועלט!
    
― פאר־זשע דיר געזונטערהייט צו דיינע ענגלענדער מיט די
קעסטלדיקע האר און מיט די געלע הויזן, און מיר וועלן זיך פארן קיין
אמעריקע אף אנטווערפן.
    
אזוי זאגט מיין שוועגערן ברכה, און פיניעס ווייב טייבל בלאזט זיך
אן, ווי אן אינדיטשקע. איך האב דאך אייך געזאגט, אז זי האט א טבע,
באלד עפעס ― בלאזט זי זיך אן און רעדט ניט. פרעגט בא איר פיניע:
וואס ביסטו ברוגז? זאגט זי, אז זי האט פיינט ענגלענדער. זאגט צו
איר פיניע: דו קענסט זיי דען? ווו האסטו געזען אן ענגלענדער? זאגט
זי: נו, און דו, ווו האסטו געזען אן ענגלענדער?
    
בקיצור, עס בלייבט, אז מיר פארן אלע קיין אמעריקע אף אנט־ווערפן. בא מיר מאכט נישט אויס, מע זאל פארן אפילו איבער האצעפלאץ ― אבי קיין אמעריקע. איך און אונדזער חבר פיניע ― מיר ביידע
רייסן זיך קיין אמעריקע מער פון אלעמען. מיר פילן, אז אונדז וועט
דארטן זיין גוט, ווי די וועלט. פיניע האט טענות צו מיין ברודער אליהו.
ער זאגט: מיר פארן און פארן און שטייען אף איין ארט. זאגט אים
אליהו: נו, ווער האלט דיך צו? פאר! לויף! פלי! זאגט פיניע: ווי
קאן איך פליען, אז דיין מאמע וויל זיך באקענען מיט אלע קאמיטעטן
פון דער גאנצער וועלט?... דערהערט די מאמע און זאגט צו פיניען:
אז דו ביסט יא אזא חכם, טא גיב מיר אן עצה, ווי אזוי זאלן מיר קומען
קיין אמעריקע אן בעטגעוואנט?... דא בלייבט שוין פיניע אן לשון, און
מע ווערט ווידער חבר. אונדזער חבר פיניע קאן זיך מיט אונדז נישט
צעשיידן. די ווייבער קאנען אויך נישט לעבן איינע אן דער אנדערער.
דאס הייסט, מע קריגט זיך אפילו גאנץ אפט, מע זאגט זיך שטעכווערטלעך. עס דערגייט אמאל כמעט צו פעטש אויך. מע בעט זיך אבער באלד
איבער. ווען נישט די מאמע, וואלט מיין שוועגערן ברכה מיט פיניעס
ווייב טייבל קיין לאנגע גוטפריינטשאפט נישט אויסגעהאלטן. עס וואלט
בא זיי געווען אלע טאג צוויי שלייערס א גראשן. איבערהויפט, מיין
שוועגערן. זי זאגט אליין אף זיך, אז זי איז א שוועבעלע. איר אז עס
קומט אן די שלעכטע מינוט, וועט זי אייך מאכן מיט דער בלאטע. אין
א וויילע ארום ווערט זי ווייך, כאטש לייגט זי צו צו א מכה. מיט מיר
„וואיעוועט״ זי פון דער ערשטער מינוט נאך דער חתונה. זי ווייס, אז
איך האב זי נישט ליב. ערגער פון אלצדינג איז בא איר, למאי איך
לאך פון איר. עס ווייזט זיך איר רק, אז איך לאך זי אויס. אז איך קוק
אף איר, הייסט בא איר, אז איך לאך. איך האב אייך שוין דערציילט,
אז איך האב ליב מאלן, און אז מיין ברודער אליהו שלאגט מיך דערפאר. האב איך אנומלטן אויסגעמאלט א פוס. א מוראדיק גרויסן פוס.
מיט קרייד אף דער ערד האב איך אים אויסגעמאלט. האט איר באדארפט
זען וואס ס׳האט זיך געטאן! זי, ברכה הייסט עס, האט זיך אנגעטשעפעט, אז דאס האב איך אויסגעמאלט איר פוס. פארוואס עפעס איר פוס?
ווייל קיינער האט נישט אזעלכע גרויסע פיס, ווי ברכה. קאלאשן טראגט
זי נומער דרייצן. איר זאלט זען א פאר קאלאשן!... האט זי מיר צוגעשטעלט א בענקעלע צו מיין ברודער אליהו. האט זיך מיין ברודער
אליהו אף מיר צעשריען, ווי געוויינלעך:
    
― מענטשעלעך? האסט זיך שוין ווידער גענומען צו דיינע אלטע
שטיק, מאלן מענטשעלעך?...
    
שוין! פון א פוס איז שוין בא אים געווארן א מענטש! און פון
א מענטש ― „מענטשעלעך″!... מע קאן פון זיי משוגע ווערן!...
איך מוז מיך מודה זיין, אז וואס ווייטער ווערט בא מיר דאס חולאת
פון מאלן מענטשעלעך גרעסער און שטארקער. איך האב דערטאפט א פארביק בליישטיפטל. מיר האט דאס אוועקגעשענקט אן עמיגראנטס א יינגל.
אט דער אייגענער, וואס האט מיר באוויזן, ווי אזוי מע שטעלט א „גובערנאטאר״, און אויסגעלערנט מיך די קונץ פון בויכריידעריי. איך האב
אייך שוין דערציילט פון אים. ער הייסט אויך מאטל. רופן מיר אים
מאטל דער גרויסער, און מיך רופט מען מאטל דער קליינער. מיר זיינען
געווארן חבר גאר אף אן אנדער אופן! דערפאר, וואס ער האט מיר
אוועקגעשענקט דאס פארביקע בליישטיפטל, האב איך, פארנדיק אין
וואגאן, אים אפגעמאלט אף פאפיר, אינגאנצן זיין געשטאלט מיט די
געשוואלענע באקן. איך האב אים באשווארן, ער זאל דאס קיינעם נישט
ווייזן, ווארעם טאמער דערוויסט זיך מיין ברודער אליהו, וועל איך האבן
א וויסטן סוף. ווי מיינט איר? אוודאי האט ער דאס גלייך אפגעטראגן
צו מיין ברודער אליהו און האט אים געגעבן א טו־א־ווייז דאס געמאלעכץ גלייך אין פנים אריין.
    
― דאס דארף זיין מאטלס ארבעט! ווו איז ער ערגעץ, דער מוג־לעטש מיט די „מענטשעלעך״?
    
אזוי זאגט מיין ברודער אליהו און זוכט מיך און קאן מיך נישט
געפינען. איך זיץ אונטער דער מאמעס פלייצעס און ווער שיער נישט
דערשטיקט פאר געלעכטער. קיין בעסערער ארט אף צו באהאלטן זיך,
ווי בא דער מאמען, איז נישטא אין דער גאנצער וועלט!
  
― ב. ―
    
דאנקען גאט, מיר זיינען שוין אין אנטווערפן. מיר האבן זיך גוט
אנגעהעצקעט, גענוג אויסגעריסן געווארן, אבער מיר זיינען געקומען!
וואס זאל איך אייך זאגן ― איז דאס א שטאט! דאס הייסט, צו ווין
קומט דאס נישט. מע דארף זאגן „להבדיל״! ווארעם ווין איז פיל גרעסער, און אפשר שענער אויך. און מענטשן אויך מערער. דערפאר איז
אבער דא אין אנטווערפן ריין, אזוי ווי גאלד. וואס איז דאס חידוש?
אז די גאסן וואשט מען, די טראטוארן פוצט מען, און די הייזער צוואגט
מען. איך האב אליין געזען, ווי מע צוואגט זיי און מע זייפט זיי מיט
זייף. דאס הייסט, נישט אומעטום. למשל, דארט, אף די אכסניות, ווו
מיר שטייען מיט אלע עמיגראנטן, איז אזוי ווי עס דארף צו זיין. דאס
הייסט: בלאטיק, און רויכיק, און נאס, און גליטשיק, און ענג, און
א יאריד מיט א טומל מיט א הארמידער. פריילעך. אויסגעצייכנט. אזוי
ווי איך האב ליב. אונדזער מחותן יונה דער בעקער איז נאך נישטא.
אונדזער שכנה פעסיע מיט דער כאליאסטרע ― אויך נישט. זיי פארן
נאך. שלעפן זיך ערגעץ איבער דייטשלאנד. „דייטשלאנד איז סדום!״
אזוי זאגן די עמיגראנטן און דערציילן זיך אן מוראדיקע מעשיות! אונדזער אומגליק מיטן בעטגעוואנט, וואס מע האט בא אונדז אוועקגעלקחנט אף דער גרענעץ, איז א הונט אקעגן די אומגליקן, וואס מע הערט
זיך אן פון די עמיגראנטן. מיר האבן זיך באקענט דא אף דער סטאנציע
מיט א יידענע פון מעזשביזש, דווקא נישט קיין אלמנה. זי האט דווקא
א מאן, און דווקא אין אמעריקע שוין. זי פארט דאס צו איר מאן. שוין
באלד א יאר, אז זי שלעפט זיך מיט צוויי קינדער. זי איז אויסגעווען
ווו די וועלט האט אן עק. נישטא איין שטאט, זי זאל דארט נישט זיין.
זי האט זיך איבערגעקריגט מיט אלע קאמיטעטן. קוים מיט צרות האט
זי זיך פארשלעפט אהער, קיין אנטווערפן, און וויל זיך זעצן אפן שיף,
לאזט מען זי נישט. איר מיינט, זי האט קאליעדיקע אויגן? חלילה! געזונט און שטארק. נאר זי איז אביסל גערירט פונעם זינען. דאס הייסט,
אזוי, אז איר וועט מיט איר ריידן, רעדט זי אלצדינג, ווי א מענטש. נאר
אמאל טוט זי אייך א זאג א ווארט, קאן מען בלייבן אן א בויך לאכנדיק.
למשל, איר פרעגט בא איר: ווו איז אייער מאן? זאגט זי: אין אמעריקע. וואס טוט ער דארטן? זאגט זי: ער איז דארט קייסער... זאגט
איר דאך איר: ווי קאן א ייד זיין א קייסער? ענטפערט זי אייך, אז
אין אמעריקע מעג מען... נו, האט איר עפעס צו איר?... נאך א זאך
האט זי זיך אריינגענומען אין קאפ אריין: זי עסט נישט! אונדז הייסט
זי אויך נישט עסן. זי זאגט אונדז אן, מיר זאלן זיך נישט צורירן צו
קיין מילכיקס, מחמת דאס מילכיקס איז דא פליישיק. פרעגט בא איר
די מאמע: נו, און דאס פלייש? זאגט זי: דאס פלייש איז דא נישט
פליישיק, נישט מילכיק, נאר פארעווע... שיסן מיר ארויס א געלעכטער אלע. אלע, אויסער די מאמע. די מאמע וויל נישט לאכן. די מאמע
וויל בעסער וויינען. זי זאגט: „אז אך און וויי איז צום געלעכטער!״
― און זי צעוויינט זיך טאקע.
    
― שוין? האסט שוין לאנג נישט געוויינט? דו ווילסט, אז פון
אנטווערפן שוין זאל מען אונדז אפשיקן צוריק אהיים איבער דיינע
אויגן?...
    
אזוי זאגט צו איר מיין ברודער אליהו ― און בא דער מאמע ווערן
אין איין מינוט די אויגן טרוקן. מער ווי אף דער יידענע אליין האט די
מאמע רחמנות אף אירע צוויי קינדער נעבעך. איך ווייס נישט, וואס די
מאמע באוויינט אזוי די קינדער? די קינדער זיינען, דאכט זיך, גאנץ
פריילעך! אז זייער מאמע הייבט אן ריידן נארישקייטן, צעלאכן זיי זיך.
איך האב מיך מיט זיי גיך באקענט. זיי האבן מיר דערציילט, אז מע
שיקט זיי צוריק אהיים, נאר זייער מוטער וויל נישט פארן. זי וויל קיין
אמעריקע, צו זייער פאטער, צום קייסער (כי־כי־כי!). נארט מען זי אפ
און מע זאגט איר, אז מע שיקט זי מיט דער באן קיין אמעריקע (כי־כי־כי!).
מע האט איר איינגערעדט, אז עס גייט א באן פון דאנען גלייך קיין
אמעריקע (כי־כי־כי!).
  
― ג ―
    
די חידושים, וואס מע זעט זיך אן אין דעם אנטווערפן, איז גארניט
צום באשרייבן! אלע טאג קומען צו נייע פארשוינען. צום מיינסטן, מיט
קאליעדיקע אויגן. „טראכאמעס״ רופט מען דאס. אמעריקע לאזט נישט
אריין קיין „טראכאמעס״. איר מעגט אייך האבן טויזנט שלאפקייטן, איר
קאנט אייך זיין קרום און שטום און וואס איר ווילט, אבי נישט קיין
„טראכאמעס״ אף די אויגן. פונוואנען נעמען זיך „טראכאמעס״? פון
דעם, וואס מע נעמט זיך אן. אמאל מאכט זיך, אז מע ווייס אליין נישט,
פונוואנען עס האט זיך גענומען. אזוי האב איך געהערט טאקע דא אין
אנטווערפן. פון א מיידל האב איך עס געהערט. גאלדעלע הייסט דאס
מיידל. זי איז אין מיינע יארן, אפשר עלטער פון מיר מיט א יאר. מיט
דער גאלדעלע איז א שיינע געשיכטע. זאל איך אייך דערציילן? באקענט
האב איך מיך מיט איר אין דער „עזרה״. נאר איר ווייסט דאך נישט
וואס איז „עזרה״. דארף מען אייך קלאר מאכן. די „עזרה״ אין אנטווערפן
איז דאס אייגענע, וואס דער „אליאנץ״ אין ווין. געמאכט געווארן פון
אונדזערטוועגן, פאר די עמיגראנטן. דער חילוק איז, וואס דער „אליאנץ״
איז א זכר און די „עזרה״ א נקבה. איר הערט דאך, אז מע זאגט ד ע ר
„אליאנץ״, די „עזרה״. דארפט איר שוין אליין פארשטיין דעם אונטערשייד... הכלל, וויבאלד מיר זיינען אנגעקומען קיין אנטווערפן, זיינען
מיר געגאנגען גלייך אין דער „עזרה״. די „עזרה״ איז נישט דאס, וואס
דער „אליאנץ״. דער „אליאנץ״ ווארפט מענטשן, אזוי ווי האלעשקעס,
און די „עזרה״ טרייבט אייך נישט. איר קאנט קומען צו איר ווען איר
ווילט און קאנט זיך אויסריידן פאר איר דאס הארץ וויפל איר ווילט.
אלצדינג, וואס איר רעדט, ווערט אריינגעטראגן אין א בוך. סע זיצט
א מיידל, וואס מע רופט זי פריילן זייטשיק, און פארשרייבט. זייער א
ווויל מיידל. זי האט מיך געפרעגט, ווי אזוי איך הייס, און האט מיר געשענקט א צוקערקע. נאר פון דער פריילן זייטשיק וועל איך אייך דערציילן אן אנדערש מאל. איצט דארף איך אייך זאגן, ווער איז גאלדעלע.
זי איז פון קוטנע. געקומען איז זי אהער פאראיארן מיט איר טאטע־מאמע,
שוועסטער און ברידער. סוכות־צייט איז דאס געווען. האבן זיי געהאט,
זאגט זי, א יום־טוב ― אף אלע יידן געזאגט געווארן. דאס הייסט, קיין
גליקן האבן זיי נישט געזוכט, און קיין האניק האבן זיי נישט געלעקט.
געוואלגערט זיך גלייך מיט אלע עמיגראנטן. נאר דערפאר האבן זיי געהאט שיפסקארטן ביז אמעריקע אף דער גאנצער משפחה, און אויסגעקליידט איז מען געווען בגדי־מלכות. אלע האבן געהאט צו צוויי העמדער
און גאנצע שיך. היינט איז זי געבליבן אינגאנצן מיט איין העמד און
אן שיך. ווען נישט דאס פריילן זייטשיק, זאגט זי, וואלט זי גאר געגאנגען
בארוועס. דאס פריילן זייטשיק האט איר אוועקגעשענקט, זאגט זי, א פאר
שיך פון אירע אייגענע פיס. נאך גאנץ גוטע שיך. אזוי האט מיר דערציילט גאלדעלע און האט מיר באוויזן די שיך, וואס דאס פריילן זייטשיק
האט איר אוועקגעשענקט. גאנץ שיינע שיך, נאר א ביסל צו גרויס אף
איר... בקיצור, ס׳איז אוועקגעגאנגען די ערשטע טעג סוכות און
שמחת־תורה, ס׳איז געקומען די צייט, וואס מע דארף זיך זעצן אפן
שיף. זאגט מען צו זיי, אז זיי זאלן זיך דורכגיין צום דאקטער. זיינען
זיי געגאנגען צום דאקטער. האט זיי דער דאקטער באטראכט און געפונען,
אז זיי זיינען אלע געזונט און שטארק און קאנען פארן קיין אמעריקע.
נאר זי, גאלדעלע הייסט עס, קאן נישט פארן, ווייל זי האט „טראכאמעס״
אף די אויגן. פריער האבן זיי גארנישט פארשטאנען, מיט וואס מען
עסט דאס. ערשט שפעטער האבן זיי דאס רעכט צעקייט. דאס האט
געהייסן, אז אלע פארן אוועק קיין אמעריקע, נאר זי, גאלדעלע,
בלייבט איבער דא, אין אנטווערפן. איז געווארן א געוויין, א יאמער, א קלאג. די מאמע האט געחלשט דריי מאל. דער טאטע האט געוואלט בלייבן דא, האט מען נישט געקאנט. די גאנצע שיפסקארטע וואלט
געגאנגען פארלארן. איז געבליבן, אז זיי פארן אוועק קיין אמעריקע, און
זי, גאלדעלע, בלייבט איבער דא ביז עס וועלן זיך אויסשטיין די „טראכאמעס״ פון אירע אויגן... און אט אזוי, שוין באלד א יאר, אז זי היילט
זיך און האט זיך נאך נישט אויסגעהיילט. דאס פריילן זייטשיק זאגט,
אז דערפאר היילן זיך נישט אויס אירע אויגן, ווייל זי וויינט כסדר. נאר
זי, גאלדעלע, זאגט, אז איבער אן אנדער זאך היילן זיך איר נישט אויס
די אויגן. איבערן בלוישטיין! אלעמאל, ווען זי קומט צום דאקטער,
שמירט ער איר די אויגן, זאגט זי, מיטן זעלבן בלוישטיין, וואס ער שמירט
אלע איבעריקע קראנקע. ווען זי, גאלדעלע, פארמאגט צו קויפן אן אייגענעם בלוישטיין, וואלט זי זיך שוין לאנג, זאגט זי, אויסגעהיילט.
    
― נו, און דיינע טאטע־מאמע? ― פרעג איך זי.
    
― זיינען אין אמעריקע. זיי מאכן דארט א לעבן. איך האב פון זיי
בריוו. אלע חודש כמעט האב איך פון זיי א בריוול. נא זע, קאנסט
לייענען? לייען מיר!
    
און זי נעמט ארויס פון בוזעם א גאנצן פאק מיט בריוולעך און גיט
מיר, איך זאל זיי איר לייענען הויך אף א קול. איך וואלט דאס איר
געוויס געטאן. קאן איך אבער נישט לייענען קיין געשריבענעם. ס׳זאל
זיין געדרוקט, וואלט איך עס געלייענט. לאכט זי פון מיר און זאגט, אז
א יינגל איז נישט קיין מיידל. א יינגל דארף קאנען אלץ אף דער וועלט!
איך האב מורא, אז זי איז גערעכט. אי, וואלט איך א בעלן זיין קאנען
לייענען געשריבענעם! אי, בין איך מקנא מיין חבר מאטל דעם גרויסן,
וואס ער קאן לייענען און שרייבן (איך האב אייך שוין דערציילט פון
אים)! האט אים גאלדעלע געגעבן איבערלייענען די בריוולעך, וואס מע
שרייבט איר פון אמעריקע. האט זיי מאטל דער גרויסער געלייענט ווי
א וואסער. די בריוולעך זיינען אלע געשריבן מיט איין לשון און מיט
די זעלביקע ווערטער:
    
„טייערע גאלדעלע, הארציקע גאלדעלע, לעבן זאלסטו! אז מיר
דערמאנען זיך דא, אין דעם אמעריקע, אז אונדזער קינד האט מען ארויסגעריסן פון אונדזערע הענט און דו וואלגערסט זיך דארטן אין דער פרעמד
צווישן אומבאקאנטע מענטשן, גייט אונדז נישט איין דא דער ביסן. טאג
ווי נאכט טוען מיר דא קלאגן און וויינען אף אונדזער ליכטיקן שטערן,
וואס איז צוגענומען געווארן פון אונדזערע אויגן...׳, און אזוי ווייטער.
    
מאטל דער גרויסער לייענט און לייענט, און גאלדעלע וויינט, ווישט
זיך די אויגן. דערזעט דאס פריילן זייטשיק, הייבט זי אן זיך בייזערן אף
אונדז, וואס מיר מאכן זי וויינענדיק. און צו גאלדעלען זאגט זי, אז זי
האט קיין רחמנות נישט אף זיך אליין. זי מאכט זיך א תל פון דעם
איבעריקן ביסל אויגן! ענטפערט איר דערויף גאלדעלע מיט א געלעכטער, און טרערן גיסן זיך איר פון די אויגן:
    
― א תל פון די אויגן מאכט מיר דער דאקטער מיט זיין בלוישטיין,
ערגער ווי איך מיט מיין געוויין...
    
מיר געזעגענען זיך מיט גאלדעלען, און איך זאג איר צו, אז מארגן
אין דער צייט וועלן מיר זיך דא ווידעראמאל זען.
    
― אם ירצה השם! ― ענטפערט גאלדעלע מיט א פרום פנים, ווי
אן אלטע. און מיר ביידע, מאטל דער קליינער און מאטל דער גרויסער,
לאזן זיך גיין שפאצירן איבער אנטווערפן.
  
― ד. ―
    
מיר, דאס הייסט, איך מאטל דער קליינער, און מיין חבר מאטל
דער גרויסער, זיינען נישט אליין. מיר האבן דא נאך א חבר. ער איז א
יינגל פון א יאר דרייצן און הייסט מענדל. ער איז אויך פארבליבן אין
אנטווערפן, פארנדיק קיין אמעריקע. נישט איבער די אויגן, נאר איבער
אן אנדער זאך. אים האט מען פארלוירן אפן וועג, ערגעץ אין דייטשלאנד.
א גאנצן וועג, דערציילט ער, האבן זיי זיך דערהאלטן די נשמה נאר מיט
הערינג. האט אים געברענט אפן הארצן. האט ער זיך אראפגעכאפט אף
א סטאנציע כאפן א טרונק וואסער, און איז געבליבן שטעקן אן בילעט
און אן א קאפיקע געלט און אן א העמד אפן לייב. און מחמת ער האט
נישט געקענט זייער שפראך, האט ער זיך פארשטעלט פאר א שטומען.
האט מען אים אויסגעפירט ווו די וועלט האט אן עק, ביז ער האט דערזען
א פארטיע עמיגראנטן, יידן. איז ער צוגעגאנגען צו זיי און האט זיי
דערציילט די גאנצע מעשה. האבן זיי אף אים רחמנות געהאט און האבן
אים גענומען מיט זיך און געבראכט צו פירן אהער, קיין אנטווערפן. דא
האט ער זיך דערשלאגן צו דער „עזרה״. האט די „עזרה״ אוועקגעשריבן
א בריוו קיין אמעריקע, טאמער וועט מען אויפזוכן זיינע עלטערן. ווארט
ער דאס אף אן ענטפער און אף א שיפסקארטע. דאס הייסט, אף א האלבע
שיפסקארטע, מחמת ער איז נאך א קליינער. דאס הייסט, ער איז נישט
אזוי קליין, ווי ער האלט זיך קליין. ס׳איז א סברא, אז ער איז שוין בר־מצווה, כאטש קיין תפילין לייגט ער נישט. ער האט נישט. זיינען געוואר
געווארן עמיגראנטן, אז מענדל איז א בר־מצווה־בחורל און האט ניט קיין
תפילין, איז געווארן א גוואלד: פארוואס זעט מען אים נישט קיין
תפילין? זאגט מענדל: „פארוואס זעט מען מיר נישט קיין שטיוול?״...
רופט זיך אן צו אים איינער אן עמיגראנט מיט שארפע אויגן: „א דו,
שייגעץ! נישט גענוג מע זארגט זיך פאר דיר, ביסטו נאך אן עזות־פנים?״... דער עמיגראנט מיט די שארפע אויגן האט אזוי לאנג געארבעט, ביז די איבעריקע עמיגראנטן האבן זיך צונויפגעלייגט און האבן
אים געקויפט א פאר תפילין. אלצדינג איז צו קריגן אין דעם אנטווערפן.
אפשר מיינט איר, ס׳איז נישטא קיין בתי־מדרשים מיט קיין שולן? אהא,
נאך וואסערע שולן! איין שול איז דא א טערקישע. איר מיינט, דארטן
דאווענען טערקן? ניין! דארטן דאווענען יידן, די אייגענע יידן, וואס
מיר, נאר אף טערקיש. דאס הייסט, פארקערט. מע פארשטייט נישט איין
ווארט! געפירט האט אונדז אהינצו אונדזער נייער חבר מענדל. מיר
אלע דריי, איך און מאטל דער גרויסער און מענדל, זיינען געווארן חבר.
גאנצע טעג גייען מיר ארום איבער דער שטאט. דארט, אין בראד, אין
קראקע מיט לעמבערג, אדער אין ווין, פלעגט מיך די מאמע מורא האבן
אפלאזן פון זיך אף א טריט. דא אין אנטווערפן האט זי קיין מורא נישט.
דארט, זאגט זי, זיינען סאמע דייטשן, און דא, אין אנטווערפן, זיינען
מיר, זאגט זי, צווישן מענטשן, צווישן אייגענע. מע הערט ריידן א יידיש
ווארט. דאס מיינט זי די עמיגראנטן. לעבן זאלן די עמיגראנטן! צווישן
עמיגראנטן פילן מיר זיך טאקע היימיש. ובפרט צווישן אייגענע! אט
באלד וועלן מיר האבן געסט. אם ירצה השם, נאך שבת קומט אונדזער
מחותן, יונה דער בעקער, מיט זיין הויזגעזינד. מיר ווארטן, היינט־מארגן
זאל קומען אונדזער שכנה פעסיע מיט איר כאליאסטרע. אט דא וועט
ערשט ווערן א שמחה. איך וועל אייך, אם ירצה השם, באשרייבן אלצדינג.
די כאליאסטרע
  
― א. ―
    
איר זייט דאך שוין באקאנט מיט דער כאליאסטרע. דאס איז אונדזער שכנה פעסיע מיט איר מאן דעם איינבינדער (ער הייסט משה), מיט
זייערע אכט קינדערלעך, וואס יעדער האט בא זיי, ווי איך האב אייך שוין
אמאל דערציילט, אן אנדער צונעמעניש. דער קלענערער פון אלע איז אין
מיינע יארן (ניין, דאס צענטע). מע רופט אים „ושתי״. דאס הייסט, דער
אמתער נאמען זיינער איז הערשל, נאר מחמת ער האט א גאלי אפן
שטערן, האבן אים די עלטערע א נאמען געגעבן „ושתי״. איך האלט פון
„ושתין״. איך האב אים ליב דערפאר, וואס ער וויינט נישט. וויפל איר
זאלט אים נישט שלאגן, נעמט ער צו ווי א שוואם. עס נעמט אים נישט
קיין קויל. איינמאל האט ער צעריסן א פרעמדן סדור, האט אים זיין
טאטע, משה דער איינבינדער, געשלאגן מיטן ברעטל, וואס מע שניידט
אף דעם פאפיר. „ושתי״ האט נאך דעם גוט געקרענקט צוויי טאג כסדר.
איר קאנט פארשטיין, אז ער האט זיך אפגעזאגט פון בולקע. מע האט
שוין ניט געהאלטן פון זיין לעבן. די מאמע זיינע, אונדזער שכנה פעסיע,
האט אים שוין באוויינט, און דער פאטער איז ארומגעגאנגען אן א קאפ.
אלע האבן געמיינט, אז ס׳איז אן עק, אויס „ושתי״! צום סוף ― גארנישט. אפן דריטן טאג האט „ושתי״ געבעטן ברויט און געגעסן ווי נאך
א תענית. עסן האבן זיי ליב אלע, זיי האלטן פון דער אכילה. „די הונגעריקע טשערעדע״ ― אזוי רופט זיי די מוטער אליין, פעסיע הייסט עס.
פעסיע איז א יידענע זייער א וווילע, נאר א ביסל צו דיק. זי האט דריי
גיידערס. איך האב זי שוין עטלעכע מאל אראפגעכאפט אף פאפיר. האט
איינמאל דערזען „ושתי״, האט ער ארויסגעכאפט בא מיר דאס געמא־
 
 