 דעם 7טן נאוועמבער וועט די יידישע זינגערין און אקטריסע, טערעזא טובה , באקאנט ווי „די יידישע דיווא‟, אויפטרעטן אויף „פאלקסבינע לייוו‟ מיט א קאנצערט פון אירע באליבטסטע לידער, אריינגערעכנט נייע יידישע איבערזעצונגען פון צוויי קלאסישע דזשעזלידער — Stormy Weather און Night and Day . 
 דער קאנצערט, וואס הייסט „הארבסטלידער‟, איז פראדוצירט געווארן פון דער פאלקסבינע . 
 כאטש טערעזא טובהס רייכע, אויסדריקלעכע שטימע, וואס די יידישוועלט האט אנטדעקט נאך מיט יארן צוריק דורך איר דזשעזישן אופן זינגען ביילע שעכטער־גאטעסמאנס ליד, „דער סאקסאפאן־שפילער‟ , דערמאנט א ביסל אין די שוועסטער בערי, איז איר סטיל פון זינגען פארט אנדערש: מער בענקעוודיק, אפילו א ביסל מעלאנכאליש, אזוי ווי מע הערט ביי די אמאליקע זינגערינס לינא הארן און עלא פיצדזשעראלד. 
 די פאריז־געבוירענע טערעזא טובה איז א באקאנטע אקטריסע אין קאנאדע, ווי אויך די מחברטע פון א צאל אנגעזעענע מיוזיקלס. איר אינטערעס צו יידישע לידער איז אבער געקומען ערשט שפעטער. 
 נאך מער אינפארמאציע וועגן טערעזא טובה אדער צו זען דעם קאנצערט דעם 7טן נאוועמבער, גיט א קוועטש דא. 
