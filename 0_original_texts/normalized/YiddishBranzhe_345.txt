

שלום אש: „אל נקמות‟ — „גאט פון נקמה‟ 



 by באריס סאנדלער 
January 1, 2019January 2, 2019 Filed under:
טעאטער 

א סצענע פון דער פארשטעלונג ״אל נקמות״, אויפגעפירט אין ״קאמערי־טעאטער״, תל־אביב
לאה שלאנגער
אין די לעצטע יארן קערט מען זיך אלץ מער אום צום רעפערטואר פון דער יידישער דראמאטורגיע. עס קומט אויך פאר אין ישראל, ווו די באציונג צו יידיש איז געווען, אויב נישט ממש א נעגאטיווע, איז, קאן מען זאגן, נישט אין גאנצן א פאזיטיווע.
שלום־עליכם, יעקב גארדין, אברהם גאלדפאדען, איציק מאנגער, י. באשעוויס־זינגער, ש\. אנ־סקי און אנדערע — איצט שלום אש.
שלום אש אין 1906
זיין דראמע „גאט פון נקמה‟ פירט מען שוין אויף דאס 6טע מאל אויף דער העברעישער בינע. לעצטנס — אין „קאמערי־טעאטער‟. עס וואלט אפשר נישט געווען א חידוש צו ברענגען די פיעסע פאר דער עפנטלעכקייט, אבער דאס מאל איז די אויפפירונג באארבעט, רעזשיסירט, באגלייט מיט מוזיק — אלץ פון יונגע סברהס, געבוירענע אין ישראל. דווקא זיי האבן געהאט אן אינטערעס צו פארטיפן זיך אין דער גאר פראבלעמאטישער פיעסע. ווען שלום אש האט אין יאר 1906 זי איבערגעליינט פאר פרצן, האט פרץ אים געראטן זי פארברענען. יא, נישט אנדערש!
דעמאלט האט דער 26־יאריקער שלום אש געהאט, ווייזט אויס, גענוג מוט און אמביציע צו זיין זיכער, אז ער איז גערעכט און האט נישט אפגעגעבן זיין פאזיציע. ער איז געפארן קיין בערלין, ווו ער איז באאיינפלוסט געווארן פון דעם יידיש־עסטרייכישן אקטיאר רודאלף שילדקראוט, וועלכער האט געשפילט די ראלע פון שיילאק אין שייקספירס „סוחר פון ווענעציע‟; אש האט אים איינגענומען, זאגנדיק, אז די פיעסע „גאט פון נקמה‟ האט ער אנגעשריבן ספעציעל פאר אים. דעמאלט האט אש איבערגעלייענט זיין דראמע פאר א גאנצער ריי דייטשישע דראמאטורגן, זשורנאליסטן, מיט מאקס ריינהארדטן בראש. זיי זיינען שטארק באגייסטערט געווארן, און ריינהארדט האט באשלאס די פיעסע איבערזעצן אויף דייטש. דעם 19טן מערץ 1907 האט דער „דויטשעס טעאטער‟ אויפגעפירט „גאט פון נקומה‟ (DER GOTT VON RACHE)
מיט שילדקראוט אין דער ראלע פון יאנקל. די פיעסע האט שטארק אויסגענומען, געהאט גרויס דערפאלג. דעם 27סטן אפריל 1907 איז די פרעמיערע פון דער פיעסע אויף רוסיש פארגעקומען אין סאנקט־פעטערבורג. דעם 13טן אקטאבער 1907 איז זי געשפילט געווארן אויף יידיש אין ניו־יארק.
רודאלף שילדקראוט. דער אנאנס פון דער פארשטעלונג ״גאט פון נקמה״ אין ניו־יארק
אין ניו־יארק האט די פארשטעלונג ארויסגערופן א גרויסן טומל; מ׳האט געפאדערט פארטרייבן אשן. יעקב גארדין און אב. קאהאן זיינען ארויסגעטראטן אין „פארווערטס‟, פארטיידנדיק די פיעסע און דעם מחבר, געלויבט דעם אופן ווי עס ווערן באהאנדלט די פילעוודיקע פראבלעמען, ווען א ייד מיט זיין פרומקייט וויל אויסקויפן די זינד, וואס ער באגייט, שעפנדיק זיין פרנסה פון זנות. צום סוף, באצאלט ער טייער דערפאר.
אין פויליש איז די פארשטעלונג פארגעקומען אין ווארשע אין יאר 1908. אין ענגלאנד איז „גאט פון נקמה‟ פארבאטן געווארן צו שפילן אין 1911, און אין 1946 איז דער פארבאט באנייט געווארן. אויף העברעיש איז די פיעסע צום ערשטן מאל אויפגעפירט געווארן אין „דראמאטישן טעאטער‟ אין ירושלים, אין 1922, אין דער איבערזעצונג פון א. שטשעגאלאוו און רעזשי פון מרים בערנשטיין־כהן. אויך דא האט עס ארויסגערופן א גרויסן פראטעסט.
די פיעסע איז איבערגעזעצט געווארן אויף ענגליש, און מיט א סך ענדערונגען געשפילט געווארן אויך אויף בראדוויי, אינעם הארץ פון ניו־יארק. עס האט ארויסגערופן א גרויסן כעס אין דער פרעסע; מ׳האט געשריבן, אז דאס איז א פארשווענדונג פון דער יידישער רעליגיע. נישט קוקנדיק אויף דעם, וואס אזעלכע קינסטלער, ווי סטאניסלאווסקי, יודזשין א׳ניל און אנדערע האבן עס פארטיידיקט, זיינען די אקטיארן און פראדוצענטן באשולדיקט געווארן. אבער עס זיינען נישט פארגעקומען קיין ארעסטן און די פארשטעלונגען זיינען אנגעגאנגען ווייטער. פון דעסטוועגן, האט מען שפעטער די פארשטעלונג אפגעשטעלט און געמאכט א מישפט. א טייל האבן געמוזט באצאלן שטראף, די אנדערע — באקומען א הויז־ארעסט.
אין יאר 1925 איז „גאט פון נקמה‟ געשפילט געווארן אין פאריז אויף פראנצייזיש, און אין בודאפעסט איז אין 1934 די פיעסע פארווערט געווארן צו שפילן דעם יידישן אנסאמבל, ווייל „די אנסטיסעמיטן וואלטן עס געקאנט אויסנוצן!‟ — יעדנפאלס, אזוי האט געשריבן די ארטיקע יידישע פרעסע.
אין 1946 האט אש אליין פארווערט אויפצופירן זיין פיעסע אין יעדער שפראך און אין יעדער מדינה. נאך דעם, איז „גאט פון נקמה‟ צום ערשטן מאל געשטעלט געווארן אין 1974.
״גאט פון נקמה״ אין נייעם יידישן רעפערטואר־טעאטער. פון רעכטנס: אלי ראזען, עלענאר ריסא, דוד מאנדעלבאום, שיין בייקער
דאס לעצטע מאל איז די פיעסע אויפגעפירט געווארן אויף יידיש אינעם ניו־יארקער „נייער יידישער רעפערטואר־טעאטער‟ אין 2016, רעזשיסירט פון עלענאר ריסא. און אט איצט, אין 2018 איז זי געשטעלט געווארן אין תל־אביבער „קאמערי־טעאטער‟ מיט גרויס דערפאלג.
איך וויל ווייטער פארשטעלן, כאטש אין קורצן, די קינסטלער, וואס האבן געבראכט אויף דער בינע דאס אנגעפלאגטע קלאסישע ווערק.
״אל נקמות״ אין ״קאמערי־טעאטער״. תל־אביב
דער רעזשעסאר איתי טיראן, אליין א פירנדיקער אקטיאר, האט באקומען א ריי אויסצייכענונגען סיי פאר זיינע הויפט־ראלעס און סיי פאר רעזשי. ער, צוזאמען מיט דני ראזענבערג, האט אויך באארבעט די פיעסע און צוגעגעבן איר א מאדערנעם היינטצייטיקן אויסדרוק.
דני ראזענבערג, א באקאנטער רעזשיסאר און סצענאר־שרייבער פאר פילמען און טעלעוויזיע־פראגראמען, איז אנערקענט געווארן נישט איין מאל אין לאנד און אין אויסלאנד אויף אינטערנאצינאלע פעסטיוואלן.
דורי פרנס, א מוזיקער, האט אנגעשריבן מוזיק צו א ריי וויכטיקע טעאטער־פארשטעלונגען, צווישן אנדערע אויך פארן „יידישפיל‟־טעאטער, מוזיק און ליברעטאס צו אפערעס, מוזיק פארן תל־אביבער סימפאנישן ארקעסטער, פאר כארן און סאליסטן. אגב, ער האט באגלייט אויף פיאנע מיינע אויפטריטן פון געזאנג און פאעזיע אין לאנד און אין אויסלאנד. ער זעצט אויך איבער פיעסעס פון קלאסישן און מאדערנעם רעפערטואר, ווי אויך מיוזיקלס. גאר אינטערעסאנט איז, אז שוין יארן לאנג העלפט אים ארויס זיין פריינד, אן אפשטאמיקער פון ווילנע, ביים לערנען יידיש.
דאס זיינען די הויפט־שאפער פון דער פארשטעלונג „גאט פון נקמה‟ אין „קאמערי־טעאטער‟.

Share this:TwitterFacebookPrintLike this:Like Loading...

Related
 


Tagged: fasadjewstheatreYiddish 
Post navigation


Previous Post
די אפגעשטויסענע (3) 

Next Post
דאס אזיאטישע טאגבוך (1) 



