

די טיפקייט פון בלוי 



 by באריס סאנדלער 
September 5, 2017November 14, 2017 Filed under:
ארכיוו
באריס סאנדלער
ליטעראטור
פראזע 


פון באריס סאנדלער
דאס אפשערעניש האט שוין געהאלטן ביים פארענדיקט ווערן. דער דריי־יאריקער אסיפ איז געזעסן אויף א הויך בענקל, דעם קאפ אראפגעלאזט, ווי א באשטראפטער, נעבעך. זיינע אפגעסמיקטע בלאנדע האר, די ״פלעשעלעך״, ווי זיין באבע האט עס גערופן, האבן זיך צעשיט איבערן ווייס ליילעך, פארפראוועט ארום זיין דאר העלדזל, און די פארבליבענע אויפן קאפ — האבן געשטעקט קלאטשעסווייז אין אלע זייטן.
ר׳ מאיר אקון האט געשיינט; אים האט מען דערלאנגט דאס שערל צו האבן דעם זכות זיין דער ערשטער ביי דעם רירנדיקן מינהג, ווען זיין אייניקל ווערט אן עכטער ייד מיט פאות און ציצית. ער האט זיך קוים צוגערירט צו אסיפס קעפל, ווי צו א מזוזה, און פארזיכטיק אפגעשניטן א קוטשער זיינעם, וואס האט זיך לייכט אפגעטיילט און זיך א קייקל געטאן איבערן ליילעך אראפ אויפן דיל. מזל־טוב!…
נאך פיר מיידעלעך האט זיין עלטערע טאכטער, געזונט זאל זי זיין, געהאט א יינגעלע, וואס ס׳האט שוין געווארט אויף אים ר׳ מאיר פאטערס נאמען — אסיפ. די מחנה פארבעטענע קינדערלעך האבן איצט ארומגערינגלט זייער חבר, וועלכער האט אראפגעלעקט פון די דריי ביסקוויט־אותיות — ״א״, ״מ״ און ״ת״ — דעם האניק. אזוי פירט זיך שוין, אז א ייד הייבט זיך אן פונעם אלף־בית און פון ״אמת״ — איינע פון די דריי זאכן, אויף וועלכע די וועלט שטייט. זאל זשע אים דער אנהייב זיך פארגעדענקען א זיסער…
די באבע, ר׳ מאירס פלוניתטע, האט זיך געפארעט ביי א גרויסן טארט, ענלעך צו אן אפענעם ספר מיט שורותווייז אויסגעלייגטע אותיות. זי האט אים אליין אפגעבאקן, און איצט אקוראט צעשניטן, אז יעדעס שטיקל זאל האבן פון אויבן אן אות. זי האט דערפילט אויף זיך דעם מאנס בליק און אויף א רגע אויפגעהויבן צו אים די אויגן. ״די באבע מיט די ביינער, — האט ר׳ מאיר געטראכט, — א בלאנדער מיט בלויע אויגן…״
מיט מרים, מיט זיין קומענדיקער פרוי, האט ר׳ מאיר זיך באקענט בעת זיין קורצן באזוך אין ישראל. ער, דעמאלט נאך א ישובה־בחור, איז געקומען אהין פון ניו־יארק זיך זען מיט זיין מוטער. זי איז אהין ארויסגעפארן אין די מיט־1970ער, מיט איר צווייטן מאן. ר׳ מאיר אליין האט פארלאזט מאסקווע מיט דריי יאר פריער פון דער מאמען, ווען ער איז געפארן מיט א קליינער גרופע בחורים זיך לערנען אין דער פלאטבושער ישיבה. מרים מיט אירע עלטערן, געקומען פון אוקראינע, האבן געוווינט אין איין הויז מיט זיין מאמען; האט די מאמע אים מיט מרים צונויפגעפירט. זי האט דעמאלט געהאלטן ביים דורכמאכן די ״מכינה״ אין בר־אילנער אוניווערסיטעט, געוואלט ווערן א סאציאלע ארבעטארין. דאס אויסקלייבן דווקא דעם האלב־רעליגיעזן, האלב־וועלטלעכן אוניווערסיטעט איז געווען נישט צופעליק. נאך אין דער אלטער היים, אין זשיטאמיר, האט מרים זיך בשתיקה אנגעהויבן אינטערעסירן מיט יידישקייט, כאטש דער טאטע איז ביי איר געווען אן אוקראינער. פון אים האט זי טאקע געירשנט די בלאנדע האר און בלויע אויגן. ר׳ מאיר איז אין גיכן אוועקגעפארן, מיט א שוואכער האפענונג, אז זיי וועלן זיך נאך אמאל טרעפן. מרים פארקערט, האט זיך נישט פארלאזט אויפן שעמעוודיקן ישובה־בחור, און גאר אין גיכן האט ער דערהערט איר קול אויפן טעלעפאן. זי האט געקלונגען פון איר חברטעס שטוב אין ניו־יארק. די חופה האבן זיי געשטעלט אין ישראל, און שוין אין א וואך ארום זיך באזעצט אין ברוקלין, אין זייער ערשטער וווינונג, א קליין דירהלע, געדונגען אין בארא־פארק…
די קינדערלעך האבן זיך ארויפגעווארפן אויף מרימס שיינעם טארט און זי האט יעדן צוגעטיילט אן ״אות״. די שימחה האט זיך צעוויקלט און איז שוין געווען אין פולן ברען: די הויכע מוזיק האט אנגעפולט דעם געראמען צימער פונעם חב״ד־צענטער ״נחלת ר׳ לוי יצחק״ אויף נאסטראנד אוועניו; דער געדונגענער קלאון האט צעטיילט די חיהלעך, קונציק געמאכט פון די לאנגע אנגעבלאזענע באלאנען. די עלטערן פון די קינדער האבן אויך פארזוכט פון די פארשיידענע פאטראוועס, אויסגעשטעלט אויף צוויי טישן, כאפנדיק דערביי א שמועס צווישן זיך…
דווקא אין דעם מאמענט האט ר׳ מאיר דערזען אריינצוגיין אינעם צימער זיין באקאנטן מענדי דויטש. מיט די אויגן האט יענער געזוכט איבער די קעפ ר׳ מאירן; דערזען ווי ר׳ מאיר ווייזט אים מיט דער האנט — כ׳בין דא! — האט מענדי זיך געלאזט צו אים.
״מזל־טוב!״ — האט מענדי באגריסט ר׳ מאירן, וועלכער איז געשטאנען אנגעשפארט צו א וואנט, האלנטדיק אין די הענט א קארטאן־טעלערל מיט א שטיקל טארט.
״נעם, מענדי, וואס דו זעסט אויפן טיש… — האט ר׳ מאיר אים געדרוקט די האנט, — אפשר א ביסעלע בראנפן…״
״א דאנק, ר׳ מאיר, כ׳ בין דאך אויף דער ארבעט, — האט זיך פארענטפערט דער אומדערווארטער גאסט, — סיידן, עטלעכע טראפנס, צו מאכן א לחיים…״
אויסגעטרונקען צו ביסלעך, האט מענדי געגעבן ר׳ מאירן צו פארשטיין, אז ער וואלט מיט אים געוואלט איבעררעדן פנים־אל־פנים. פונקט אזוי שטיל ווי ער איז אריינגעקומען, האט מענדי זיך ארויסגעשארט אין דרויסן ארויס. ר׳ מאיר — נאך אים.
מענדי דויטש איז אויפגעוואקסן אין וויליאמסבורג צווישן די סאטמארער חסידים. ר׳ מאיר געדענקט אים נאך ווי א חסידיש בחרל, אין א לאנגער קאפאטע און פאות. ביי די צוואנציק יאר האט מענדי פלוצים פארלאזט די משפחה, ״אפגעפארן פונעם דרך״, אבער פארט געבליבן פרום, נאר נישט אויף א חסידושן אופן. א שטיקל צייט האט מען פון אים נישט געהערט, ווי גרויס איז אבער געווען דער חידוש, ווען מ׳האט זיך דערוווסט, אז מענדי דויטש איז אויף דער מלחמה אין איראק. זעט אויס, אז גאט האט אים געהאלפן; מענדי האט זיך אומגעקערט א פארווונדעטער, נאר א לעבעדיקער. געקומען צו זיך, האט מענדי חתונה געהאט מיט א יידישער טאכטער, און — שטעלט זיך פאר — אוועק ארבעטן אין פאליציי.
ר׳ מאיר האט געהאט צו אים א באזונדערן רעספעקט — מענדי דויטש איז דאך אן אמתער דעטעקטיוו. פון דעסטווען, בעט ער צומאל ר׳ מאירן אים ארויסצוהעלפן אין א ״דעליקאטער סיטואציע״, ווי ער רופט עס. זעט אויס, אז אויך היינט, אין אזא וויכטיקן טאג פאר ר׳ מאירן, איז מענדי געקומען צו אים צוליב א ״דעליקאטער סעטואציע״.
״אנטשולדיקט, ר׳ מאיר, וואס כ׳האב אייך אפגעריסן… — האט ער זיך אנגערופן, ווען זיי זיינען שוין געזעסן אין זיין אויטא. — נעמט נאך א מאל אפ מיינע בעסטע ברכות פאר אייער אייניקל, זאל ער זיין געזונט.״
״א דאנק, מענדי, ביסט דאך נישט נאר צוליב דעם געקומען?״
״יא… א דעליקאטע סיטואציע… נעכטן ביי טאג האט מען אין קראון־הייטס אויף איסטערן פארקוויי, און ניו־יארק אוועניו געפונען א טויטן חסידישן יונגער־מאן…״
״מענדי, טייערער, דו ווייסט גוט…״ — האט אים איבערגעשלאגן ר׳ מאיר.
״יא, כ׳כווייס, איר פארנעמט זיך נישט מיט אזעלכע זאכן…״
״מיט וואס זשע קען איך דיר דא ארויסהעלפן?״
מענדי האט א וויילע געשוויגן. אנגעשטעלט זיין בליק אין דער פארנטיקער שויב, האט ער אויסגעלייגט פאר זיין קאלעגע די פרטים:
״ער איז געזעסן אויף א באנק, די אויגן אפן, געקוקט פאר זיך, נאר די פאות האבן לייכט געציטערט אויפן ווינטל… מעגלעך, אז מע וואלט אויף אים קיין אכט נישט געלייגט, אבער די פרוי מיטן קינד אין א וועגעלע, וואס האט זיך צוגעזעצט אויף דער זעלבער באנק, האט אין א מאמענט באמערקט, אז דער חסיד נייגט זיך פאוואליע אין איר זייט. האט זי געמיינט, אז ער כאפט א דרעמל. זי האט אים א ריר געטאן ביים אקסל, און דעמאלט איז ער שיער אויף איר נישט געפאלן…״
מענדי האט אויסגעדרייט דעם קאפ צו ר׳ מאירן, אבער זיין בליק נישט געטראפן. איצטער האט שוין אונדזער דעטעקטיוו געקוקט פאר זיך פארטיפט אין זיינע מחשבות. מענדי האט, גערעדט ווייטער:
״דער יונגער־מאן איז אונדז באקאנט, ער איז שוין א שטיקל צייט אויף דער ליסטע פון נארקאמאנען… ס׳איז כמעט קלאר, אז ער האט דאס מאל איבערגעכאפט די דאזע, אבער עפעס גיט מיר נישט קיין רו… נישט גענוג פרטים וועגן אים…״
״ער האט דא עלטערן?״ — האט געפרעגט ר׳ מאיר.
״יא… ער איז א רוסישער בעלי־תשובה, אבער די עלטערן זיינען נישט פרום…״
״כ׳פארשטיי שוין…״ — האט ר׳ מאיר א פיר געטאן מיט דער האנט איבער דער בארד. — טאקע דאס מיינסטו מיט דיין ׳דעליקאטער סיטואציע׳״.
״נישט אין גאנצן אזוי… כ׳בין שוין דארט געווען, גערעדט מיט זיין פאטער, אבער מיט אייך וואלט ער גערעדט אנדערש… איר זייט דאך ׳זייער א מענטש׳, אויך געקומען פון דארטן…״
מענדי האט שוין מער נישט געווארט; א דריי געטאן דאס שליסעלע, האט דער אויטא זיך גערירט פון ארט. אין א האלבער שעה ארום זיינען זיי געווען אויף דער 5טער ברייטאן־אוועניו און זיך אפגעשטעלט לעבן אן אלטמאדיש פילשטאקיק הויז פון רויטן ציגל. מענדי האט אנגערופן די דירה אויפן דריטן גארן, ווו ס׳האבן געוווינט די עלטערן פון דעם טויטן חסיד. ער האט געהייסן, סטאס לובארסקי.
״יא… — האט מענדי זיך געכאפט, ווען ר׳ מאיר איז שוין געהאט ארויסגעגאנגען פונעם אויטא, — ס׳איז גוט, איר זאלט וויסן: אויף דער לינקער האנט, ווו מע טראגט א זייגערל, האט דער בחור געטראגן א בלויען פאדעם… מאדנע, איא?!״
שוין אויפהייבנדיק זיך אויפן ליפט, האט ר׳ מאיר א טראכט געטאן: פאר וואס טאקע א בלויער, נישט קיין רויטער פאדעם פון קבר־רחל, ווי מע טראגט קעגן עין־הרע? די פראגע איז אבער געבליבן שטעקן אין זיין מוח אן אן ענטפער. א רגע איז ער געשטאנען אנטקעגן דער טיר מיטן נומער, וואס מענדי האט אים אנגערופן. ער האט נאך אלץ נישט באשלאסן ביי זיך ווי אזוי צו דערקלערן ״זיין וויזיט״, און אנגעקוועטש אויפן עלעקטרישן קנעפל.
2
געעפנט האט א מיטל־יעריקער מאנספארשוין, א מאגערער, דאס פנים פארוואקסן, זעט אויס, נישט נאר פון איין טאג זיך ניט גאלן. די טונקעלע האר אויפן קאפ — פייכט, נאר צוגעקעמט. פארהאלטן אויף א סעקונדע דעם בליק אויף ר׳ מאירן, האט דער באלעבאס געפרעגט אויף ענגליש מיט א שווערן רוסישן אקצענט:
״איר זייט פון דער שולע?״
ר׳ מאיר האט א שאקל געטאן מיטן קאפ אויף ״א״ — איצט ווייסט ער שוין אליין, וועמען ער פארטרעט. אויף א קול האט ער געפרעגט אויף רוסיש:
״כ׳קאן אריינגיין, מיסטער לובארסקי?…״
״אוודאי, — האט זיך געכאפט דער באלעבאס, — קומט, ביטע, אריין.״
אליין האט ער זיך געלאזט גלייך אין צימער, פארלאזנדיק זיך אויפן גאסט, אז יענער וועט שוין פארמאכן די אריינגאנג־טיר. ער איז געווען אנגעטאן אין א טונקל־ברוינעם באד־כאלאט אריבער א ווייס לייבל, אויף די בארוועסע פיס אנגעשטעקט ווארעמע מעשטעס. אנגעוויזן ר׳ מאירן אויף א בענקל ביים טיש, האט ער זיך אראפגעלאזט אויפן דיוואן.
״נעמט אפ מיינע טיפסטע מיטגעפילן, מיסטער לובארסקי… אזא אומגליק…״
״א דאנק, רבי… — האט אומגעלומפערט זיך אפגערופן דער באלעבאס, און זיך א צי געטאן צום פעקל מיט ציגארעטן, וואס איז געלעגן אויף א קליין זשורנאל־טישל לעבן דיוואן. — אנטשולדיקט, איך מוז פאררייכערן…״
אינעם צימער האט זיך געפילט אן אנגעצויגענער טאבאק־גערוך, איינגעצאמט אין די פיר ווענט פון פארנאכלעסיקייט און אומעט.
״מיין נאמען איז מאיר אקון… כ׳פארשטיי אייערע געפילן…״
דער באלעבאס האט אים אפגעשטעלט מיט דער האנט:
״מיינע געפילן?… אויב איר רעדט וועגן סטאסיקן, איז דא נעכטן געווען איינער פון דער פאליציי, האב איך אים געזאגט, אז סטאסיק איז פאר מיר טויט שוין כמעט א יאר, זינט ער האט זיך פארבונדן מיט דער ווילדער סעקטע פאנאטיקער…״
ר׳ מאיר האט געשוויגן. ער האט געהאט גענוג כוח אויסצוהערן די אנגעווייטיקטע נשמה פון דעם אומגליכלעכן פאטער. וואס דער מענטש זאל איצט נישט געווען זאגן, רעדט פון אים ארויס זיין ווייטיק; זיין אומבאהאלפנקייט פאר דער צרה, וואס האט זיך אויף דער משפחה ארויפגעוואלגערט… און גיי, פרעג אים, ווער איז אין דעם שולדיק? עס שטייט דאך אין מישנה: הכל לפי המבייש והמתבייש — אלץ ווענדט זיך, ווער דער באליידיקער איז, און ווער עס איז דער באליידיקטער…
״מיר זיינען געקומען קיין אמעריקע, — האט זיך דערמאנט דער מאנספארשוין, — ווען סטאסיק איז אלט געווען צוועלף יאר… מסכים, א שווערער פעריאד געווען — סיי פאר אים און סיי פאר אלעמען. איר ווייסט עס, מסתמא אליין, אבער פארט האבן מיר עס דורכגעמאכט… סטאסיק האט פארענדיקט די היי־סקול, ער האט זייער גוט געמאלט, און געוואלט זיך לערנען ווייטער אויף א קאמפיוטער־גראפיקער… איז דאך גוט! קומט ער פלוצעם אין א פארנאכט און דערקלערט אונדז: ׳איך וויל גיין זיך לערנען אין א ישיבה…׳ — וואס, ווער, ווען?!״
ער האט די דריי ווערטער געזאגט אויף יידיש. ארויסגעלאזט דעם רויך אין א זייט האט ער אויסגעלאשן די ציגארעט אינעם אשבעכער. זיינע פינגער האבן עס געטאן מיט עקשנות, ווי געקאנט אין דעם אש אויסלעשן נאך עפעס — אפשר דעם פארדראס. זיין גארגלקנאפ האט זיך גיך א רוק געטאן ארויף און זיך א רגע דארט פארהאלטן. דאס קול איז הייזעריקער געווארן:
״שוין צוויי חדשים, אז מיין פרוי געפינט זיך אין שפיטאל… זי האט דורכגעמאכט א שווערע אפעראציע… זי דארף עס נישט וויסן…״ — און ער האט זיך פארשטעלט דאס פנים מיט דער דלאניע.
ר׳ מאיר האט אויסגעהאלטן א פויזע.
״איר האט נאך קינדער?״ — האט ער שטיל א פרעג געטאן.
״יא… אן עלטערע טאכטער. זי איז איצט ביי איר מאמען אין שפיטאל. איך בין דארט געווען ביי נאכט…״
״און אייער זון האט געוווסט, אז די מאמע איז קראנק?״ — האט ר׳ מאיר פארזיכטיק געפרעגט.
״געוווסט?… — האט ער שיער נישט אויסגעשריען, — איבער אים איז זי קראנק געווארן!״
ס׳האט פון אים ווידער זיך געריסן ווייטיק און עוולה, וואס פון זיי איז קיין אויסוועג נישט געווען:
״זי האט זיך און מיך געטרייסט, אז סוף־כל־סוף, איז עס דאך אונדזער רעליגיע; אז אלע גלייבן אין גאט, אבער נישט אלע זאגן עס ארויס אויף א קול, אדער ווערן טאקע רעליגיעז… אזוי איז מסתמא באשערט… און איר ווייסט, רבי, איך האב זיך געלאזט איינרעדן, געמאכט א קאמפראמיס מיט זיך אליין. ער איז דאך אונדזער זון, ס׳וועט זיך מיט דער צייט אויסגלייכן, האב איך געטראכט…״
״וואס זשע איז געשען?״ — האט ר׳ מאיר פאוואליע אונטערגעאיילט די מעשה, אבי נישט איבערקוועטשן.
״אין א טאג קומט ער אהיים, ער האט זיך שוין דעמאלט געלערנט אין דער ישיבה, און זאגט, אז ער פארט קיין ישראל; אז דארט איז באמת דא ביי וועמען זיך צו לערנען… אין ירושלים, האט ער געזאגט, איז אן אנדער מין בלוי אין הימל…״
״אן אנדער בלוי?״ — האט איבערגעפרעגט ר׳ מאיר.
דער פאראבלטער פאטער האט אים נישט געהערט. ער האט זיך גערעדט זיינס; ער האט געמוזט די ווערטער ארויסלאזן פון זיך, ווי זיי וואלטן געווען בייזע רוחות, פארשפארט אין א כלי. ער האט דערווייל נישט געוווסט, צי ס׳וועט אים דערפון גרינגער ווערן, צי פארקערט — ארויסרייסנדיק זיך פון זיין גוף, וועלן זיי זיך אויף אים ארויפווארפן מיט א נייעם בייזן כוח און שוין צערייסן אויף שטיקלעך.
״ער איז פארפאלן געווארן. א האלב יאר האבן מיר פון אים קיין סימן נישט געהאט. מיין פרוי האט זיך נישט געפונען קיין ארט; איר ווייסט דאך, דאס נישט־וויסן איז צומאל ערגער פונעם וויסן, דערצו נאך אין אן אנדער לאנד, בפרט אין ישראל… כ׳האב זיך פארבונדן מיט מיינע קרובים אין רחובות, געבעטן זיי עפעס אויסקלארן וועגן אים — וואס, ווער, ווען! — ס׳איז דאך א פארשלאסענע אין זיך וועלט… גאט האט געהאלפן, מיט א דריי חדשים צוריק קלינגט אונדז אין א פארנאכט איינע א באקאנטע, זי ארבעט אין א קראם, אין בארא־פארק… מיין פרוי האט מיט איר גערעדט. וואס איז? דערציילט זי, אז ביי טאג האט זי געזען ווי עטלעכע יונגע חסידים טאנצן און שרייען אין מיטן דער גאס. ס׳וואלט זי דער גאנצער משוגעת נישט פארחידושט — אין יענער געגנט איז עס נישט קיין נאווינע — זי האט אבער אין איינעם פון די חסידים דערקענט סטאסיקן… שטעלט זיך פאר, רבי, מיין פרוי איז שיער נישט געפאלן חלשות…״
דער חשד, אז לובארסקיס זון איז פארשלעפט געווארן אין עפעס א כת, וואס האט צו טאן מיט די בראצלעווער חסידים, האט זיך אלץ מער באזעצט אין ר׳ מאירס מוח. דאס שרייען און פילדרעווען, זיך פרייען בשעתן דאוונען, צו זיין תמיד בשימחה, פארנעמט דאך דעם אויבן־אן אין רבי נחמנס חסידות. דאס אנדערשקייט, דאס ביסל משוגעת, ציט טאקע צו זיך צו די בחורים, בפרט מיט א שעפערישן טאלאנט, וואס זוכט נייע חידושדיקע וועגן, ווי ס׳איז געוויס געשען, אויך מיטן יונגן לובארסקי… דערביי פארגעסט מען, אדער מע ווייסט עס נישט, אז דווקא דער גרויסער בראצלעווער רבי, ווי מע דערציילט, פלעגט זאגן, אז א מענטש, וואס קאן נישט וויינען, קאן זיך נישט פרייען. טרערן האבן איצט אין דער משפחה לובארסקי נישט אויסגעפעלט…
״שוין אויפן אנדערן טאג זיינען מיר געפארן מיט מיין פרוי אין בארא־פארק, ווו עס ארבעט אונדזער באקאנטע, — האט בשעת־מעשה דערציילט לובארסקי, — ארויסגעקוקט, געזוכט, זיך צוגעהערט, צי מע שרייט ערגעץ נישט אויף דער גאס… ליבע צו קינדער קאן מאכן די עלטערן משוגע… וואס זשע מיינט איר, אין עטלעכע טעג ארום זעען מיר פון דער ווייטנס א הייפל מענטשן און פון דארטן הערן זיך משונה־ווילדע געשרייען, ווי מע וואלט עמעצן געהרגעט־געשלאגן… פאר אייך, רבי, איז עס, אוודאי, נישט קיין חידוש, אבער ווען איך האב דערזען די דריי חברה שפרינגען און שרייען, ווי מע וואלט זיי ערשט ארויסגעלאזט פון א שטייג, האט מיך ארומגעכאפט א מוראדיקער פחד. כ׳האב נישט געוואלט גלייבן, אז אונדזער זון קאן זיין צווישן אזעלכע… מיין פרוי האט, א פנים, געטראכט אנדערש; איר ווילן אפצוזוכן סטאסיקן, האט זי געמאכט בלינד און טויב — אבי אים צו זען און ארומנעמען… אין א מאמענט איז איינער פון זיי ארויף אויפן דאך פון אן אויטא און שוין פון דארט געשריען און געהוליעט… ״סטאסיק!״ — האט פלוצעם אויסגעשריען מיין פרוי, און זיך א וואקל געטאן… א גליק, וואס כ׳האב זי באוויזן אונטערצוהאלטן, אנדערש וואלט זי געפאלן אויפן ברוק…״
דער אשבעכער איז שוין געווען פול מיט אויסגערייכערטע ציגארעטן, וואס זייער סם האט זיך אפגעזעצט אויפן הארצן פון מיסטער לובארסקי. זיין ווייטיק האט עס נישט געשטילט, פארקערט — ער אליין האט אים נישט געוואלט אפלאזן פון זיך, ווייל דווקא אט דער נאגנדיקער ווייטיק פון זיינע דערמאנונגען וועגן זון, האבן אים איצט מיטן זון נאך שטארקער פארבונדן.
״איר האט פריער דערמאנט, אז סטאסיק האט ליב געהאט צו מאלן, — האט איבערגעריסן די שטילקייט ר׳ מאיר, — צי האט איר עפעס פון זיינע מאלערייען?״
מיסטער לובארסקי האט אויפגעציטערט. אין זיינע אויגן, פול מיט מרה־שחורה, האט צום ערשטן מאל א פינקל געטאן א ליכטיק פינטעלע. ער האט זיך אויפגעהויבן פונעם דיוואן און זיך געלאזט אין א צווייטן צימער, פארלירנדיק אויפן וועג נאר איין ווארט — ״באלד…״ ער האט זיך טאקע באלד אומגעקערט, האלטנדיק אין די הענט א גרויסע קארטאן־פאפקע. זעט אויס, האט א טראכט געטאן ר׳ מאיר, זי איז געלעגן ערגעץ אויבן, פאר די אויגן, ווייל מ׳האט אין איר לעצטנס אריינגעקוקט…
קיין מומחה אין מאלעריי איז אונדזער ״היימישער בלש״ נישט געווען; נאך מער, ער האט דערווייל אליין נאך נישט פארשטאנען, צו וואס דארף ער איצט אריינקוקן אין דער פאפקע מיט סטאסיקס בילדער, ס׳רוב געמאלט מיט אקווארעל־פארבן — צעשווענקטע, פארשיידנקאליריקע פלעקן, וואס דורך זיי שלאגט זיך אדורך א ים־פייסאזש, א גאס אין ברוקלין, א ווינקל פון א הויז, א מענטשלעכער סילועט… עטלעכע בילדער זיינען געמאכט געווען נאר אין בלויע טענער, און ס׳האט זיך אין זיי קלאר דערקענט איין און דער זעלבער מיידלשער פראפיל…
לובארסקי האט באמערקט, אז זיין גאסט, דער רבי, האט פארהאלטן דעם בליק אויפן געמעל פונעם מיידל.
״דאס איז מאשע… זיי האבן זיך געחברט, פארבראכט אין איינעם א סך צייט, אבער ווידער, נאך זיין קומען פון ישראל, האבן זיי זיך אויפגעהערט צו טרעפן…״
״יונגע מענטשן — מע טרעפט זיך, מע צעשיידט זיך, — האט ר׳ מאיר געפרוווט דעם פרט־פאל פארטייטשן ווי אן אלגעמיינע לעבנס־פאסירונג, — זי האט שוין געוויס פארגעסן אין דעם…״
״זאגט נישט, רבי, — האט אים דערווידערט לובארסקי, — כ׳האב ערשט יענע וואך מיט איר גערעדט. זי ארבעט דא נישט ווייט, אויף ברייטאן־ביטש און 2טער אוועניו, אין א מעדיצינישן אפיס… זיך אויסגעשולט אויף א קראנקן־שוועסטער… איי, סטאסיק, סטאסיק… זי האט מיך געפרעגט וועגן אים… כ׳בין דאך א מאנצביל, כ׳האב געפילט פון איר פרעגן, אז זי האט אים נישט פארגעסן…״
3
ר׳ מאיר האט פארלאזט לובארסקיס דירה מיט א שווער הארץ. די לעצטע ווערטער פון דעם אומגליקלעכן מענטש האבן אים ממש געפיקט דעם מוח: ״שוין בעסער וואלט געווען, ווען מיר בלייבן אין רוסלאנד; דארט האבן מיר נישט געוווסט פון קיין ווילדע רעליגיעזע פאנאטיקער, און קינדער האבן נישט פארסמט זייער לעבן מיט נארקאטיקן!״
וואס האט ער, דער רבי, ווי לובארסקי האט אים גערופן, געקאנט אויף דעם ענטפערן? דערמאנען דעם פסוק פון תנך, אז אדם לעמל יולד — א מענטש איז געבוירן זיך צו פלאגן אויף דער וועלט!… צוריק גערעדט, אפשר זיינען די חסידישע בחורים, די ״נאנאכניקעס״ פון דעם ״היפי״־שניט, מיט זייערע ווילדע טענץ און געשרייען, מיטן פארטשאדען זיך דעם קאפ מיט סם, אבי צו אנטלויפן פון דער פאלשער ווירקלעכקייט, — אפשר זיינען זיי גערעכט?…
די געדאנקען האבן זיך געפלאנטערט, זיך איבערעגפלאכטן, ווי א קנויל רעגנווערעם — אן אן אנהייב און אן א סוף… א בלויער פאדעם אויף דער לינקער האנט… און דאס בלויע געמעל פונעם מיידל מיטן נאמען מאשע… תכלת… דער בלויער פאדעם אין די ציצית — אזוי שטייט טאקע געשריבן אין דער תורה, אריינצופלעכטן א בלויען פאדעם. דער מינהג שטאמט פון די אמוראים, די באשאפער פון גמרא. מע פלעגט די בלויע פארב ארויסקריגן פון א ווערעמל, וואס הייסט, חלזון. דער סוד אבער, ווי אזוי ארויסצובאקומען די בלויקייט איז פארפאלן געווארן… פון וואנען זשע קומט עס צו דעם בעל־תשובניק סטאס? וואס האט ער געזוכט און געוואלט ארויסברענגען פאר דער וועלט מיט זיין בלוי?…
אזוי, פארטיפט אין סתירות פון פראגעס און פאקטן, האבן אים די פיס געבראכט צום מעדיצינישן אפיס אויף ברייטאן־ביטש און 2טער אוועניו, ווו ס׳האט געארבעט מאשע. אז די פיס האבן אים שוין אהער צוגעפירט, איז כדאי זיך צו באקענען מיט דעם מיידל. צוגעגאנגען צום רעגיסטראטור־טיש, ווו ס׳איז געזעסן א פרוי, האט אונדזער דעטעקטיוו אנגערופן מאשעס נאמען. דער אויסזען ר׳ מאירס האט, אפנים, ביי איר ארויסגערופן צוטרוי, ווייל זי האט זיך באלד טעלעפאניש פארבונדן מיט מאשען און איר איבערגעגעבן, אז מע ווארט דא אויף איר. ר׳ מאיר האט שוין געהאט באמערקט, אז זיין ״פרומער אויסזען״ דערוועקט אין מענטשן א מין וווילגענייגטקייט, מאכט זיי אפענער צו אים. דער דעטעקטיוו מענדי דייטש האט עס גיך פארשטאנען און מיידט נישט אויס זיך צו באניצן דערמיט.
אויך מאשע, דערזען ר׳ מאירן, האט זי לייכט א שמייכל געטאן צו אים, ווי זי וואלט אים שוין געקענט, און אין דער זעלבער צייט האט אין איר בליק זיך געשפירט אן אנשטרענג. פון דעסטוועגן, האט זי ווידער מיט א שמייכל און העפלעך א פרעג געטאן, צי זי קאן אים מיט עפעס העלפן? נאך אויפן וועג אהער האט ר׳ מאיר באשטימט, אז ער וועט מאשען נישט זאגן, וואס ס׳האט פאסירט מיט סטאסיקן.
״איך וואלט געוואלט מיט אייך איבעררעדן וועגן א דעליקאטן ענין, — האט זיך אנגערופן ר׳ מאיר. ער האט איינגעהאלטן דעם אטעם און צוגעגעבן: — וועגן סטאס לובארסקי.״
מאשע האט א רגע געשוויגן, ווי זי וואלט אפגעשאצט דעם מצב, און זיך אנגערופן:
״א סעקונדעלע… איך וועל נאר זאגן, אז כ׳וועל נישט זיין א פופצן מינוט…״
ס׳איז אויך, אפנים, געווען אן אנדייט ר׳ מאירן, אז לאנגע דיבורים איז זי נישט גענייגט צו פירן.
זיי זיינען געזעסן אויף א באנק אין א קליין גערטנדל ביי דער זייט פון דעם מעדיצינישן אפיס. ר׳ מאיר האט באשלאסן שוין ווייטער צו שפילן די ראלע, צוגעטיילט אים פון סטאסיקס פאטער — א ״רבי פון דער שולע״.
״איך בין ערשט געווען ביי סטאסיקס עלטערן, — האט דערציילט ר׳ מאיר, — און געזען דארט עטלעכע אייערע בילדער, אנגעמאלט פון אים…״
״יא… — האט מאשע שוין ווייטער פארגעזעצט, ווי זיך אנגעכאפט אין די לעצטע ווערטער, — סטאס און איך… מיר זיינען געווען זייער נאענט… ס׳איז מיט אים עפעס געשען?״
״סטאס געפינט זיך איצט אין א פארמאכטן אנשטאלט… — האט ר׳ מאיר שטיל געזאגט, ווי אנגעטאפט דעם גאנג פון זיין מעשה, — איר ווייסט דאך, אז ער איז א נארקאמאן…״
מאשע האט געשוויגן. אראפגעלאזט דעם קאפ און קיין ווארט נישט ארויסגעבראכט. ר׳ מאיר האט געמוזט פלעכטן זיין מעשה ווייטער:
״צום גרויסן באדויערן, זיינען צווישן די דאזיקע חברה־נארקאמאנען דא נישט ווייניק פרומע יידן… אייניקע פון זיי ווערן פארנארט פון פאלשע יידישע ״גורוס״, וואס פארדרייען זיי דעם קאפ מיט שיינע לידעלעך און מעשהלעך, ווי אויך דורך נארקאטיקן… זעט אויס, אז סטאס איז אריינגעפאלן אין דער נעץ פון אזא מין שווינדלער…״
״איך ווייס… — האט מאשע אים איבערגעשלאגן, שוין נישט בכוח מער איינצוהאלטן אין זיך דאס שווייגעניש, — ס׳איז טאקע אזוי: סטאס איז זייער א סענסיטיווער מענטש, א קינסטלערישע נאטור… ער ווערט גיך באגייסטערט פון זאכן, וואס זיינען פאר אים ניי, בפרט גייסטלעכע, אפילו מיסטישע…״
דאס מיידל האט זיך געדארפט אראפרעדן פון הארץ. זי האט עס געטראגן אין זיך און, זעט אויס, געפרוווט עס פארגעסן, אבער נאך טיפער אין זיך אריינגעטריבן. סטאסיקס פאטער איז גערעכט געווען, זי האט דעם בחור נאך ליב…
״מיר האבן זיך באקענט אויף א קערמישל אין דער שיל ״שערי הציון״, — האט זיך דערמאנט מאשע, — ניין, מיר זיינען ביידע געווען נישט פרום, סתם געקומען פאר נייגער מיט אנדערע פריינד אונדזערע. אזוי האבן מיר זיך באקענט מיט ר׳ אשר, אפשר קענט איר אים…״
ר׳ מאיר האט לייכט א שאקל געטאן מיטן קאפ, נישט איבערצורייסן מאשעס דערציילן.
״ר׳ אשר האט געשאפן א היימישע אטמאספער. מיר האבן זיך דארט גוט געפילט. פארבראכט אין איינעם די שבתים, יום־טובים, זיך באטייליקט אין די אונטערנעמונגען, וואס ר׳ אשר האט געפירט. מיר האבן דארט געפונען אונדזער יידיש ווינקל. אבער סטאסן איז עס שוין געווען נישט גענוג. ער האט אנגעהויבן צו באזוכן ר׳ אשרס לעקציעס… דער סוף איז געווען, אז סטאס האט באשלאסן צו גיין זיך לערנען ווייטער אין א ישיבה…״
״דאס איז דאך געווען זיין אייגענער באשלוס, זיין תשובה…״ — האט געזאגט ר׳ מאיר.
״ריכטיק, און איך האב אים אונטערגעהאלטן, — האט מאשע באשטעטיקט, — כ׳ווייס, אז די עלטערן זיינע, בפרט זיין טאטע, האט זיך קעגנגעשטעלט, געסטראשעט אים ארויסצוטרייבן פון שטוב…״
זי איז אנטשוויגן געווארן. ס׳איז איר נישט לייכט אנגעקומען דער שמועס, אבער זי האט זיך נישט אפגעשטעלט.
״אין א טאג קומט ער צו מיר אהיים זייער באגייסטערט און זאגט, אז אים און נאך עטלעכע בחורים פון דער ישיבה שיקט מען אויף א צייט קיין ישראל. ער האט זיך נישט געקאנט אנרעדן, אנפרייען אזוי גליקלעך איז ער געווען…״
און מאשע האט איבערגעחזרט די ווערטער, וואס ר׳ מאיר האט פריער געהערט פון סטאסיקס פאטער, אז דער ״הימל אין ירשולים איז בלויער״.
״ער איז דאך א קינסטלער, — האט מאשע באטאנט, — פאר אים איז עס געווען זייער וויכטיק…״
מאשע האט א קוק געטאן אויפן זייגערל, ס׳איז זיכער די צייט אויסגעגאנגען. זי האט נאך אבער געהאט וואס צו זאגן.
״מיט א דריי חדשים צוריק האבן מיר זיך ווידער געטראפן. כ׳האב אים נישט דערקענט — נישט זיין אויסזען, נישט זיין אויפפיר און אוודאי נישט זיינע רייד… ס׳האט מיך אזוי פארדריסט, אז כ׳האב אים א זאג געטאן אויף דער הייסער מינוט: ׳כ׳זע שוין, וואס פאר א בלוי דו האסט אין ירושלים געפונען!׳… דעמאלט האט ער אנגעהויבן שרייען, אז איך פארשטיי גארנישט, אז כ׳בין א טיפשה… ס׳האט מיט אים ממש געווארפן… ׳די בלוי פון הימל איז דאך א געטלעכע בלוי, — האט ער געשריען, — און איך זוך די בלוי פון מענטשלעכער נשמה…׳ — און פלוצעם האט ער זיך צעוויינט און אנגעהויבן בעטן, כ׳זאל אים העלפן… אז כ׳האב א צוטריט צו די פילן, וואס ער נייטיקט זיך אין זיי… וואס וועלן אים דערמעגלעכן זיך צו פארטיפערן אין זיין זוכעניש פון בלוי… ערשט דא האב איך פארשטאנען, וואס עס קומט מיט אים פאר…״
מאשע האט זיך אויפגעהויבן פון דער באנק.
״אנטשולדיקט, כ׳מוז שוין גיין… — א וויילע האט זי זיך פארט פארהאלטן, און, קוקנדיק ר׳ מאירן אין די אויגן, געזאגט: — אויב איר וועט אים זען, סטאסן, זאגט אים, ער זאל מיר אנשרייבן…״
מענדי דויטש האט אנגעקלונגען, ווען ר׳ מאיר איז שוין געווען אויפן וועג אהיים. ער האט נאך ביז אהער זיך נישט געקאנט צוגעוווינען צו דער מאדערנער טעלעפאן־שיטה, צו רעדן ווו מע גייט און ווו מע שטייט; בפרט וועגן אזא ״דעליקאטער סיטואציע״.
״אפשר וועלן מיר דעם שמועס איבערטראגן אויף מארגן, ביי אונדזער טרעפונג?״ — האט ר׳ מאיר געפרוווט צו מאכן עס בקיצור. נאר מענדי האט זיך שוין געהאט אנגעכאפט אין אים:
״איר האט דאך א שארפן ניוך… כ׳בין זיכער, אז איר האט עפעס דערשמעקט?״
ר׳ מאיר האט א וויילע געשוויגן, דערנאך געזאגט:
״דער בחור איז געווען א מאלער… ער האט געזוכט זיין בלוי…״
״כ׳פארשטיי נישט, וואס מיינט עס?…״
״מארגן, טייערינקער, מארגן…״
אהיים איז ר׳ מאיר געקומען שוין אין גאנצן א צעבראכענער. זיין געטרייע פלוניתטע, מרים, האט שוין געהאט וועגן וואס צו טענהן:
״ארויסרייסן א מענטשן פון דער שימחה!… דיין מענדי איז א גרויסער חוצפהניק… און דו, אוודאי, האסט אים נישט געקאנט אפזאגן… גיב נאר א קוק אויף זיך…״
ר׳ מאיר האט געשוויגן; אז מע שווייגט, קריגט מען א בעסערן חלק. יא, ער האט זיך שוין היינט גענוג אנגעהערט, נישט דא געדאכט… מרים האט אבער א גרויסע מעלה: עס גייט ביי איר גיך אפ דער כעס… זי האט זיך צוגעזעצט לעבן אים און פלוצעם געבעטן דעם מאן ער זאל ווייזן זיין דלאניע. ר׳ מאיר האט אויף איר מאדנע א קוק געטאן, אבער געפאלגט. מרים האט ארויסגעשלעפט פון דער קעשענע א קליין קאנווערטל, געעפנט עס און א טרייסל געטאן איבער דעם מאנס אונטערגעשטעלטער האנט. א בלאנדע לאק, ״א פלעשעלע״, אפגעשוירן פון זייער אייניקלס קאפ, איז לייכט געפאלן אויף זיין ברייטער דלאניע.
ברוקלין, מיי, 2016


Share this:TwitterFacebookPrintLike this:Like Loading...

Related
 


Tagged: detectivestoryYiddish 
Post navigation


Previous Post
שירה גארשמאן 

Next Post
בערל קאטלערמאן „דער סוד פון ווייסע בערן‟ 



