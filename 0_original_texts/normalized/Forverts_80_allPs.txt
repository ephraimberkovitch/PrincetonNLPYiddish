 יעדעס יאר טיילט די ישראלדיקע נאציאנאלע אינסטאנץ פאר יידישער קולטור אויס פריזן צו אנגעזעענע פיגורן וואס האבן א סך אויפגעטאן לטובת דער יידישער שפראך און קולטור אין ישראל. 
 היייאר זענען דא דריי לאורעאטן פונעם „לעבנס־אויפטו־פרייז‟: דער לאנגיאריקער שרייבער, רעדאקטאר און איבערזעצער — ישראל רודניצקי; דער פאעט און עסיייסט — משה לעמסטער, און די ליטעראטור־פארשערין און איבערזעצערין, בלהה רובינשטיין. 
 די פרעמיעס וועט מען אויסטיילן זונטיק, דעם 14טן נאוועמבער 2021, 19:00 א זייגער, אינעם בית־הפלמ״ך אין תל־אביב. 
 מע קען אויך בייזיין אויף דער צערעמאניע אנליין. צו באקומען א דירעקטע טראנסמיסיע דורכן פייסבוק־זייטל פון דער אינסטאנץ, גיט א קוועטש דא . 
 ישראל רודניצקי איז מסתמא צום בעסטן באקאנט ווי דער רעדאקטאר פונעם גרויסן יזכור־בוך פון ווילנע, „ווילנער זאמלבוך‟, ארויסגעגעבן אין ישראל אין 1974. ער איז געבוירן געווארן אין 1926 אינעם יידישן שטעטל היידוצישאק, לעבן ווילנע, און מע קען הערן א פרעכטיקן אינטערוויו וואס דער יידישער ביכער־צענטער האט מיט אים געמאכט אין 2014 דורכן געבן א קוועשט דא. . 
 ישראל רודניצקי 
 משה לעמסטער איז געבוירן געווארן אין 1946 אינעם דארף סטאלניצעני, מאלדאווע און האט צו ערשט געארבעט ווי א לערער פון פיזיק און מאטעמאטיק אבער דערנאך גענומען שטודירן די יידישע ליטעראטור און געשריבן זיין דיסערטאציע וועגן די ווערק פון אליעזר שטיינבארג. זיין פאעזיע האט מען געדרוקט אין „סאוועטיש היימלאנד‟ און אין יאר 2000 האט ער מיט זיין משפחה עולה געווען קיין ישראל ווו ער האט ארויסגעגעבן עטלעכע ביכער פאעזיע. זיינע עסייען זענען אויך פובליקירט געווארן אינעם פארווערטס . 
 משה לעמסטער 
 בלהה רובינשטיין איז א לערערין און ליטעראטור־פארשערין וועלכע האט איבערגעזעצט ווערק פון יצחק באשעוויס־זינגער און ארויסגעגעבן אן אנטאלאגיע פון יידישער ליטעראטור אויף העברעיש, „ראזשינקעס מיט מאנדלען‟. 
