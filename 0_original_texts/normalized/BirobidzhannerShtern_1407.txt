
 באריס סאנדלער 
 פון פלארידע איז אנגעקומען א טרויעריקע בשורה – ס׳איז געשטארבן נינע ראגאוו, די פרוי פון דעם באקאנטן יידישן אקטיאר און קולטור־טוער דוד ראגאוו ע״ה. זי איז אלט געווען 39 יאר. 
 מיין פרוי און איך האבן זיך באקענט מיט די ראגאווס גאר אין גיכן נאך אונדזער באזעצן זיך אין ניו־יארק, און שוין זינט דעמאלט געווארן גוטע פריינד. אייגנטלעך, ווייס איך נישט קיין איין מענטש, וואס וואלט אמאל געזאגט א קרום ווארט וועגן אט דעם פארפאלק; נאך מער: איך האב במשך פון די אלע יארן, ביז דודס טויט, נישט געזען, אז די ראגאווס זאלן וועגן עמעצן ״א דריי טאן מיט דער נאז״. וואס יא, דוד האט ליב געהאט אימפראוויזירן – אויסשפילן א פאראדיע, זיך גוטמוטיק א וויצל טאן וועגן אן ״אנגעבלאזענעם אינדיק״, א באקאנטן פונקציאנער אויפן פעלד פון יידיש. ער פלעגט עס מאכן לעבעדיק, שטעכיק, אבער נישט בייז. מ׳האט געדארפט אין אזעלכע מינוטן א קוק טאן אויף נינען, ווי ס׳האט אין אירע אויגן געפינקלט ליבע און גליק. 
אייגנטלעך, האט ער עס דאך געטאן, קודם־כל, צוליב איר – צו מאכן איר פריילעך אויפן הארצן. פון איר האט ער געווארט אן אפשאצונג, ווייל זי איז געווען דער אויפריכטיקסטער און שטרענגסטער קריטיקער פון זיין אקטיארישער ארבעט; און צומאל פלעג איך הערן, ווי זי זאגט אים אריין: ״האסט איבערגעטריבן מיט דיינע קאזשלקעס!״. זי האט געמעגט אזוי זאגן, ווייל די אקטיארישע פאך האט זי געוווסט נישט פון זייער לאנג־יאריק משפחה־לעבן. אליין א תלמידה פון משה ראפאלסקי, דער באקאנטער רעזשיסאר און פעדאגאג, דער גרינדער פונעם יידישן מלוכישן טעאטער אין מינסק, האט נינע אין דעם טעאטער נישט איין יאר געשפילט. די טעאטראלע בינע האט טאקע זיי צונויפגעפירט און שוין געפירט איבערן לעבן – בעת דער מלחמה אין נאוואסיבירסק, וווהין דער טעאטער איז עוואקוירט געווארן; ווייטער, ווי פליטים, אין מינכן, ווו זיי פלעגן אויפטרעטן אין די יידישע פליטים־לאגערן, און נאכן קומען קיין אמעריקע – פארן ארטיקן יידישן טעאטער־עולם. 
 אין מיינע אויגן האבן די ראגאווס אויסגעזען ווי איין גאנצקייט. ווען כ׳האב פארבעטן דודן זיך צו באטייליקן אין מיין ראדיא־פראגראם ״די פארווערטס־שעה״ אויף DVEW, ווו ער פלעגט יעדע וואך לייענען א דערציילונג, אדער א קאפיטל פון א גרעסער ליטעראריש ווערק, איז צוזאמען מיט אים תמיד געקומען נינע. מיר פלעגן זיצן זאלבע־דריט אין סטודיא, מיט די הערעלעך אויף די אויערן און זיך צוהערן צו דודס לייענען. כ׳האב אויפגעכאפט אויף איר פנים ווי זי איז אריינגעטאן אינעם טעקסט און רעאגירט אויף יעדן קלאנג פון זיין שטים. קיין צווייפל איז ביי מיר נישט געווען, אז אין דער היים האבן זיי געארבעט איבערן טעקסט אין איינעם. 
 זי איז געווען אין די יונגע יארן א שיינע פרוי – א הויכע, א שטאלטנע, מיט צוויי גרויסע שווארצע אויגן. אזא מין פנים האבן ליב צו מאלן מאלערס, האב איך א טראכט געטאן, קוקנדיק אויף די אלטע פאטאגראפיעס. ווען כ׳האב עס איר געזאגט, האט נינע מיר געענטפערט מיט א ווייכן שמייכל: ״איר האט געטראפן״. דעמאלט האט זי מיר ״אנטפלעקט דעם סוד״, אז די געשטאלט פון דער פרוי, וואס שטייט פון רעכטס, אויפן בארימטן דענקמאל לזכרון די העלדן פון ווארשעווער געטא, האט דער סקולפטאר נתן ראפאפארט ״געמאכט פון נינען״. ראפאפארט האט זיך באפריינדעט מיט די ראגאווס, זייענדיק אין דער זעלבער סיבירער שטאט נאוואסיבירסק, וווהין ער איז אנטלויפן פון פוילן, נאך דער דייטשישער אקופאציע. דווקא איר פארטרעט האט דער סקולפטאר אויסגענוצט פאר דער העלדישער פרויען־געשטאלט אויף זיין סקולפטור. 
 זי איז געבליבן א שיינע פרוי אויך אויף דער עלטער. וועגן אזא שיינקייט זאגט מען, אז זי קומט ארויס פון הארצן און צעגיסט זיך אויפן פנים. נאכן פארלירן די איינציקע טאכטער, לילי, איז גאר אין גיכן געשטארבן אויך דוד. נישט אויסגעהאלטן, נעבעך. אין יענע שווערע חדשים נאכן טויט פון אירע נאענטסטע מענטשן, האב איך פארשטאנען, פאר וואס דער קינסטלער ראפאפארט האט אויסגעקליבן פאר דער געשטאלט פון זיין סקולפטור נינעס פנים. 
 פון רעכטס: די אקטריסע קלארא קארפינאוויטש, יצחק באשעוויס־זינגער, נינע און דוד ראגאוו, ניו־יארק, 1970 
 נינע און דוד האבן זייער ליב געהאט צו פארברענגען א וואך אויף א שיף, זיך לאזן אין א ״קרוז״ איבערן אקעאן. איין מאל האבן מיר עס געטאן אין איינעם. אין א פארנאכט, בעת אן אונטערנעמונג אינעם פרעכטיקן שיף־טעאטער, האט דער פארוויילער געפרעגט פון דער בינע, צי ס׳איז דא אינעם עולם א פארעלע, וואס האט לעצטנס געפייערט זייער ״גאלנעדע חתונה״. ס׳האבן אויפגעהויבן די הענט א צוויי פארלעך. מיין פרוי און איך האבן געוווסט, אז נינע און דוד האבן ערשט אפגעמערקט דעם 26סטן יוביליי פון זייער צוזאמענלעבן. האט מיין פרוי זיך נישט געשעמט און אויסגעשריען פון ארט: ״און 26 איז גוט?״. דער פארוויילער האט באלד געבעטן, אז נינע און דוד זאלן ארויפקומען אויף דער בינע; און כל־זמן זיי האבן עס געטאן, האט דער גאנצער זאל, שטייענדיק, געפאטשט זיי ״בראווא!״. ווען ס׳איז שטיל געווארן, האט דוד זיך אנגערופן אויף ענגליש: ״מיין גאנץ לעבן בין איך געווען א יידישער אקטיאר, געשפילט פארשידענע ראלעס, אבער כ׳האב קיין מאל נישט באקומען אזעלכע אפלאדיסמענטן און דערצו פאר אזא ראלע ווי איצט…״ 
 א דענקמאל לזכרון די העלדן פון ווארשעווער געטא 
 ווי א מתנה האט די מאנשאפט פון דער שיף צוגעטראגן די ראגאווס א פרעכטיקן אויטענטישן אפדרוק פון שאגאלס בילד ״בעלא״, 
 בארעמלט אין א שיינער גילדענער ראם. דאס בילד איז ביי נינען און דודן געהאנגען אויבנאן אינעם אייבערשטן צימער פון זייער דירה אין מאנהעטן. מיט עטלעכע וואכן צוריק האט נינע, וואס האט שוין א היפשע צייט זיך געפונען אין פלארידע, געבעטן אונדז איבערגעבן, מיר זאלן קומען צו איר היים נעמען שאגאלס בילד, ווי אן אנדענק פון אונדזער פריינדשאפט. 
א דאנק, נינע… 
 &nbsp; 
 *** 
 באריס סאנדלער איז געבוירן געווארן אין יאר 0591 אין בעלץ (היינט אין מאלדאווע). די היים און גאס אין דער 
 שטאט בעלץ זיינען געווארן דער שפראך- און שטייגער־מקור פון א יידיש לעבן, וואס סאנדלער האט איינגעזאפט אין זיך אין די קינדער־יארן און שפעטער באשריבן עס אין זיינע פראזע־ווערק. 
 צו פינעף יאר הייבט ער אן זיך לערנען מוזיק. נאך זייענדיק א סטודענט פונעם קונסט־אינסטיטוט אין קעשענעוו, הייבט ער אן ארבעטן, ווי א פידלער, אינעם סימפאנישן ארקעסטער ביי דער מאלדאווישער מלוכישער פילהארמאניע. דער קאריערע פון א פידלער האט ער אפגעגעבן בסך־הכל ארום פערציק יאר. 
 א גרויסע השפעה אויף זיין אומקער צו מאמע־לשון און צום אנהייבן שאפן אויף יידיש האט געהאט דער שרייבער יחיאל שרייבמאן. מיט שרייבמאנס אריינפיר־ווארט ווערן אפגעדרוקט אינעם זשורנאל ״סאוועטיש היימלאנד״, 1891 , זיינע ערשטע דריי נאוועלן. שפעטער ווערט ער דארט א מיטגליד פון דער רעדאקציע־קאלעגיע. אינעם זעלבן יאר קומט ער אן אויף די ערשטע יידישע ליטערארישע קורסן ביים מאסקווער ליטעראטור־אינסטיטוט אויף גארקיס נאמען, ווו ער האט שטודירט מיט לעוו בערינסקי, משה פענס און וועלוול טשערנין. זיין ערשט בוך — ״טרעפלעך ארויף צו א נס״, איז דערשינען אין יאר 6891. 
 אין 9891 יאר האט באריס סאנדלער געגרינדעט ביי דער מאלדאווישער נאציאנאלער טעלעוויזיע די ערשטע אין ראטן־פארבאנד יידישע טעלעוויזיע־פראגראם, ״אויף דער יידישער גאס״ און געפירט זי אויף יידיש. לויט זיין איניציאטיוו, איז געשאפן געווארן אין קעשענעוו די יידישע ביבליאטעק אויף איציק מאנגערס נאמען. פון 0991 ביז זיין עולה קיין ישראל אין 2991, רעדאגירט ער דעם יידישן טייל פון דער אינטערנאציאנאלער צייטונג ״אונדזער קול״ (קעשענעוו). 
 אין ישראל ווערט סאנדלער אנגעשלאסן אינעם פאריין פון יידישע שרייבערס און זשורנאליסטן, ווו ער איז אויסגעוויילט געווארן פארן וויצע־פארזיצער. ער ארבעט אינעם ירושלימער העברעישן אוניווערסיטעט, שאפט און לאזט ארויס דעם קינדער־זשורנאל ״קינד־און-קייט״, נעמט איבער די פארוואלטונג פונעם ״לייוויק־פארלאג״, ווו נאך אן איבעררייס הייבן אן ווידער ארויסצוגיין ביכער פון יידישע מחברים. 
 אין יאר 8991 נעמט סאנדלער אן די פארבעטונג צו ארבעטן אין דער עלטסטער יידישער צייטונג ״פארווערטס״, ניו־יארק, ווו אין גיכן ווערט ער דער הויפט־רעדאקטאר (ביז פרילינג 6102). אונטער זיין השגחה פלעגט דערשיינען יעדער וואך אויך די ראדיא־פראגראם ״די פארוועטס־שעה״, און די חדשדיקע פובליקאציעס פאר סטודענטן ״ווייטער״. 
 זיינע ווערק זיינען איבערגעזעצט אויף רוסיש, ענגליש, פראנצייזיש, עברית, רומעניש, דייטש און אנדערע שפראכן. באריס סאנדלער איז א מחבר פון סצענארן פאר צוויי פילמען: ״גיב זיך ניט אונטער, יידיש״ (1991), און ״ווו איז מיין היים?״ (2991). סאנדלער האט ארויסגעגעבן בסך־הכל 41 ביכער פון קינסטלערישער פראזע. אין משך פונעם יאר 5002 ווערט געדרוקט אין ״פארווערטס״ זיין ראמאן ״למד־וואווניקעס פון מיין זכרון״. סאנדלער איז א לאורעאט פון פרעסטיזשפולע ישראלדיקע פרעמיעס פאר ליטעראטור. 
 (פון ״וויקיפעדיע״) 
 