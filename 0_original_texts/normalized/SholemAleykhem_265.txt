<body dir=״rtl״ style=׳font־family:״Times New Roman״,Ariel,FreeSerif;׳>
<h1>דער בלוטיקער שפאס: 26: א הארץ פול צרות</h1>
<h2>שלום עליכם</h2>
<h3>פון <a href=״https://www\. cs.uky\. edu/~raphael/yiddish/sholemAleykhem/contents\. html״>
www\. cs.uky\. edu/~raphael/yiddish/sholemAleykhem/contents\. html</a></h3>
<p>
</p><p></p><p>
 דאס זעקס־און־צוואנציקסטע קאפיטל.
</p><p></p><p>
 א ה א ר ץ פ ו ל  צ ר ו ת
</p><p></p><p>
אז די שאפיראס האט גאט צוגעשיקט א גליק אין שטוב אריין,
עפעס זייער א רייכן קווארטיראנט, א סטודענט, וואס שדכנט זיך צו
דער טאכטער, ― דאס האט געוווסט כמעט די גאנצע יידישע גאס פון
איין עק ביזן אנרעדן. פון דעם האבן גערעדט אלע נאענטע שכנים
און באקאנטע, פריינד און גוטע פריינד.
</p><p></p><p>
שרה אליין האט דאס תחילת געהאט אויסגעפויקט איבער דער
שטאט, אויפגעריסן די אויגן פון די דאזיקע „גוטע פריינד״, וואס
האבן איר מקנא געווען אן א שיעור. דאס הייסט, זי האט זיי
נישט געזאגט, אז עס האנדלט זיך וועגן א שידוך. חלילה. זי איז
נאך ניט אזא נאר. נישמער, זי האט נאר דערציילט, וואס פאר א
קווארטיראנט גאט האט איר באשערט, א קווארטיראנט, און א קעסטניק,
און א רעפעטיטאר, „א טאטנס א קינד״, וואקסט פון גבירים...
</p><p></p><p>
דא האט זי זיך אנגעבויגן אויפן אויער און איינגערוימט
שטילערהייט א סוד איטלעכן באזונדער מיט האלבע ווערטער:
</p><p></p><p>
― א רייכע מומע... שיקט אים איבער מאסן גאלד!... וואס,
מישטיינס געזאגט? א יידענע אן אלמנה, א מיליאנערשע, אן
קינדער... איינער... איין־און־איינציקער!...
</p><p></p><p>
די לעצטע ווערטער זאגט זי ארויס הויך אויף א קול, באווייזט
מיט א פינגער, וואס פאר אן איינציקער ער איז, און די אויגן
לויכטן, און דאס פנים שיינט איר, ווי די זון אום תמוז.
</p><p></p><p>
און די „גוטע פריינד״ הערן זי אויס מיט א פריינדלעך
שמייכעלע, און אז זי קערעוועט אוועק, זאגן זיי איינס צום אנדערן:
</p><p></p><p>
― נו? דארף מען זיין קלוג? מע דארף נאר האבן מזל,
ווארעם אז ס׳איז באשערט א גליק, טרעפט עס אייך גלייך אין שטוב
אריין. ווען וואלטן די שאפיראס אפילו א השגה געהאט אויף אזא
חתן?...
</p><p></p><p>
― א חתן? ווו שטייט עס? פון וואנען ווייס מען שוין, אז
ס׳איז א חתן? א חתן איז דער, וואס שרייבט תנאים, ברעכט טעלער,
אזוי ווי גאט האט געבאטן... הערט איר? מע האט שוין געזען
אזעלכע זאכן: עס חתנט זיך און חתנט זיך, און קומט צו עפעס ―
א נעכטיקער טאג...
</p><p></p><p>
און נאך כדומה אזעלכע דיבורים זענען געווען אויף דער
יידישער גאס, וואס האט, אייגנטלעך, צו די שאפיראס ניט געהאט
גארניט, חלילה נישט אין זינען געהאט זיי צו בארעדן, נאר גלאט אזוי
נישט פארגונען, פארוואס קומט זיי, אזעלכע קליינע מענטשעלעך, אזא
גליק? און אזוי גרינג! אן בויכווייטיק!
</p><p></p><p>
― עט! נאט אייך א גראשן! פון וואנען ווייס מען דאס, אז
ס׳איז טאקע אזא גליק? זעט נאר, אויב די גאנצע מעשה מיט דער
מומע און מיט דער ירושה איז ניט קיין אויסגעטראכטע מעשה?...
</p><p></p><p>
― כא־כא, זעט איר, דאס איז א געדאנק!
</p><p></p><p>
― אויב אזוי, איז דאך נעבעך א גאטס רחמנות אי אויף די
שאפיראס, אי אויף זייער טאכטער.
</p><p></p><p>
― וואס קאן מען העלפן? ס׳איז א גאטס זאך...
</p><p></p><p>
דאס איז אבער אלץ געווען הינטער די אויגן. אין די אויגן
איז מען געווען טאקע גוטע פריינד, ווי גוטע פריינד באדארפן צו
זיין. געגאנגען איינער צום אנדערן צו גאסט, ― אמאל אויפדערנאכט
אויף א „זעקס און זעכציק״, אמאל שבת בייטאג א ביסל זיצן, אמאל
אזוי אויף א גלעזל טיי. געבעטן, די שאפיראס זאלן קומען מיטן
קווארטיראנט אינאיינעם. „וואס וועט ער זיצן איינער אליין?״...
</p><p></p><p>
שפעטער־שפעטער האבן גוטע פריינד אנגעהויבן געבן
אנצוהערעניש:
</p><p></p><p>
― איך בעט אייך, וואס מעדליוועט איר אזוי? פארוואס לאזט
איר זיך ניט הערן שוין מיט עפעס א שימחה? א קערמעשל? א
מזל־טוב? צי וועלכע גוטע יאר?
</p><p></p><p>
די שאפיראס האבן עס אויסגעהערט כלומרשט מיט א צופרידן
שמייכעלע, גלייך ווי דאס איז שוין אן אפגערעדטע זאך, און
באמת האבן זיי געוווסט וועגן דעם צו זאגן פונקט אזוי פיל,
וויפל אנדערע האבן געוווסט, אויב ניט ווינציקער נאך.
„היינטיקע קינדער, מישטיינס געזאגט, ― זיי וועלן דען עפעס זאגן? אדער
זיי וועלן דען דערלאזן, אפילו א ווארט מע זאל רעדן וועגן
דעם?״... און ווער שמועסט פון יענעם אוונט אן, וואס זיי זענען
געווען אין טעאטער, איז בעטי גאר משוגע געווארן... אסור, אויב
שרה הייבט אן צו פארשטיין, וואס טוט זיך מיט איר טאכטער...
</p><p></p><p>
אנומלטן האט זי געוואלט מאכן מיט איר א רייד וועגן
„וואס הערט זיך עפעס״, ― האט איר בעטי אוועקגעגעבן א „וואס
הערט זיך עפעס״, אז זי וועט שוין פארזאגן א צענטן!...
</p><p></p><p>
― מאמע! ― האט זי צו איר געזאגט אזוי בייז, גלייך ווי מע
וואלט זי וועלן קוילן. ― טאמער פרעגסט דו מיך וועגן דעם נאך
א מאל, וועסט דו זען, וואס ס׳וועט זיין!...
</p><p></p><p>
― שא־שא! קוק זי אן! מע האט איר אנגערירט דעם האנאר!
פארטשעפעט מיט א וואגן היי! דער טאטע מיט די ביינער!... דוד
שאפירא האט דיך געלאזט גריסן!...
</p><p></p><p>
― וואס איז עפעס געקומען צו רייד דוד שאפירא, א שטייגער,
כדומה למשל? ― פרעגט דוד, אריינקומענדיק גיך, ווי אלעמאל, אן א
קלונג, און אקוראט דעמאלט, ווען מע דערמאנט זיין נאמען צו גוטן.
</p><p></p><p>
שרה זוכט אויס אן אויסרייד, א פוילן תירוץ. דוד ווייסט,
אז ס׳איז א פוילער תירוץ, און עס גייט אוועק צווישן זיי א
לאנגער שמועס מיט שטעכווערטער און מיט צונעמענישן, און מע גיט
זיך אפ כבוד, ווי זייער שטייגער איז: ער איר ― „בהמה״, זי אים ―
 „שאלאווילע״. ער איר ― „סאטע ציג״, זי אים ― ״ווינטמיל״. ער
איר ― „ניין מאס רייד״, זי אים ― „שאפירא״. און כאטש דער נאמען
שאפירא איז ביי זיי ביידן, אייגנטלעך, א גדלות, ווארעם דוד זאגט,
אן ער קומט ארויס פון די אמתע שאפיראס, פון די „סלאוויטער״, ―
נאר שרה רעדט ארויס דעם דאזיקן נאמען מיט אזא טאן, אז מע
דארף פון אים פארשטיין, אז דוד קומט ארויס פון די סלאוויטער
שאפיראס פונקט אזוי, ווי איר, למשל, קומט ארויס פון דוד המלך, ―
און דאס רייצט אויף דודן מיט סכנות־נפשות, און ער איז גרייט
דעמאלט זי צערייסן אויף שטיקלעך. כאפט ער אפ דאס עסן אויף
איין פוס, טוט א האק מיט דער טיר און לויפט אוועק אין געשעפט
אריין.
</p><p></p><p>
נאר דאס זענען אלץ זאכן היימישע. מאן און ווייב קריגן
זיך און בעטן זיך איבער. צרות פון קינדער טרעפן איבער אלעס.
שרה שאפירא טראגט א פול הארץ מיט צרות און קאן דערצו גארנישט
טאן. שרה איז, ווי זי אליין זאגט אויף זיך, „א מבין אויף א טשאד״.
</p><p></p><p>
זי איז ניט בלינד. זי זעט גאנץ גוט, אז איר טאכטער מיטן
קווארטיראנט שפילן א ראמאן נישט אויף קאטאוועסן, נאר א
שטילן ראמאן, אן ווערטער. און א ראמאן אן ווערטער טויג ניט. פון
א שטילן ראמאן קומט קיין גוטס גיט ארויס... אזוי האלט שרה, און
קיין מענטש אין דער וועלט וועט זי ניט איבערשפארן און באווייזן,
אז זי האט א טעות. מע דארף זען, אז די שטומע זאלן באקומען
לשון און די שווייגנדיקע זאלן אנהייבן רעדן. נאר ווי אזוי
מאכט מען דאס?
</p><p></p><p>
שרה שאפירא האט זיך געריסן עטלעכע מאל אליין מאכן א
רייך מיטן יונגען מאן וועגן „אכצן און דרייצן״... איז איר
נישט אויסגעקומען. מע זאל כאטש קאנען דורכשמועסן זיך מיט אים
אויף אונדזער יידיש לשון, וואלט זי שוין ווי עס איז ארויף מיט אים
אויפן רעכטן וועג... אזוי אבער, אז די צונג אין אין גלות, גיי
מאך!...
</p><p></p><p>
ווידער זשע ארויפפירן דערויף דעם מאן, אז דוד אליין זאל
מיט אים רעדן, איז אזוי מעגלעך, א שטייגער, ווי צוציען דעם
הימל צו דער ערד. אן עקשן און א גדלן דערצו. וואס קאן שוין
זיין ערגער פון א בעל־גאווה? עס שטייט אים ניט אן, זאגט ער,
ווען ער זאל אפילו וויסן, אז דער גאנצער מיליאן זאל אריינפאלן
אט באלד גלייך אט צו אים אהער! (דוד באווייזט צו זיך אויף דער
בוזעם־קעשענע). ער וויל ניט, זאגט ער, אז מע זאל מיינען, אז ער
שלאגט זיך אן מיט זיין טאכטער צוליב געלט. ער קאן באשטיין,
זאגט ער, ווארטן, בין דער יונגערמאן וועט קומען צו אים און וועט
אים זאגן: ״גאספאדין שאפירא, איר זאלט וויסן זיין, אז איך האב
ליב אייער טאכטער און אייער טאכטער האט ליב מיך, און מיר
בעטן אייך, איר זאלט אונדז בענטשן, ס׳זאל זיין מיט גליק, און
אזוי ווייטער״...
</p><p></p><p>
― הלוואי, רבונו־של־עולם, פון דיין מויל אין גאטס אויערן!
זאגט שרה מיט א טיפן זיפץ און קנאקט זיך אויס אלע פינגער,
טראגט שטילערהייט אין זיך דעם ווייטיק. ניטא אפילו פאר וועמען,
דאס הארץ אויסצורעדן.
</p><p></p><p>
שרה ווייס, אז די אייגענע צרות טראגט אויך דער מאן
אירער טיף ביי זיך אין הארבן, נאר ער וועט ניט זאגן קיין ווארט
אפילו, ווארעם ער אין דאך א שאפירא, פון די אמתע, פון די
„סלאוויטער״ שאפיראס, ― א קלייניקייט?!...
</p><p></p><p>
 דאס זיבן־און־צוואנציקסטע קאפיטל
</p><p></p><p>
  צ וו יי  מ א מ ע ס
</p><p></p><p>
די איינציקע, פאר וועלכע שרה קאן זיך אמאל יא אויסרעדן
איר הארץ, איז איר שוויגערין, טויבע פאמיליאנט, איר דודס
עלטערע שוועסטער, א יידענע מיט א פארוק און מיט א האלדז פערל.
אליין נישט אזא גרויסע צדקת, נאר א חסידס א ווייב, פירט
טויבע א חסידישע שטוב, און ווייל זי איז א נגידית און דודס אן
עלטערע שוועסטער, דעריבער נעמט זי זיך דאס רעכט זאגן דעות
איר ברודער און זיין ווייב שרהן, ווי אזוי זיי זאלן זיך פירן
מיט די קינדער, און צי עס העלפט, צי עס העלפט ניט,
פארהאלטן, אויסזעצן חסרונות און זאגן מוסר, אן א שיעור מוסר.
דערצו האט גאט געשענקט אט דער טויבן א פנימל פון א
רביצין מיט צונויפגעשנורעוועטע ליפעלעך, און א קול פון א זאגערין,
א ווייכע, שטילע, גלאטע שטימע, ווי אויף בוימל.
</p><p></p><p>
דוד האט נישט ליב די שוועסטער זיינע ― און זי ווייס עס ―
ער רופט זי ניט מיט קיין אנדער נאמען, אויסער „וצדקתך״, אדער
„די רביצין״, און בעטי האט פיינט איר מומע טויבע, ווי דעם
טויט, נאר דערפאר, וואס זי האט א צו גלאנצנדיקן שטערן. און
אויב מע הערט אויס אירע בוימלדיקע דרשות מיט איר מוסר
זאגן, און אויב מע קומט צו איר אלע שבת און יום־טוב צו גאסט, ―
איז נאר פון יוצא וועגן, ווייל זי איז די נגידית אין דער משפחה...
</p><p></p><p>
נאר איין שרה קאן מיט איר אויסקומען, ווייל די צוויי
מאמעס, וואס האבן ביידע צרות פון קינדער, ווייסן איינס ביי דאס
אז טויבעס יינגערע טאכטער אין געווען פארליבט אין א פראוויזאר,
</p>
</body>