
 דעם 21טן נאיאבער איז אין ישראל נפטר געווארן דער דיכטער זיסי ווייצמאן. 
 ער איז געבוירן געווארן אין 6491 אין דער שטאט בעלץ (מאלדאווע). א סך יארן געדינט אין דער סאוועטישער ארמיי אלס אפיצער פון אייזנבאן־מיליטער אויפן ווײַטן מיזרח, אין דער אַמורער געגנט, וועלכע גרענעצט מיט דער יידישער אויטאנאָמער געגנט. אָפט האט ער באַזוכט ביראָבידזשאַן, אַ סך געשריבן וועגן דער נאַטור פונעם ווײַטן מיזרח, ווי אויך וועגן דער שטאָט ביראָבידזשאַן. 
 ווי אַ יידישער דיכטער האט זיסי ווייצמאַן דעביוטירט אויף די שפאלטן פונעם מאסקווער זשורנאל ״סאוועטיש היימלאנד״ אין 1791. ער האט זיך באַשטענדיק געדרוקט אין ״ביראבידזשאנער שטערן״, זיך געחברט מיטן דעמאלטיקן רעדאקטאר פון דער צייטונג לעאניד שקאלניק און שפעטער האט ניט איבערגעריסן זיין מיטארבעט מיט ״ביראבידזשאנער שטערן״. 
 אט אזוי האט זיסי באשריבן זיין ערשטן אנקומען קיין ביראבידזשאן: 
 ״אין 1791 האב איך זיך סוף־כל־סוף ארויסגעריסן פון דער מיליטער־דינסט קיין ביראבידזשאן. אויף שטאט־טראטוארן, צו וועלכע איך בין געווען ניט צוגעוווינט, איז געלעגן א נאסער שניי. עס האט געווייעט אזוי, ווי אין שקאלניקס א ליד, א פאזיאמקע, און די בלאסע זון, וועלכע האט קוים ארויסגעקוקט פון א פענצטערל פון דער הימלשער קאנצעלאריע, האט פארויסגעזאגט א גוטע, כאטש נאך ניט קיין נאענטע וועסנע. איך בין צום ערשטן מאל געגאנגען איבער אט די טראטוארן אין רעדאקציע פון די געגנטלעכע צייטונגען (א יידישע און א רוסישע), וועלכע האבן געוווינט בשותפות און בשלום אין איין געביידע, און האב זיך שטאלצירט ביז גאר, אז איך בין געקומען אהער ניט מיט קיין ליידיקע הענט — האב איך שוין געהאט די ערשטע פובליקאציעס פון מיינע לידער אינעם מאסקווער זשורנאל ״סאוועטיש היימלאנד״ און אין דער ארטיקער צייטונג ״ביראבידזשאנער שטערן״. דערצו נאך האב איך מיטגענומען עטלעכע פרישע לידער אויף יידיש״. 
 זיסי ווייצמאן האט אנטיילגענומען אין דער קאלעקטיווער זאמלונג פון סאוועטישע יידישע דיכטער ״האריזאנטן״, וואס איז דערשינען אין 7891 אין מאסקווע. זינט סוף 08ער יארן איז דער דיכטער געווען טעטיק אין דער יידישער געזעלשאפט ״תרתות לעם״ פון דער שטאט סאמארע, ווו ער האט דעמאָלט געוווינט. אין 6002 איז ער עולה געווען קיין ישׂראל. זיסי איז געווען א פיליאריקער מחבר פונעם ישראלדיקן אינטערנעץ־זשורנאל ״מי זדעס״ (״מז״) — ״מיר זיינען דא״, וואס עס האט אים רעדאגירט לעאניד שקאלניק. 
 פאר אט דעם אינטערנעץ־זשורנאל האט ווייצמאן אנגעשריבן א ריי ארטיקלען וועגן די יידישע ליטעראטן, דערין ביראבידזשאנער. 
 ״לעאניד האט מיך באקאנט געמאכט מיט הייפל יידישע שריפטשטעלער, וועלכע זיינען לעבן געבליבן נאכן ״ביראבידזשאנער ענין״, וואס איך האב וועגן אים דעמאלט קיין אנונג ניט געהאט... אדאנק שקאלניקן האב איך זיך באפריינדעט מיט די יידישע שריפטשטעלער בוזי מילער, ליובע וואסערמאן, איציק בראנפמאן, העשל ראבינקאוו, סאלוואדאר בארזשעס, נחום פרידמאן — ערע זייער אלעמענס אנדענק!״ — האט דערציילט שפעטער זיסי ווייצמאן. 
 אין 4102 יאר האט זיסי איבערגעזעצט אויף רוסיש ישראל עמיאטס בוך ״ביראבידזשאנער ענין״. די איבערזעצונג האט זיך אין המשכים פובליקירט אין ״מז״. היינטיקס יאר האט מען אין ביראבידזשאן צוגעגרייט די רוסישע ווערסיע פונעם בוך צום דרוק און עס איז נאר וואס דערשינען, אילוסטרירט דורך דעם ביראבידזשאנער קינסטלער וולאדיסלאוו צאפ. 
 אין 2991 איז אין סאמארע דערשינען זיסי ווייצמאנס זאמלונג לידער ״לחיים!״ אין לעאניד שקאלניקס איבערזעצונג אין רוסיש. זיין צווייט בוך — ״אַ פריילעכער רעגן״ איז ארויסגעגאנגען אין דער סעריע ״ביבליאָטעק פון דער היינטצייטיקער יידישער ליטעראַטור״ אין תל־אָביב אין 6102. 
 טאקע מיט זיסי ווייצמאנס לידער האט זיך אנגעהויבן דאס אומקערן זיך פון יידיש אין דעם ליטעראריש־פובליציסטישן אלמאנאך ״ביראבידזשאן״. 


 
 רעדאקציע ״בש״ 


 
 &nbsp; 

 זיסי וויצמאן 
 
 ביראבידזשאנער בלומען 
 כ׳בין פארנאכט אין שטאט אנגעקומען, 
 און באגעגנט מיך האבן די בלומען. 
 בלויע — פונקט, ווי דער הימל אין יון, 
 רויטלעכע, הייסע, ווי שטראלן פון זון, 
 געלע, ווי שטילע לבנהקע שיין — 
 דופטיקע בלומען פון ביראבידזשאן. 
 בלומען — אין גאסן, בלומען — אין סקווער, 
 כ׳שטיי ווי פארכישופט, און צאפלדיק קוועל, 
 כ׳שטיי, אין דער גרויסער שיינקייט פארטומלט 
 צווישן די ביראבידזשאנער בלומען. 
 
 *** 
 און אויב צומאל 
 נעמט, מענטשן, אלץ צום הארצן: 
 דעם זומערדיקן רעגן, 
 וואס שעפטשעט שטיל א צארטער 
 אויף זיינע הימל־וועגן; 
 נעמט, מענטשן, אלץ צום הארצן: 
 דעם טומל פון די וועלדער, 
 דעם ווינט, וואס בייז און הארב איז 
 און יאמערט אויף די פעלדער. 
 און אויב צומאל ווערט שווער, 
 און עס באהערשט אן אומעט, 
 איז ווער זשע ווייסט ניט, ווער: 
 דער העלער טאג וועט קומען. 
 *** 
 
 געזעגענונג 
 עס איז שוין צייט צעשיידן זיך, מיין טייגע, 
 מיין ווילדע חיה און מיין לינדער פריינד. 
 זינג אויס די ליד, וואס ס׳זינגען בלויז די טייכן, 
 צעשפרייט די שנייען פונעם ראנד צו ראנד. 
 א ווייטער מיזרח, דיינע בערג און טאלן 
 פון פרילינגצוויט די שיינקייט און די פראכט, 
 די היים, וואס נאענט מיר איז זי געווארן, — 
 זי רופט מיך און זי לויכט מיר אין דער נאכט. 
 
 *** 
 ווען סע שטארבט אפ א בוים, 
 פאלן אראפ די בלעטער. 
 בלעטער גרינע און געלע 
 פאלן שטיל, ניט געשווינד. 
 ווען סע שטארבט א פאעט, 
 פארבלייבן די לידער די העלע, 
 און ווי יתומעלעך, קלאגעדיק, 
 ציטערן זיי אויפן ווינט... 


 
 