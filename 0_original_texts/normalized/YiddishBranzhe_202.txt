

דאס מאריענבאדער טאגבוך (סוף) 



 by באריס סאנדלער 
February 1, 2020March 6, 2020 Filed under:
עסייען 

יעווגעני קיסין

אויגוסט 21
היינט האט מיך קארינאטשקע געבראכט צו פירן אין באסיין און געלערנט מיך מאכן פארשיידענע איבונגען. ס׳האט זיך ארויסגעוויזן, אז זי פלעגט זיך פארנעמען מיט וואסער־אעראביק, בשעתן זיין טראגעדיק. הייסט עס, אז ניט אלץ ווייס איך נאך וועגן מיין פרוי!
און דעמאלט, אין 1991, אויפן דריטן (און לעצטן) טאג פונעם פוטש, האט מען שוין געוויזן אויף טעלעוויזיע די זיצונגען אינעם מאסקווער „ווייסן הויז‟. נאטאשע האט אונדז געזאגט: „נו, איך באגריס אייך: באקאטין און פרימאקאוו האבן שוין פאראורטיילט דעם גע–קא–טשע–פע!‟. שפעטער, אין די פאלגנדיקע טעג, האט מען אונדז דערציילט, אז נאטאשע איז א מסורטע… ריזשקינס [1] פרוי האט אונדז איבערגעגעבן די לעצטע ידיעות, אנרופנדיק די פוטשיסטן „זעקס פאסקודניאקעס‟.
אין אוונט האט דער זעלבער בארימטער טעלעוויזיע־דיקטאר איבערגעגעבן גארבאטשאווס ווערטער, אז יענער „קאנטראלירט די סיטואציע פולשטענדיק‟, און אז „ס׳איז ווידער אויפגעשטעלט געווארן די פארבינדונג מיטן לאנד, וואס איז פריער איבערגעריסן געווארן איבער די אוואנטורישע האנדלונגען פון א גרופע מלוכה–פערזאנען‟. מע האט אויך געוויזן גענאדי כאזאנאוון [2], וואס האט נאכגעמאכט גארבאטשאוון: „טייערע חברים! איך וויל אייך מיטטיילן, אז איך פיל זיך אויסגעצייכנט, און אז ריינע פאליטיק קאן מען ניט מאכן מיט שמוציקע, ציטערנדיקע הענט.‟. מ׳האט זיך געלייגט שלאפן בארויקט.
אויגוסט 22
געלייגט זיך שלאפן 11 א זייגער, איינגעשלאפן ניט תיכף, נאר גיכער, ווי אין די פאריקע נעכט, און דערנאך געשלאפן כמעט ביז 10\. 30 אין דער פרי! סוף–כל–סוף! זעט אויס, אז די איבונגען אין וואסער האבן געהאלפן. א שאד נאר, וואס היינט דארף מען זיך אומקערן אהיים…
מיט 28 יאר צוריק האט מען אין רוסלאנד פראקלאמירט די דאטע „דער פרייהייט־טאג‟. אין מאסקווע, אנטקעגן דעם „ווייסן הויז‟, איז פארגעקומען און טראנסמיטירט געווארן דורך טעלעוויזיע דער מיטינג פון די זיגערס (דווקא אזוי האט מען אים אפיציעל אנגערופן). אדאמאוויטש [3] האט געזאגט דעם ריזיקן המון: „איר קאנט א קוק טאן איינער אויפן אנדערן און דערזען, וואס פאר א ווונדערשיין פנים האט יעדערער פון אייך!‟
מ׳האט אויך טראנסמיטירט גארבאטשאווס טרעפונג מיט יעלצינען און די מיטגלידער פונעם רוסלענדישן פארלאמענט. יעלצין האט דעמאלט, באלד אויפן ארט, פארגעשלאגן צו פארווערן די קאמוניסטישע פארטיי, און דער פארלאמענט איז מסכים געווען. גארבאטשאוו האט געפאדערט עפעס צו פארפינקטלעכן און גערופן: „זייט עכטע דעמאקראטן!‟ דערנאך האט ער, האלטנדיק אין די הענט עטלעכע זייטלעך פאפיר, געזאגט: „אט האט מען מיר געגעבן די סטענאגראם פון דער זיצונג פונעם מיניסטארן–קאבינעט, נאר איך האב זי נאך ניט געלייענט.‟ — „איז לייענט זי פאר!‟ — האט יעלצין געענטפערט, און גארבאטשאוו האט גענומען פארלייענען, ווי די מיניסטארן האבן געהאט רעאגירט אויפן פוטש. „איך מוז זיך טרעפן מיט דער אינטעליגענץ, די אינטעליגענץ וועט ניט פארשטיין דעם קאמיטעט…‟ — האט גארבאטשאוו פארגעלייענט די ווערטער פונעם קולטור–מיניסטער ניקאליי גובענקא און צוגעגעבן: „נאר דערנאך האט ער, זאגט מען, אנגעגעבן אין דעמיסיע.‟
בילדער פון די דריי קרבנות פונעם פוטש. אין מיטן: דער יידישער בחור אילא קריטשעווסקי
אין יענעם אוונט האבן מיר (די יונגע) זיך פארזאמלט ביי די מייעראוויטשעס [4]: ס׳איז געווען מאניעס געבוירן־טאג. דעמאלט האט מען געוויזן אויף דער טעלעוויזיע גארבאטשאווס פרעסע–קאנפערענץ, ווו ער האט נאך אלץ געהאלטן אין איין טענהן, ווי פריער: „געוויס בין איך פאר סאציאליזם. סאציאליזם איז אי אין קריסטנטום, אי אין אנדערע פאליטישע שטראמונגען…‟ איך האב א קוק געטאן אויף מייעראוויטשעס פרוי. זי איז געשטאנען דערנעבן און איבערגעחזרט: „סאציאליזם איז אי אין קריסטנטום, אי אין אנדערע פאליטישע שטראמונגען…‟, — און דערנאך צוגעגעבן: „אזא טיפשות פלאפלט ער!‟. ביים טיש האט מארינע גאראכאווסקאיא ארויסגעזאגט א השערה, אז „מסתמא האט גארבאטשאוו זיי געזאגט: „מאכט א פוטש, נאר אן מיר. אויב ס׳וועט זיך באקומען — גוט, אויב ניט — דאן וועט איר זיין די שלעכטע!‟ איר מאן סאשע האט צוגעשטימט און צוגעגעבן: „יא, מ׳האט געדארפט דארט, אויף זיין דאטשע, אויך שיסן א ביסעלע!‟. מיט א וואך שפעטער האבן מיר זיך ווידער צונויפגעזאמלט ביי די מייעראוויטשעס, און א פיר־יאריק יינגעלע האט דארט געשריען: „צעשיסט די קאמוניסטן!‟. אוודאי, איז קיינער פון אונדז, ניט איך, ניט די אנדערע, ניט געווען בלוטדורשטיק, נאר ס׳האט זיך געדאכט (און געהאפט), קוקנדיק אויפן קינד, — אט איז א נייער, א פרייער דור…
איך האב דעמאלט געטראכט: נו, אויסגעצייכנט, דעמאקראטיע האט געזיגט, איצט וועט שוין אלץ זיין גוט! די עלטערן מיינע און אנע פאוולאוונא האבן געהאט א היפוכדיקע מיינונג: „איצט איז דער פוטש ניט געלונגען, נאר א צווייט מאל קאן ער טאקע געלינגען!‟ — און זיי האבן מיך איינגערעדט, אז מע דארף אוועקפארן. ניט זיי, ניט איך האבן ניט געטראפן. קיין אנדער קאמוניסטישער פוטש איז ניט געווען; פארקערט, אין גיכן איז די קאמוניסטישע פארטיי און דעם ראטן–פארבאנד זיך צעפאלן. די ווייטערדיקע אנטוויקלונג, ווי באוווסט, איז אוועק אויף א קרומען וועג… שוין אין פעברואר 1992, נאך דעם, ווי מיר זיינען ארויסגעפארן פון לאנד, איז אויפן אדרעס פון אונדזער מאסקווער דירה געקומען פונעם מילטערישן קאמיטעט א רופצעטל אויף מיין נאמען מיט א שטעמפל: „אייער פראלאנגאציע־טערמין איז אנולירט‟. צו וואס האט די נייע דעמאקראטישע מאכט מיך געדארפט האבן אין דער ארמיי?! מיט עטלעכע חדשים שפעטער האט דער טאטע באזוכט מאסקווע און איז דערשיטערט געווארן פונעם נאציאנאליזם: צווישן אנדערש, האט ער געזען אין מעטרא אן אויפשריפט „זשידעס, פארנעמט זיך מיט אייערע זשידעלעך!‟ — און דערנעבן — א צייכענונג פון חזירישע שנוקן מיט גרויסע נעז…
וואס זשע, אפשר באמת דארפן מיר פשוט „פארנעמען זיך‟, פארשעלטן און פארגעסן רוסלאנד? דער קלוגער זשאבאטינסקי פלעגט עס זאגן נאך מיט העכער 100 יאר צוריק. פון מאל צו מאל דוכט זיך מיר אויך אזוי… און דאך באקומט זיך ניט ביי מיר אין גאנצן ארויסרייסן רוסלאנד פון מיין הארצן. באזונדערס, ווען איך דערמאן זיך אין יענע אויגוסט–טעג, ווען ס׳האט זיך געדוכט, אז דאס גוטס האט באזיגט, און אז ניט אומזיסט איז איינער פון די דריי אומגעקומענע יונגען געווען א ייד (כ׳וועל קיין מאל ניט פארגעסן די טעלעוויזיע־טראנסלירונג פון זייער לוויה)… יא, א סך טינוף איז פאראן אין רוסלאנד, און ביז גאר א שטינקענדיקער טינוף פירט היינט אן מיטן לאנד; נאר וויסאצקי [5] מיט זיין „באלאדע וועגן קאמף‟ איז פארט אויך רוסלאנד! און סאכאראוו — אויך… און אלע ווונדערלעכע פילמען און לידער, אויף וועלכע איך בין אויפגעוואקסן. שוין אפגערעדט פון שאסטאקאוויטשן, פראקאפיעוון, ראכמאנינאוון, סקריאבינען, טשייקאווסקין, רימסקי–קארסאקאוון, מוסארגסקין, באראדינען, גלינקא — איך קאן דאך ניט לעבן אן זייער מוזיק. און אויך מיינע אלטע פריינד, וואס זיינען געבליבן דארטן און טראכטן אזוי ווי איך. יא, זיי זיינען א מינדערהייט (ניט וויכטיק יידן אדער רוסן); אזעלכע מענטשן זיינען אין רוסלאנד תמיד געווען א מינדערהייט — און דאך זיינען זיי אויך א טייל פון רוסלאנד. באקומט זיך, אז ניט געקוקט אויף אלץ, אפזאגן זיך אין גאנצן פון רוסלאנד וואלט געמיינט פאר מיר אפזאגן זיך פון זיך אליין.
וואס זשע וועט זיין מיט יענעם לאנד „אין שיינקייט זיינער אוראלטער, פארוויינטער‟? אין מיט־20סטן יארהונדערט האט זיך געדוכט, אז אין דייטשלאנד און יאפאן איז דעמאקראטיע אוממעגלעך, ווייל זי איז פרעמד די יאפאנער און די דייטשן. די געשיכטע האט דערוויזן, אז ס׳איז ניט אזוי, — נאר פאר דעם האט מען געדארפט אראפווארפן אויף יאפאן אטאמישע באמבעס און אקופירן דייטשלאנד במשך פון א האלבן יארהונדערט. אפשר איז אזוינס נייטיק אויך אין רוסלאנד, כדי איינצופירן דארטן פרייהייט און דעמאקראטיע? אויף דעם איז דער מערב בפירוש ניט גרייט. צי וועט דאס רוסלענדישע פאלק אליין פארשטיין א מאל, ווו דער אמת איז באגראבן? „און צי וועט אויפגיין, סוף–כל–סוף, איבער דעם פאטערלאנד פון אויפגעקלערטער פרייהייט דער ווונדערשיינער קאיאר‟?
דערווייל איז די דאזיקע קשיא געבליבן הענגען איבערן גרויסן לאנד ווי א גרויסער פרעגצייכן…

[1] יאסיף ריזשקין — סאוועטישער מוזיק–פארשער
[2] גענאדי כאזאנאוו — בארימטער אקטיאר
[3] אלעס אדאמאוויטש — באוווסטער שרייבער און געזעלשאפטלעכער טוער
[4] מיכאיל מייעראוויטש — סאוועטישער קאמפאזיטאר
[5] וולאדימיר וויסאצקי (1938־1980) — סאוועטישער אקטיאר, פאעט


Share this:TwitterFacebookPrintLike this:Like Loading...

Related
 


Tagged: Evgeny KissinjewsYiddish 
Post navigation


Previous Post
אין געיעג נאך א שמעטערלינג 

Next Post
די געשיכטע פון יידן אין בעמען און מערן (8) 



