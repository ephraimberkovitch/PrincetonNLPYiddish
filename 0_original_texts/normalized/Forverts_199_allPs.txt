 צי ארמסטראנג האט טאקע געקענט יידיש, אדער געוווסט בלויז געוויסע אויסדרוקן, בלייבט נאך אלץ א רעטעניש, נאר אן אנדער גוט באקאנטער אפרא־אמעריקאנער — דער לינק־געשטימטער זינגער און אקטיאר, פאל ראבסאן — האט כסדר געזונגען אויף יידיש און טאקע געקענט די שפראך. להיפוך צו ארמסטראנגן, וועלכער האט געדינט ווי א מין אומאפיציעלער קולטור־אמבאסאדאר פון די פאראייניקטע שטאטן, איז ראבסאן געווען אן אויסגעשפראכענער קעגנער פונעם אמעריקאנער קאפיטאליזם און א שטיקל יידישיסט. אין דער שפראך האט ער זיך פארליבט, אין א גרויסער מאס, צוליב אידעאלאגישע סיבות און זיין פריינדשאפט מיט די יידישע לינקע. 
 אין איר בוך, „אן אוצר פון יידישע פאלקסלידער‟, ברענגט די באקאנטע פאלקלאריסטקע רות רובין א גאנצע ריי ווערק, וואס הייבן זיך אן מיט די ווערטער, „שלאף, מיין קינד‟. דאס ליד האט א קלארן סאציאליסטישן טעם און מסתמא צוליב דעם איז עס באזונדערס געפעלן געווארן ראבסאנען. עס זענען באקאנט צוויי ענגלישע פאעטישע איבערזעצונגען דערפון , פון אויגוסט (גאס) טיילער און הערשל הארטמאן. אין איר ארכיוו, דערמאנט רובין אן אנדער רעקארדירונג – פון ב. סילין, געשאפן אין 1957. 
 פאל ראבסאן (1976־1898) איז געבוירן געווארן ביי א משפחה פון א פרעסביטעריאנישן פאסטאר און א שול־לערערקע אין פרינסטאן, ניו־דזשערזי. זיין טאטע, געבוירן ווי א שקלאף, איז אין זיין יוגנט אנטלאפן פון דער פלאנטאציע. זיין זון, פאל, זייענדיק א געראטענער סטונדענט, מוזיקער און ספארטלער, האט פארענדיקט די יוריספרודענץ־שול ביים קאלומביע־אוניווערסיטעט – גאר א זעלטענע זאך פאר אן אפרא־אמעריקאנער אין יענער צייט – אבער צוליב דער אומעטומיקער ראסע־דיסקרימינאציע האט ער נישט געקאנט קריגן ארבעט ווי אן אדוואקאט. איז ער געווארן א פראפעסיאנעלער זינגער און אקטיאר. 
 הגם זיינע אבות האבן גערעדט אויף דער שפראך איגבא, האט ראבסאן אין די 1930ער זיך אויסגעלערנט סוואהילי, אפט באטראכט דעמאלט ווי א פאראייניקונג־סימבאל פון דער אפריקאנער קולטור. זינגענדיק און שפילנדיק אויף דער סצענע אויף צענדליקער לשונות, האט ער ערנסט שטודירט און גוט פארשטאנען עטלעכע שפראכן, אריינגערעכנט רוסיש, כינעזיש און יידיש. ער האט אנגעהויבן לערנען מאמע־לשון נאך זייענדיק א סטודענט. ווייזט אויס, דער זינגער האט מסכים געווען מיט די יידישיסטן, אז די אמתע יידישקייט מוז זיין פארבונדן מיט דער יידישער שפראך – פונקט אזוי ווי עכטע אפרא־אפריקאנישקייט דארף האבן אן אייגן לשון צי לשונות. 
 אין 1995 האט הארטמאן דערציילט אן אינטערעסאנטע מעשה אין דער יידישיסטישער בליצפאסט־ליסטע „מענדעלע‟. א דאנק ראבסאנס השפעה, האט די קריסטלעכע אירלענדיש־אמעריקאנער קאמפאזיטארין און פיאניסטקע סעלעסט לעדערער איין מאל געשפילט דאס דאזיקע יידישע וויגליד בעת א זונטיק־געבעט אין א פראטעסטאנטישן קלויסטער אין סטאטען־איילענד, דווקא לכבוד ראש־השנה! א גילגול פון א ניגון! 
