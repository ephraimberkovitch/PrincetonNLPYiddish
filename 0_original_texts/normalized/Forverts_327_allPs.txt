 דער יידישער ליטעראטור־היסטאריקער מאקס עריק האט געשריבן אין זיין שטודיע „וועגן אלטיידישן ראמאן און נאוועלע‟ (1926):„דער אלטיידישער ראמאן לערנט אונדז, אז ס׳איז קיין מאל ניט געלונגען צו שאפן א גייסטיקן מויער, א כינעזישע וואנט צווישן אונדז און דער קולטור פון די ארומיקע פעלקער, אז מיט א גרויסער לייכטקייט — לייכטער, ווי מיר האבן ביז איצט געמיינט — האבן מיר איבערגענומען פרעמדע ליטערארישע ווערק און ליטערארישע אינסטיטוציעס.‟ 
 עריק איז געקומען צו דעם דאזיקן אויספיר אויפן סמך פון זיינע פארשונגען פון דער מיטל־אלטערישער יידישער ליטעראטור, וואס באשטייט לרוב פון איבערטייטשונגען פון אייראפעישע ראמאנען אין פערזן. זינט דעם איז זיין דעה באשטעטיקט געווארן דורך אנדערע היסטאריקער. די סאמע פרישסטע פארשונגען זיינען אקערשט פארעפנטלעכט געווארן אינעם זאמלביכל, „יידישע ריטער‟ אונטער דער רעדאקציע פון פראפעסאר מאריאן אפטראט אין אמסטערדאם. דאס דאזיקע ביכל נעמט אריין דריי רעפעראטן, וואס מען האט געהאלטן אויף דעם 14טן יערלעכן „אמסטערדאמער יידישן סימפאזיום‟ אין 2020. 
 אלע רעפעראטן באהאנדלען די ליטערארישע געשטאלטן פון ריטער, די סאמע פאפולערע העלדן פון די אייראפעישע עפישע פערזן־ראמאנען פון מיטל־אלטער. וואס פאר א מין גילגולים האבן די דאזיקע פיגורן דורכגעמאכט ווען מען האט איבערגעטייטשט די דאזיקע ראמאנען אויף יידיש? און וואס לאזן די דאזיקע גילגולים אונדז פארשטיין איצט וועגן די באגריפן פון מענלעכקייט און ווייבלעכקייט ביי יידן און קריסטן אין מיטל־אלטערישער אייראפע? אן אנדער פראגע איז ווי אזוי האבן די אלט־יידישע מחברים געשילדערט תנ״כישע העלדן אין זייערע דיכטערישע איבערטייטשונגען פונעם תנ״ך פארן ברייטערן לייענערישן עולם? דער יידישער שרייבער ש. אנ־סקי האט א מאל געטענהט, אז דער יידישער קולטור איז פרעמד וואסער ניט איז קולט פון פיזישער גבורה, ווייל דאס יידישע פאלק האט שוין לאנג געהאט איבערגעוואקסן די יוגנט־שטופע אין זיין קולטורעל־היסטארישער אנטוויקלונג און שאצט רוחניות העכער פון גשמיות. 
 אבער ווי עס דערווייזט פראפעסאר אורן כהן רומן פון דער חיפהער אוניווערסיטעט, איז אנ־סקיס דעה ניט אין גאנצן ריכטיק. כהן רומן באטראכט עטלעכע אלט־יידישע איבערטייטשונגען פון נביאים און כתובים, וואס באזינגען די העלדישע מעשים פון יהושע בן־נון און דוד המלך אינעם סטיל פון אמאליקע אייראפעישע ראמאנען. אט אזוי, למשל, שילדערט די יידישע איבערטייטשונג פון „ספר יהושע‟ (קראקע, 1594) דעם נצחון פון עם־ישראל מיט יהושע בראש איבער די כנענים: „אונ׳ נאך דען שטרייט ציטירט וער זיא די גנצי וועלט‟ (און נאך דער שלאכט ציטערט פאר זיי די גאנצע וועלט). דוד המלך סטראשעט דעם ריז גליית אין „שמואל־בוך‟: „היט דיך בור מיינס שווערט ווו דיך ביגרייפט די שנייד‟ (היט זיך פאר מיין שווערד ווו עס וועט דיך טרעפן איר קלינג‟. אזוי ארום, פארסך־הכלט כהן רומן, האט די אלט־יידישע ליטעראטור אפגעהיט דעם סיפור־המעשה פון תנ״כישע געשיכטעס אבער איבערגעשטאלטיקט זיי לויט דעם געשמאק פונעם אייראפעישן ריטער־ראמאן. 
 פראפעסאר אסטריד לעמבקע (ווינער אוניווערסיטעט) פארגלייכט דעם דייטשישן נוסח און דעם יידישן פונעם ראמאן וועגן דעם ריטער וויגאלוא, וועלכע הייסט ווידוווילט אינעם יידישן נוסח. ווייזט זיך ארויס, אז אט דער ווידוווילט פירט זיך אויף אנדערש לגבי פרויען איידער זיין דייטשישער פראטאטיפ. זיינע באציונגען מיט פרויישע געשטאלטן זיינען מער קאמפליצירט ווייל ער נייטיקט זיך אין זייער הילף און שטיצע. פראפעסאר לעמבקע לייגט פאר צוויי מעגלעכע דערקלערונגען פאר אזא ענדערונג. פון איין זייט, האלט זי, זיינען דווקא פרויען געווען דער גרעסטער טייל פונעם יידישן לייענערישן עולם, און דערפאר האט דער יידישער איבערטייטשער פונעם דייטשישן ראמאן געוואלט צופאסן זיין טעקסט צו זייער געשמאק. 
 פון דער אנדערער זייט, פאסט זיך די געשטאלט פון ווידוווילט בעסער צו צו דעם יידישן מענערישן טיפ, וואס איז געווען ווייניקער אגרעסיוו און טיפער איינגעווארצלט אין זיין ציבור. ווידוווילט איז אוודאי ניט קיין ייד, אבער ער פארקערפערט א מין „יידישן‟ טיפ פון א מינאריטעט־העלד, וואס פארבלייבט א מיטגליד פון זיין סביבה. מאקס עריק האט בשעתו דערקלערט די דאזיקע חילוקים אנדערש: דער יידישער איבערטייטשער „האט ניט געהאט קיין חוש פארן ריטערטום, פאר זיינע מנהגים, פאר זיינע סובלימיטעטן‟. לויט עריקס אפשאצונג, געהערט דער דאזיקער ראמאן „צו די אנשטענדיקסטע פאלקסביכער פון דער אלטיידישער ליטעראטור‟. 
 דער ענין פון ייחוס איז געווען זייער חשוב אין דער מיטל־אלטערלישע תקופה. די העלדן פון קריסטלעכע ראמאנען שטאמען פון איידעלע ריטערלעכע משפחות און דארפן כסדר באשטעטיקן זייער ייחוס דורך זייערע העלדישע מעשים. אנדערש איז בבא, דער העלד פון „בבא־בוך‟, אפשר דעם סאמע פאפולערסטן יידישן ראמאן, וואס איז אויך אן איבערטיישטונג פונעם אייראפעישן מקור. פראפעסאר מרים עדליך־מוט (דיסלדארפער אוניווערסיטעט) טענהט, אז בבא האלט אין איין אויסטראכטן אלץ נייע סאציאלע אידענטיטעטן, ער האט ניט קיין קריסטלעכן שטאלץ און בייט כסדר זיינע ראלעס. עס בלייבט אבער ניט קלאר פון איר אנאליז, צי אזא מין בייגעוודיקייט שפיגלט טאקע אפ דעם אומזיכערן מצב פון יידן אין דער אייראפעישער געזעלשאפט. 
 די רעפעראטן אין „יידישע ריטער‟ דערווייזן, אז די אלטיידישע ליטעראטור פארבאהאלט א רייכן מאטעריאל פארן בעסער פארשטיין די מענטאליטעט פון אשכנזישן יידנטום אין דער מיטל־אלטערישער תקופה. 
