 
 מאנאלאגן: ביים דאקטער 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
― איך וויל אייך בעטן, הער דאקטער, איין זאך: איר זאלט מיר
 אויסהערן. דאס הייסט, נישט דאס שלאפקייט מיינס זאלט איר אויס־
 הערן. ― פונעם שלאפקייט וועלן מיר שמועסן שפעטער. איך וועל אייך
 שוין אליין אויפקלערן, אין וואס עס באשטייט מיין שלאפקייט. ווילן וויל
 איך, איר זאלט אויסהערן מיך אליין, ווארעם ניט א יעדער דאקטער האט
 ליב אויסהערן דעם חולה. ניט א יעדער דאקטער לאזט זיך ריידן. דאק־
 טוירים האבן א טבע: זיי לאזן זיך נישט ריידן. זיי ווייסן נאר טאפן דעם
 דופק, קוקן אפן זייגער, פארשרייבן א רעצעפט און נעמען פארן וויזיט.
 אף אייך האב איך געהערט זאגן, אז איר זייט נ י ט פון די דאקטוירים.
 איר זייט נאך, זאגט מען, א יונגער דאקטער, און זייט נאך ניט אזוי
 להוט, פארברענט נאכן קערבל, ווי אנדערע דאקטוירים. בין איך דערפאר,
 הייסט דאס, טאקע געקומען צו אייך, זיך מיט אייך אן עצה האלטן מכה
מיין מאגן. איך בין, ווי איר זעט מיך, א מענטש מיט א מאגן. על־פי
חכמת הדאקטאריע קומט אפילו אויס, אז י ע ד ע ר מענטש מוז האבן
א מאגן. נאר ווען איז דאס גערעדט געווארן? אז דער מאגן איז א מאגן;
אבער אז דער מאגן איז קיין מאגן ניט, היינט צו וואס טויג דאס לעבן?
וועט איר דאך מיר ענטפערן מסתמא מיטן פסוק: בעל־כרחך אתה חי?
ווייס איך עס אן אייך. פאר דעם „בעל־כרחך״ האב איך נאך אין חדר
געכאפט שמיץ. איך שמועס פון דעם, וואס א מענטש כל־זמן ער לעבט,
ווילט זיך אים ניט שטארבן. כאטש דעם אמת דארף איך אייך זאגן, אז
איך אליין האב פארן טויט כלל קיין מורא נישט. ווארעם, ערשטנס, האב
איך שוין אריבערגעשפאנט ששים, והשנית, בין איך אזא מענטש, וואס
קאטארי לעבן און שטארבן איז בא מיר גלאט אלץ איין יום־טוב. דאס
הייסט, לעבן איז אוודאי גלייכער ווי שטארבן, ווארעם ווער וויל דאס
שטארבן? ובפרט א ייד? ובפרט א טאטע פון עלף קינדער, זאלן געזונט זיין, מיט א ווייב, כאטש דאס דריטע ווייב, נאר דאך א ווייב.
בקיצור, אליין בין איך א קאמעניצער, דאס הייסט, ניט פון קאמעניץ
גופא, נאר פון א שטעטל ניט ווייט פון קאמעניץ. און בין, אז אך און
וויי איז מיר, א ייד א מילנער, איך האלט א מיל האלט איך, דאס הייסט,
די מיל האלט מיך, ווארעם, ווי זאגט איר, אז מע קריכט־אריין, ליגט
מען. א ברירה האט מען? ס׳איז א ראד, פארשטייט איר מיך, און סע
דרייט זיך! בארעכנט זיך אליין, אז פאר ווייץ באדארף מען צאלן מיט
מזומנים, און מעל מוז מען צעטיילן אף קרעדיט, א וועקסל אהין, א
וועקסל אהער, און צו טאן האט מען מיט גראבע נפשות, און מיט ווייבער. איר האט עפעס ליב ווייבער? למאי עס איז ניט געראטן בא זיי די
חלה? וואס בין איך שולדיק? אפשר, זאג איך, איז בא אייך ווייניק היץ?
אדער אפשר איז בא אייך געווען שלעכטע הייוון? אפשר איז בא אייך
געווען, זאג איך, נאס האלץ? פאלט מען נאך אף אייך און מע מאכט
אייך מיט דער בלאטע און מען איז אייך מבטיח, אז דאס אנדערע מאל
וועט אייך פליען די חלה אין קאפ אריין... איר האט עפעס ליב, אז סע
פליט אייך א חלה אין קאפ אריין? דאס זיינען די קונהטעס די לאחדימניצעס. נאר איר מיינט אוודאי, די קונים די הורטאווניקעס זיינען בעסער? אויך ניט בעסער! לכתחילה, אז דער קונה קומט אין מיל אריין
און וויל זיך מאכן א קרעדיט, איז ער ווייך ווי א פוטער, מיט טויזנט
חניפהלעך און קאמפלימענטן, כאטש נעם לייג אים צו צו א מכה; און
נאכדעם, אז עס קומט צו צאלן, הייבט זיך אן א צעטל פון טענות: דער
טראנספארט איז אים שפעט אנגעקומען, די זעק האבן זיך צעריסן, די
מעל איז געווען ביטער, טוכלע, צוגעלעגערט הייסט עס. צרות מיט שלעק
― אכצן חסרונות מיט זיבן און צוואנציק תירוצים! „און געלט?״
,,געלט, זאגט ער, שיקט־אריין א חשבון!״ א האלבער סילוק, הייסט דאס.
שיקט מען אים מאנען, זאגט ער: „מארגן״. מארגן ― „איבערמארגן״. א
נעכטיקער טאג! הייבט מען אים אן סטראשען מיט א פראטעסט און מע
גיט אף אים איין. נו, און אז מע גיט שוין איין, מיינט איר, איז וואס?
האט מען א „ליסט״, און אז מע קומט מיטן „ליסט״ איבערשרייבן, איז
במילא אלצדינג אף דעם ווייבס נאמען, און גיי רוף אים קנאקניסל! נו,
פרעג איך אייך: בא אזעלכע געשעפטן, ווי זאל מען ניט האבן קיין
מאגן? ניט אומזיסט זאגט צו מיר מיינע, כאטש זי איז בא מיר ניט דאס
ערשטע, זי איז דאס דריטע, און דאס דריטע ווייב איז דאך, ווי זאגט
איר, די זון אין שבט, נאר דאך אוועקמאכן קאן מען זי ניט, פארט א
ווייב: „ווארף־אוועק, זאגט זי צו מיר, נח, ווארף־אוועק דאס מעל־גע־שעפט. לאז זיך עס אנצינדן מיט דער מיל אינאיינעם, וועל איך וויסן,
אז דו לעבסט אף דער וועלט!״ „ע־הע־הע, זאג איך, די מיל זאל וועלן
ברענען! זי איז גוט געסטרעכירט״... „ניט דאס, זאגט זי, מיין איך, נח.
איך מיין, זאגט זי, וואס דו לויפסט ארום, ניט קיין שבת, ניט קיין יום־טוב, ניט קיין ווייב, ניט קיין קינד. וואס? וואס פליסטו?״... פרעגט מיך
בחרם, איך ווייס אליין ניט, וואס איך פלי. וואס זאל איך טאן, אז ס׳איז
בא מיר אזא טבע, צו אלדי רוחות?... איך האב ליב דרייען!... טאמער
מיינט איר, מע האט עפעס פונעם דרייען? צרות האט מען! וואס פאר
א געשעפט איר זאלט מיר ניט געבן, נעם איך דאס אן; ניטא פאר מיר
קיין שלעכטער בראנפן: זעק ― איז זעק, האלץ ― איז האלץ, „טארנעס״
― איז „טארנעס״. איז קערט אוודאי מיינען, אז אחוץ דער מיל האב
איך שוין מער קיין געשעפטן נישט? האט איר מחילה א גרויסן טעות.
ווי איר קוקט מיך אן, האנדל איך מיט וואלד, מיט איינעם א שותף, וואס
מיר האקן אים, און שטעל־צו פראוויאנט אין דער טורמע, און האב א
חלק אין דער טאקסע, און דערלייג דווקא אלע יאר צו איר געלט, איר וואלט
זיך עס ווינטשן פארדינען אלע חודש, איך בין אייך קיין שונא ניט.
אי, צו וואס דארף איך זי? קהל אף צו־להכעיס! איך בין, ווי איר זעט
מיך, א גרויסער בעל־נצחון: בא מיר, צוליב נצחון, איז כדאי די גאנצע
שטאט זאל גיין צו גרונט און אליין באגראבן ווערן ― אבי אויספירן
מיינס! איך בין, ווי איר זעט מיך, א מענטש דווקא אזוי זיך נישט קיין
שלעכטער בטבע, נאר א גרויסער „קאפריז״, א שפילשליווער, הייסט עס.
מיך, אז מע רירט מיך אן אין כבוד, איז חיות ניט זיכער! און דערצו
בין איך נאך א שטיקל עקשן אויך. איך בין א בעלן געווען אמאל, אין
די גוטע יארן, פאר איין „אתה־הראיתלע״ בא אונדז אין בית־המדרש
גיין ביזן בלוט אריין; דאס בית־המדרש האט מען פארמשפט ― און איך
האב טאקע אויסגעפירט מיינס. וואס זאל איך טאן? ס׳איז בא מיר אזא
בלוט! ס׳איז בא מיר נערוון, זאגן זיי, די דאקטוירים, און ס׳האט, זאגן
זיי, א שייכות צום מאגן. כאטש אפילו על־פי שכל קומט דאס אויס
ווילד. ווארעם וואס געהער זיך אן נערוון מיט א מאגן? אביסל א סמיכות הפרשה! ווו זיינען די נערוון און ווו איז דער מאגן? נערוון זיינען
דאך, צום מיינסטן, על־פי חכמת הדאקטאריע, דאכט זיך, דארט, ווו
די געהירן? און דער מאגן איז דאך גאר ווייס איך ווו ― פאלג מיך א
גאנג!.. שאט, אט באלד ענדיק איך, וואס כאפט איר זיך אזוי? זיצט
נאך א מינוט. איך וויל דאך אייך אויסדערציילן אקוראט, איר זאלט
מיך אויסהערן און זאגן מיר, פון וואנען האט זיך גענומען צו מיר אט
דער דאזיקער אומגליק, איך מיין דעם מאגן מיין איך. אפשר איז דאס
פון דעם, וואס איך בין נע־ונד, בין קיינמאל נישטא אין דער היים, און
אפילו דעמאלט, ווען איך בין אין דער היים, בין איך אויך ניט אין
דער היים. איך שווער אייך בהן שלי ― ס׳איז א געלעכטער צו הערן
און א חרפה צו זאגן ― איך ווייס נישט, וויפל קינדער איך האב און ווי
אזוי מען רופט זיי. ס׳איז נישט גוט, הערט איר, אן א בעל־הבית און אן
א טאטן! איר זאלט אנקוקן בא מיר א שטוב, קיין עין־הרע, מיט א פע־ראדעק! א שיף אן א רודער! טאג ווי נאכט א טארעראם, א הארמידער,
זאל גאט שומר ומציל זיין! א ווערטעלע אויסצוריידן, קיין עין־הרע, עלף
קינדער פון דריי ווייבער! בשעת דער טרינקט טיי, עסט יענער אנבייסן, און
בשעת איך דאוון, גלוסט זיך יענעם שלאפן. דער קנייפט א בולקע, און
דער וויל הערינג, דעם גלוסט זיך מילכיקס, און דער שרייט אין איין
קול: פלייש! און אז מע וואשט זיך עסן, איז ערשט דעמאלט נישטא
קיין מעסער, מיט וואס א שטיקל ברויט אפצושניידן, און צווישן קליינווארג איז א טומל, א גיהנום, מיט הריגות, כאטש נעם לויף אין דער
וועלט אריין! און איבער וואס? אלץ איבער דעם, הערט איר, וואס איך
האב קיינמאל קיין צייט ניט, און זי, מיינע הייסט דאס, איז, קיין עין־הרע, זייער א גוטע, דאס הייסט, ניט אזא גוטע, ווי א ווייכע, קאן זיך
נישט באגיין מיט קיין קינדער. מיט קינדער דארף מען קאנען זיך באגיין.
קריכן זיי איר אפן קאפ דאס הייסט, זי שילט זיי אפילו, קנייפט זיי,
רייסט זיי אויס שטיקער פלייש, נאר וואס קומט ארויס? פארט א מאמע.
א מאמע איז ניט קיין טאטע. א טאטע לייגט־אנידער און שמייסט־אפ א
קינד. איך ווייס, אז מיין טאטע האט מיך געשמיסן. און אפשר האט
אייך אייער טאטע אויך געשמיסן? וואס־זשע מיינט איר? איז אז ווויל
צו אייך! איך ווייס ניט, צי ס׳וואלט פאר אייך געווען בעסער, מע זאל
אייך ניט געווען שמייסן... וואס כאפט איך זיך? איך ענדיק באלד. איך
דערצייל עס אייך ניט אומזיסט; דאס איז צוליב דעם, איר זאלט פארשטיין מיין ארט לעבן, וואס איך לעב. אפשר מיינט איר, אז איך ווייס,
וויפל איך פארמאג? מעגלעך, אז איך בין א ייד א נגיד, און א גרויסער
נגיד, און מעגלעך אז ― צווישן אונדז וועט עס דאך מסתמא בלייבן?
― אז איך בין אפשר דערונטער... איך ווייס? אז טאג ווי נאכט איז נאר
געלאטעט; ווי זאגט איר, די טאפלע ארויסגענומען, יענע טאפלע אריינגעשטעלט ― ס׳איז עפעס א תירוץ? צי מע קאן, צי מע קאן ניט ―
נדן א קינד דארף מען געבן? ובפרט נאך, אז גאט העלפט טעכטער,
און דערוואקסענע דערצו! אנו, פרוווט האבן דריי טעכטער דערוואקסענע, קיין עין־הרע, אלע אין איין טאג צו דער חופה פירן, וועלן מיר
זען, צי וועט איר קאנען איינזיצן אין דער היים אפילו א טאג! היינט
פארשטייט איר שוין, וואס איז דאס דרייען, וואס מע דרייט, מיטן פליען,
וואס מען פליט, כאפט מען א פארקילונג אין וואגאן, א בייזע וועטשערע אף דער אכסניא, וואס מע קרענקט זי נאכדעם אויס. היינט די
ריחות, וואס מע שמעקט זיך אן, מיט דער שיינער לופט ― מעג מען
שוין האבן א מאגן? א שטיקל גליק איז נאר, וואס איך בין בטבע ניט
קיין קראנקער מענטש, גוט פארפונדעוועט פון דער יוגנט. קוקט נישט
אף מיין סנאסט, וואס איך בין אזוי דאר און טרוקן. דאס האבן מיך
די געשעפטן אזוי אויסגעטריקנט. און אגב איז בא אונדז טאקע אזא
גדלע, אזא וווקס; מיר האלטן זיך אלע הויך און דין. איך האב געהאט
עטלעכע ברידער, זיינען זיי אלע געווען אזוי ווי איך, מיר צו לענגערע
יאר. פונדעסטוועגן בין איך, הערט איר, תמיד געווען א געזונטער מענטש,
נישט געוווסט פון קיין מאגן און פון קיין דאקטער און פון קיין שווארץ־יאר, הלוואי ווייטער. נאר פון א צייט, אז מע האט מיך אנגעהויבן
שטאפן מיט רפואות, פילן, פראשקעס און קרייטער, און איטלעכער באזונדער קומט מיט זיין המצאה: דער הייסט, איך זאל האלטן דעיעט, דאס
הייסט, „נעדאיעד״, איך זאל עסן וואס ווינציקער; און דער הייסט, איך
זאל גאר ניט עסן, איך זאל פאסטן הייסט דאס. זייט איר שוין פארטיק?
קומט צו גיין א נייער חכם א דאקטער און זאגט מיר אן, איך זאל דווקא
עסן, און א סך! אפנים, ער אליין האלט פון דער אכילה. אלע דאקטוירים האבן אזא טבע, אז דאס, וואס זיי האבן ניט פיינט, דאס הייסן זיי
אויך דעם חולה. א חידוש איז מיר נאר, וואס זיי הייסן נישט שלינגען
קיין קערבלעך... משוגע צו ווערן פון זיי! איינער א דאקטער האט מיר
געהייסן גיין א סך, גלאט גיין אין דער וועלט אריין, שפאנען הייסט דאס;
איז געקומען אן אנדערער דאקטער און הייסט מיר ליגן ― און גיי טרעף,
ווער פון זיי איז מער בהמה... וואס דארפט איר א סך? איינער האט מיך
געהאדעוועט מיט ליאפעס, כמעט א יאר כסדר מיט גאלע ליאפעס! איך
קום צום אנדערן, זאגט ער: „ליאפעס? חס־ושלום! ליאפעס איז פאר
אייך א סם־המות!״ און ער גייט און פארשרייבט מיר א פראשעק, א
געלן פראשעק. מסתמא ווייסט איר, וואס דאס איז פאר א מין פראשעק?
איך קום צו גיין מיטן געלן פראשעק צו א דריטן דאקטער, כאפט ער ניט
דעם געלן פראשעק און צערייסט ניט דעם רעצעפט און פארשרייבט מיר
ניט קיין קרייטער? אבער וואס פאר א קרייטער, מיינט איר, איידער איך
האב מיך איינגעוווינט, הערט איר, צו די דאזיקע קרייטער, מעגט איר
מיר גלייבן, אז די גרינע גאל האט זיך מיר איבערגעקערט! ס׳זאל אים
אנגיין, דעם דאקטער, כאטש האלב, וואס איך פלעג אים אנווינטשעווען,
בשעת איך פלעג זיי דארפן אייננעמען אלע פארן עסן. איך פלעג מיך
זען בשעת מעשה מיטן מלאך־המות! נאר וואס טרינקט נישט א מענטש
צוליב געזונט?... צום סוף לאזט זיך אויס, איך קום צו יענעם דאקטער,
צום ערשטן הייסט דאס, וואס האט מיך געהאדעוועט מיט ליאפעס, און
דערצייל אים די געשיכטע מיט די ביטערע קרייטער, וואס פאראומערן
מיר דאס לעבן, ― ווערט ער מלא רציחה און רופט זיך אן צו מיר מיט
א מין כעס, גלייך ווי איך האב אים דא געקוילעט די קאפאטע: „איך האב
דאך אייך פארשריבן, זאגט ער, ליאפעס, היינט וואס לויפט איר ארום,
ווי א דולער, פון איין דאקטער צום אנדערן?״ זאג איך: „שאט, שאט!
איר זייט דאך נישט איינער אפן יריד! קיין קאנטראקט האט מען אייך
נישט אונטערגעשריבן, און לעבן דארף יענער אויך, יענער האט אויך א
ווייב און קינדער!״... האט זיך אין אים אנגעצונדן א פייער, זאלט איר
זען, גלייך ווי איך האב אים דא געזאגט מי יודע וואס! בקיצור, ער האט
מיך געבעטן, איך זאל גיין צו יענעם דאקטער. זאג איך: „קיין עצות באדארף איך נישט; אז איך וועל וועלן, קאן איך אליין גיין״. און נעם
און לייג אים אוועק א קארב. מיינט איר אפשר, אז ער האט דאס מיר
א שמיץ געטאן אין פנים? אבער גאר לא! קערבלעך האבן זיי ליב. אי,
האבן זיי ליב קערבלעך, הערט איך! א סך מער ווי מיר, פראסטע
מענטשלעך. זיי זאלן זיך אוועקזעצן, אשטייגער, אויסהערן דעם חולה,
ווי סע געהער צו זיין ― דאס איז בא זיי נישטא. זיי לאזן זיך נישט
ריידן א ווארט אן איבעריקס. אט בין איך אנומלטן געווען בא איינעם
א דאקטער, טאקע אייערער א באקאנטער, איך וויל אים נישט אנרופן
באם נאמען. איך בין נאר אריינגעקומען, נישט אויסגערעדט נאך קיין
צוויי ווערטער ― אהא, ער הייסט מיר שוין אויסטאן זיך, איך בעט איבער אייער כבוד, און איך זאל מיך אנידערלייגן אף דער קושעטקע.
וואס איז? באשר ער וויל מיך אויסהערן. ווילסט מיך אויסהערן? זייער
גוט! הער מיך אויס! וואס־זשע לאזטו זיך ניט ריידן? וואס טויג מיר
דאס טאפן, וואס דו טאפסט מיך, מיטן קלאפן, וואס דו קלאפסט מיך?
ניין, האט ער אבער קיין צייט ניט! עס ווארטן, זאגט ער, דארט הינטער
דער טיר נאך מענטשן, איטלעכער מיט זיין „אטשערעד״. ס׳איז היינט
געווארן בא אייך א מאדע ― „אטשערעד״, ווי, להבדיל, אפן באן,
אדער אף דער פאטשט בא די מארקעס... וואס? איר האט אויך קיין צייט
ניט? בא אייך איז שוין אפשר אויך אן „אטשערעד״? איר זייט דאך
נאך א יונגער דאקטער! ווי קומט איר צו „אטשערעדן״? אז איר וועט
זיך אט אזוי פירן, הערט איר, וועט איר האבן עגמת־נפש, ניט קיין
פראקטיקע!... און אין כעס באדארפט איר אויך נישט זיין. איך האב
נישט געמיינט, חלילה, אומזיסט. איך בין נישט אזא ייד, וואס איך זאל,
חס־ושלום, פארלאנגען אומזיסט. און כאטש איר האט מיך נישט געוואלט
אויסהערן ביזן סוף, פונדעסטוועגן, איינס צום אנדערן געהער זיך נישט
אן, פארן וויזיט באדארף מען אייך באצאלן... וואס? איר ווילט נישט
נעמען?... וויל איך אייך מיט גוואלד נישט נייטן... געוויס האט איר פון
וואנען צו לעבן... מסתמא לעבט איר פון קופאנעס... עס וואקסט בא
אייך... נו, מהכתיתי, לאז אייך גאט העלפן, ס׳זאל בא אייך וואקסן
און וואקסן... אדיע! האט קיין פאראיבל נישט, טאמער האב איך בא
אייך צוגענומען צייט.... דערויף זייט איר דאך א דאקטער...
    
געשריבן אין יאר 1904
דערציילונג פון א דזשענטלמאן
    
― איר מעגט אייך לאכן פון מיר, איר קאנט אייך מאכן פון מיר
א פעליעטאן, אפילו א בוך, אויב איר ווילט, ― איך האב פאר אייך
קיין מורא ניט, זאג איך אייך פריער, ווארעם איך בין, ווי איר קוקט
מיך אן, ניט פון די שרעקעדיקע. איך שרעק מיך נישט איבער פאר קיין
שרייבער, איך ווער נישט בטל פאר קיין דאקטער, פאל נישט אראפ בא
זיך פאר קיין אדוואקאט און הייב נישט אן נתפעל צו ווערן, אז מע
זאגט מיר, יענער שטודירט אף אינזשינער. איך האב אויך אמאל געשטו־דירט, איך בין אליין אויך געווען אמאל א גימנאזיסט. אמת, איך האב
די גימנאזיע ניט געענדיקט, איבער א מעשה מיט א מיידל. עס האט זיך
אין מיר פארליבט א מיידל (א שיינער יונג בין איך געווען פון תמיד!).
זי האט געזאגט, דאס מיידל הייסט עס, אז טאמער נעם איך זי ניט,
נעמט זי איין סם. און איך האב זי אזוי געוואלט נעמען, ווי א י ר
האט זי געוואלט נעמען. זי איז בא מיר געווען נישט קיין בת־יחידה,
פארשטייט איר מיך... ס׳איז אבער פארגאנגען בא אונדז צו ווייט, האט
זיך אריינגעמישט א ברודער אירער, א פראוויזאר פון אן אפטייק, און
האט געזאגט, אז טאמער סמט זיך אוועק די שוועסטער זיינע, גיסט ער
מיך אפ ― ער ווייסט שוין מיט וואס... און איך האב זי געמוזט נעמען,
זיך אפגעמוטשעט מיט איר א יאר דריי. זי האט פארלאנגט פון מיר
נאר צוויי זאכן: איך זאל זיין אין דער היים, און נישט קוקן אף
פרעמדע... איר האט עפעס ליב אזא געשעפט? וואס זאל איך טאן, אז
גאט האט מיך פארט באשאפן מיט אזא פנים, אז אלע מיידלעך מיט אלע
ווייבלעך זיינען נאך מיר די כפרה? איר מיינט וואס?... חלילה!... גארנישט, מע האט מיך ליב ― און א סוף. ווו איך קום, ווו איך פאר, בא־
 
 