 אז מע רעדט מיט ד״ר מרים יודל, די יידיש־פראפעסארשע ביים עמארי־אוניווערסיטעט, באמערקט מען אן אינטערעסאנטע זאך. 
 יודל, וואס לעבט ווידער אויף די יידישע קינדער־ליטעראטור דורך אירע איבערזעצונגען און פארש־ארטיקלען, באנוצט זיך ניט נאר מיט דער ראפינירטער טערמינאלאגיע פון דער ליטעראטור־פארשונג, נאר זי באפעפערט אירע רייד מיט לומדישע ווערטער פון דער גמרא. דאס איז אבער ניט קיין חידוש. ד״ר יודל האט סיי א דאקטאראט אין פארגלייכיקער ליטעראטור פון הארווארד־אוניווערסיטעט, סיי סמיכה פון אן ארטאדאקסישער ישיבה. 
 ביי יידן זאגט מען „א סך מלאכות, ווייניק ברכות״, אבער ביי ד״ר יודלען איז פונקט פארקערט: איר מבינות אין דער אקאדעמישער ארענע גיט א סך צו צו איר וויסן אין דער רבנישער וועלט, און פארקערט. 
 ווי אזוי קומט, אבער, אז א פרומע יידישע טאכטער זאל אננעמען די לינקע און וועלטלעכע ווערטן פון דער יידישער קינדער־ליטעראטור? און ווי אזוי קומט עס, אז אן אויסגעשפראכענע פעמיניסטקע דאוונט אויסשליסלעך אין דער ווייבערשיל, און איז איינע פון די ווייניקער ווי 100 פרויען צו ווערן אן ארטאדאקסישע רבנית? 
 יודלס מאמע, ען ראבינס־יודל, האט די יונגע מרימען שטארק געמוטיקט צו לייענען. 
 קיין חידוש ניט, וואס די ביבליאטעק האט געשפילט א וויכטיקע ראלע אין יודלס קינדער־יארן. איינע פון אירע ערשטע זכרונות פון פולקייט איז געווען ווען זי האט באקומען א נייעם מין ביבליאטעק־קארטל. 
 נאך אן ארט ווו יודל האט ליב געהאט צו לייענען איז געווען אין דער „היברו־סקול״ (תלמוד־תורה) פארבונדן מיט איר רעפארמער סינאגאגע. 
 ניט געקוקט אויף איר חשק צום לערנען, האט זיך יודל ניט תמיד געפילט אין איר „היברו־סקול״ ווי אן אייגענע. קודם איז איר משפחה געווען א ביסל פרימער ווי די אנדערע מיטגלידער פונעם טעמפל. דערצו זענען ס׳רוב אנדערע משפחות געווען מער פארמעגלעך ווי אירע. דאס האט דערפירט צו דעם וואס יודל באשרייבט ווי א „פראדוקטיווער שפאנונג״ צווישן איר און איר סביבה. אינעם ניינטן קלאס, אום ראש־השנה, האט אט די שפאנונג דערפירט צו א מין קריזיס. 
 יודל איז געווארן אלץ מער פאראינטערעסירט אין יידישקייט. זי האט אנגעהויבן גיין אין אן ארטאדאקסישער שיל. אין דער זעלביקער צייט האט דאס אויך דערפירט צו א קאנפליקט — דאס מאל צווישן אירע פעמיניסטישע, פראגרעסיווע ווערטן, און די באזונדערע ראלעס פאר פרויען און מענער ביי די ארטאדאקסישע מנינים. 
 ווען יודל האט זיך געלערנט אין הארווארד־אוניווערסיטעט, האט זי געהאט א געלעגנהייט ניט בלויז צו פארבעסערן איר קענטעניש פונעם לשון־קודש אינעם תנ״ך, נאר זיך אויסצולערנען דעם ארמיש פון דער גמרא, זיך פארטיפן אין די פירושים און „זיך לערנען ביי תלמידי־חכמים אין אן ארט, ווו ס׳האט נישט אויסגעמאכט, צי מע איז א מאן צי א פרוי.״ 
 שוין מיט א פעסטן יסוד אין די ספרים, האט יודל זיך פאראינטערעסירט אין דער וועלטלעכער ליטעראטור ביי יידן און די עמי העולם. זי האט געוואלט בעסער פארשטיין די ראלע וואס אט די ווערק האבן געשפילט ביים איבערגעבן מאראלישע ווערטן. זי האט עס פאר מיר פארמולירט אזוי: וואס מער די וועלט האט זיך סעקולאריזירט, אלץ מער איז די ליטעראטור געווארן דער לינדז, דורך וועלכן מע האט באטראכט עטישע פראגעס. פאר וואס, לשמל, האט זי זיך געחידושט, רעדט מען מיט תלמידים וועגן מאראלישע דילעמעס אין די ליטעראטור־קלאסן אנשטאט אין א קלאס פון פילאסאפיע? 
 יודל האט געוואלט ממשיך זיין מיט אירע שטודיעס אין א גראדויר־פראגראם כדי זיך צו פארנעמען מיט דער דאזיקער פראגע. האט זי גערעדט מיט עטלעכע פראפעסארן. איינע פון זיי, די אנגעזעענע פארשערין פון דער יידישער ליטעראטור אין הארווארד־אוניווערסיטעט, ד״ר רות ווייס, האט פארגעלייגט, אז יודל זאל זיך לערנען יידיש. ד״ר ווייס האט דערקלערט, אז דער פראצעס פון סעקולאריזאציע איז פארגעקומען גיכער ביי די מיזרח־אייראפעישע יידן ווי ביי כמעט קיין אנדער פאלק און ס׳איז דערפאר כדאי צו פארגלייכן די יידישע ליטעראטור מיט די פון אנדערע פעלקער. האט ד״ר ווייס פאר יודלען איבערגעלאזט אן עקזעמפלאר פון אוריאל וויינרייכס לערנביכל, „קאלעדזש־יידיש״, מיט א צעטל אין וועלכן זי האט געשריבן אויף מאמע־לשון: „פאר מרימען א מתנה״. האט יודל יענעם זומער זיך פארשריבן אין דער ייווא־זומער־פראגראם און דערנאך שטודירט די פארגלייכיקע ליטעראטור מיט ד״ר ווייסן. 
 ווען מרים יודל איז אין הארבסט 2007 געווארן א יידיש־דאצענטקע אין עמארי־אוניווערסיטעט, האט זי ווייניק געוווסט וועגן דער יידישער קינדער־ליטעראטור. אז זי האט אבער געזוכט פשוט לייענווארג פאר אירע סטודענטן, האט זי אנטדעקט ביים יידישן ביכער־צענטער א קאטאלאג מיט באשרייבונגען פון 800 ביכלעך פאר קינדער. 
 לכתחילה האט זי בלויז פלאנירט אויסצונוצן דעם מאטעריאל ווי א לערן־מיטל אבער מיט דער צייט איז די יידישע קינדער־ליטעראטור ביי איר געווארן א פארש־אינטערעס פאר זיך. ווי א ליטעראטור־פארשערין האט זי צוגעצויגן די באציונגען צווישן די יידישע ווערק פאר קינדער און דערוואקסענע. און ווי א יידישע דערציערין, האט זי באלד פארשטאנען, אז צווישן די טויזנטער דערציילונגען און לידער פאר קינדער, זענען דא א סך אוצרות, וואס וואלטן געקענט צונוץ קומען היינטיקע אמעריקאנער יידישע עלטערן. 
 יודל האלט אז מע קען ניט פארשטיין די יידישע מאדערניטעט אן צו לייענען די יידישע קינדער־ליטעראטור. פאר וואס איז דאס אבער וויכטיק?, האב איך זי געפרעגט. ציטירנדיק פרקי־אבות, האט יודל געענטפערט: „ווער איז קלוג? דער וואס לערנט זיך ביי יעדן איינעם…״. 
 זי האט צוגעגעבן, אז די פראגעס און פראבלעמען וואס ווערן באהאנדלט אין די יידישע דערציילונגען פון 100 יאר צוריק זענען היינט ווייטער זייער אקטועל. 
 כדי זיך צו טיילן די יידישע קינדער־ליטעראטור מיט דער וועלט, האט יודל דורכגעלייענט הונדערטער טעקסטן, אויסגעקליבן די מוסטערן וואס זי האט געהאלטן פאר אויסגעצייכנטע, און זיי איבערגעזעצט. נאך זיבן יאר הארעוואניע איז אין 2020 ארויס איר אנטאלאגיע, „האניק אויף דער זייט״ , וואס נעמט אריין 47 דערציילונגען און לידער. 
 אזוי ווי א סך אמאליקע אנטאלאגיעס פון דער יידישער קינדער־ליטעראטור, האט יודל ארגאניזירט די ווערק לויט דער טעמע. די ערשטע דערציילונגען האבן א ספעציפיש יידישע טעמאטיק ווי, למשל, די וועגן יידישע יום־טובים, געשיכטע און העלדן, אבער וואס ווייטער מע בלעטערט דורכן בוך, אלץ מער אוניווערסאל ווערן די מעשיות. אין איר הקדמה גיט זי איבער, אז יענער צוגאנג שפיגלט אפ א טענדענץ ביי דער גאנצער יידישער קינדער־ליטעראטור: די מחברים האבן געוואלט באטאנען ספעציפיש יידישע שטריכטן אבער אויך ווייזן, אז יידישע קינדער געהערן צו דער גאנצער מענטשהייט און במילא דארף מען זיי אויך איבערגעבן אוניווערסאלע ווערטן. 
 יודל שרייבט ווייטער אין איר הקדמה, אז די יידישע קינדער־ליטעראטור איז אויפגעקומען אין איינקלאנג מיטן געדאנק, אז די קינדהייט איז א באזונדערע סטאדיע אינעם לעבן, א צייט ווען דער יחיד איז מער אפן צו אינטעלעקטועלע השפעות. קיין חידוש ניט, וואס די יידישע שרייבער פון פארשידענע פאליטישע ריכטונגען האבן פרובירט איינצופלאנצן א נטיה צו זייערע פאליטישע אידעאלן ביי זייערע יונגע לייענער. 
 יודל גיט איבער, אז די מערהייט פון דער יידישער קינדער־ליטעראטור שטאמט פון די לינקע קרייזן, פון „גרויסע אידעאליסטן וואס האבן געקעמפט לטובת אלע מינים פראגרעסיווע ווערטן.״ זי וויל טאקע אז אט די אידעאלן זאלן דורך אירע איבערזעצונגען קענען ווידער ווירקן אויף קינדער. 
 יודל האט איבערגעגעבן, אז עס קען בכלל זיין שווער פונאנדערצוטיילן די יידישע טראדיציע פונעם לינקיזם אין דער דאזיקער קינדער־ליטעראטור. 
 ווי א ביישפיל דערפון האט יודל דערמאנט דאס ביכעלע, „דער ווונדערלעכער לייב״ , פונעם בונדישן פירער, יעקב פאט, וואס „בינדט צונויף דעם פרומען לבוש פון שבת מיט דער טראדיציע פון פראגרעסיווע ווערטן — דהיינו, מע מוז געבן דעם ארבעטער א רוטאג.״ 
 אילוסטראציע פאר יעקב פאטס „דער ווונדערלעכער לייב‟ פון דער אנטאלאגיע „האניק אויף דער זייט‟. 
 אין דער דערציילונג פארט א רב דורכן מידבר מיט א קאראוואן, רייטנדיק אויף א קעמל. נאך דעם וואס די אנדערע רייטער לאזן אים איבער אויף הפקר ווייל ער זאגט זיך אפ פון פארן אום שבת, באשיצט אים פון געפערלעכע חיות א לייב, וואס פראוועט אויך זיין רוטאג. נאך הבדלה, לאזט דער לייב דעם רב רייטן אויף אים פון מידבר ארויס. 
 יודל האלט אז די דערציילונגען אין דער זאמלונג קענען העלפן היינטיקע קינדער צו פארשטיין די אונטערדריקונג און רדיפות, פונקט ווי די מחברים מיט דורות צוריק האבן געוואלט ווייזן קינדער ווי זיך צו לערנען ביי זייערע אבות, וואס דאס הייסט קוראזש. עטלעכע דערציילונגען אין דער זאמלונג שילדערן מיט קאנקרעטע דיבורים טראגעדיעס אין דער יידישער געשיכטע. 
 יצחק מעצקערס „דאן יצחק אבראבנאל: 1437־1509״ , למשל, דערציילט ווי דער בארימטער יידישער פילאסאף און באנקירער האט אן הצלחה פרובירט אפצושטעלן דעם גירוש־שפאניע. דער ראמאן, וואס איז ארויס אין 1941, איז געווען אן אפרוף אויפן חורבן, געשאפן מיטן ציל צו דינען ווי א שטראל פון האפענונג פאר די יונגע לייענער. 
 אזעלכע היסטארישע עכאס דערהערט דער אמעריקאנער לייענער בפרט אין כאווער פאווערס „לאבזיק״־דערציילונגען , וואס שילדערן מיט הומאר די אוואנטורעס פון א הינטל, וואס ווערט אדאפטירט דורך א יידישער משפחה אין בראנזוויל. 
 לאבזיק באגריסט א גרופע ארבעטער. אילוסטראציע פון דער יידישער אויפלאגע געצייכנט פון לוי בונין. 
 יודל האט איבערגעגעבן, אז נאכן מארד פונעם אפריקאנער אמעריקאנער, דזשארדזש פלויד, דורך א פאליציאנט, אין 2020, האט זי דערפילט א דראנג צו פארשפרייטן די לאבזיק־מעשיות. 
 זי האט באמערקט אז א סך פון די געזעלשאפטלעכע פראבלעמען וואס ווערן אפגעשפיגלט אין „לאבזיק״ זענען עד־היום אקטועל: די גרויסע אונטערשיידן צווישן ארעם און רייך, די זארג וועגן דער זיכערהייט פון יידן אין אמעריקע, די ראסע־קאנפליקטן און די וויכטיקייט פון דעם, אז יידן זאלן אויסדריקן סאלידאריטעט און שטיצן די אפריקאנער אמעריקאנער. 
 ביים צוזאמענשטעלן איר אנטאלאגיע האט יודל מורא געהאט, אז דער פאליטישער אינהאלט פון די דערציילונגען וועט אפפרעמדן געוויסע לייענער. ביז אהער האט זי אבער געהערט זייער ווייניק טענות. פארקערט, א סך לייענער געפעלן דווקא די מער פאליטישע מעשיות. יודל האלט אז איין מעלה פון דער זאמלונג איז דאס וואס זי האט אנגענומען שרייבער פון פארשידענע פאליטישע ריכטונגען. 
 אזא נטיה צו פארשידנארטיקייט שפיגלט זיך אפ אין אנדערע טיילן פון יודלס לעבן. ניט געקוקט אויף איר אקאדעמישער קאריערע ווי א ספעציאליסטקע אין דער מאדערניטעט, האט יודל קיינמאל ניט אויפגעהערט זיך צו לערנען אין בית־מדרש. בעת זי איז געווען א ביז־גראדויר־סטודענטקע אין הארווארד האט זי געהאלפן קאארדינירן א תפילה־גרופע פאר פרויען וואס איז געווען פארבונדן מיטן ארטאדאקסישן מנין ביים ארטיקן „הלל״. איידער זי האט אנגעהויבן אירע גראדויר־שטודיעס האט זי צוויי יאר לאנג זיך געלערנט אין ירושלים אין „מדרשות‟ (ישיבות פאר ארטאדאקסישע פרויען). 
 ביי ס׳רוב מענטשן וואלט דאס ארבעטן פולצייטיק ווי א פראפעסארשע בשעתן אויסהאדעווען דריי קינדער און אנשרייבן א מאנאגראפיע, איבערזעצן צענדליקער דערציילונגען און זיי צונויפשטעלן אין א ריזיקער אנטאלאגיע, שוין געווען מער ווי גענוג. יודל האט אבער געוואלט זיך ווייטער לערנען גמרא און הלכה. אין 2016 האט „ישיבת־מהר״ת‟ , די ערשטע ארטאדאקסישע ישיבה צו געבן פרויען סמיכה, זי אנגענומען אין א כולל־פראגראם פאר די, וואס זענען שוין אין מיטן פון זייער קאריערע. ווען זי איז געווארן א סמיכה־תלמידה, איז איר יינגסטער זון, עמנואל, געווען בלויז 8 חדשים אלט. 
 מרים יודל רעדט אויף דער סיום־צערעמאניע פון ישיבת־מהר״ת, 2019 
 ביים פארענדיקן די פראגראם אין 2019 האט יודל אויסגעקליבן פאר איר טיטל ניט מהר״ת (די ראשי־תיבות פון „מנהיגה הלכתית רוחנית תורנית״ — „א יידישע פירערין פון הלכה, גייסטיקע ענינים און תורה״) אדער אנדערע טיטלען וואס מע ניצט היינט ווי „רבה‟ אדער „רבנית‟, נאר „דרשנית״, ווי אן אופן אפצוגעבן כבוד רבקה בת מאיר טיקטינער, די ערשטע יידישע פרוי וואס האט מחבר געווען א יידיש בוך — „מינקת רבקה״, וואס איז ארויס אין 1609. אין דער הקדמה צום דאזיקן הלכה־וועגווייזער פאר פרויען, באשרייבט מען טיקטינערן ווי א „דרשנית ורבנית״. 
 דער טיטל, „דרשנית״, האט אויך אפעלירט צו יודלען, ווייל זי וויל אז איר ראלע ווי א פרוי אינעם רבנות זאל זיין ניט בלויז „צו שטרעבן צו טאן פונקט דאס וואס די מענער טוען און וואס זיי האבן תמיד געטאן״, נאר „ווידער צו שאפן אונדזערע אספיראציעס צוזאמען״, ווי זי האט געשריבן אויף איר פייסבוק־זייט. דערביי וויל זי ארייננעמען די שטרעבונגען פון די, וועמען מע האט ביז אהער געהאט אויסגעשלאסן פון דער מאכט, אריינגערעכנט פרויען, די ניט־ווייסע און די קווירע לייט. 
 ווי א דרשנית איז יודלס מבינות אין אויסטייטשן מדרש. קיין חידוש ניט, וואס געוויסע דערציילונגען אין איר אנטאלאגיע פאררופן זיך טאקע אויף די אגדות פון דער גמרא און אנדערע יידישע לעגענדעס. לעווין קיפניסעס מעשה, „פעלד־קינדער״ , למשל, איז א פארברייטערונג פון אן אגדה פון דער גמרא (מסכת סוטה 11ב) וואס באשרייבט ווי יידן פלעגן באהאלטן זייערע עופעלעך פון די מיצרים אין „וויגעלע גריבעלעס״ און ווי זיי זענען ארויסגעוואקסן פון דער ערד ווי גראז. כאטש קיפניסעס דערציילונג איז מרמז אויפן יציאת־⁠מצרים, דינט עס אויך ווי א מעטאפאר פארן שאפן און דערציען נייע דורות יידן נאך דער השכלה. 
 יודל זעט אין אט דער מעשה א ביישפיל פון דעם, ווי די אזוי־גערופענע „וועלטלעכע״ יידישע קינדער־ליטעראטור דינט ווי א טייל פון דער גאלדענער קייט פון דער יידישער טראדיציע, בינדנדיק צונויף די יידישע ספרים מיט דער מאדערניטעט. אזוי ווי די קינדער אין דער דערציילונג וואס בלייבן לאנג באהאלטן ביז זיי אנטפלעקן זיך און העלפן אויפצושטעלן נייע דורות, האפט יודל אז די דאזיקע דערציילונגען, לאנג ניט צוטריטלעך פאר ס׳רוב יידישע משפחות, וועלן בייטראגן צום יידישן קיום. 
