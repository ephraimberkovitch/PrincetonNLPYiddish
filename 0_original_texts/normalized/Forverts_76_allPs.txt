 דער „קיניגלעכער דראמאטישער טעאטער אין שטאקהאלם‟ האט פארבעטן דעם יידישן קולטור־קאנגרעס אויפצופירן אויף דער בינע סעמיועל בעקעטס פיעסע, „ווארטן אויף גאדא‟, אויף יידיש דעם 13טן און 14טן נאוועמבער. 
 דאס וועט זיין צום ערשטן מאל וואס מע וועט אין דעם אנגעזעענעם טעאטער אויפפירן א פיעסע אויף יידיש. 
 אין בעקעטס עקסיסטענציאנאליסטישער פיעסע, וואס איז איבערגעזעצט געווארן פונעם דירעקטאר פונעם קולטור־קאנגרעס, שיין בייקער, און ווערט רעזשיסירט פון משה יאסור, וועט דער קאנאדער שרייבער און רעפערענט מייקל וועקס שפילן די ראלע פון עסטראגאן, און בייקער וועט שפילן וולאדימיר. עס וועלן אויך שפילן אלען לויס ריקמאן, לאזער טווערסקי און ניקאלאס דזשענקינס. די יידישע רעפליקן וועלן באגלייט ווערן מיט שוועדישע אייבערקעפלעך. 
 לכתחילה האט מען פלאנירט בלויז צוויי פארשטעלונגען אבער ביידע האבן זיך גיך אויספארקויפט, האט מען צוגעגעבן א דריטע. 
 יידן וווינען שוין אין שוועדן זינט דעם סוף־18טן יארהונדערט. במשך פון דער צווייטער וועלט־מלחמה האט שוועדן געדינט ווי א מקום־מיקלט פאר כמעט דער גאנצער באפעלקערונג פון דענמארק. נאך דער מלחמה האבן טויזנטער מיזרח־אייראפעישע יידיש־רעדנדיקע יידן זיך באזעצט אדער זיך צייטווייליק אפגעשטעלט אין שוועדן, מאכנדיק דערביי א טיפן איינדרוק אויף דער אלגעמיינער געזעלשאפט. 
 היינט געפינען זיך א צאל יידישע קולטור־ארגאניזאציעס אין שוועדן ווי, למשל דער „שוועדישער יידיש־פארבאנד‟ און „יידיש־קולטור אין שוועדן‟, וועלכע זענען ביידע די שוועדישע פראדוצענטן פון דער פראדוקציע, בשותפות מיטן קיניגלעכן דראמאטישן טעאטער. 
 אין 1999 איז יידיש דערקלערט געווארן ווי איינע פון פינעף אפיציעלע מינאריטעט־שפראכן אין שוועדן. ווי א רעזולטאט שטיצט די רעגירונג א צאל יידישע אונטערנעמונגען, אריינגערעכנט א פארלאג פאר יידישע ביכער, דעם „אלניאנסקי טעקסט פארלאג‟. 
