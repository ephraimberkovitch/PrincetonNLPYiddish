 
 יידישע ראמאנען: סטעמפעניו 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 א יידישער ראמאן
    
 געשריבן אין יאר 1838
    
 ר ב  מ ע נ ד ע ל ע   מ ו כ ר ־ ס פ ר י ם
  
טייערער, געטרייער זיידע לעבן!
    
„ס ט ע מ פ ע נ י ו״, מיין ערשטער יידישער ראמאן, וואס איז אנגעשריבן לכבוד אייער ליבן נאמען, ― איז א יי ע ר ע ר; ער איז אייערער
ניט נאר דערפאר אליין, וואס איך האב אים לכבוד אייך געשריבן, נאר
אויך דערפאר וואס א י ר האט מיר אריינגעגעבן א חשק אזא ראמאן צו
שרייבן.
    
אין איינעם פון אייערע בריוו זאגט איר צו מיר:
    
„איך וואלט אייך געראטן קיין ראמאנען גאר ניט צו שרייבן, דען
אייער גוסט, אייער זשאנר איז גאר עפעס אנדערש; און איבערהויפט,
אויב עס איז נאר דא אין דעם ל ע ב ן פון אונדזער פאלק ר א מ א נ ע ן,
זיינען זיי עפעס גאר אנדערש, ווי בא אלע אנדערע פעלקער. מען מוז עס
גוט פארשטיין און גאר אנדערש שרייבן״...
    
אייערע ווערטער זיינען מיר טיף אין מוח אריין, און איך האב אנגעהויבן צו פארשטיין אף וויפל א יידישער ראמאן דארף זיין אנדערש
פון אלע אנדערע ראמאנען, מחמת דאס יידישע לעבן בכלל און די אומשטענדן, בא וועלכע דער ייד קאן ליב האבן זיינען גארנישט גלייך, ווי
בא אלע אנדערע פעלקער. היינט אויסער דעם האט דאך דאס יידישע
פאלק זיין אייגענעם כאראקטער, זיין אייגענעם יידישן גייסט מיט באזונדערע מינהגים און רגילותן, וואס זיינען גאר פארענדערט ווי בא אנדערע אומות. אט די נאציאנאל־סימנים אונדזערע, וואס בלייבן תמיד עכט
יידיש, מוזן זיך ארויסווייזן אין א יידישן ראמאן, אויב ער איז נאר באמת
גענומען פונעם לעבן. דאס האב איך אפגעלערנט פון אייערע רייד און
דאס האב איך געוואלט ארויסזאגן דורך דער יי ד י ש ע ר  ט א כ ט ע ר,
רחלע די שיינע, וואס שפילט די גרעסטע ראלע אינעם דאזיקן ראמאן,
און דורך אלע אנדערע פארשוינען, וואס דרייען זיך דא ארום איר. אף
וויפל דאס איז מיר געראטן ― דאס איז א באזונדערע שאלה; נאר מיין
רצון איז געווען צו געבן א יידישן ראמאן, ווי איר פאדערט עס מיט רעכט
פון יעדן יידישן ראמאן־שרייבער.
    
אויך דערמיט איז  ס ט ע מ פ ע נ י ו אייערער, ליבער זיידע, ווייל
דער נאמען איז אייערער און די אידעע איז אייערע: בא אייך, זיידע
לעבן, אין איינעם פון אייערע לעצטע ווערק, האב איך באגעגנט פארבייגייענדיק דעם נאמען ס ט ע מ פ ע נ י ו מיט א פלעשעלע „ליבע־טראפן״,
וואס אלע משרתים און דינסטמיידלעך קויפן עס בא אים אף אפצוטאן...
דאס איז שוין געווען גענוג אף אויפצווועקן אין מיין זכרון די אלע ווונדערלעכע מעשיות, וואס איך האב זיך אנגעהערט יינגלווייז אין חדר אף
ס ט ע מ פ ע נ י ו ן ― און מיין פאנטאזיע האט מיר שוין אונטערגעהאלפן
צו באשאפן דעם דאזיקן ראמאן.
    
עס קאן זיין, אז אין פיל מקומות, ווי למשל אין דער ליטע, האבן
יידן פון קיין סטעמפעניו גארניט געהערט, און דעריבער וועט דער נאמען
אליין עפעס אויסקומען בא זיי משונה־ווילד; דערפאר אבער איז דער
דאזיקער נאמען זייער גוט באקאנט בא אונדז, אין דער גאנצער גלופסקער
סביבה פון מאזעפעווקע ביז יעהופעץ, און ווער שמועסט דארט, אין
אייערע שטעטלעך, אין גנילאפיאטסק, צוויאטשיץ און טונעיאדעווקע ―
דארט ווייס א קינד אויך, ווער סטעמפעניו איז געווען, פון וואנען ער
שטאמט און וואס איז מיט אים דער ייחוס.
    
נאר נישט סטעמפעניו אליין איז דא אינגאנצן דער מיוחס. מיין
כוונה איז געווען מיט דעם דאזיקן ראמאן צו באשאפן דריי פערזאנען,
אדער, ווי מע רופט עס אן, „הויפט־העלדן״: ד ע ם  יי ד י ש ן  ק י נ―
ס ט ל ע ר  ס ט ע מ פ ע נ י ו  מיט זיין פידעלע, ד י יי ד י ש ע  ט א כט ע ר  ר ח ל ע  די שיינע מיט איר יידישער ערלעכקייט און ד א ס
יי ד  י ש ע  וו יי ב ל פ ר יי ד ל מיט איר סוחרישן גייסט און מיט איר
ציטערן איבערן קערבל ― יעדער מיט זיין באזונדער וועלטל. סטעמפעניו,
רחלע און פריידל ― דאס זיינען מיינע פארשוינען די מיוחסים, וואס
זיצן אויבן־אן אין בויד, און די אלע איבעריקע זיינען שוין גלאט אזוי
זייטיקע פארשוינען וואס כאפן זיך איבער, ווי עס איז, זיצן תמיד אקעגן.
דערפאר בין איך אפגעקומען די איבעריקע חברה מיט א צוויי־דריי ווערטער, און מיין גאנצע הארעוואניע האב איך אוועקגעגעבן יענע דריי
מיוחסים.
    
איך מיין, אז יידישע מוזיקאנטן, דאס הייסט, אונדזערע חברה כלי־זמר, זיינען פאר זיך נאך א באזונדערע וועלט. און ס׳איז כדאי אריינצוקוקן
אין זייער לעבן אריין פיל טיפער, אלס איך האב עס געטאן אינעם דאזיקן
ראמאן. מע באדארף דערצו האבן אייער אויג, זיידע לעבן, אייער פעדער
מיט אייער התמדה.
    
אך, ווו נעמט מען התמדה, יישוב־הדעת? געדולד ווו נעמט מען?
    
„איבער א ווערק ― זאגט איר מיר אין אן אנדערן בריוו ― איבער
א ווערק, ליב אייניקל, באדארף מען שוויצן, מען באדארף ארבעטן, פיילן
איטלעכס ווארט; געדענקט וואס איך זאג אייך ― פיילן, פיילן!״
    
פיילן! אט דאס איז טאקע די צרה מיט אונדז, יונגווארג, וואס
מיר האבן קיינמאל קיין צייט נישט און כאפן־אפ דאס גאנצע ווערק,
שטייענדיק, ווי מע זאגט, על רגל אחת, טאקע אין איין אטעם, נישט
אפגעשטעלט זיך אף יעדן געדאנק, אף יעדן ווארט באזונדער, צ ו א ר ־
ב ע ט ן און פ יי ל ן, ווי איר טוט. איך ווייס, ליבער זיידע, איך פיל עס,
ווי נייטיק עס איז געווען איבערצולייטערן „סטעמפעניון״ אין עטלעכע
וואסערן. אוודאי בא אייך וואלט סטעמפעניו באקומען גאר אן אנדער
פנים; פון אייערע הענט וואלט ער ארויס אנדערש, גאר אנדערש; בא
אייך, זיידעניו, וואלט שוין דא געווען א „מעשה איבער א מעשה״, א
„מעשה אין א מעשה״ און „די מעשה אליין״.
    
„איך האב ליב, ― זאגט איר ווידער אין א בריוו ― אז חוץ דעם
שיינעם פנימל זאל אין א קארטינקע אויך זיין לעבן, שכל און ג ע ד א נ ק,
ווי אין א לעבעדיקן מענטשן; א קארטינקע באדארף, חוץ שיינע מליצה,
אויך מ י ך  ל א ז ן ע פ ע ס  ה ע ר ן ׳׳...
    
אט דער סוד איז אבער אנטפלעקט נאר אייך אליין און ווייטער
קיינעם נישט; באשאפן בילדער, וואס זאלן האבן אין זיך צוויי געשטאלטן, א רעכטע זייט מיט א לינקער זייט, אן אויבערצייג מיט אן
אונטערשלאג, אזוי אז אינעם אפענעם זאל ליגן באהאלטן א פארבארגנס,
א תוך־זאך ― דערויף, זיידע לעבן, זענט איר נאר אליין דער איינציקער
קינסטלער אין אונדזער ליטעראטור, און ווער קאן זיך צו אייך גלייכן?
מיר, יונגווארג, דאנקען גאט, ווען די מעשה אליין קומט בא אונדז ארויס
בשלום, אן א מום, מיט אלע אברים פון א ליטערארישן באשעפעניש.
נעמט זשע אויף, ליבהארציקער זיידע לעבן, די מתנה ― מיין ערשטן
יידישן ראמאן, ויהי רצון און ס׳זאל זיין דער גוטער ווילן פון זיין ליבן
נאמען, אז מיין סטעמפעניו זאל געפינען לייטזעליקייט אין אייערע אויגן,
און איר זאלט האבן נחת, ווי איר ווינטשט זיך אליין, פון אייער איבערגעגעבענעם אייניקל
    
ד ע ם  מ ח ב ר.
    
קיעוו 1886.
    
―
    
 I
  
סטעמפעניוס ייחוס
    
 סטעמפעניו ― דאס איז א מין צונעמעניש, וואס איז אים איבערגעגאנגען בירושה פון זיין טאטן; זיין טאטע, עליו השלום, איז געווען
א כלי־זמר, האט געהייסן בערל באס, אדער „בערל סטעמפעניר״, פון
סטעמפעני, אזא דארף אינעם געגנט פון מאזעפעווקע, געשפילט אפן
באס און איז אויך געווען א גוטער בדחן, א שיינער גראם־זאגער, א
פארשלעפטע קרענק, האט זיך פארשטעלט אף אלע חתונות פאר א בעטלער, איבערגעקערט די אויגן, געטאנצט ווי א בער, נאכגעמאכט ווי א
יידענע גייט צו קינד און שרייט: „באבעניו, איך שווער אייך בא א פאר
תפילין, אז עס וועט מער אזוי נישט זיין !„... אדער געלאזט פלוצים
א וואסער אין מיטן שטוב, אזוי אז אלע יידן האבן פארקאטשעט די
פאלעס און די ווייבער האבן אונטערגעהויבן די קליידלעך; אדער גאר
אויפגעהאנגען א לונג־און־לעבער דער מחותנתטע אפן פארטוך, און נאך
אזעלכע אנשטעלן און קונצן לרוב.
    
כלי־זמריי איז בא זיי געגאנגען בירושה פון א סך דורות: בערל
באס, אדער בערל סטעמפעניר, ווי מיר ווייסן שוין, האט געשפילט אפן
באס; בערלס טאטע רב שמואליק טראמייט, האט געשפילט אפן טרא־מייט; זיין זיידע, רב פייביש צימבלער, האט געשפילט אפן צימבל, און
זיין עלטער־זיידע, רב אפרים פאיאל... הכלל, סטעמפעניו קומט ארויס
פון כלי־זמרים ביז צען דורות ― און ער שעמט זיך דווקא נישט דערמיט,
ווי בא יידן, צווישן אונדז רעדנדיק שעמט זיך דער בעל־מלאכה מיט זיין
גראד; און עס איז גאר קיין חידוש נישט: אזא נאמען, ווי סטעמפעניו
האט געהאט אין מאזעפעווקע, אזא שם, ווי ער האט זיך געקויפט אף
דער גאנצער וועלט, איז נישט קיין קלייניקייט. א ווערטעלע אויסצוריידן
― סטעמפעניו!
    
א זכיה איז געווען אומעטום בא יידן, אז מע האט געהארכט ניסי
בעלזער זינגען, גדיק בדחן ― זאגן, און סטעמפעניון ― שפילן. דערפון
קאנט איר זיך שוין מעלדן, אז סטעמפעניו איז נישט געווען קיין פשוטער
כלי־זמר, קיין אבי־ווער, און מסתמא האט ער זיך פארדינט אזא שם
צווישן אלע גרויסע נישט אומזיסט. יידן האבן ליב מוזיק און פארשטייען
נגינה ― דאס וועלן אונדזערע שונאים אויך נישט אפלייקענען, און הגם,
אז מע וויל שמועסן צוריק, קומט דאך דעם יידן אויס צו הערן מוזיק
עפעס נישט אזוי אפט, דען וואס איז מיט אונדז אזוי די שימחה, מיר
זאלן זיך פלוצים פארנעמען מיט שפילן אדער טאנצן? דאך, איר מעגט
אייך זאגן וואס איר ווילט, זיינען מיר פארט מבינים, שארפע מבינים הן
אף זינגען, הן אף שפילן, הן אף אלע אנדערע זאכן. צו אונדז אז עס
קומט אראפ א חזן, לויפן מיר אף בילעטן אים הערן, און כלי־זמר אף
א חתונה איז דאך אוודאי בא אונדז א חיוב. הערן ווי די „קאפעליע״
שפילט א „שטיקל״ צו דער גילדענער יויך, געוויינלעך, נישט קיין פריילעכס (א פריילעכס אף שפעטער) ― דערפאר וועלן מיר אוועקגעבן א
זאק בארשטש. דער עולם זיצט מיט גרויס דרך־ארץ, און די כלי־זמר
שפילן אן אומעטיקס, א „מארלאנע״ א וויינענדיקס. דאס פידעלע וויינט,
פארגייט זיך אף דער גראבער סטרונע, און די איבעריקע חברה האלט
אים אונטער אויך גאנץ טרויעריק. עס פאלט אן אפן עולם א שטיקל
מרה־שחורה, און יעדער ווערט ווי פארזארגט, אפילו גאנץ אנגענעם, נאר
פארזארגט: יעדער פארטראכט זיך, לאזט אראפ די נאז און רייבנדיק
מיטן פינגער אין טעלער, אדער קנעטנדיק קייקעלעך פון דער פרישער
חלה, פארטיפט זיך יעדער אין זיינע געדאנקען, אין זיינע טרויעריקע
געדאנקען, דען יעדער האט זיך מסתמא זיין זארג, און קיין צרות דארף
א ייד נישט גיין לייען. און אזוי ווערט צונויפגעגאסן דאס אומעטיקע
שפילן מיט די טרויעריקע מחשבות אינאיינעם, און יעדער קרעכץ פונעם
פידעלע „טיאך־טיאך־טיאך״ רופט זיך אפ בא די חתונה־לייט אין הארצן
און געפינט דארט א ווידער־קול. דאס הארץ בכלל, און דאס יידישע
הארץ בפרט, איז א פידעלע: מע קוועטשט די סטרונעס און מע ציט פון
דעם ארויס פארשיידענע, און צום מיינסטן טרויעריקע, וויינענדיקע לידער... מע דארף נאר האבן דערצו א רעכטן מוזיקאנט, א בריה, א
כלי־זמר, אזא בריה, ווי סטעמפעניו איז געווען.
    
אוי איז סטעמפעניו געווען א בריה! ער פלעגט א כאפ טאן דאס
פידעלע און א פיר טאן מיטן סמיק, איין פיר טאן, נישט מער, פלעגט
דאס שוין אנהייבן בא אים צו ריידן. אבער ווי אזוי, מיינט איר, ריידן?
טאקע מיט ווערטער, מיט א צונג, ווי להבדיל, א לעבעדיקער מענטש.
ריידן, טענהן, זינגען מיט א געוויין אפן יידישן שטייגער מיט א גוואל־דערניש, מיט אן אויסגעשריי פונעם טיפן הארצן, פון דער נשמה. דעם
קאפ פלעגט סטעמפעניו פארווארפן אף א זייט, די לאנגע שווארצע
פאטלע האר צעווארפן אף זיינע ברייטע אקסלען, די אויגן, די שווארצע
ברענענדיקע אויגן, פארריסן ארויף, און דאס שיינע ליכטיקע פנים פלעגט
בא אים ווערן מיטאמאל בלייך, ווי דער טויט; אט נאך איין מינוט ―
אויס סטעמפעניו! מע זעט נאך ווי א האנט פליט ארויף און אראפ,
ארויף און אראפ, און עס הערן זיך פארשיידענע קולות, און עס גיסן זיך
אלערליי מיני געזאנגען, און אלץ אזעלכע אומעטיקע, טרויעריקע, אז
עס נעמט אן באם הארצן, עס ציט בא דער נשמה, עס נעמט ארויס דאס
געזונט. דער עולם גייט אויס מיט אלע כחות. מע שטארבט, מע שטארבט
מיט אלע אברים. דאס הארץ ווערט פול, צעווייקט, און עס שטעלן זיך
טרערן אין די אויגן. יידן זיפצן, יידן קרעכצן, יידן וויינען. און סטעמפעניו? ― ווער סטעמפעניו? וואס סטעמפעניו? פרעגט אים בחרם,
ווו ער איז אין דער וועלט? ער טוט זיך זיינס: „טיאך־טיאך־טיאך״
― און גענוג! און אז ער הערט אויף צו שפילן, טוט עס א שמיץ דאס
פידעלע און נעמט זיך אן באם הארצן; די אויגן ברענען אים דעמאלט
ווי צוויי הבדלות, און זיין שיין פנים שיינט, ווי די גאנצע וועלט. דער
עולם כאפט זיך אויף ווי פון א שלאף, פון א טרויעריקן נאר א זיסן
שלאף, און אלע יידן הייבן אן ארויסצוזאגן זייער התפעלות, אלע אין
איין קול. מע אכקעט, מע אכקעט, מע לויבט, מע שמוצערט, מע ווונדערט
זיך, מע קאן זיך גארנישט אפלויבן.
    
― נננו, סטעמפעניו! אי, סטעמפעניו!
    
און די ווייבער? פון די ווייבער איז גאר נישטא וואס צו רעדן.
ס׳איז א גרויסער ספק, אויב עס ווערט אין שול ערב יום־כפור צו קנויט־לעך לייגן פארגאסן אזויפיל טרערן, וויפל טרערן עס פלעגט דא אויסגעגאסן ווערן בא סטעמפעניוס „שטיקלעך״; אף חורבן בית־המקדש
דארף מען אזויפיל ניט וויינען, ווי די ווייבער האבן געוויינט בשעת
סטעמפעניוס שפילן.
    
― לאז מיך גאט בענטשן אז אף מיין קלענסטער טאכטערס חתונה
זאל איך קאנען אראפברענגען סטעמפעניון, רבונו של עולם!
    
אף אזא אופן האבן זיך געווינטשעוועט די ווייבער, אויסגעווישט
זיך די פארשוואלענע רויטע אויגן און אויסגעשנייצט זיך דאס איבעריקע
ביסל נאז, און דענסטמאל, בשעת ווינטשעווען, האבן זייערע העלדזער
פערל מיט די גילדענע אויערינגלעך מיט די פינגערלעך, מיט די בראשן,
גארגל־קייטן און מיט דער איבעריקער יידישער צירונג געשיינט און געבלישטשעט און געפינקלט מיט פייער.
    
און ווער שמועסט די מיידלעך, די „מאמזעלן״ ― די זיינען גאר
געבליבן שטיין צוגעקאוועט צו זייערע ערטער, ווי די טאקן, געקוקט אף
סטעמפעניון מיט זיין פידעלע, נישט גערירט מיט קיין אבר, נישט געפינטלט מיט קיין אויג; נאר ווו ניט ווו, דארט ערגעץ אף יענער זייט
קארסעט, קלאפט דאס הערצל: טיק־טאק־טיק, און עס כאפט זיך ארויס
אפטלעך פון דארט א פארבארגענער זיפץ...
    
 ―
    
II
    
סטעמפעניו מיט זיין „קאפעליע״
    
דעם רעש וואס סטעמפעניו האט אנגעמאכט, קומענדיק ערגעץ אין
א שטעטל מיט זיין קאפעליע (ארקעסטער), און דאס קאכעניש, וואס עס
האט זיך בשעת מעשה געקאכט, איז גארנישט צו באשרייבן.
    
― שאט, אן שניידט זיך עפעס א בויד פון הינטער די מילן מיט
פיר פערד; דאס זיינען אודאי די מחותנים, הא?
    
― ניין, דאס זיינען די כלי־זמר. דאס פארט סטעמפעניו מיט זיין
קאמפאניע.
    
― א? סטעמפעניו? סטעמפעניו איז שוין דא? אט דאס וועט
עס זיין א פריילעכע חתונה בא חיים־בנציון גלאק, א מכה אים!
    
יידישע ווייבלעך ווערן רויטלעך. די יידישע מיידלעך כאפן זיך צו
פארקעמען און פארפלעכטן די לאנגע צעפ. יינגלעך פארקאטשען די
הייזלעך אריבער די פולקעס און מע לויפט מקבל פנים זיין סטעמפעניון.
און אפילו יידן, באווייבטע יידן, שוין מיט בערד, באווייזן אויך מיט א
שמייכעלע, אז עס טוט זיי ווילד הנאה, וואס סטעמפעניו איז געקומען
שפילן די חתונה צו חיים־בנציון גלאק; מהיכא תיתי, וואס ארט דאס
זיי? עס קאסט זיי געלט?
    
ביז די בויד פארט־צו צו דער אכסניה ווערט דערווייל די גאס פול
מיט מענטשן; יעדער איז נייגעריק א קוק טאן אף סטעמפעניון מיט
זיין קאמפאניע און שטעלט זיך אפ אף א רגעלע.
    
― זעט נאר, ווי מע שפארט זיך! ― שרייט יעדער באזונדער, און
שפארט זיך ארויס צום אויבן־אן, ווי דער שטייגער איז בא יידן. ― זע
נאר זע, ווי ער ארבעט מיט די עלנבויגנס און וויל דוקא זיין דער
ערשטער! וואס האט איר דא נישט געזען? כלי־זמר ווי אלע כלי־זמר!
    
אזוי טענהט איטלעכער פאר זיך און שטופט זיך ארויס צו דער
בויד פון וועלכער די חברה כלי־זמר הייבן זיך אן ארויסצורוקן איינציקווייז.
    
פריער פון אלע קריכט ארויס רב יאקל קאנטרבאס (וואס שפילט
אפן קאנטרבאס), א בייזער ייד מיט א צעפלעצטער נאז און מיט שטיקלעך וואט אין די אויערן. נאך אים רוקט זיך רב לייביש מיטן קלארנעט,
א שלעפעריק יידל מיט א פאר גראבע ליפן. שפעטער באווייזט זיך כייקל
הארבעטש, דער געוויסער כייקל, בדחן מיטן הארב. שפעטער ― א שווארצער קאלטענעוואטער ייד, שרעקלעך באוואקסן, כמעט ווי א ווילדער
מענטש פון די מדבריות, מיט אזעלכע לאנגע ברעמען, אז עס פאלט אן
א פחד. דאס איז רב שניאור־מאיר דער אונטערהאלטער (סעקונדע). נאך
אים שפרינגען ארויס א צוויי־דריי יונגען, משונה־ווילדע פארזעענישן
מיט פארשוואלענע באקן, אונטערגעשלאגענע אויגן, מיט שרעקלעכע ציין,
ווי די לאפעטעס. דאס זיינען חברה לערן־יינגלעך, וואס ארבעטן נאך
דערווייל אומזיסט, און שפעטער, מיט דער צייט, קאן פון זיי ארויס
לייטישע כלי־זמר. און גאר צו לעצט קאטשעט זיך ארויס מיט קרומע
אויסגעבויגענע פיסלעך דער געלער מעכטשי פייקלער מיט א באראבאן,
וואס איז גרעסער פון מעכטשין א גוזמא. בא מעכטשין הייבט זיך אן
אויסצושיטן א בערדל, א געל בערדל, נאר אף איין זייט פנים, אין דער
רעכטער זייט, און די אנדערע זייט, די לינקע זייט פנים, איז נאקעט,
הויל ווי א סטעפ. ער, מעכטשי פייקלער, מוזט איר וויסן זיין, האט
חתונה געהאט צו דרייסיק יאר און האט גענומען, ווי מע שמועסט,
א ווייב אן אנדרוגינוס... ווייסע־חברהניקעס שווייגן נישט מסתמא, אז
סטעמפעניו קומט אן מיט זיין קאפעליע. יעדער מאל פארגנבעט זיך א
חדר־יינגל און טוט א זעץ אין באראבאן, אדער א צי די גראבע סטרונע
פונעם קאנטרבאס. דער חברה־מאן באקומט א שנייד אין האלדז און נאקן
פון רב יאקל קאנטרבאס דעם בייזן. און די גאס הייבט אן ביסלעכווייז
צו רודערן און צו קאכן, דען דער חתן איז שוין אויך אריינגעפארן אין
שטאט אריין מיט א האלבער מאה בחורים, וואס זיינען ארויסגעפארן
אקעגן דעם חתן ביז צו יענער זייט מילן ― וחעיר יאמפעלי, און דאס
שטעטל יאמפעלי, צהלה ושמחה, ― קלינגט און פרייט זיך גאר אף אן
אנדער אופן ...
    
אזוי איז אין יאמפעלי, אזוי איז אין סטריסטש, אזוי איז אין אלע
שטעטלעך, וועלכע האבן א זכיה אראפצוברענגען סטעמפעניון אף א
חתונה, און אזוי איז אויך דא, אין מאזעפעווקע, ווו סטעמפעניו האט זיך
באזעצט אף תמיד. הכלל, עס קאכט מיט סטעמפעניון די גאנצע וועלט!
    
 ―
    
III
    
סטעמפעניוס הכנות
    
וואס איז אין מאזעפעווקע אזוי גרויס די שמחה?
    
רב חיים־בנציון גלאק מאכט חתונה די קלענערע טאכטער, די מיזינקע רבקהלע, ― נו, פארוואס זשע זאל מען זיך נישט משמח זיין מיט
אים? עס איז כדאי צו זיין אף אזא חתונה: פארט, ווי זאגט מען,
א נגיד אין שטעטל. אלע וועלן זיין אף דער חתונה: ווער פאר גוט־פריינטשאפט, ווער פאר קנאה, ווער פון יוצא וועגן, און ווער צו באווייזן
דעם ווייבס פערל, די אויערינגלעך, אדער די נייע גארגל־קייט, וואס ער
האט געבראכט דעם ווייב פונעם יריד, און נאך מער ― צוליב סטעמפעניון. הכלל, אלע זיינען דא אף דער חתונה! גאנץ מאזעפעווקע פרייט
זיך בא חיים־בנציון גלאק אף רבקהלעס חתונה! און ווער שמועסט
אייזיק־נפתלי מיטן ווייב און מיט די קינדער אודאי, דען אייזיק־נפתלי
איז חיים־בנציון גלאקס א שותף אין קלייט, א שותף אין דער מיל, און
דערצו א שטיקל קרוב אויך, סע הייסט, אייזיק־נפתליס ווייב קער זיך
אן א שטיקל אייגענע מיט דער מחותנתטע, עפעס א שטיקל שני שבשלישי
פון דער מאמעס צד.
    
דעריבער דרייט זיך ארום אייזיק־נפתליס ווייב, דוואסי־מלכה, אויס־געשלייערט, ווי אן אמתע מחותנתטע. זי דרייט זיך ארום און טוט גארנישט, נאר זי מאכט מיט די הענט און שרייט און פילדערט. גלייך ווי
זי טוט עפעס. און דוואסי־מלכהס שנור, רחלע די שיינע, שטייט לעבן
דער כלה אויסגעצוויקלט, ווי א בת־מלכה, און אירע גרויסע בלויע אויגן
שיינען, ווי צוויי גרויסע בריליאנטן. און אירע רויטע בעקלעך שפילן איר,
ווי צוויי בליענדיקן רויזן. מיט איין האנט האלט זי דער כלהס צעלאזטע
האר, וואס די ווייבער האבן איר צעפלאכטן פארן „באדעקנס״ מיט גרויס
געוויין, און מיט דער אנדערער האנט גלעט זי זיך איר ווייסן האלדז,
גארנישט צו באמערקן, ווי א פאר שווארצע ברענענדיקע אויגן קוקן אף
איך די גאנצע צייט גלייך אן אן אויפהער... די סארווערס מיט די
סארווערקעס לויפן ארום, ווי די פארסמטע מייז. די מחותנים ליארעמען:
„אוי, גוואלד! שוין צייט צו באדעקן די כלה! ביז וואנען איז דער
שיעור צו מוטשען די קינדער, וואס פאסטן נעבעך אזא זומער־טאג?״
אלע שרייען „שוין צייט! שוין צייט!״ ― נאר טאן טוט מען גארנישט.
אייזיק־נפתלי דרייט זיך ארום מיט א סאמעטן קאשקעטל, די הענט פארלייגט ארונטער, ווי א מגיד, און דוואסי־מלכה פילדערט אף קולי־קולות.
די איבעריקע מחותנים פון ביידע צדדים לויפן איינער איבערן אנדערן
מיט די הענט אף־צו־פריער, גלייך ווי זיי וואלטן עפעס געוואלט טאן
אזעלכעס, נאר מע גיט זיי קיין ארבעט ניט.
    
― נו, פארוואס טוט מען שוין עפעס נישט? ― פרעגט חתנס צד.
    
― פארוואס הייבט מען שוין עפעס נישט אן צו טאן? ― ענטפערט
כלהס צד.
    
― האסטו געזען, מע זאל האלטן אזוי לאנג הונגעריקע קינדער?
    
― שרייט חתנס צד.
    
― האסטו געהערט, מע זאל אזוי לאנג האלטן הונגעריקע קינדער?
    
― שרייט כלהס צד.
    
― וואס לויפט מען ארום הין און צוריק?
    
― וואס איז פאר א לויפן, וואס מע לויפט?
    
― אלע לויפן, אלע פילדערן און מע שטייט אף איין ארט, ―
שיינע פאראדקעס!
    
― אבי מע לויפט און מע פילדערט ― און טאן וויל קיינער פון
דאנען אהין.
    
― טאמער וואלט שוין גענוג געווען צו ריידן? שוין צייט עפעס
טאן! עס מוז דאך אמאל האבן אן עק!
    
― נו, גענוג שוין ריידן! לאז מען שוין אנהייבן טאן! אן עק
זאל דאס האבן!
    
― ווו זיינען די כלי־זמר? ― פרעגט חתנס צד.
    
― די כלי־זמר ווו זיינען? ― ענטפערט כלהס צד.
    
און די כלי־זמר זיינען זיך פארנומען מיט זייער ארבעט: מע שמירט
די סמיטשקעס, מע שטעלט־אן די כלים. רב יאקל באס טראגט א יינגל
פאר אן אויער און טיילט אים איין שטילערהייט: „הער, ממזר, איך
וועל דיר ווייזן וויאזוי צו ציען סטרונעס!״ מעכטשי פייקלער קראצט
זיך דאס באוואקסענע האלבע פנים, נישט קוקנדיק אף קיינעם. רב כייקל
בדחן רעדט מיט א באקאנטן מלמד, נעמט בא אים א שמעק טאבאק מיט
צוויי פינגער און שיט ווערטלעך, ווי פון זאק. און די איבעריקע כלי־זמר,
די פארשוואלענע יונגען מיט די גרויסע ציין ווי די לאפעטעס, שטייען
ארום סטעמפעניון און שמועסן זיך מיט אים אויס אף זייער לשון וועגן
א וויכטיקן ענין.
    
― ווער איז אט די דאזיקע שעכטע 1), וואס שטייט נעבן דער
סמיסאנקע 2) ― פרעגט סטעמפעניו אף כלי־זמר־לשון, אנווייזנדיק מיט
די אויגן אף רחלע דער שיינער. ― גיי נאר, ירחמיאל, ― זאגט ער צו
איינעם פון די געשוואלענע כלי־זמר־יונגען, ― גיי נאר און פראבע־אויס 3) מהטאם 4), אבער כידקע 5), ידחמיאל, כידקע!
    
ירחמיאל קומט גיך צוריק מיט א קלארער תשובה:
    
― דאס איז נישט קיין שעכטל 6), דאס איז שוין א יאלדאווקע 7).
דאס איז אייזיק־נפתליס שנור, פון סקווירע איז זי, און אט דאס איז
איר יאלד 8) ― זעט איר? אט דרייט ער זיך ארום מיט א סאמעטענער
קאטערוכע 9).
    
― די כפרה זאלסטו ווערן, ירחמיאל! ― זאגט סטעמפעניו גאנץ
אויפגעלייגט. ― אזוי גיך ביסטו געוואר געווארן? ע, זי איז דאך טאקע
――
    
1) שעכטע ― נקבה. 2) סמיסאנקע ― כלה. 3) פראבע־אויס – ווער געוואר.
    
4) מהטאם ― ווער איז זי. 5) כידקע ― געשווינט. 6) שעכטל ― מיידל.
    
7) יאלדאווקע ― ווייב. 8) יאלד ― מאן. 9) קאטערוכע ― היטל.
גאר א קליווע 10) יאלדאווקע! זע נאר, זע, ווי זי מאטרעט 11) מיט
די זיקערס 12!
    
― אויב איר ווילט ― פרעגט ירהמיאל דער פארשוואלענער בא
סטעמפעניון ― אויב איר ווילט, וועל איך גיין מיט איר טירן 13)...
    
― ליג אין דער ערד! ― ענטפערט אים סטעמפעניו. ― מע בעט
דיך נישט פאר קיין שילאטן־שמש. איך וועל אליין טירן מיט צו־זעניכע 14).
    
― אנו, ווארף נאר ארויס פון דער פידל א פאר שווארצע אויגן!
― רופט זיך אן שניאור־מאיר אף זיין לשון. ― שלעפ נאר ארויס פון
דער פידל יידישע קישקעס!...
    
סטעמפעניו נעמט זיך צום פידעלע, טוט א ווונק צו דער חברה, און
מע נעמט זיך אנשטעלן די כלים.
    
 ―
    
 IV
    
 סטעמפעניוס פידעלע
    
בקיצור, גאט האט געהאלפן, און סטעמפעניו האט זיך גענומען
באזעצן די כלה.
    
אך, איך פיל, אז מיין פעדער איז שוואך צו באשרייבן, וויאזוי
סטעמפעניו האט באזעצט א כלה! דאס איז נישט געווען גלאט אזוי
געשפילט, גערימפלט; דאס איז געווען א מין „עבודה״, א גאטס דינסט
מיט עפעס זייער א הויכן געפיל מיט עפעס זייער אן איידלען גייסט!
סטעמפעניו האט זיך אוועקגעשטעלט אקעגן דעך כלה און האט איר געהאלטן א דרשה אפן פידל, א שיינע א לאנגע דרשה, א רירנדיקע דרשה,
איבער דעם פריי און גליקלעך לעבן פון דער כלה ביז אהער, פון איר
מיידל־שטאנד, און איבער דעם פינצטערן ביטערן לעבן, וואס דערווארט
זי אף שפעטער, שפעטער: ― אויס מיידל! איבערגעדעקט דעם קאפ,
פארשטעלט די שיינע לאנגע האר אף אייביק... נישטא די פריילעכ―
    
10) קליווע ― שיינע. 11) מאטרעט ― קוקט. 12) זיקרעס ― אויגן. 13) טירן
― שמועסן. 14) מיט צוזעניכע ― מיט דער דאזיקער.
קייט! זיי געזונט, יוגנט. אט ווערסטו א יידענע!... עפעס זייער נישט
פריילעך, גאט זאל נישט שטראפן פאר די רייד!...
    
אט אזעלכע ווערטער הערן זיך כמעט ארויס פון סטעמפעניוס פידעלע. אלע ווייבער פארשטייען גוט רעם פשט פון דער דאזיקער שטומער
דרשה, אלע ווייבער פילן עס; זיי פילן דאס, און וויינען דערויף מיט
ביטערע טרערן.
    
― ווי לאנג בין א י ך אזוי געזעסן ― קלערט זיך א יונג ווייבל,
שלינגענדיק די טרערן ― ווי לאנג בין א י ך אזוי געזעסן מיט צעלאזטע
צעפלאכטענע צעפ און האב נאר געמיינט, אז מלאכים שפילן זיך גאר
מיט מיר, אז איך בין איינע א גליקלעכע? צום סוף... אך, צום
סוף!...
    
― באשער איר, גאט, ― טוט בעטן אן אלטע יידענע, א מוטער פון
דערוואקסענע טעכטער ― באשער איר, גאט, מיין עלטערער טאכטער
איר זיווג אין גיכן, נאר מיט מער מזל ווי מיר, נאר מיט א שענערער
דאליע ווי איך האב בא מיין מאן, גאט זאל מיך נישט שטראפן פאר די
רייד!...
    
אט אין אזעלכע מחשבות פאלן אריין די ווייבער, און סטעמפעניו
טוט זיך זיינס: ער ארבעט מיט אלע כלים, און דאס פידעלע רעדט.
דאס שפילט סטעמפעניו א וויינענדיקס, און די קאפעליע האלט אים
אונטער. עס ווערט שטיל, אויס ליארם, אויס געפילדער. אלע, אלע ווילן
הערן סטעמפעניון. יידן ווערן פארטראכט, ווייבער ווערן אנטשוויגן,
יינגלעך, מיידלעך קלעטערן ארויף אף בענק און אף טישן ― יעדער וויל
הערן סטעמפעניון.
    
― ששא! שטילער! עולם, לאז זיין שטיל!!
    
און סטעמפעניו צעגיסט זיך אפן פידעלע און צעגייט זיך, ווי א
וואקס: טיאך־טיאך־טיאך ― מער הערט מען נישט; א האנט פליט
אויף און אפ ― מער זעט מען נישט. און עס הערן זיך אלערליי קולות,
און עס גיסן זיך פארשיידענע מיני געזאנגען, און אלץ אומעטיקע,
טרויעריקע, אז עס נעמט אן באם הארצן, עס ציט די נשמה, עם נעמט
ארויס דאס חיות. הער עולם גייט אויס מיט אלע כחות, דער עולם
שטארבט מיט אלע אברים. דאס הארץ ווערט עפעס אזוי פול, אזוי צעווייקט, און עס שטעלן זיך טרערן אין די אויגן. יידן זיפצן, יידן קרעכצן,
יידן וויינען... און סטעמפעניו? ― ווער סטעמפעניו? וואס סטעמ―
פעניו? מע זעט אים גארנישט, מע זעט נישט קיין סטעמפעניו, מע זעט
נישט קיין פידעלע; מען הערט נאר זיסע קולות, געטלעכע געזאנגען,
וואס פילן אן די גאנצע שטוב... און רחלע די שיינע וואס האט נאך
ביז איצט נישט געהערט קיינמאל סטעמפעניוס שפילן, רחלע, וואס האט
געהערט, אז ס׳איז דא א סטעמפעניו, נאר זי האט נאך נישט געהערט
אזא מין שפילן, שטייט און הערט זיך צו צו די כשופדיקע געזאנגען, צו
די זעלטענע קולות ― און פארשטייט נישט וואס דאס איז? עפעס ציט
דאס איר דאס הארץ, עפעס גלעט דאס זי בא דער נשמה, נאר וואס דאס
איז ― פארשטייט זי נישט. זי הייבט אויף די אויגן, אהין, פון וואנען
עס גיסן זיך די זיסע קולות, און דערזעט א פאר ווונדערשיינע שווארצע
אויגן, פייערדיקע אויגן, וואס קוקן גלייך אף איר, און נעמען זי דורך, ווי
שפיזן, ווי שארפע שפיזן. די ווונדערשיינע שווארצע פייערדיקע אויגן
קוקן אף איר און ווינקען צו איר און ריידן מיט איר. רחלע וויל אראפלאזן
אירע אויגן אראפ ― און קאן נישט.
    
„אט דאס איז סטעמפעניו?״
    
אזוי קלערט זיך רחלע די שיינע, ווען דאס „באזעצן״ האט זיך שוין
געענדיקט און די מחותנים הייבן אן צו טראכטן מכח פירן צו דער חופה.
    
― ווו זיינען ערגעץ די ליכט? ― פרעגט חתנס צד.
    
― די ליכט ווו זיינען?.― ענטפערט כלהס צד.
    
און אזוי ווערט ווידער דער אייגענער געפילדער, וואס פריער. אלע
לויפן און מע ווייסט נישט וווהין. מע קוועטשט זיך, מע שטופט זיך, מע
טרעט אן אף מאזאלעס, מע צערייסט קליידלעך, מע שוויצט, מע זידלט
די סארווערס מיט די שמשים, און זיי זידלען צוריק די מחותנים, און די
מחותנים אמפערן זיך צווישן זיך ― עס איז, ברוך השם, גאנץ לעבעדיק!
    
אין דער מהומה, וואס עס ווערט בשעת מע גייט צוריק פון דער
חופה, כאפט זיך סטעמפעניו ארויס פון דער קאפעליע, און אט איז ער
שוין אויסגעוואקסן צווישן די ווייבער, אט דא, לעבן אייזיק־נפתליס שנור,
רחלע דער שיינער. ער ווארפט זיך איבער מיט איר מיט א פאר ווערטער,
צושמייכלענדיק און קרייזלענדיק זיך זיינע שיינע לאנגע האר. רחלע ווערט
רויטלעך, לאזט אראפ די אויגן אף דער ערד און ענטפערט אים דאס
צענטע ווארט. עס פאסט נישט עפעס זיך שטעלן פלוצים אויסשמועסן
מיט א כלי־זמר, און נאך פאר אזא עולם !...
    
 ―――
    
 V
    
 דאס ערשטע באגעגעניש פון סטעמפעניון מיט רחלען
    
דערציילן דערציילט מען פון סטעמפעניון פיל פארשיידענע מעשיות.
מע דערציילט פון אים, אז ער קען זיך מיט אלע מכשפים און מיט אלע
„גוטע לייט״, אז קוים וויל ער אפריידן א כלה פון א חתן ― קאן ער,
אז ער קען אזא מין „שפרוך״, אז ער דארף נאר א קוק טאן, א רעכטן קוק
טאן אף א מיידל, ― איז זי שוין אפגעקאכט, ― מע זאל גאר באהיט ווערן!
א סך מאמעס ווייסן פון דעם סוד און היטן דעריבער זייערע קינדער, די
כלהס, אז ווען זיי ריידן מיט סטעמפעניון, שטייט בא דער זייט אן עלטערע שוועסטער, א מומע, א שוועגערן, אדער אזוי א ווייבל, וואס האט
א מאן... אמת דאס איז פאר אונדזער העלד נישט אזא שיינער קאמפלימענט, נאר וואס מאכט דאס אויס? וואס קער זיך אן שלום צו
מחלוקת? דערפון ווערט סטעמפעניוס נאמען חלילה נישט קלענער. אלע
ווייסן, אז סטעמפעניו איז א גוטער „ימח־שמוניק״, ― נו, בכן איז וואס ?
קיין שידוך טוט מען דאך נישט מיט אים, כ׳לעבן, און סטעמפעניו בלייבט
סטעטפעניו.
    
געבענטשט זייט איר, יידישע ווייבלעך, וואס האבן מענער, און געבענטשט זאלן זיין די מאנסבילן, וואס האבן אייך געשענקט אזא טייערע
מתנה ― פרייהייט ― און וויי איז צו די מיידלעך נעבעך, וואס זיינען
געבונדן און געפענטעט, געהיט און אפגעהיט, ביז מע דעקט צו דעם קאפ
― און ערשט דאן ווערן די מיידלעך אויך ווייבלעך, אויפגעבונדענע,
פרייע, גליקלעכע ווייבלעך...
    
רחלע, אלס ווייבל, האט שוין נישט געהאט וואס צו אנטלויפן פון
סטעמפעניון, ווען ער איז צוגעגאנגען צו איר מיטן פידל אונטער דער
האנט און מיט א שמייכעלע אף די ליפן, ― וואס האט זי מורא? פאר
וועמען דארף זי זיך באהאלטן? דער שווער, רב אייזיק־נפתלי, איז
פארטראגן מיט דער חתונה: ער גייט זיך ארום פארלייגט די הענט
ארונטער און גיט אכטונג אף די סארווערס, אז זיי זאלן זיך רירן גיכער,
און די שוויגער, דוואסי־מלכה, איז דאך אזוי פארפארעט, אז מע זאל בא
איר אראפנעמען דעם שלייער פונעם קאפ, וואלט זי אויך נישט געפילט.
פארביילויפנדיק, האט זיך דוואסי־מלכה אפילו יא אפגעשטעלט א קוק
טאן, וואס טוט דא עפעס סטעמפעניו לעבן איר שנור? נאר זי האט זיך
באלד באקלערט: „ווייס איך וואס, נארישקייטן, זייערע זאכן, נאט אייך
א גראשן!״... און איז אוועקגעלאפן ווייטער קאמאנדעווען מיט די
סארווערקעס, זיי זאלן טאן גיכער. רב אייזיק־נפתלי מיט דוואסי־מלכהן
האבן געקאמאנדעוועט אויסגעצייכנט. די סארווערס מיט די סארווערקעס
זיינען ארומגעפלויגן, ווי די משוגעים, די מחותנים פון ביידע צדדים
האבן געפילדערט, ווי דער שטייגער איז, דער עולם האט זיך געוואשן
און האט אנגעהויבן צו פארכאפן ערטער אף די לאנגע בענק ארום די
לאנגע טישן, אף וועלכע עס זיינען דערווייל געלעגן אנגעגרייט פרישע
בולקעס א גאנצע שורה, ― פלוצים איז געווארן א גוואלד: עס איז
אויסגעגאנגען וואסער פון דער דייזשקע!
    
― ווו קריגט מען ערגעץ וואסער? ― האט געפרעגט חתנס צד.
    
― וואסער ווו נעמט מען? ― האט געענטפערט כלהס צד.
    
― וואסער! ― האט געשריגן דוואסי־מלכה, שוין אביסל הייזעריקלעך.
    
― וואסער, וואסער! ― האט איר אונטערגעהאלפן שרייען אייזיק־נפתלי, פארקאטשעט די פאלעס און געמיינט, אז ער טוט עפעס.
    
אין דער דאזיקער נייער מהומה האט סטעמפעניו געהאט די געלעגנהייט צו שמועסן נאך אביסל מיט רחלען, וואס איז געווען ערנסט און
עפעס ווי פארטראכט. אירע שיינע בלויע אויגן האבן געקוקט ווייט־ווייט
נישט אף סטעמפעניון, און אירע אויערן האבן אויסגעהערט פון אים
א גאנץ לאנגן שמועס.
    
און ריידן האט סטעמפעניו געקאנט. ער האט גערעדט גוט, דער
כל־בוניק! מיט די רייד האט ער ארומגענומען ארום און ארום, ווי
א גוטער מזיק, געקוקט גלייך אין די אויגן אריין... וואס זאג איך?
אין הארצן אריין, טיף־טיף אין הארצן אריין.
    
סטעמפעניו האט גערעדט, און רחלע האט געהערט, און דער רעש
פון די חתונה־לייט איז געווען אזוי גרויס, אז מע האט נישט געקאנט
הערן זייער שמועס, א חוץ די לעצטע עטלעכע ווערטער:
    
― אט דאס איז אייער משה־מענדל? ― האט זי סטעמפעניו א
פרעג געטאן, אנגעוויזן מיט די אויגן אף א יונגנמאנטשיק, וואס האט
געהאלטן א לאץ פון א יידישער קאפאטע און האט געטענהט צו יענעמס
לאץ מיט אלע חושים, מיט אלע אברים.
    
― דאס איז ער... ― האט אים רחלע געענטפערט און איז אפגעטראטן אף א זייט, ווי באליידיקט.
    
רחלע האט זיך געפונען באליידיקט און האט שוין מער נישט געקוקט
אפילו אין יענעם ווינקל, ווו די כלי־זמר זיינען געזעסן. סטעמפעניו האט
נאכדעם לאנג ארומגעפאדקעוועט ארום איר, ― נאר עס האט אים גארנישט געהאלפן. מע קאן בפירוש זאגן, אז ער איז איר נמאס געווארן,
נמאס ומאוס, אט דער סטעמפעניו מיט זיין עזותדיקן קוק און מיט זיינע
אלע גענג... „פע, ס׳איז א חרפה, א בושה, אז א יידישע טאכטער זאל
גאר שטיין אין זיינע דלת אמות״...
    
אזוי קלערט זיך רחלע, צוגייענדיק צוריק צו דער כלה, און איז שוין
פארטיק צו פארגעסן, אז ס׳איז דא א סטעמפעניו אף דער וועלט. נאר
― שא! וואס איז דארט פאר א גערודער פלוצים? סטעמפעניו שפילט
שוין ווידער א וויינענדיקס, און די קאפעליע האלט אים אונטער; אויס
ליארעם, אויס געפילדער! יידן ווערן פארטראכט, ווייבער ווערן אנטשוויגן, יינגלעך, מיידלעך קלעטערן ארויף אף די בענק און אף די טישן
― אלע ווילן הערן סטעמפעניון. אייזיק־נפתלי האלט דעם קאפ אף א
זייט און הערט זיך איין, ווי א גוטער מבין. דוואסי־מלכה, ווי זי איז
געשטאנען מיטן זיידן טיכל פארבונדן ארונטער, מיט א טעלער אין דער
האנט, אזוי איז זי געבליבן שטיין אין דער פאזע. און אפילו די סארווערס
מיט די פארקאטשעטע פאלעס און די סארווערנס מיט די אונטערגעשטעקטע קליידלעך זיינען אויך געבליבן, ווי פארגליווערט, אף זייערע
ערטער אינמיטן שטוב. און סטעמפעניו האט זיך צעגאסן אפן פידעלע
מיט אזעלכע טרויעריקע אומעטיקע געזאנגען, אז דער עולם איז געבליבן
אן אטעם, געשטארבענע, טאקע פשוט געשטארבענע, טויטע מענטשן!...
דאס הארץ ווערט פול, צעווייקט, און עס שטעלן זיך טרערן אין די אויגן.
יידן זיפצן, יידן קרעכצן, יידן וויינען... און סטעמפעניו? ― ווער
סטעמפעניו? וואס סטעמפעניו? מע זעט אים גארנישט, מע זעט נישט
קיין סטעמפעניו, מען זעט ניט קיין פידעלע; מע הערט די זיסע קולות,
געטלעכע געזאנגען, וואס פילן אן די שטוב... און רחלע די שיינע, וואס
האט נאך ביז היינט נישט געהערט סטעמפעניוס שפילן, שטייט און הערט
זיך צו צו די כשופדיקע געזאנגען, צו די זעלטענע קולות ― און פארשטייט נישט, וואס דאס איז? עפעס ציט איר דאס הארץ, עפעס גלעט
דאס זי, נאר וואס דאס איז ― פארשטייט זי נישט. זי הייבט אויף די
    
אויגן און קוקט אהין, פון וואנען עס גיסן זיך די ווונדערלעכע מעלאדיען,
און דערזעט א פאר ווונרערשיינע שווארצע אויגן, וואס קוקן גלייך אף
איר, גלייך אף איר, וואס נעמען זי דורך, ווי צוויי שארפע שפיזן; די ווונדערשיינע שווארצע פייערדיקע אויגן קוקן אף איר און ווינקען צו איר
און ריידן מיט איר... רחלע לאזט אראפ רעם קאפ און זעט די ווונדער־שיינע שווארצע פייערדיקע אויגן, רחלע קוקט אף אלע זייטן ― און זעט
אלץ אט א יענע ווונדערשיינע שווארצע פייערדיקע אויגן...
    
 ―
    
 VI
    
 נאך דער „חופה־וועטשערע״
    
די „חופה־וועטשערע״ האט זיך שוין לאנג געענדיקט. עס איז שוין
נאך אלע „וויוואטן״, נאך דעם „דרשה־געשאנק״, נאך דעם „כשר־טאנץ״
― דער עולם הוליעט, יעדער דינגט א טאנץ, מע כאפט א פריילעכס;
רב יאנטל דער שוחט גייט א „קאזאקל״, און אקעגן אים צעלאזט זיך
מיט גרויס קוראזש די מחותנתטע אליין מיט איר גראבן בויך, מחילה,
און דער גאנצער עולם פליעסקעט אונטער רב יאנטלען, וואס זעט גארנישט, אז ער טאנצט מיט א נקבה און מאכט „פריסיאדקעס״, ווי א כוואט,
און אקעגן אים העצקעט זיך די מחותנתטע מיט די הענט „פאדבאקאם״
און שמייכלט צו רב יאנטלען מיט א ברייטן שמייכל איבערן גאנצן
ברייטן פנים, ווי די לבנה אין האלבן חודש... שפעטער ווערט נאך
פריילעכער. מע טאנצט שוין, מחילה, אין איינע תחתונים. אייזיק־נפתלי
שטייט שוין אן א קאפאטע, מיט די ברייטע ווייסע ארבל. מע האט אים
לאנג געשלאגן, ביז ער האט מסכים געווען אויסצוטאן די קאפאטע, און
אפן קאפ האט אים עמיצער אנגערוקט א קאפעליוש ביז דער נאז ―
און אלע לאכן פון אים מיט פארשכורטע אויגן, אפילו זיין אייגענער זון
משה־מענדל (רחלעס מאן) שלעפט אויך דעם טאטן פאר איין ארבל „אין
קאן אריין״.
    
― פולקעס, פולקעס! ― שרייט משה־מענדל, שפרינגט ביז דער
סטעליע.
    
די כלי־זמר שפילן שוין אליין, אן סטעמפעניון. צווישן דער דאזיקער חברה איז געווארן גאר הפקר. דאס גאנצע רעדל פירט איינער
פון די געשוואלענע יונגען מיט די גרויסע ציין. דער שווארצער קאלטענעוואטער רב שניאור־מאיר דער אונטערהאלטער (סעקונדע) דרעמלט, רב
יאקל קאנטרבאס שלאפט. נאר יונגווארג ארבעטן אף אלע כלים, און מער
פון אלע הארעוועט נעבעך מעכטשי פייקלער: ער קאכט אפן פויק, ווי
א גזלן; זיין געל קעפל האט ער באהאלטן אין באראבאן אריין, און מע
זעט נאר, ווי ער ארבעט מיט די פלייצעס, צוטופענדיק מיט די קרומע
פיסלעך. און סטעמפעניו? סטעמפעניו שארט זיך ארום די יונגע
ווייבלעך, און נאך מער ― ארום רחלען.
    
― שוויגער, קומט לאמיר גיין אהיים! ― זאגט רחלע צו דוואסי־מלכהן, וואס שטייט און באטראכט אייזיק־נפתלן מיט די ווייסע ארבל
און מיטן קאפעליוש.
    
― קום, טאכטער, קום! מארגן איז א מארק, דארף מען זיך אפרוען. זע נאר, ווי זיי האבן זיך אביסל צעהוליעט!
    
און דוואסי־מלכה גייט מיט רחלען אהיים.
    
דער טונקעלער־בלויער הימל ווערט אין איין זייט אביסל העלער,
ליכטיקער. עס שאריעט אף טאג. עס טוט א קריי איין האן, און צען אנדערע הענער ענטפערן אים. ווייט־ווייט לאזט זיך הערן דאס בילן פון
א הונט. אלע שטיבעלעך, אפילו בא די גויים, זיינען נאך צוגעמאכט,
נאר בא איין הערש־בער דעם שוחט לייכט זיך: הערש־בער דער שוחט
שטייט אויף א שעה פאר טאג לערנען „פאר זיך״.
    
― וואס זאגסטו, רחלע, אף גנעסיס טאכטער, ווי זי האט זיך עס
אביסל אויסגעסטראצלט? ביסט א מבין אף איר?
    
נאר רחלע ענטפערט איר נישט דערויף. רחלע איז פארנומען מיט
אירע אייגענע געדאנקען. ווער ווייס, וואס און וועגן וועמען זי טראכט
אצינד?...
    
― שוויגער! ― זאגט רחלע פלוצים. ― אט דאס הער איך דאס
ערשטע מאל אף מיין לעבן סטעמפעניוס שפילן.
    
― גיי שוין גיי, קינד, נא דיר גאר דאס ערשטע מאל! ― ענטפערט איר די שוויגער. ― נו, און בא אייער גביר רב לייבצי אברהם־הערשס? און בא רב נחמיה ביק? און בא שרה בן־ציונס? און באם
רבין אליין?
― איך געדענק נישט, ― ענטפערט רחלע, ― איך האב נאר געהערט ― סטעמפעניו, סטעמפעניו, און געזען האב איך אים ניט.
    
― נו, ס׳פארשטייט זיך, ביסט נאך דעמאלט געווען... וואס ביסטו
געווען? א פיסקליא ביסטו געווען, ווען סטעמפעניו האט געשפילט אין
סקווירע באם רבין די חתונה. א חתונה איז דאס געווען ― אף אלע מיינע
ליבע, רבונו של עולם! א היבש שטיקל חתונה! קאנסט זיך מעלדן, אז
איך האב דעמאלט געטראגן, סאמע מיט יאסלען האב איך געטראגן,
און בין געווען, הייסט דאס, און בין געווען, אזוי גרויס, ווי אין זעקסטן...
הא? ניין, אין אכטן חודש טאקע... וווהין גייסטו דאס, רחלע? אט
איז ראך אונדזער שטוב, און דו ביסט פארקראכן גאר צו גנעסין, ―
ס׳א גראם, כע־כע!
    
― זעט נאר! ― ענטפערט רחלע, ארומקוקנדיק זיך אף אלע זייטן.
― א שיינע מעשה, כ׳לעבן, כא כא כא!
    
און לאכנדיק זיינען די שוויגער מיט דער שנור אריינגעקומען צו
זיך אהיים, זיך צולייגן אף א פאר שעה אפרוען, דען מארגן פרי שטעלט
זיך אויס א גרויסער מארק אין מאזעפעווקע, כמעט א גאנצער יריד.
    
 ―
    
 IIV
    
 רחלע קאן נישט אנטשלאפן ווערן
  
האט איר געהערט אן אומגליק? ― רחלע קאן נישט שלאפן! זי
קאטשעט זיך אף אלע זייטן, זי דעקט זיך צו און דעקט זיך אפ.― נישטא
קיין שלאף אף איר! וויפל זי פלייסט זיך, א שטייגער, נישט צו טראכטן
וועגן אים, וועגן סטעמפעניון מיין איך, ― און ער קריכט איר אלץ פאר
די אויגן, דער גוטער יאר ווייס אים וואס און ווען! זי מאכט צו די
אויגן שטארק־שטארק ― און דערזעט אים מיט זיינע ווונדערשיינע
שווארצע פייערדיקע אויגן, ווי זיי קוקן גלייך צו איר, ווי זיי ווינקען צו
איר, ווי זיי רופן זי צו זיך ... „א, נישט געדאכט זאל ער ווערן!...
משה־מענדל זאל כאטש זיין!״ ― קלערט זי זיך. זי עפנט אויף די אויגן
און דערזעט סטעמפעניון מיטן פידעלע, און עס מאלט זיך איר אויס,
אז זי הערט נאך דאס שיינע זעלטענע שפילן... „אך, א מין שפילן,
נו, נו! נישט אומזיסט דערציילט מען זיך אן וועגן אים אזעלכע ווונדער־
    
לעכע מעשיות״... און רחלע דערמאנט זיך אן אלע יענע שיינע מעשיות,
    
וואס זי האט זיך אנגעהערט וועגן אים נאך בשעת זי איז געגאנגען אין
    
חדר זיך לערנען שרייבן צו מאטל שפרייז דעם מיידלשן שרייבער, בשעת
    
זיי זיינען געזעסן אין סקווירע. אט דארט האט זי זיך דאס אנגעהערט
    
פון אירע חברטעס מעשיות, וויאזוי סטעמפעניו האט אמאל אפגערעדט
    
א כלה פון א חתן, און די כלה איז פאר בזיון געשטארבן, און מע האט
    
געשטעלט אף איר א שווארצע חופה... וויאזוי סטעמפעניו האט אמאל
    
אפגעטאן א מיידל דערפאר, וואס זי האט אים אנגערופן מיטן נאמען
    
שארלאטאן... וויאזוי סטעמפעניו האט אמאל געשפילט א חתונה בא
    
א גרויסן פריץ, א גראף; ווי דעם גראפס טאכטער, די פאניענקע, א
    
זעלטענע שיינהייט, האט זיך אין אים איינגעקאכט און האט געזאגט:
    
איין מאל פאר אלע מאל ― דער טויט זאל איר זיין און סטעמפעניון
    
וויל זי... דער גראף, אז ער האט דערהערט אזא מעשה, האט ער מיט
    
אים איינגעטענהט, פריער מיט בייזן, דערנאך מיט גוטן, און לסוף האט
 ער אים צוגעזאגט דריי דערפער אבי ער זאל זיך איבערקערן און נעמען
    
זיין טאכטער, די פאניענקע, פאר א ווייב. נאר סטעמפעניו האט אים גע־
    
ענטפערט אף פראנצויזיש (סטעמפעניו האט געקענט דייטש און פראנ־
    
צויזיש), אז ער מעג אים אנשיטן א פולע שטוב מיט רענדלעך, וועט ער
    
ז יי ן רענדל נישט אויסבייטן (און דערפאר איז ער געווען בא אלע ער־
    
לעכע יידן, אפילו באם רבין, אזא חשוב). און די פאניענקע, אז זי האט
    
דאס דערהערט, האט זי זיך מיטן אנטאן אריינגעווארפן אין טייך אריין...
    
און נאך פיל ווונדערלעכע מעשיות וואס עס נעמט אן א שרעק, נאר
    
אויסהערנדיק זיי...
    
 נאך האט זיך רחלע דערמאנט, וואס זי האט געהערט פון אירע
    
חברטעס, אז סטעמפעניו האט אזא מין פלעשעלע „ליבע־טראפן״...
    
„ליבע ― ליובקע, קאך לאקשן! ― האט זיך רחלע געקלערט, דערמאנט
    
זיך אן די אלע שיינע מעשיות. ― נא דיר א גראשן פאר דער גאנצער
    
ליבע! מיין משה־מענדל, נישקשה, האט מיך ליב אן „ליבע־טראפן״. און
    
איך אים? איך משה־מענדלען?״...
    
 און רחלע קערט זיך איבער אף דער אנדערער זייט, מיטן פנים צו
    
דער וואנט, און טראכט וועגן דעם גאנץ שטארק. דאס ערשטע מאל איז
    
איר ארויפגעקומען אפן קאפ אזא מחשבה: „אט האסטו דיר די אנדערע
טעג יום־טוב! וואס עפעס מיצקעדערינען ליב־שמיב? פיינט געוויס
נישט!״...
    
און באמת טאקע, פארוואס זאל זי אים פיינט האבן? משה־מענדל
איז, חלילה, נישט קיין מיאוסער יונגערמאן, אביסל פון דער נייער וועלט.
די פאות פארשארט ארונטער, לייענט א בלאט, מאכט שיין קידוש, האט
ליב צו זאגן א ווערטל, מיט יונגעלייט א שטיף טאן ― גאר א פיינער
יונגערמאן. אמת, צו איר, צום ווייב, איז ער נאך אביסל ווילד, רעדט
מיט איר קיינמאל נישט קיין צוויי גאנצע ווערטער, עפעס נאר מיט א
ווערטל און מיט א דריי־זיך־אויס אדער אין בית־המדרש, אדער אין
מארק. ער זאל זיך עס א מאל, אף א ציקאוועסט, אנידערזעצן מיטן ווייב,
ווי בא לייטן פירט זיך, ריידן, שמועסן גלאט אזוי ― דאס ניין. א ווילדע
ציג!
    
אוי נישט דאס האט רחלע געמיינט כלהווייז! רחלע, אז זי איז
א כלה געווארן, האט זיך איר אויסגעוויזן, אז אלע זיינען איר מקנה אף
איר חתן; אז אזא משה־מענדל (אך, איז ער געווען שיין חתנווייז!)
איז נאר דא איינער בא גאט און דער אנדערער בא איר ― און זי וועט
דאס זיין איינע א גליקלעכע... און צום סוף? צום סוף זעט זי, אז
אירע אלע חברטעס לעבן טאקע א גוטן טאג: די איז ערגעץ מיט איר
מאן אין א גרויסער שטאט און שרייבט פון דארט אזעלכע בריוולעך,
וואס עס לאזט זיך אויס די וועלט, און יענע איז שוין אליין א בעל־הביתטע; אפילו חנה־מירל, וואס האט חתונה געהאט פאר אן אלמן מיט
פינף קינדער און וואס האט אזוי איינגעלייגט די וועלט, איז אויך גליקלעך. און זי? און רחלע?... אך, נישטא וואס צו ריידן. א גאנצע וואך
זיץ פארשפארט, ווי אן עוף אין א שטייג: עס, טרינק און שלאף! דער
שווער און שוויגער לאזן נישט אטעמען: טאג און נאכט רחלע און
רחלע! און משה־מענדל טוט זיינע גענג מיט זיינע ווערטלעך, גלייך
ווי זי וואלט געווען בא אים א ווייס איך וואס... שא! אן קלאפט
עמיצער אין דער טיר. דאס קען אודאי זיין משה־מענדל. די שוויגער
גייט אים עפענען.
    
― משה־מענדל!
    
― הא, וואס?
    
― ס׳איז דו, משה־מענדל? ― פרעגט אים די מוטער.
    
― נו, א טענצל, ימח שמו, ברררר... ― ענטפערט איר דער זון.
― וואס לעפעטשעסטו, משה־מענדל? ― זאגט ווידער צו אים די
מוטער. ― טו זיך אויס און לייג זיך שלאפן.
    
― ימח שמו, גוט געטרונקען, בערל־מנשה, כא־כא־כא!
    
― גאט איז מיט דיר, משה־מענדל! וואס פלאפלסטו? ― זאגט
צו אים דוואסי־מלכה, אויסרייבנדיק א שוועבעלע.
    
― איר הערט דען נישט, שוויגער, אז ער איז שכור־לוט? ―
זאגט צו איר רחלע. ― צינדט אים דארט אן א ליכט, זייט מוחל, ער
וועט זיך ברעכן רוק און לענד.
    
― כיללל... נאך א גלעזל, ימח שמו!...
    
מיט די דאזיקע האלבע ווערטער פאלט משה־מענהל אנידער בא
זיך אין בעט און ווערט גיך אנטשלאפן מיט א שרעקלעך כראפעריי.
דוואסי־מלכה ווערט אויך אנטשלאפן. די קליינע קינדער שלאפן שוין
לאנג. עס סווישטשעט און עס פייפט אין אלע ווינקעלעך. אלע שלאפן
געשמאק אינעם דאזיקן שטיבל, נאר איין רחלע קאן נישט אנטשלאפן
ווערן, כאטש נעם טו זיך אן א מעשה ― נישטא קיין שלאף!... די
לבנה שיינט אריין דורך א פענצטער, און א לאנגע ווייסע פאסמע פון
איר ליכטיקייט פאלט אפן בעטל, אף וועלכן משה־מענדל ליגט צעווארפן
מיטן פנים ארויף, דאס מויל אפן, די אויגן פארגלאצט, דער האלדז
פארריסן, און א קנאפ, א שארפער קנאפ, שטעקט ארויס פונעם גארגל,
אז עס איז א מיאוסע זאך צו קוקן.
    
רחלע וויל נישט קוקן ― און קוקט פארט; קיינמאל האט איר
משה־מענדל נישט אויסגעוויזן אזוי העסלעך, ווי אצינד, ווי אין דער
דאזיקער נאכט. און, נישט ווילנדיק, האט זי אים פארגלייכט מיט אן
אנדערן, מיט א יענעם ימח־שמוניק סטעמפעניו... און דאס איז דער
אייגענער משה־מענדל, וואס פריער? וואס אמאל, בשעת חתנווייז, מיט
זיין שיין ווייס פנימל, מיט זיין זיס שמייכעלע, מיט זיינע פריילעכע
אייגעלעך, מיט זיין גלייך שטעלטל, מיט זיין גענגל און מיט אלע זיינע
בנעימותדיקע פאסטעמקעס, מיט זיינע קלוגע גלייכווערטלעך? אט דאס
איז יענער משה־מענדל?...
    
און דא האט אים רחלע, נישט ווילנדיק, ווידעראמאל פארגלייכט
מיט אן אנדערן, מיט סטעמפעניון...
    
אוועק, אוועק, פינצטערע מחשבות, פון א יידישער טאכטער!
    
 ―
    
 VIII
    
 צום „שלייער־ווארמעס״
    
 אף מארגן, אז כיענע די שמשטע איז געקומען צו דוואסי־מלכהן
זאגן, אז די מחותנתטע מיטן חתן, מיט דעך כלה, מיט אלע מחותנים
האבן געלאזט בעטן צום שלייער־ווארמעס, איז שוין רחלע געווען אויס־געשלייערט און אנגעטאן נאך דער לעצטער מאדע פון רב דוד מעכאניק
דעם זשענסקי שניידער: א בלוי זיידן מלבוש, הימל־קאליר, מיט ווייסע
קרוזשעווקעס און מיט גאנץ ברייטע ארבל, ווי מע האט דעמאלט געטראגן
אין מאזעפעווקע, ווו די מאדע האט פארשפעטיקט אף עטלעכע יאר;
אפן קאפ א בלוי זיידן טיכל, אזשורנע ארבעט, אזוי, אז מע האט געקאנט
ארויסזען דעם גאנצן שלייער מיט די צעפ... נאר פרעמדע צעפ; די
אייגענע בלאנדע האר זיינען שוין בא רחלען פון לאנג באהאלטן, פארבארגן אף תמיד, אף אייביק ! עטלעכע שנירעלעך פערל אפן האלדז,
אפן ווייסן, אפן שיינעם האלדז, א גרויסע גאלדענע קייט, א בראש,
בראסליעטן, פינגערלעך, אויערינגלעך ― די גאנצע יידישע צירונג, דער
גאנצער יידישער מאיאנטעק.
    
אן אויסגעשלייערטע איז רחלע געזעסן בא זיך אין חדר, ווו משה־מענדל איז נאך געלעגן אין דער נעכטיקער פאזע, מיטן גארגל ארויף
און מיט אן אפן מויל, און האט געהאלטן אין איין כראפען.
    
„אך, וואס פארא גרויסער חילוק עס איז צווישן די צוויי משה־מענדלען, דאס הייסט, צווישן משה־מענדל דעם חתן און משה־מענדל
דעם מאן: יענער משה־מענדל איז עפעס געווען מיט אזויפיל חן, זיינע
אויגן האבן געלייכט, ווי הבדלות, זיין קול איז געווען צוקער־זיס, זיינע
אלע פאסטעמקעס זיינען געווען אזוי אנגענעם, אזוי ליבלעך! און דער
משה־מענדל? עפעס אזוי משונה־לאנג און שמאל און סאטולעוואטע,
און א געל בערדל שיט זיך אים. פון וואנען האט זיך צו אים גענומען
אזא צאפן־בערדל?
    
און נישט ווילנדיק, שטעלט זי זיך פאר אלץ אט א יענעם כל־בוניק,
וואס האט זי א גאנצע נאכט נישט געלאזט שלאפן ― א ריינער אומגליק! ״ איך בין אליין שולדיק ― קלערט זיך רחלע ― איך בין אליין
שולדיק: פלוצים נא דיר גאר אזא שלים־מזל, א סטעמפעניו! ווער
שטעלט זיך דאס אפ פלוצים ריידן מיט א כלי־זמר? פע, בזיונות! און
וואס וואלט מען געקאנט אף מיר זאגן, ווען מע זאל מיך זען שטיין און
ריידן מיט אים? א מערכה, וואס ס׳איז געווען אזא געפילדער. און וואס
וואלט משה־מענדל געזאגט?״...
    
און מיט א שמייכל איז רחלע צוגעגאנגען צו משה־מענדלס בעט
און האט זיך איינגעבויגן איבער זיין קאפ און האט אים אנגערופן באם
נאמען. משה־מענדל האט אויפגעעפנט די גרויע אויגן און האט לאנג
געקוקט און האט נישט פארשטאנען וואס ער זעט פאר זיך.
    
― משה־מענדל! ― האט אים רחלע געזאגט, אנגעבויגן זיך אינגאנצן צו אים. ― משה־מענדל! דו דערקענסט מיך נישט, צי וואס?
קוק אים אן, ווי ער באטראכט מיך אביסל! איך בין דיר, אפנים, געפעלן
אין שלייער?
    
― אי, לאז צורו, וויל שלאפן!... ― און מיט די ווערטער דרייט
זיך משה־מענדל אויס מיטן פנים צו דער וואנט און לאזט ארויס א
משונה־ווילד כראפעריי.
    
― די מחותנתטע און חתן־כלה און אלע מחותנים האבן געלאזט
בעטן אייך מיט אייער שוויגער און מיט אייער מאן אפן „שלייער־ווארמעס״.
אזוי רופט אויס כיענע די שמשטע, אריינגעשטעקט דעם קאפ אין
דער טיר אריין, נאר דערזען, ווי רחלע שטייט איבערן מאנס צוקאפנס,
טוט זי זיך א ווארף צוריק.
    
 ***
  
רחלע האט געטראפן די כלה נאך ניט קיין אויסגעשלייערטע. ביידע
חברטעס האבן זיך צעקושט און עס איז צווישן זיי גיך פארבונדן געווארן
א גאנץ ווארעמער שמועס, ווי עס דארף צו זיין צווישן צוויי יונגע
ווייבלעך.
    
דער עולם האט זיך געקליבן ביסלעכווייז, און די סארווערס מיט די
סארווערקעס האבן באדעקט די טישן מיט כל־טוב: מיט לעקעך און
מיט איינגעמאכטס, מיט קומיש־ברויט און מיט מאנדל־בייגעלעך און
מיט שטרודלען אלערליי. די נעכטיקע שמשים מיט די נעכטיקע ארעמע
לייט זיינען שוין אויך דא. דער מחותן, חיים־בנציון, לויפט ארום אן
אויסגעצוואגענער, מיט א סאמעטן קאשקעטל, און די מהותנתטע איז שוין
    
הייזעריק, ווי די וואנט; דאך, הערט זי נישט אויף צו פאראדקעווען
 טרייבט דעם אהער און דעם אהין און שרייט מיט די לעצטע כחות:
    
― איר ווילט מיך אומגליקלעך מאכן, שונאי־ציון! איר נעמט
 און שטעלט אוועק א בעקן מיט טארט און מיט איינגעמאכטס דארט ווו
עס דארף גאר שטיין דאס פלעשל בראנפן מיט די גלעזלעך, ווונד איז
מיר און וויי איז מיר! גיי צערייס זיך! נא דיר א חתונה! קאסט
א גרודע גאלד, און צום סוף ― נא דיר! אפילו די כלי־זמר זיינען נאך
אויך נישטא! טאקע נאר א מעשה קומט זיך אנצוטאן און גענוג!
    
― שא, לאז זיין שטיל! ― שרייט חיים־בנציון דער מחותן. ―
וואס פילדערסטו אזוי? מע ווערט פון דיר נישט גליקלעך! זי טוט
גארנישט און שרייט! וואס שרייסטו וואס? א נאווינע בא דיר א קינד
חתונה צו מאכן? דאס ערשטע מאל, צי וואס? קוק זי אן, זי כריפעט
אזש! צונויפגערופן געסט מיט קרובים א גאנצע שטאט און לויפט ארום
און שרייט! טאמער ווייסטו וואס?
    
― ווער שרייט, משוגענער כהן? ווער שרייט?
    
― איך ווייס ווער סע שרייט? אדרבה, זאג שוין אליין!
    
― איך שריי נישט; סע דו שרייסט.
    
― איך שריי שוין? אזוי? גאר פארקערט?
    
― אט שרייסטו דאך, חיים־בנציון, וואס איז דאס דיר אנגעקומען
אזעלכס?
    
 ―
    
― א גוטער מארגן זאל קומען אפן מחותן מיט דער מחותנתטע,
אפן חתן מיט דער כלה, אף אלע מחותנים פון ביידע צדדים און אף
אלע ליבע פריינט, וויוואט ― גאנץ פיין אויסגעשפילט!
    
מיט דעם הילכיקן אויסרוף פון כייכל בדחן האבן זיך די כלי־זמר
גענומען צו די כלים, און די חתונה איז געווארן ווידער א חתונה! דער
עולם האט זיך גענומען אויסווישן די הענט אין די פאלעס, פארקאטשען
די ארבל, און ערשט נאכדעם זיך וואשן, געזעצט זיך צום טיש פראווען
דעם „שלייער־ווארמעס״ ― און דא האט זיך סטעמפעניו גענומען דאס
פידעלע און האט איבעראנייס געמאכט אלע נעכטיקע קונצן נאך מיט
עטלעכע צוזעצלעך און מיט א צוויי־דריי נייע שטיקלעך, פון וועלכע דער
עולם האט געגאפט אף די נעגל און איז געווען אויסער זיך. אלע אויגן
האבן געקוקט אף אים, אף סטעמפעניון; נאר איין רחלע האט נישט
געקוקט אין יענעם ווינקל ― און דאך האט זי אים געזען, און דאך האט
זי געפילט, אז ער קוקט אף איר ... ערשט דעמאלט, אז סטעמפעניו
האט דאס פידעלע אוועקגעלייגט, און צווישן עולם איז געווארן א הו־הא,
― ערשט דעמאלט האט רחלע אויפגעהויבן אירע בלויע אויגן און האט
דערזען... סטעמפעניון.
    
― וואס זאגט איר אף אים? ― האט זיך צו איר געווענדט די
כלה, וואס האט ביז אהער געשוויגן.
    
― אף וועמען? ― האט זי רחלע געפרעגט בתמימות.
    
― אף סטעמפעניון; א שיינער כל־בוניק?...
    
רחלע האט איר גארנישט געענטפערט דערויף. זי האט דערפילט,
אז די פארב קומט איר צו אין פנים אריין. די כלה האט דאס באמערקט
און האט זי א פרעג געטאן:
    
― ס׳איז אייך הייס, רחלע? איא, ס׳איז אייך הייס?
    
― יא הייס, שרעקלעך הייס! איך וועל ארויסגיין אף א מינוט
אין דרויסן זיך אפקילן. ― האט איר רחלע געענטפערט און איז ארויס־
 געגאנגען פונעם טיש, באגעגנט זיך אף יעדן טריט מיט א סארווער אדער
א סארווערקע, וואס האבן איר אפגעטראטן דעם וועג מיט גרויס כבוד,
 נישט אזוי צוליב איר, ווי צוליב איר זיידן מלבוש. נאר נישט אזוי גיך
 האט זי געטראפן צו דער טיר, דען, ערשטנס, האט זי באדארפט דורכ־
 שפארן זיך דורך די כלי־זמר, וואס האבן זי באטראכט „מיט אויגן״ און
 האבן זיך דורכגעווארפן אף זייער לשון: „קליווע יאלדאווקע, מע דארף
 טירן מיט צוזעניכע״... און אז זי האט זיך באגעגנט מיט סטעמפעניוס
 אויגן, האט זי דערפילט עפעס א מין הארצקלאפעניש, וואס זי האט נאך
 ביז אהער קיינמאל נישט געפילט; דערפון איז זי געווארן נאך רויטער
 און האט דערפילט א שרעקלעכע היץ אין פנים ווי א מענטש, וואס גייט
 אף א שרפה סאמע באם רעכטן פייער. צו די צרות האט זי זיך נאך גע־
 דארפט באגעגענען מיטן מחותן רב חיים־בנציון, שוין כמעט בא דער
 טיר, און דא האט זיך אנגעהויבן א נייע חתונה: רב חיים־בנציון איז
 געווען א ייד א חסיד און האט געציטערט פאר א נקבה שרעקלעך. אז ער
 האט זיך באגעגנט פלוצים מיט רחלען, האט זיך רב חיים־בנציון בא־
 דארפט, אייגנטלעך, א ווארף טאן צוריק, ווי דער שטייגער איז, נאר,
 מעשה שטן, האט ער זיך גאר א נעם געטאן רעכטס, און אזוי ווי זי,
 רחלע, איז אויך געגאנגען רעכטס, איז אפגעגאנגען א האר, זיי זאלן זיך
צעבוצקען. לכן אין רב חיים־בנציון געפאלן אף אן עצה און האט זיך
באלד א כאפ געטאן לינקס; צום אומגליק, איז זי אויך געפאלן אף דער
זעלבער עצה און האט אויך גענומען לינקס. דא האט רב חיים־בנציון באלד
פארשטאנען, אז מע דארף זיך ראפטאם א לאז טאן טאקע נאר רעכטס,
נאר ביז ער האט זיך א ריר געטאן, איז אים שוין רחלע געשטאנען אקעגן,
ווי אף צו להכעיס ― און גאט ווייס ביז וואנען זיי וואלטן אזוי אוועק־געטאנצט, ווען אף זייער גליק זאל נישט געווען אנגעקומען די הייזעריקע
מחותנתטע און נישט שטעלן זיך אויסטענהן מיטן מחותן, אף זייער געוויינלעכן שטייגער, און דערווייל האט זיך רחלע ארויסגעכאפט אין
דרויסן ארויס, אביסל אפקילן זיך פון דער שרעקלעכער היץ.
    
 ―
    
 IX
    
 רחלעס ביאגראפיע און חיה־עטלס ראמאן
    
 אינדרויסן איז אבער געווען נאך הייסער. עס איז געווען א תמוזדי־מער טאג. די זון האט געהאלטן אין מיטן הימל און האט געסמאלעט און
געבראטן גאר אן רחמנות. אף די הילצערנע און שטרויענע דעכער פון
די מאזעפעווקער הייזער האט זיך דער אפשיין פון דער זון צעגאסן מיט
טויזנטער פאסן, וואס ציטערן און שוועבן, ווי די כוואליעס פונעם טייך;
חדר־יינגלעך רופן דאס אן: „די שכינה רוט״.
    
אקעגן רחלען שטייט דער מארק: ער איז ברייט און פוסט. די
קלייטן מיט די רויטע פארטיכלעך זיינען אפן, און די ווייבער זיצן אף
פירעקעכיקע בענקלעך און ארבעטן א זאק מיט א שרעקלעכער געשווינר־קייט. בא דער זייט שטייען מולטערלעך מיט יאגעדעס, מיט קיכלעך און
מיט קארזשיקלעך, און א ציג גנבהט זיך אונטער און האט חשק צו מאכן
א שטיקל אומגליק, נאר מע דערלאזט זי נישט. ווייט־ווייט גייען א פאר
אקסן מיט א גרויסער פור סנאפעס קארן; די פור מאכט אן א מוראדיקן
פאראך ארום זיך, און הינטן גייט נאך א קליין שייגעצל מיט א גרויס
ווארעם היטל, מיט א טארבע, מיט א לאנגער בייטש און בארוועס, און
א גרויסער הונט לויפט אים נאך מיט אן ארויסגעשטעלטער צונג.
    
רחלע שטייט און באטראכט דאס גאנצע וואכעדיקע אויסזיכט און
פארגלייכט דאס מיט איר בלוי־זיידן מלבוש, הימל־קאליר, און מיט די
פערעלעך, בראסליעטן, אוירינגלעך, פינגערלעך, ― און זי פילט,
אז זי איז עפעס גאר ווילד ־ פרעמד מיט דעם דאזיקן בילד מיט דער
גאנצער נאטור, עפעס נישט אהין, נישט אהער, נישט מארק ־ יידענע,
נישט גראפינע ― גלאט א יידיש קינד, א יידישע טאכטער, פטור פון
אלץ. אט האט זי זיך א מאן, עסט זיך קעסט בא די שווער־און־שוויגער,
טוט נישט קיין האנט אין קאלטן וואסער, און דער מאן איז אדער אין
בית־מדרש, אדער אין מארק, גייט ארום מיטן שטעקעלע און זאגט
ווערטלעך.
    
אצינד, שטייענדיק אט דא, נאענט צו דער נאטור, האט זי זיך
כמעט דאס ערשטע מאל אף איר לעבן גענומען רעכט באטראכטן, ווער
זי איז, און עס איז איר ארויפגעקומען אפן זינען א נייע מחשבה, אז עס
פעלט איר עפעס. וואס ― ווייס זי נישט, נאר עפעס פעלט איר, עפעס
גייט איר אפ...
    
רחלע איז געווען א פשוט יידיש ווייבל אן אויבערקעפלעך, אן
שפיצלעך. מיט איין ווארט ― דאס, וואס מע רופט אן בא אונדז א
 יי ד י ש ע  ט א כ ט ע ר. געוואקסן צווישן א סך קינדער, איז זי בא פאטער
און מוטער אין סקווירע געווען נישט אזא אנטיק: „ווייס איך, א מיידל,
 לאז זי זיך וואקסן געזונטערהייט״... און בכדי זי זאל זיך נישט ארומ־
 בלאנקעווען פאר די אויגן און עס זאל זיין ווינציקער מיט א קינד אין
שטוב, האט מען זי אפגעשיקט גלייך מיט אלע אירע ברידערלעך אין
 חדר אריין. נאכדעם, אז זי איז שוין אביסל אונטערגעוואקסן, האט מען
 זי אפגעגעבן לערנען זיך שרייבן צו מ א ט ל ש פ ר יי ז, דעם „מיידלשן
 שרייבער״. דארט, בא מאטל שפרייז, דעם „מיידלשן שרייבער״, האט
 זיך רחלע געהאט, געוויינלעך, אירע חברטעס, קליינע און גרויסע מיידלעך,
 נאר מער האט זי ליב געהאט צו שארן זיך ארום די עלטערע מיידלעך,
 פון וועלכע זי האט ליב געהאט צו הערן מעשיות, שיינע ווונדערלעכע
 מעשיות. די מיידלעך ווידער האבן ליב געהאט רחלען פאר איר זינגען,
 פאר איר שיין זינגען.
    
― זינג אונדז, רחלע, הארצעניו! זינג, נישקשה, אצינד איז נישטא
 קיין יינגלעך.
    
פאר יינגלעך און פאר עלטערע האט זיך רחלע געשעמט צו זינגען,
בפרט נאך פאר גרויסע יינגלעך האבן איר די חברטעס אליין געזאגט,
אז ס׳איז נישט שיין, מע טאר נישט...
    
― נו, זינג שוין, רחלע. קוק זי אן, מע דארף זי בעטן.
    
און רחלע פאלגט די גרויסע מיידלעך און פארציט אף איר דינער,
ווייכער שטימע א לידל, א יידיש לידל.
    
 אפן בארג שטייט א טויב,
    
 און טוט זיך טרויעריק ברומען,
    
 ערגעץ האב איך א ליבן פריינט ―
    
 און קאן צו אים נישט קומען...
    
רחלע זינגט דאס דאזיקע ליבע־לידל מיט גרויס געפיל, גלייך ווי זי
וואלט פארשטאנען דאס ווארט „ליבע״. יענע אבער, איך מיין די עלטערע
מיידלעך, האבן דאס אפנים יא פארשטאנען, מחמת זיי פלעגן זיך דערביי
פארזארגן, זיפצן, און אמאל לאזן א טרער אויך...
    
מער פון אלע האט ליב געהאט צו הערן די דאזיקע לידלעך, וואס
רחלע האט געזונגען פאר אירע חברטעס, איינע פון זיי מיטן נאמען חיה־עטל, זייער א שיין מיידל א יתומה. חיה־עטל איז געווען איינע פון א סך
מיידלעך. איר ביאגראפיע איז די ביאגראפיע פון פיל יידישע טעכטער
און קאן דערציילט ווערן אזוי קורץ און אזוי גיך, ווי מאכן א ברכה
„שהכל נהיה בדברו״. אט האט איר זי אינגאנצן:
    
אמאל (נישט זייער לאנג) זיינען געווען צוויי ברידער אין דער
שטאט סקווירע, איינער האט געהייסן אהרן און דער אנדערער האט געהייסן לייב. אהרן איז יונג געשטארבן און נאך אים איז נאכגעשטארבן
זיין ווייב, און עס איז פון זיי איבערגעבליבן א טאכטער חיה־עטל. האט
זיך אף איר דערבארעמט דער פעטער לייב און האט זי צוגענומען צו זיך
מיט איר ירושה. דער פעטער לייב האט זיך אפילו מיט דער יתומה נישט
אזוי שיין באגאנגען, די גאנצע ירושה האט ער זיך צוגענומען (א דריי
טויזנט קערבלעך, זאגט מען), און איר, דער יתומה, האט ער געגעבן,
מחילה א פייג און האט זי חתונה געמאכט פאר א כניאק א כלב שבכלבים,
וואס איז איר דערגאנגען די יארן, און חיה־עטל איז יונג, צו צוויי און
צוואנציק יאר, געגאנגען פון דער וועלט.
    
אט מיט דער חיה־עטל איז אונדזער רחלע געווען א לייבלעכע
חברטע, און זיי האבן זיך ביידע זייער ליב געהאט. און אט מיט דער
חיה־עטל איז אמאל געזעסן רחלע שבת באטאג באם פענצטער, גאנץ
פיין אנגעטאן שבתדיק, ווי עס געהער צו זיין. ווי דער שטייגער איז, האט
 רחלע געזונגען אירע לידעלעך, און חיה־עטל האט געהערט. רחלע האט
 געזונגען:
    
 אוי, דו פארסט אוועק,
    
 אוי, דו פארסט אוועק,
    
 און מיך לאזטו איבער!...
    
― רחלע, הארצעניו, נשמהניו! ― זאגט חיה־עטל. ― זינג דאס
נאכאמאל!
    
― איבערזינגען דאס נאכאמאל? ― פרעגט זי רחלע פארווונדערט.
― נו, איך קאן דאס דיר אנהייבן נאכאמאל פון אנהייב:
    
 אוי, דו פארסט אוועק,
    
 אוי, דו פארסט אוועק,
    
 און מיך לאזטו אי־אי־בער!...
    
פלוצים דערזען רחלע, ווי חיה־עטל די יתומה ליגט מיטן פנים אף
דער האנט און איר קאפ מיט די פלייצעס ווארפן זיך. רחלע בלייבט שטיל
און הערט, ווי חיה־עטל כליפעט.
    
― גאט איז מיט דיר, חיה־עטל, דו וויינסט? וואס עפעס אינמיטן
דרינען געוויינט? זאג מיר, וואס איז דיר, חיה־עטל, אזעלכעס געשען?
פלוצים גאר, נא דיר א געוויין!
    
― אוי, רחלע! ― ענטפערט זי איר מיט א געוויין. ― אוי, רחלע,
דאס לידל, דאס לידל דיינס!
    
― דאס לידל? וואס זשע איז דארט אזעלכעס? וואס דארף מען
וויינען דערויף?
    
― אוי, רחלע, פרעג מיך נישט, פרעג נישט קיין פארביטערט הארץ!
א פייער ברענט אין מיר! עס ברענט אין מיר א העליש פייער אט דא,
זעסטו, אט דא־א!
    
און חיה־עטל ווייזט איר אן בא זיך אפן הארצן. רחלע קוקט אף איר
פארווונדערט און צעמישט.
    
― וואס קוקסטו אף מיר אזוי, רחלע? דו פארשטייסט נישט, דו
קאנסט נישט פילן וואס מיר איז; מיין הארץ איז מיר אזוי שווער, איך
בין אזוי עלנט, אזוי פארוויסט, איך טראג אזעלכע מכות, אז איך מוז
דיר אלצדינג דערציילן ― אלצדינג!
    
 און חיה־עטל דערציילט רחלען א גאנצע געשיכטע, א טרויעריקע
 מעשה, אפילו א געוויינלעכע, וואס טרעפט זיך גאנץ אפט בא יידן, נאר
 זייער א טרויעריקע מעשה, וויאזוי איר פעטער לייב האט זין מיט איר
 מיאוס באגאנגען, און צומיינסטן ― זי, די מרשעת, די מומע, און ווען
 נישט דעם פעטער לייבס יונגער זון בנימין, וואלט זי שוין לאנג אנטלאפן
 אין דער וועלט אריין, אדער אין טייך אריינגעווארפן זיך. אט דער בנימין
 איז געווען איר איינציקע נחמה אף דער וועלט ; מיט אים איז זי דאס
 אויפגעוואקסן אינאיינעם; ער איז צו איר געווען ווי א ברודער, ווי אן
אייגענער ברודער ― און צום סוף איז ער אוועקגעפארן, האט זי איבערגעלאזט אף צרות, ווי א פרעמדער, גאר ווי א ווילד־פרעמדער.
    
― איך פארשטיי נישט, חיה־עטל, וואס באדארף מען דא אזוי
איינלייגן די וועלט, ווען אפילו אן אייגענער ברודער פארט אוועק, בפרט
נאך נישט קיין אייגענער!
    
― אוי, רחלע, דו ווייסט נישט, ווי היימיש ער איז מיר געווען, ווי
איינגעבאקן אין הארצן, טאקע נאר ווי אן אייגענער, נאך מער ווי אן
אייגענער, זאג איך דיר! אז איך האב געזען פאר זיך בנימינען, איז מיר
געווען א ליכט אין די אויגן, און אז ער איז אוועקגעפארן ...
    
― בנימין האט דאך געמוזט אוועקפארן, חיה־עטל, ער האט דאך
חתונה געהאט.
    
― אוי, רחלע־קרוין, זאג עס מיר נישט, איך קאן דאס נישט הערן!
דאס ווארט „חתונה געהאט״ נעמט בא מיר ארויס מיין גאנץ חיות! ווען
איך דערהער, אז מע זאגט „בנימין האט חתונה געהאט ״, עקט זיך מיר
דאס לעבן. דו ווייסט דאס נישט, רחלע, הלוואי זאלסטו דערפון נישט
וויסן אייביק... וואס קוקסטו אף מיר אזוי? בנימין האט מיר צוגעזאגט, געשווארן, אז ער וועט מיך נעמען.
    
― נו, למאי־זשע האט ער דיך נישט גענומען, חיה־עטל?
    
― דו פרעגסט, ווי א קינד, רחלע. מסתמא איז מיר נישט באשערט.
מסתמא איז דאס א י ר מזל.
    
― ער האט דאך דיר אבער געשווארן, אז ער וועט דיך יא נעמען.
    
― נו, מילא, האט ער געשווארן! ער האט זיך אלץ געקליבן זאגן
דעם פאטער, אפגעלייגט פון טאג אף טאג: ער האט מורא געהאט פאר
אים (דו קענסט דאך מיין פעטער לייב), ביז ער איז א חתן געווארן פאר
איר. און אז איך האב געמאכט מיט אים א שמועס מכח דעם, האט ער
מיר געזאגט, אז ביז דער חתונה איז נאך ווייט, ער וועט נאך קאנען ריידן
― און אזוי זיינען אוועקגעגאנגען די טעג מיט יארן, ביז ס׳איז געקומען
די צייט אט א יענע פינצטערע צייט, אף מיין שלים־מזל... איך בין
אליין געווען בא דער חופה, איך האב אלצדינג געזען מיט מיינע אייגענע
אויגן, אלצדינג, וויאזוי ער האט איר אנגעטאן דאס פינגערל, געזאגט
וואס מע באדארף... דער חזן מיט די משוררים האבן געזונגען, און
בנימין האט אראפגעלאזט די אויגן אף דער ערד ער זאל מיך נישט זען
― נאר איך ווייס, אז ער האט מיך געזען... אך, רחלע, וויאזוי לעב
איך? וויאזוי האלט איך דאס אויס?
    
― וויבאלד אזוי, חיה־עטל, איז דאך בנימין א גרויסער ליגנער און
איז נישט ווערט, וואס די ערד טראגט אים.
    
― ניין, זאג דאס נישט, רחלע דו קענסט נישט בנימינען; דו
ווייסט נישט, וואס פארא דימענט דאס איז, וואס פארא טייער הארץ ער
האט!... דאס איז ער אינגאנצן שולדיק, דער פעטער לייב, דער רוצח,
מיין טאטנס בלוט זאל אים נאר אקעגן קומען, רבונו של עולם!
    
― איך זע ארויס, חיה־עטל, אז ער טוט דיר, אפנים, גוט באנג.
    
― באנג, זאגסטו? איך שטארב, איך גיי אויס מיט די כחות ―
און זי זאגט גאר באנג־שמאנג!
    
― נו, און זי, חיה־עטל, זי איז עפעס א שיין ווייבל?
    
― ווער זי?
    
― זי, בנימינס ווייב מיין איך.
    
בא די ווערטער האט רחלע דערזען, ווי חיה־עטל ווערט רויט און
נאכדעם בלייך, אלערליי פארבן. רחלע האט נאך נישט געקאנט פארשטיין, פארוואס חיה־עטל וויל איר דערויף נישט ענטפערן; נאר פילן
האט זי געפילט, אז נאכאמאל איבערפרעגן זי דארף מען נישט. „מסתמא
פאסט איר נישט, אז זי מאכט א שווייג; מסתמא טוט איר וויי, אז זי
וויל דערפון נישט ריידן״...
    
 ―
    
אין א צייט ארום האט זיך רחלע באגעגנט מיט חיה־עטלען אף
א חתונה, טאקע בא חיה־עטלען אף דער חתונה. חיה־עטל איז געווען א
כלה, ווי אלע כלות; געזעסן, ווי א כלה דארף זיצן, געשוויגן, געגאנגען
צו דער חופה, אף מארגן אויסגעשלייערט זיך, געווען אפילו בלייכלעך
אפן פנים, אביסל ווי פארטראכט, נישט פריילעך... נאר נישקשה, עס
ס ט ע מ פ ע נ י ו  289
מאכט נישט אויס: א כלה דארף אזוי זיין. וואס־זשע? טאנצן זאל זי
גיין?...
    
ווער ווייס, וואס בא חיה־עטלען איז געווען אף דער מחשבה, אפן
הארצן? דאס הארץ פון א יידישער טאכטער איז א סוד, א גרויסער
סוד. א קאסטן, א פארשלאסענער קאסטן, און דערצו פאסט טאקע נישט
פאר קיין מאנסביל אריינצוקוקן אהין ― עס איז עפעס נישט קיין דרך־ארץ...
    
 ―
    
 X
    
 און ווייטער אמאל רחלע
    
אף דער שאלה: „וואס טוט זיך בא חיה־עטלען אינעווייניק אין
הארצן?״ ― אף דער שאלה האט זיך רחלע פארטראכט בא חיה־עטלען
אף דער חתונה. רחלע האט וועגן דעם מיט קיינעם נישט גערעדט; דאך
האט זי פארשטאנען מיטן שכל און אביסל געפילט מיטן הארצן, אז
חיה־עטלען דארף אצינד זיין נישט אין בעסטן, זיצנדיק מיט איר באשערטן, א ווילד־פרעמדן בחור, און ווען איר אייגענער בנימין איז דארט
ערגעץ מיט זיין ווייב... רחלען האט זיך אפילו שטארק געגלוסט א
פרעג טאן אצינד חיה־עטלען, וואס הערט זיך מיט בנימינען, וואס מאכט
ער, צי שרייבט ער בריוולעך? נאר, צוגעגאנגען נאענט צו חיה־עטלען
און אריינגעקוקט איר אין איר בלייך פנים אריין און דערהערט, ווי זי
זיפצט גאנץ אפטלעך ― האט איר דאס הארץ נישט פארטראגן צו ריידן
מיט איר פון אזעלכע זאכן.
    
מיר קאנען דענקען, אז דאס איז געווען דאס ערשטע מאל אף איר
לעבן, וואס זי, רחלע, האט זיך פארטראכט וועגן אזעלכע ענינים. עס
קאן זיין, אז איין רעכטער פאקט פונעם לעבן זאל ארויסרופן א סך מער
מחשבות און אויפוועקן א סך מער געפילן, ווי צען גוטע ביכער. אמת,
רחלע איז געווען א פשוט יידיש מיידל, אן חכמות, נאר קיין נאריש
מיידל איז זי נישט געווען ; פארוואס־זשע זאל זי נישט באנעמען א זאך
מיט איר אייגענעם געבארענעם שכל? אמת, רחלע האט נישט געוווסט
פון קיין העלדן, פון קיין ראמאנען, אבער א ריין הארץ, א ריין יידיש
    
הארץ האט זי געהאט; פארוואס־זשע זאל זי נישט פילן קיין פרעמדע
    
צרות, נישט פארשטיין קיין פרעמדע יסורים? אין רעם פרט, קאן מען
    
זאגן, איז רחלע מיטאמאל עלטער געווארן אף עטלעכע יאר, א דאנק
    
חיה־עטלען מיט איר יידישן ראמאן.
    
 אין יענער צייט איז שוין רחלע אויך געווען א כלה, און פון איר
    
חתן משה־מענדלען האט זי זיך אנגעהערט אזעלכע שבחים מיט אזויפיל
    
מעלות, אז זי האט געקוקט אף זיך, ווי אף איינע א גליקלעכע אין דער
    
וועלט.
    
 ― קיין עין־הרע, אזא גליק! ― האט זי געהערט פון אלע זייטן.
    
 ― א שמאלץ־גרוב! אן אנקומעניש! רב אייזיק־נפתלי אין א ייד
    
א בעל־הבית, דער פיינסטער פון אלע מאזעפעווקער בעלי־בתים, און האט
    
איין זון, און נאך וואס פאר א זון. נו, א מזל!
    
 און באמת איז משה־מענדל טאקע געווען א פיין בחורל און האט
    
געקאנט געפעלן יעדן: א וואוילס, א לעבעדיקס, א גמרא־קעפל, א שיי־
    
נער בעל־תנ״ך, דערצו נאך א כתבא־רבה אף עטלעכע הענט, אזוי, אז
    
מיט זיינע כתבים האט זיך גאנץ מאזעפעווקע ארומגעטראגן, און אפילו
    
מאטל שפרייז אליין, דער „מיידלשער שרייבער״ אין סקווירע, האט אנ־
    
געזאטלט זיין רויטע נאז מיט א פאר שפאקולן, האט עטלעכע מאל בא־
    
טראכט דעם חתנס כתב, ווי אן עכטער מבין, און האט מודה געווען, אז
    
דער חתן האט א גאלדן הענטל, און אז ער וועט זיך מיט דער צייט אויס־
    
שרייבן די האנט, וועט ער, אם ירצה השם, קאנען שרייבן.
    
 גערעדט האט רחלע מיט איר חתן זייער ווינציק, דען ווו איז ער
    
געווען און ווו איז זי געווען? פון מאזעפעווקע קיין סקווירע איז גאנץ
    
ווייטלעך, און געזען האבן זיי זיך בסך־הכל איין מאל, אי דאס ― נאר
    
א צוויי שעה, אי דאס ― פאר א גאנצן מנין יידן, אי דאס ― איז דער
    
חתן געווען אין איין חדר און די כלה ― אינעם אנדערן חדר. דערפאר
    
אבער האבן זיי זיך איבערגעשריבן מיט בריוולעך כמעט אלע וואך,
    
א קיילעכיק יאר כסדר, ביז דער חתונה. אמת, אין דעם איבערשרייבעכטס
    
― וואס דארף מען דא לייקענען? ― האט מאטל שפרייז געהאט א
    
גרויסן חלק, דען אזויווי דעם חתנס בריוולעך זיינען געווען געשריבן
    
דריי־שפראך: העברעיש, רוסיש און דייטש, דארום האט מאטל שפרייז
    
געמוזט זען, אז זי, די כלה, זאל אויך עפעס ניט פארשעמט ווערן. און
    
בכדי צו באווייזן באשיינפערלעך, אז פון מאטל שפרייזס חדר גייען
נישט ארויס קיין מיידלעך גלאט אזוי, ווי בא אנדערע שרייבערס, האט
 ער זיך געפלייסט, אז אין דער כלהס בריוולעך זאל זיין צוגעזעצט נאך
 פראנצויזיש אויך, דאס הייסט, פראנצויזישע אותיות, אין וועלכע מאטל
שפרייז איז געווען גאר א גרויסער בקי. בכלל קאן מען זאגן, אז א גאנץ
 יאר כסדר האבן זיך חתן־כלה  ג ע ש פ י ל ט  א י ן  כ ת ב י ם, און נאר
דעמאלט האבן זיי אויפגעהערט דאס דאזיקע שפיל, ווען מען האט זיך
שוין אנגעהויבן רעכט גרייטן צו דער חתונה.
    
די חתונה איז אפגעלאפן, ווי אלע יידישע חתונות; אביסל האט
כלהס צד נישט יוצא געווען, נישט לייטיש זיך אויסגעשטעלט, גאנץ
יידישלעך... און אביסל האט זיך חתנס צד געבלאזן, געווערטלט און
שטילערהייט אנגערופן דעם מחותן מיטן נאמען „דבר־אחר״, ווי ער האט
דאס ארנטלעך פארדינט. נאר גארנישט, עס מאכט נישט אויס: מע
מאכט, ווי דער שטייגער, א כוסה, מע בעט זיך איבער, די כלה געזעגנט
זיך אפ מיט אלע אירע ליבע, מע באגלייט זי ביז ארויס דער שטאט, מע
קושט זיך, מע וויינט, מע פטרט ארויס א טאכטער ― און מע פירט זי
אוועק אהין, צו די שווער־און־שוויגער אף קעסט.
    
 ―
    
 XI
    
 און ווידער אמאל רחלע
  
דארט, בא שווער־און־שוויגער, האט זיך אנגעהויבן פאר רחלען א
נייע וועלט. ווי א שנור, און איין־איינציקע שנור, און א געראטענע שנור,
האבן זי אלע גיך ליב געקראגן און מע האט זי אפגעהיט, געפאנקעוועט,
געבלאזן דאס ארט פאר איר. און ווער שמועסט די שוויגער, דוואסי־מלכה, וואס האט קוים דערלעבט אזא נחת, האט פשוט דאס לעבן אוועקגעלייגט צוליב איר: נאר „רחלע און רחלע!״ ווו ערגעץ א פעט שטיקל
פלייש, א מארכעריק ביינדל, א געשמאקע זאך ― אלץ רחלען. גאנץ
פרי, רחלע האט נאר וואס געעפנט די אויגן ― אהא, דאס קריגל ציקאריע
שטייט שוין אפן טיש, און דוואסי־מלכה, וואס איז, אייגנטלעך, א פארנומענע, א מארק יידענע, דרייט זיך ארום און זעט, אז די שנור זאל
האבן אלץ צו דער צייט.
    
― וואס דארפט איר זיך מטריח זיין, שוויגער?
    
― נישקשה, טרינק, רחלע, עס, רחלע!
    
אן אנדער מאל זעט רחלע, ווי די שוויגער לויפט פון מארק אן
א נשמה און פאלט אריין אין קיך מיט א קולי־קולות אף די מענטשן,
שעלט און קארעניעט, גלייך ווי מע וואלט זי דארט געקוילעט.
    
― וואס איז, שוויגער? ― פרעגט זי רחלע.
    
― איך האב געמיינט, דו ביסט שוין לאנג אויפגעשטאנען, און די
מילך שטייט און זידט און זידט ― זידן זאל, רבונו של עולם, מיין
מוידס פארע ― און איך לויף, איך ווייס ווו איך בין אין דער וועלט?
אין קלייט איז, קיין עין־הרע, אן ענגשאפט ― מע זאל נאר באהיט ווערן,
און ער, מיין ראליע, שטייט די הענט פארלייגט ארונטער, ווי א מחותן!
איך בעט אים רחמים: נעם טראג אוועק אהיים אט א צוויי פרישע בייגל!
טאמער ווילסטו עסן ― עס, רחלע, גוטע בייגל, איך קויף תמיד בא
לייציכען בייגל, איך וועל בא קיין אנדער יידענע נישט נעמען, מע זאל
מיר אנשיטן א פולע שטוב מיט גאלד ― גאט מעג איר טאקע העלפן!
וויפל זי קומט נעבעך אפ פון איר מאן דעם שכור! וויאזוי טראגט די
ערד אף זיך אזא נפש ― פארשטיי איך נישט, נאר א בזיון דארט דעם
טאטן אף יענער וועלט... יא, וואס האב איך געוואלט זאגן? משטיינס
געזאגט, דער קאפ איז מיר אזוי פארשלאגן... שא, אט גייט זי שוין,
די יפהפיה. מויד! ווו ביסטו שוין געווען, מויד?
    
און דא גייט אוועק א ניי צעטל פון קללות מיט גוואלדן פאר דער
מילך פון רחלעס וועגן, פאר דער ציקאריע פון רחלעס וועגן, פאר דעם
אנבייסן פון רחלעס וועגן ― הכלל, מיט רחלען האלט אין איין קאכן די
גאנצע שטוב. אפילו דער שווער, וואס איז תמיד געווען פארנומען מיט
זיך און מיט זיינע געשעפטן, האט אויך שטענדיק נאכגעקוקט נאך איר,
נאכגעפרעגט אף איר.
    
דאס גאנצע ארומפאדקעווען מיטן ארומטאנצן ארום איר איז רחלען,
אייגנטלעך, געווען אביסל פריקרע, טאקע אריבער דער טבע; און דעם
אמת מוז מען זאגן, אז רחלע איז געווען א סך ווינציקער צוגעלאזט צו זיי,
ווי זיי צו איר.
    
אז מיר זאגן „זיי״, מיינען מיר דאס די שווער־און־שוויגער, און
משה־מענדלען, דעם רעכטן פארשוין, ווארפן מיר ארויס פון צעטל, ווארעם
צווישן דעם יונגן פארפאלק איז געווען אזעלכע מחזקות, וואס מע קאן
ס ט ע מ פ ע נ י ו  293
זיי ניט אנרופן נישט גוט, נישט שלעכט. זיי, דאס פארפאלק, האבן
צווישן זיך קיין סך נישט גערעדט, און טאקע נישט געקאנט ריידן: אזא
יונגערמאן, ווי משה־מענדל, וועט זיך נישט נעמען אנידערזעצן אין מיטן
באטאג אינדערהיים ריידן מיטן ווייב, און אפדערנאכט, קוים זיינען זיי
שוין יא געבליבן א מינוט אליין, האט דאס אבער טאקע מער נישט געדויערט, ווי איין רגע: באלד איז געקומען אדער רב אייזיק־נפתלי און
האט אריינגעקוקט צו די קינדער, אדער עס האט אנגעטראגן דוואסי־מלכהן מיט א קריגל, מיט א טעפל, מיט א גלאז, אדער מיט א שאל.
    
― אט נעם אף א טשיקאוועס, רחלע, און פארזוך אט דעם איינגעמאכטס.
    
― וויי איז מיר! איך האב דאך שוין א מאל הונדערט פארזוכט
אט דעם איינגעמאכטס, שוויגער!
    
― ס׳א גראם! גיי שוין גיי, קינד, וואס דו רעדסט ! אט דעם
איינגעמאכטס האסטו נאך אפילו נישט אנגעקוקט אין די אויגן.
    
און רחלע נעמט ווידעראמאל פארזוכן דעם איינגעמאכטס. וואס
קריכט איר שוין פון האלדז.
    
― א דונער איז מיר, רחלע, ביסט דאך פארכליאנעט געווארן! טו
א קוק אביסל, ווי א מענטש עסט! פון וואס דו לעבסט ― ווייס איך
נישט. כ׳לעבן, מע וועט דיך דערזען עמעצער פון סקווירע, וועט מען דאס
מיך א קאפ אנשעלטן. א שיינע שוויגער ― א געשוויר איר אין דער
לעבער! ― וועט מען זאגן. ― פיין אויסגעהאדעוועט א שנור ― א
שטריק איר אפן האלדז! וויי איז מיר, עס כאטש עפעס פון יוצא וועגן!
    
― לאזט מיך, איך בעט אייך, צורו, שוויגער! איך בין זאט, הלואי
 ביז מיין לעבן.
    
― נו טו מיר צוליב, טאכטער! מע טוט צוליב אמאל א שוויגער
אויך; עלעהיי איך בין א מאמע. נעם כאטש איין פיצל און טו מיר נישט
אן קיין יסורים!
    
און רחלע ווארגט זיך מיט נאך א שטיקל און מיט נאך א שטיקל,
 און עס ווערט איר נמאס אזא לעבן, כאטש זי ווייס גאנץ גוט, אז מע איז
 איר געטריי, איבערגעגעבן ביז לעצט, און זאל זי זאגן, אז זי וויל דאס
 טעלערל פונעם הימל, באקומט זי דאס: וואס הייסט, ס׳איז א תירוץ?
 רחלע וויל ― דארף עס זיין!
    
נאר א מענטש איז נישט קיין אקס, נישט קיין גאנדז, וואס זאל
צופרידן זיין נאר מיט גוט האדעווען. א מענטש קאן ווינציק וואס הנאה
 האבן, אז מע זאל אים נאכגיין כסדר, אומעטום, פוסטריט, אפבלאזן יעדן
 ארט, ווו ער שטעלט א פוס, ציילן זיינע טריט, אכטונג געבן אף יעדן
ביסן, אף יעדן שלונג, הענגען איבער אים, ווען ער זיצט, זיצן איבער אים,
 ווען ער שלאפט ― מיט איינעם ווארט, מע זאל האלטן זיין לעבן אינגאנצן
 אין פרעמדע הענט און אים נישט איבערלאזן גארנישט...
    
אין אזא טרויעריקער לאגע האט זיך געפונען רחלע אין יענער צייט,
וואס עס קומט פאר די דאזיקע געשיכטע. רחלע האט נישט געהאט אפילו
פאר וועמען זיך צו קלאגן. אירע פאטער און מוטער האבן זי געהאלטן
פאר איינע א גליקלעכע, און זייער בריוו צו איר זיינען תמיד געווען פול
מיט נחת, מיט תענוג און מיט ברכות צום גאט ברוך־הוא, וואס ער האט
זיי אזוי באגליקט. און אירע בריוו צו זיי זיינען אויך געווען אנגעפילט
מיט „ברכה והצלחה״, מיט „נחת און פארגעניגן״, מיט „ברוך־השם״ און
מיט „הלואי אף ווייטער נישט ערגער״, און האבן זיך שטענדיק אויסגעלאזט מיט „גליק און פריידן״ און „פריילעכע הערצער אמן סלה״.
    
טיף אין הארצן האט זי געטראגן א פארדראס אף משה־מענדלען,
למאי ער האט זיך געהאלטן ווייטלעך פון איר און עפעס אזוי ווי העכער
פון איר, עפעס נישט איר גלייכן, ווי דער שטייגער איז פון א יידישן
יונגנמאנטשיק א תכשיט; ער קאן זיך נישט אראפלאזן אזוי נידעריק
צום ווייב, עס קומט בא אים אויס עפעס נישט גלאט, זייער פריקרע...
אינעווייניק אין הארצן אבער האט זי משה־מענדלען גארנישט פיינט
געהאט; פארקערט, ער איז איר געווען געטריי, זייער געטריי, טאקע
מיט אן אמת, גאנץ בתמימות. איינמאל איז רחלע עפעס חרוב געווארן
און איז געלעגן א פאר טאג צו בעט; דעמאלט איז משה־מענדל נישט
אפגעטראטן פון איר די גאנצע צייט, געזיפצט, געהאט יסורים, אויסגעגאנגען באמת מיט אלע כחות.
    
― א צער־בעלי־היים! ― האט ער געזאגט צו דער מוטער און אף
זיינע אויגן זיינען געווען טרערן. ― מע דארף רופן דעם רופא אדער דעם
פעלדשער. איך קאן דאס גאר נישט צוזען, ווי זי ליגט נעבעך אין א
העליש פייער ― א צער־בעלי־חיים!
    
אפן דריטן טאג איז רחלען גרינגער געווארן, משה־מענדל איז דאך
נישט אפגעטרעטן פון איר, און אט דא, זיצנדיק בא איר צוקאפנס, האט
משה־מענדל געהאט א גוטע געלעגנהייט אביסל צו פארברענגען און
שמועסן מיט זיין שיינער ליבער רחלען. דערצו האבן זיי ביידע חשק
 געהאט ― מע מוז דעם אמת זאגן. משה־מענדל האט זיך צוגעזעצט צו
איר גאנץ נאענט, אזוי נאענט, אז איר שיינער קאפ, וואס איז געווען
 נאר האלב צוגעדעקט מיט א ווייס טיכעלע, איז געווען כמעט בא אים
אף די הענט... רחלע האט אויפגעהויבן אירע בלויע אויגן אף משה־מענדלען און האט געווארט, טאמער וועט ער איר עפעס זאגן. משה־מענדל
האט אראפגעלאזט די אויגן אראפ. נאר אז זי האט אויסגעדרייט דעם
קאפ צום פענצטער, האט ער אף איך געקוקט, און אז זי האט אף אים
א קוק געטאן, האט ער אויסגעדרייט דעם קאפ צום פענצטער. און אזוי
האבן זיי זיך איבערגעווארפן מיט אויגן א היפש שטיקל צייט אן ווערטער.
אינעם גאנצן יאר נאך דער חתונה האט דאס דאזיקע פארפאלק געהאט
אצינד א געלעגנהייט צו שמועסן צווישן זיך, נאר זיי האבן זיך נישט
געקאנט איינשטעלן און האבן נישט געוווסט וויאזוי אנצוהייבן עפעס
א שמועס. רחלע, אלס ווייבל, האט געהאט רעכט צו ווארטן, ביז ע ר
וועט עפעס זאגן, און ער, משה־מענדל, אלס פיינער יונגערמאן האט געווארט, ביז ז י וועט עפעס זאגן ― און דערווייל האבן זיי ביידע געשוויגן, דורכווארפנדיק זיך מיט די אויגן.
    
― וואס איז, משה־מענדל?
    
― וואס „וואס איז״?
    
― וואס קוקסטו?
    
― ווער קוקט?
    
― דו קוקסט.
    
― איך קוק?
    
― ווער דען קוקט?...
    
רחלע דרייט זיך אויס מיט דעם פנים צו דער וואנט ,און משה־מענדל נעמט דאס בערדל אין די ציין אריין און קוקט אף רחלען לאנג־לאנג און זיפצט, ביז זי דרייט אויס דעם קאפ צו אים און כאפט אים,
ווי ער קוקט אף איר און זיפצט.
    
― וואס איז, משה־מענדל?
    
― וואס „וואס איז״?
    
― וואס זיפצסטו אזוי?
    
― ווער זיפצט?
    
― דו זיפצסט.
    
― איך זיפץ?
    
― ווער דען זיפצט?...
    
און דאס פארפאלק ווערט ווידער אנטשוויגן. משה־מענדל רוקט זיך
צו נענטער, הוסט זיך אויס און וויל עפעס אנהייבן צו ריידן.
    
― הערסטו, רחלע, איך מיין עס אקעגן דעם, וואס דו זאגסט...
    
פלוצים עפנט זיך די טיר און דוואסי־מלכה לויפט אריין מיט א
ליארם:
    
― וואס־זשע? איך האב נישט געוווסט פריער, אז די אינדיקעס
וועלן צעברעכן ווו ס׳איז דא ערגעץ א שאל אדער א טעלער? אינדיקעס
האט זיך אים פארגלוסט אין מיטן דרינען!... וואס מאכסטו עפעס,
רחלע? דו ווייסט, וואס איך וועל דיר זאגן? מיר דאכט, אז בא דיר
איז די „סיניע״ (קדחת); איך זע, אז ס׳איז בא דיר א מין „סיניע״.
איך האב דיר געזאגט ― שטיי נישט אינדרויסן אן א שאל! שטיי נישט
אינדרויסן אן א שאל! איך האב ווידער געשיקט צו יקותיאל דעם רופא.
אייזיק־נפתלי אליין איז זיך דורכגעגאנגען צו יקותיאלן.
    
― למאי, שוויגער? עס וועט איבערגיין; עס איז בא מיר אזא
איבערגאנג.
    
― בא דיר איז אלצדינג אן איבערגאנג. א שיין איבערגאנג! גיי
שוין גיי, קינד, וואס דו רעדסט! מע דארף זיך אביסל צוזעצן...
    
און דוואסי־מלכה רוקט זיך צו א בענקל צום בעט און זעצט זיך
אנידער.
    
― ווייסטו וואס, מאמע? ― רופט זיך אן פלוצים משה־מענדל.
― ווייסטו וואס? דו גיי בעסער אין קלייט אריין און איך וועל שוין
זיצן אט דא.
    
און זיינע אויגן האבן זיך באגעגנט מיט רחלעס אויגן, און ער האט
איבערגעלייענט אין זיי: „אוי, האסטו, משה־מענדל, צוגעטראפן!״...
    
― ווייס איך וואס דו רעדסט! ― ענטפערט אים דוואסי־מלכה
און רוקט זיך צו נאך נענטער צום בעט. ― נא דיר גאר אין קלייט!
וואס האב איך דארט אנגעווארן? די גרויסע פדיונות די היינטיקע,
משטיינס געזאגט! איך פארגין זיי אלע מיינע שונאים מיטן גאנצן
הארצן!... גיי דו בעסער, משה־מענדל, צו מיר אין ספאלנע און לייג
זיך צו אפן טאטנס בעטל שלאפן. דו ביסט דאך א גאנצע נאכט נישט
געשלאפן!
    
און אט אזוי לעבט זיך אפ דאס גליקלעכע, נאר דאס געפענטעטע
פארפאלק, אף אלעם גרייטן, נאר אן א פרייער מינוט, אונטער דער באשטענדיקער אפעקע פון גוטע פאטער־און־מוטער, פון געטרייע שווער־און־שוויגער ― און נישט דער מאן און נישט דאס ווייב מאכן דערפון אן עסק;
נישט ער און נישט זי זיינען דאס מזכיר איינס פארן אנדערן. נאר משה־מענדלען איז נאך ווי עס איז: ער קוקט אריין אין ספר, מישט זיך אריין
אין דעם פאטערס געשעפטן, האט זיך זיינע יונגעלייט, מיט וועלכע ער
טוט אמאל א שטיף אין שול אדער אין מארק; מיט איינעם ווארט, משה־מענדל לעבט ווי עס איז.
    
רחלע אבער לעבט גארנישט: זי עסט און טרינקט, פארזוכט צוואנציק מאל א טאג דער שוויגערס איינגעמאכטס, טוט נישט קיין האנט אין
קאלט וואסער, גייט זיך נישט צונויף מיט קיינעם, מחמת רב אייזיק־נפתליס שנור קאן זיך נישט צונויפקומען „אבי־מיט־וועמען״, און „אבי־ווער״ וועט זיך נישט צונויפקומען מיט אייזיק־נפתליס שנור, ווארעם דער
אבי־ווער האלט זיך פיל לייטישער און רייכער און שענער פון אייזיק־נפתלין, און אייזיק־נפתלי האלט זיך לייטישער און רייכער פון אלע מאזעפעווקער בעלי־בתים ― און אזוי ציט זיך רחלע אירע יאר און טעג,
ווי אין געפענקעניש: ווידער געגעסן, ווידער געשלאפן, ווידער דאס
קריגל קאווע, ווידער די ליבע שוויגער מיטן איינגעמאכטס, און אזוי
ווייטער, א גאנץ יאר כסדר.
    
 ―
    
 XII
    
 רחלע זינגט לידלעך
    
אט אין דער לאגע האט זיך געפונען אונדזער רחלע אין יענער צייט,
ווען מיר האבן זי געזען בא חיים־בנציונס טאכטער אף דער חתונה, צום
שלייער־ווארמעס, שטייענדיק אינדרויסן בא דער טיר און באטראכטנדיק
דעם מאזעפעווקער מארק מיט די קלייטן, מיט די סעדיכעס, מיט דעם
298  ש ל ו ם  ע ל י כ ם
 וואגן, מיט די אומגעלומפערטע אקסן און מיטן שייגעצל מיט דעם גרויסן
 היטל.
    
אט אין דער לאגע האט זיך געפונען אונדזער שיינע רחלע אין יענער
 צייט, ווען זי האט צום ערשטן מאל דערהערט דאס זעלטענע שפילן פונעם
 געוויסן סטעמפעניו.
    
הערן שפילן האט רחלע ליב געהאט ― אוי, האט זי דאס ליב געהאט! כלי־זמר איז פון תמיד אן געווען בא איר דאס חיות; האט זי
געהערט ערגעץ זינגען אדער שפילן א נייס, האט זי דאס תיכף איבערגענומען און איבערגעזונגען אף איר שיינער, גלאטער שטימע. דערפון
האבן אירע עלטערן גענוג אנגעקוועלט און געזאגט: „א מאנסבילשער
קאפ אף איר; א מערכה, וואס זי איז געבארן געווארן א נקבה, ווען נישט
― וואלט זי געסמאלעט א וועלט״...
    
עס ווייזט אויס, אז אירע עלטערן האבן דוקא יא פארשטאנען, אז
עס ליגט אין זייער טאכטער עפעס א כח, עפעס אזא מין זאך, וואס מיר
אין היינטיקע צייטן רופן אן טאלאנט; נאר זיי, רחלעס עלטערן, אין
יענער צייט, האט זיך אויסגעוויזן, אז דער כח אירער פון איבערנעמען
א זאך און איבערזינגען דאס ― ליגט בא איר אין קאפ, ווייל זי האט
א מאנסבילשן קאפ. דער קאפ שפילט בא אונדז, יידן, די גרעסטע ראלע,
מער ווי אלע צוויי־הונדערט־אכט־און־פערציק אברים. א קאפ, א קעפעלע! ― אט דאס איז בא אונדז דער עיקר אנטיק. נאר וויאזוי די מעשה
איז, ביז פופצן־זעכצן יאר האט רחלע געזונגען, ווי א פריי פייגעלע: ווו
ערגעץ א חזניש שטיקל, א „נקדישך״, א „כבקרת״, אזוי אויך א חסידישער
ניגון, כלי־זמר־שטיק אלערליי, ― האט רחלע אויסגעזונגען אף איר ציכטיק קול, וואס איז געווען א מחיה נפשות צו הערן. נאר קוים איז זי א כלה
געווארן אזוי האט איר די מאמע געזאגט:
    
― פע, גענוג, טאכטער, דיר צו טערעלייקען. וועסט קומען צום
שווער־און־שוויגער אף קעסט און וועסט זיך גאר פלוצים אנידערזעצן
ברימבלען ― א שיינעם פנים פאר לייטן!
    
רחלע, פארשטייט זיך, האט פארשטאנען, אז ס׳איז נישט לייטיש,
האט זי געפאלגט און האט אויפגעהערט צו זינגען... נאר לחלוטין
אויפהערן צו זינגען האט זי נישט אויפגעהערט, דען עס פלעגט זיך בא
איר אליין, אן איר ווילן ארויסכאפן א געזאנג, פון רגילות ,אפנים, און
וואס איז זי שולדיק, אז עס זינגט זיך פארט?... אז מע זעט, פון וואנען
דאס וואסער לויפט קאן מען דאס נאך פארשטעלן, אבער אז מע זעט נישט,
מע ווייס נישט, פון וואנען עס נעמט זיך ― וואס קאן מען טאן?...
נישט נאך כלהווייז, אפילו שוין נאך דער חתונה האט זיך איר עטלעכע
מאל געמאכט, אז זי האט זיך גאר פארגעסן, וואס זי איז, און האט זיך
צעזונגען, ווי אמאל, צעלאזט גאר אפן אלטן שטייגער, ווי מיידלווייז.
רחלע האט גאר פארגעסן אז די שוויגער איז דא אין שטוב און הערט
יעדער ווארט, וויאזוי זי זינגט:
    
 אוי, אט דארט, אט דארט,
    
 אוי, אף יענעם ארט
    
 שטייען טייבעלעך צוויי ― צוויי!
    
 זיי שמועסן זיך, זיי קושן זיך...
    
 נאר וואס פארא טענה האבן זיי?
    
 זיי קושן זיך און שמועסן זיך...
    
 ― אוי, א דונער איז מיר! נא דיר נאך! ― האט רחלע אויסגעשריגן און האט זיך א כאפ געטאן, דערזען פלוצים די שוויגער.
    
― נישקשה, נישקשה, ווייס איך! ― האט זי די שוויגער בארויקט
און האט זיך געמאכט תמעוואטע, שמארענדיק מיט דער נאז און אריינקוקנדיק אין א סלאי איינגעמאכטס. ― זעסטו, רחלע, איך האב מורא, אז
די אגרעסן אונדזערע זאלן נישט אנהייבן צוקערן; איך האב שוין פאראיארן געהאט אזא פסק: העכער א האלבער פוד איינגעמאכטס איז פארפאלן געווארן אט אזוי...
    
און ווער רעדט, פאר משה־מענדלען וואלט זי נישט געזונגען פאר
קיין געלט: עס קומט אויס עפעס משונה־נאריש און זייער פריקרע ―
 נעמען עפענען א מויל פארן מאן אין די אויגן און זינגען... עס קאן
זיין, אז משה־מענדל וואלט זיך נישט אפגעזאגט און וואלט אפשר א
גרויסער בעלן געווען דערויף. ער האט זי געהערט א פאר מאל א זינג טאן
און ווייס, אז איר קול איז צוקער־זיס. נאר וואס פארא פנים וואלט ער
געהאט פאר זיך אליין, אז ער זאל זיך פלוצים אנידערזעצן אינדערהיים
― הערן דאס ווייב זינגען לידלעך? א שיינע עובדא פאר א לייטישן
יונגערמאנטשיק! עס זאל זיך מאכן על פי מקרה זי הערן ― מחיכי־תיתי... און עס פלעגט זיך אמאל מאכן, נאר זייער זעלטן; דעמאלט
פלעגט משה־מענדל בלייבן שטיין, זיך גוט אנהערן און נאכדעם געבן
א הוסט, צו באווייזן, אז ער קומט כלומרשט ערשט אן, און זיך אריינקומען
אין שטוב אריין כלא ידע...
    
אט אזוי האט זיך אפגעלעבט רחלע א קיילעכיק יאר, איינע אליין,
צווישן גוטע געטרייע לייט, איבערגעגעבענע ביז לעצט, און מ׳קאן ניט זאגן,
אז ס׳איז איר געווען גוט, און מע קאן נישט זאגן, אז ס׳איז איר געווען
שלעכט. זי האט זיך געפילט צווישן אייגענע פרעמד, צווישן אייגענע
עלנט, צווישן גוטע, טרייע ― פארלאזט. זיצנדיק אזוי פארזארגט איבער
אן ארבעט, אן אויסגענייעכטס, פלעגט זיך רחלע, ווי איר שטייגער איז,
אונטערזינגען, און פלוצים פלעגט זי אננעמען א הארצקלעמעניש און
עס האט זי געצויגן אהין, דארט, ווו זי האט פארבראכט אירע קינדער־
 יארן.
    
 געפלויגן, געפלויגן
    
 די גילדענע פייגל
    
 איבער אלע ימען;
    
 לאזט־זשע גריסן,
    
 גילדענע פייגל,
    
 מיין ליבער, הארציקער מאמען!
    
 געפלויגן, געפלויגן
    
 די גילדענע פייגל
    
 איבער אלע טייכן;
    
 לאזט־זשע גריסן,
    
 גילדענע פייגל,
    
 מיין ליבן, הארציקן טאטן...
  
דוואסי־מלכה האט ליב געהאט גאנץ אפט אונטערגנבהנען זיך אף
 די שפיץ פינגער און אונטערהערן זיך וועגן וואס זינגט די שנור.
    
― וואס איז דיר, רחלע, דו בענקסט אהיים?
    
― אך, ניין, שוויגער! גלאט אזוי... ― ענטפערט רחלע שמייכ־
 לענדיק און ווישט אויס די טרערן.
    
 ―
    
 XIII
    
 רחלע האט שוין דאס גוטע בריוול
    
מיר האבן איבערגעלאזט רחלען בשעת דעם „שלייער־ווארמעס״ שטיין
בא דער טיר און קוקן אפן גרויסן מארק־פלאץ פון דער שטאט מאזעפעווקע,
פארטיפט אין אירע מחשבות, פון וועלכע מיר האבן אויבן געשמועסט. די
מחשבות אירע זיינען אבער גיך איבערגעריסן געווארן דורך אונדזער
וואוילן יונג ― סטעמפעניון.
    
דער דאזיקער פיינער בחור, וואס האט געווארפן אן אויג אף רחלען,
האט גוט באמערקט, ווי זי איז ארויסגעגאנגען פונעם טיש, האט ער
אביסל צוגעווארט און איז אויך ארויסגעגאנגען, און האט זיך געשטעלט
אינדרויסן בא דער טיר, און האט תיכף פארבונדן מיט רחלען א שמועס
וועגן זיין שטאט מאזעפעווקע און וועגן איר שטאט סקווירע, וועלכע ער
האט גוט געקענט מיט אלע בריקלעך, מיט אלע אירע אנטיקלעך, אויסגע־טונקען, ווי מע זאגט; און פון דער שטאט יעהופעץ האט ער מיט איר
גערעדט; ער האט געהערט, אז זי איז אמאל געווען אין יעהופעץ. רחלע
האט אים געענטפערט איין ווארט איבער צען.
    
― וואס איז די מעשה ― האט זי סטעמפעניו א פרעג געטאן ―
וואס איז די מעשה, וואס מע זעט אייך קיינמאל נישט גיין אפן שפאציר,
נישט שבת, נישט יום־טוב? איר זענט שוין דא כמעט א יאר, העכער
א יאר, און מע זעט אייך נאך נישט אף דער בארדיטשעווער גאס ! און
פארקליבן האט איר זיך אזוי ווייט, אין עק שטאט, און איך האב גארנישט
געוווסט, אז איר זענט הי... ערשט נעכטן בין איך געוואר געווארן,
ווען איך האב אייך דערזען... איך האב נאך נעכטן געוואלט מיט אייך
אביסל ריידן, קאן מען נישט... איר ווייסט דען נישט אונדזערע יידישע
שטעטלעך? באלד הייבט מען אן צו ריידן, מע נעמט אין די מיילער
אריין... גייט זיך דורך, פאלגט מיך, שבת באטאג אף דער בארדיטשעווער גאס... דארט איז די גאנצע שטאט... למען השם, הערט איר?
למען השם, שבת באטאג אף דער בארדיטשעווער גאס...
    
רחלע האט אים קיין צייט נישט געהאט צו ענטפערן, דען איר
געטרייע שוויגער דוואסי־מלכה האט באמערקט, אז די שנור איז נישטא
באם טיש, איז זי געלאפן זי זוכן, און אז זי האט זי געטראפן שטיין אינדרויסן בא דער טיר מיט סטעמפעניון, האט זי זיך אין פלוג אביסל פארווונדערט: „וואס עפעס אינמיטן דרינען אט דא מיט אים?״ נאר סטעמפעניו, וואס איז בכלל געווען א מזיק און א גרויסער בריה אין אזעלכע
ענינים, האט זיך תיכף גענומען צו דוואסי־מלכהן מיט די דאזיקע ווערטער:
    
― מיר שמועסן דא מכח דער חתונה, מכח דעם רבינס חתונה אין
סקווירע... אייער שנור איז נאך דעמאלט געווען א קינד, ווען איך האב
געשפילט אף דעם רבינס חתונה. זי געדענקט נישט דעם רבינס חתונה...
    
― עס פארשטייט זיך, ווי קומט צו איר דאס געדענקען? ― האט
אים דוואסי־מלכה געענטפערט. ― איך געדענק אבער גוט. איך בין דעמאלט געווען מיט מיין מאן, און האבן גענעכטיקט אין פעלד, אזא ענגשאפט איז דעמאלט געווען אין שטעטל.
    
― וואס ווייסט איר דאס ענגשאפט דעמאלט! איך וועל אייך דערציילן שענערס... ― האט איר סטעמפעניו געענטפערט און האט פארבונדן מיט דוואסי־מלכהן א לאנגן שמועס מכח פיל פארשיידענע ענינים,
און אזוי האט ער זיך מיט איר פאררעדט, און רחלע האט זיך דערווייל
ארויסגעדרייט און איז אריינגעקומען צוריק אין שטוב אריין צו דער כלה.
מיר האבן נאך אויבן געזאגט, אז סטעמפעניו האט געקאנט ריידן; מיר
דארפן דערציילן נאך א מעלה פון אים, היינו: אף צו ריידן מיט אלטע
ווייבער, פלאפלען, פארריידן זיי די ציין, ווען מע באדארף, האט מען אים
אויך נישט באדארפט פיקן די צונג; ער האט געקאנט די מלאכה גוט.
„א געלערנטע מכשפה ― זאגט די וועלט ― איז ערגער ווי א געבארענע״.
סטעמפעניו איז אין זיין ארבעט געווען א חריף; ער איז דורכגעגאנגען
א גוטן חדר, ווי מיר וועלן זען ווייטער.
    
„א העזה אביסל! ― האט זיך רחלע געטראכט אין הארצן. ― זאגן
מיר, אז איך זאל, למען השם, זיין שבת באטאג אף דער בארדיטשעווער
גאס! למן השם? אנדערש וויל ער נישט? א השגה אביסל! דאס קאן
נאר א כלי־זמר!״...
    
מיט אזעלכע בייזע מחשבות איז רחלע געקומען צוריק פון דער
חתונה, און אז עס איז געקומען דער ליבער שבת־קודש, אז דער שווער
און די שוויגער און אויך משה־מענדל האבן זיך געלייגט רוען און קלייבן
אביסל עונג־שבת פונעם זיסן שלאף, פון וועלכן יידן האלטן גאר א וועלט
פון כמה וכמה יארן, ― דעמאלט האט זיך רחלע, ווי איר שטייגער איז,
געזעצט איינע אליין באם פענצטער און האט געקוקט אף דער גאס ארויס,
צוברומענדיק זיך א לידעלע אונטער דער נאז. דארט, אף דער גאס, האט
זי דערזען, ווי אלע שבת, אויסגעצוואגענע מיידלעך, מיט רויטע און מיט
בלויע סטיינגעלעך אין די צעפ, מיט רויטע, געלע, גרינע, מאדנע קליידלעך
און מיט הענטשקעלעך און מיט נייע גלאנצנדיקע שיך אף סקריפעס. דאס
גייען זיי אהין, „אפן שפאציר״, אף דער בארדיטשעווער גאס. דארט וועלן
זיי ווייזן, איינע די אנדערע, זייערע רויטע, בלויע סטיינגעלעך, מיט
זייערע רויטע, געלע, גרינע קליידלעך. דארט וועלן זיי כאפן א קוק פון
דער ווייטנס, פארבייגייענדיק, ווי דער מנהג איז בא אונדז, אף די בהורימלעך מיט די קארטענע קאפאטקעלעך, מיט די לאנגע הייזלעך און מיט
די גלאנצנדיקע דאשקעס (קאזיראקלעך) פון די שבתדיקע קארטוזלעך.
דארט וועלן זיי מיט גרויס צניעות אראפלאזן די אויגן, און די בעקלעך
וועלן בא זיי ווערן רויטלעך פאר חרפה, און די הערצלעך... מיט איינעם
ווארט, דארט וועט זיין חי־געלעבט!
    
רחלע ווייס דאס גאנץ גוט. פארוואס זאל זי דאס נישט וויסן? זי
איז דאך אויך אמאל געווען א מיידל מיט רויטע און בלויע סטענגעלעך
אין די צעפ, און האט אויך געשפאצירט מיט א סך מיידלעך שבת באטאג
אף דער גאס. אבער איצט?
    
רחלע קוקט זיך ארום. אלע שלאפן און כראפען געשמאק. אלע!
נאר זי אליין זיצט דא, ווי צווישן טויטע, ווי צווישן אמתע מתים. זי
שפארט אן איר קאפ אף די הענט און פארטראכט זיך און דערמאנט זיך
אן אלט לידעלע, וואס זי האט געזונגען אמאל, מיידלווייז:
    
 איינע אליין,
    
 עלנט, ווי א שטיין,
    
 איך האב צו קיינעם צו ריידן.
    
 נאר צו זיך אליין.
    
 עלנט, ווי א שטיין.
    
 איך האב צו קיינעם צו ריידן...
    
― גוט שבת!...
    
רחלע האט אויפגעהויבן דעם קאפ און האט דערזען... סטעמפעניון.
    
― א גוט שבת! זאג איך.
    
„וואס איז דאס?! ווי קומט ער אהער?״ ― האט רחלע געוואלט
פרעגן און אפטרעטן פונעם פענצטער.
304  ש ל ו ם  ע ל י כ ם
    
― גוט שבת, גוט יאר! ― האט זי אים געענטפערט און איז געווארן רויט, ווי א צוויק.
    
― איר האט מיך נישט געפאלגט און זייט נישט ארויסגעגאנגען
אף דער בארדיטשעווער גאס? איך האב אף אייך אומזיסט ארויסגעקוקט... איך האב... איך האב... נאט לייענט!...
    
און סטעמפעניו האט איבערגעגעבן רחלען א צונויפגעלייגטן בויגן
פאפיר און איז גיך פארשווונדן געווארן פון אירע אויגן.
    
רחלע האט לאנג, לאנג געהאלטן דעם בויגן פאפיר אין אירע הענט,
נישט געוווסט, וואס צו טאן דערמיט, און נישט פארשטאנען, וואס
דאס באדייט, „מיט וואס עסט מען דאס?״... אז די ערשטע איבערראשונג איז איבערגעגאנגען, האט זי צענומען א גרויסן בויגן נאטן־פאפיר
און האט דערזען גרויסע אותיות, אף פשוט יידיש געשריבן מיט א סך
גרייזן.
    
 „מיין ליבשטיר איינגיל פון הומיל ווען איח האב דיין לעח־
    
„טיק שטאלד דערזוהין איז מער געווארין לעחטיק אן מיינע ביידה
    
„עייגין אין א לעחטיק פייאר מיט מיין הארץ פרענין פין גריית
    
„ליבשעווט צי דיר מיין נעשאמע וואת דיינע הומיל עייגין האבין
    
„מעח מיד דיין לעחטיק שטאלר צי זעח גוצויגען פין דער אורשטיר
    
„שא ביסד מיין לייבין פין מיין לייבין פין מיין הארץ מיין זיילי
    
„אין טי ניט שלאפען אין חאלים דיך זייהין אן דיר דאח הי לעח־
    
„טיקי זין פינסטער אין מיינע עיגין אב דעח ליב ווי מיין זיס לייבין
    
„אין חשטארב מיד אלי עייווערים דעח טאמיד זייהין פאר מייני
    
עייגין אין דעח טאמיד ליבין אין מיד דיר טאמיד לייבין דען דעח
    
„אויף אימער ליבענדיר וואת גייט אוית נאח דייני טרייט אין טיט
    
„דעח פין ווייטין קישין דיינע שייני עייגין
    
 סטעמפעניו״.
    
 ―
    
 XIV
    
 פון דער „בת־מלכה״ צוריק צום „בן־מלך״
    
לאמיר איבערלאזן די „בת־מלכה״ און זיך אומקערן צום „בן־מלך״.
מיר וועלן פארבייגיין רחלען און שמועסן מכח סטעמפעניון.
    
אמת, דאס דאזיקע בריוול פון סטעמפעניון, וואס איז אויבן געקא־פירט אות באות, איז נישט אזוי קונציק, נאר וואס קאן מען העלפן?
סטעמפעניו איז אוודאי געווען א העלד, א שיינער יונגאטש, א ימח־שמוניק א גוטער, נאר קיין שרייבער איז ער נישט געווען. גייט מאכט
עפעס! זיין פאטער, עליו השלום, בערל באס, אז ער האט דערזען, ווי
סטעמפעניו האט חשק צו שפילן און לערנען וויל ער נישט קיין ווארט,
כאטש בראט אים, כאטש ברען אים, האט ער אים גיך גענומען צו דער
מלאכה און האט אים פריער אויסגעפרוווט אף אלע כלים, ביז ער איז
געבליבן שטיין מיט דער פידל, און בערל באס, וואס האט געהאט חוץ
סטעמפעניון נאך קינדער מוזיקאנטן, האט געזאגט בפירוש, אז אין אים,
אין סטעמפעניון, געפינט זיך אן אדער פונעם זיידן, רב שמואלקע טרא־מייט (וואס האט זיך פערזענלעך געקענט מיטן גרויסן פידלער פ א ג א ־
נ י נ י), אזוי, אז צו צוועלף יאר האט שוין סטעמפעניו געקאנט „באזעצן״
א כלה און טאקע אפשפילן א גאנצע חתונה. דערפאר האט אים בערל
באס בעסער ליב געהאט פון אלע קינדער, וואס זיינען געגאנגען בא אים
אפגעריסן, אפגעשליסן, אדער פשוט נאקעט און בארוועס. און כאטש בערל
באס איז געווען א שטרענגער קאמאנדיר און פלעגט שלעפן סטעמפעניון
פארן אויער, אדער אזוי חרגנען, שלאגן, ממיתן, ברעכן די ביינער, דאך
איז סטעמפעניו געווען בא אים דער אנטיק, א צירונג, א גאנצער מאיאנטעק אף דער עלטער. בערל האט אלעמען אנגעוויזן אף סטעמפעניון און
האט געזאגט מיט גדלות האלב אף כלי־זמר־לשון: „זעט איר, ממזרים,
אט דער פיטיוקל וועט מיר געבן פאפע אף דער עלטער. נישקשה, איך
מעג זיך אף אים פארלאזן״.
    
דעם אלטן בערל באס איז אבער נישט באשערט געווען אף דער
עלטער צו זען בא זיך זיין געליבטן זון. סטעמפעניו האט זיך צו פופצן
יאר אוועקגעלאזט, מיט א דרייערל אין בייטעלע און מיט אן אלטער,
צעבראכענער פידל אונטער פאדעלעק, וואנדערן אף דער וועלט. ער האט
זיך אויסגעוואלגערט ווו איר ווילט, אין א סך שטעט און שטעטלעך,
צווישן פיל פארשיידענע קאמפאניעס כלי־זמר. מער ווי א האלב יאר האט
זיך סטעמפעניו נישט געקאנט האלטן אף איין ארט. עס האט אים אלץ
געצויגן ווייטער און ווייטער: פון מאזעפעווקע קיין סטעפעווקע, פון
סטעפעווקע קיין קארעץ, פון קארעץ קיין באלטע, פון באלטע קיין אלט־קאנסטאנטין און פון דארטן קיין בארדיטשעוו, און אזוי ווייטער און
ווייטער, ביז אדעס. און פון אדעס האט ער זיך אוועקגעלאזט צוריק ―
ווידער וואנדערן איבער קליינע שטעטלעך, ווו מע קאן זיך לאזן הערן,
האבן א נאמען, זיך קונה שם זיין. און עס איז טאקע אזוי געווען: אין
יעדן ארט, וווהין סטעמפעניו איז געקומען, האט מען שוין געהערט פון
אים פריער. יידן האבן געהערט, אז עס פארט ארום אף דער וועלט א געוויסער סטעמפעניו, וואס מיט זיין שפילן לאזט זיך אויס די וועלט.
דעריבער איז גרינג צו פארשטיין דעם רעש, וואס עס איז געווארן אין
יעדער שטאט, וווהין סטעמפעניו איז געקומען מיט זיין קאפעליע. דען
סטעמפעניו, פארשטייט איר, האט צו אכצן יאר שוין געהאט אן אייגענע
קאמפאניע, און איז ארומגעפארן און האט געשפילט נאר אף געוויסע,
רייכע חתונות, און אזוי מיט דער צייט האט סטעמפעניו אוועקגעלייגט
אלע אנדערע קאמפאניעס, ווי, למשל, די „ק א נ א ט א פ ע ר  כ ל י ־
ז מ ר״, וואס האבן אויך גענוג געשמט, די „ס מ י ל ע ר״, די „וו י נ י ־
צ ע ר״, די „ש א ר א ג ר א ד ע ר״ און נאך פיל בארימטע קאמפאניעס,
וואס האבן זיך געלאזט הערן אף דער וועלט.
    
עס פארשטייט זיך, אז קיין גוטע פריינט האט זיך סטעמפעניו נישט
געקויפט, דערפאר, וואס ער האט ארויסגעריסן דעם בעסטן ביסן פון
די כלי־זמרס מויל, און מע פלעגט אנווינטשעווען גענוג צרות מיט שלעק
אף זיין קאפ. נאר אין די אויגן האט מען אים געחנפעט, און אין הארצן
האט מען אויך געהאט גענוג אפשיי פאר אים. יעדער כלי־זמר האט געוווסט אינעווייניק, בא זיך אין הארצן, אז קוים נעמט סטעמפעניו דאס
פידעלע אין האנט אריין, אזוי מעגן שוין אלע כלי־זמר זיך לייגן שלאפן.
    
די חברה כלי־זמר, דארפט איר וויסן, האבן פון תמיד אן ליב
גוזמאות. בא זיי געפינט איר ספורי־מעשיות, ווונדערלעכע דערציילונגען,
לעגענדעס אן א שיעור. אף סטעמפעניון האבן זיי דערציילט אין יעדן
ארט שרעקלעכע גוזמאות, און אף זיין פידעלע האט מען געזאגט, אז עס
וואקסט פון פאגאנינין אליין. אז מע האט דערהערט, אז סטעמפעניו
    
ס ט ע מ פ ע נ י ו  307
דארף אנקומען מיט זיין „קאפעליע״, האבן אים די שטאט־כלי־זמר, געוויינלעך, גענוג אנגעשאלטן, און ווער שמועסט זייערע ווייבער האבן
פשוט גערעגנט מיט קללות, מע זאל גאר באהיט ווערן.
    
― א גאנץ קיילעכיק יאך, מע דארט, מע קווארט, מע בארגט, מע
משכונט, מע עסט פון זיך די הויט. וואס איז? ראש־חודש אלול וועט
זיין א חתונה באם נגיד. צום סוף קומט א רוח, א שלים־מזל פון אלדי
שווארצע יאר, א סטעמפעניו, און רייסט ארויס דעם ביסן פון די ציין,
פארכאפט זאל ער נאר ווערן!...
    
נאר קיין אמתע שונאים האט זיך סטעמפעניו נישט געקויפט אין
ערגעץ. ער איז געווען א גוט ברודערל ביז גאר: אפגעשפילט די חתונה,
האט ער זיך צונויפגעקאמפאניעט מיט דער חברה שטאט־כלי־זמר און
געלאזט מאכן א ווארעמס מיט דער ברייטער האנט, נישט געקארגט קיין
שנאפס, פיין אונטערגעלעבט, זיך שיין צעצאלט, און פארן אוועקפארן
צעטיילט דעם קליינווארג מתנות. מיט איינעם ווארט, ער האט זיך אויסגעשטעלט מעשה מענטש, גאר לייטיש.
    
― הערט איר? ― האבן די כלי־זמרקעס נאכדעם גערעדט צווישן
זיך. ― הערט איר? א יידישע נשמה טאר מען נישט שאצן.
    
נאר מער ווי בא אלע האט סטעמפעניו געפונען חן אין די שווארצע
אדער בלויע אויגן פון די כלי־זמרס טעכטער, די מיידלעך, צו וועלכע ער
האט זיך אומעטום געשדכנט. און ווען ער האט געשווארן דעם כלי־זמרס
טאכטער, אז ער איז אין איר איינגעליבט ביז לעצט, האט איר אים געמעגט גלייבן: בשעת מעשה איז ער באמת געווען אין איר איינגעליבט
(צום מיינסטן, זיינען בא די כלי־זמר שיינע טעכטער), נאר קוים איז
סטעמפעניו אריבערגעפארן איבער דער ראגאטקע, אזוי איז זיין ליבע
פארשווונדן געווארן מיטן ווינט און מיטן רויך. און געקומען אין דער
צווייטער שטאט, האט ער זיך ווידער באלד איינגעליבט אין א דארטיקן
כלי־זמרס טאכטער; ווידער געשווארן, געכאפט די ערד, אז ער ליבט
זי, אז ער עקט זיך, געשענקט מתנות, אפגעזעגנט זיך, אוועקגעפארן ―
און ווידער די אייגענע מעשה...
    
מע קאן נישט זאגן אז אזעלכע ליבעס האבן זיך אויסגעלאזט תמיד
אן א וויסטן סוף, ― געוויינלעך, פאר איר, פאר דער כלה... דאס איז
אמת, אז פיל פון זיינע געליבטע האבן גיך פארגעסן אין סטעמפעניון מיט
זיין געביין און האבן חתונה געהאט פאר אנדערע כלי־זמר. נאר עטלעכע,
זייער איינגעשפארטע מיידלעך, האבן זיך אזוי איינגעליבט אין דעם
דאזיקן ימח־שמוניק, אז ער וועט קומען, נישט היינט ― איז מארגן, נישט
מארגן ― איז איבערמארגן, ביז זיי האבן אנגעהויבן צו טריקענען און
אויסגיין, ווי א ליכט. אין דער צייט, ווען סטעמפעניו האט ערגעץ בסוד,
אין א פינצטער הייזל, זיך געקושט מיט א כלי־זמרס טאכטער, אין דער
אייגענער מינוט איז געלעגן נישט איינע פון זיינע כלות מיטן פנים
אראפ, באוויינענדיק זייער פינצטער מזל וואס זייער „געליבטער האט זיי
פארגעסן, פארלאזט און טוט זיי גארנישט דערמאנען״...
    
אט אזעלכע אומגליקלעכע כלות האט סטעמפעניו געלאזט כמעט אין
יעדער שטאט, ווו ער איז דורכגעפארן מיט זיין קאמפאניע. נאר נישט
שטענדיק גילט די הצלחה; עס מאכט זיך אמאל ― מע טרעפט אן אף
א שלאק, האט מען דעמאלט צו זינגען און צו זאגן. סטעמפעניון האט
געטראפן אן אומגליק, וואס ער האט זיך גאר אף אזעלכעס נישט געריכט:
ער האט געמוזט חתונה האבן, כאטש עס האט זיך אים שטארק נישט
געוואלט חתונה האבן!
    
 ―
    
 XV
    
 סטעמפעניו פארשלייערט זיך גאר אומגעריכט
    
ויהי היום איז סטעמפעניו געקומען מיט זיין קאפעליע קיין מאזעפעווקע און האט אפגעשפילט דריי חתונות מיטאמאל, בשותפות מיט די
שטאט־כלי־זמר, וואס זיינען צוגעשטאנען צו אים מיט חזקה־טענות און
האבן אים פארשווארן, אז באם לאוו, וועט אים חברה ברעכן די ביינער,
און זיי וואלטן עס זייער שיין מקיים געווען, ווען סטעמפעניו, וואס האט
געהאט בכלל א גוט הארץ, זאל נישט געווען מרוצה ווערן אף שותפות.
    
אזוי ווי פון איין חתונה ביז דער אנדערער האט געדויערט א פאר
טעג, און סטעמפעניו האט דערווייל נישט געהאט וואס צו טאן, האט ער
זיך דערווייל באקענט מיט ישעיהקע דעם פידלערס טאכטער, א פיין
מיידל פון א יאר צוויי און צוואנציק, א שווארצס און א גראבס, און ער
האט זיך אין איר רעכט איינגעליבט, ווי דער שטייגער איז בא אים געווען: געקושט, געהאלזט, געליובעט, געקויפט מתנות, קוצעניו־מוצעניו,
גאר מעשה חתן און אז עס איז געקומען די צייט פון אוועקפארן, האט אים
דאס שווארצע מיידל (פריידל האט מען זי גערופן) געזאגט, אז ער זאל
נישט מאכן קיין שהיות און שרייבן תנאים, ווי דער מנהג איז. סטעמפעניו,
וואס איז דערצו נאך נישט געוווינט געווארן, האט זיך אביסל געקווענקלט, געדרייט מיט דער צונג אהין ― אהער, נאר עס האט אים
נישט געהאלפן קיין רבונו־של־עולם. פריידל איז געווען א מיידל א קאזאק
און האט אים גענומען אין די הענט אריין גאר קיין מעשה נישט, אזוי,
אז ער האט זיך נישט געקאנט אויסדרייען פון איר, און עס איז געווען
דאס קנס־מאל אין א מזלדיקער שעה. חברה כלי־זמר האבן לכבוד דעם
גערימטן חתן געמאכט א היפשן קנאק, און באם פידלער אין שטוב איז
געווען ששון ושמחה דריי טעג כסדר, ביז דער ליבער חתן מיט אלע
ליבע געסט זיינען זיך אוועקגעפארן אין דער אנדערער שטאט, אין דער
דריטער, און אזוי ווייטער.
    
געוויינלעך, האט סטעמפעניו באלד פארגעסן אין דער גאנצער חתונה
מיט די תנאים, מיט דעם שווארצן מיידל, מיט אלע מיט אן אנדער, און
האט זיך געטאן זיינס, דאס הייסט, געפירט זיינע ליבעס אין אלע שטעט,
ווי ער איז געוווינט געווען. און אזוי איז ער זיך געפארן פון שטאט צו
שטאט מיט זיין קאפעליע ― חתונות שפילן און האט זיך געלעבט א גוטן
טאג. נאר פלוצים... עס אין נישטא קיין אייביקע זאך אף דער וועלט !
אלץ איז ביז א צייט. אף סטעמפעניון איז אויך געקומען די צייט. א
בייזער שלאק האט אים געטראפן און א צרה. א משולחת האט זיך אף
זיינע יארן גענומען! הערט אן אומגליק:
    
געשפילט אזוי איינמאל א חתונה אין א קליין שטעטל, ערגעץ אין
מאלאראסיע, און געהאלטן סאמע אין מיטן א ליבע מיט הערשקע דעם
פלייטערס טאכטער (א גאנץ שיין מיידל), און סטעמפעניו האט איר
צוגעזאגט, אז ער וועט זי געוויס נעמען, ― איז אריינגעקומען מעכטשי
פייקלער מיטן שלעפעריקן פנים און האט א ווונק געטאן אף סטעמפעניון
און א מרוקע געטאן אונטער דער נאז אף כלי־זמר־לשון:
    
― גייט, סטעמפעניו, דארט אין הויז ווארט אף אייך א שעכטל.
    
― א מיידל? וואסער א מיידל?
    
― א שווארץ מיידל מיט גרינע אויגן.
    
און סטעמפעניו האט זיך געלאזט אין הויז אריין און האט דערזען
דאס שווארצע מיידל, ישעיהקע דעם פידלערס טאכטער, זיין כלה פריידל!
    
― וואס קוקסטו מיך אן, סטעמפעניו? האסט מיך נישט דערקענט?
איא? זע נאר, ווי ער פינטלט מיט די אויגן און קוקט זיך צו! דאס בין
איך, סטעמפעניו, איך, פריידל, דיין כלה פריידל, ישעיהקע דעם פידלערס
טאכטער.
    
― הא? איך ווייס, וואס דען? איך ווייס נישט? איך ווייס!
איך ווייס! נאר ווי קומסטו אהער? פון וואנען?
    
― ווי קום איך אהער? מיט די פיס, סטעמפעניו, מיט די פיס.
קוים דערפרעגט אהער, צו הערשקע דעם פלייטיסט. פון וואנען, פרעגסטו?
פון דער היים קום איך אן.
    
― נו, וואס הערט זיך? ווען ביסטו פון דער היים?
    
― וואס זאל זיך הערן, סטעמפעניו? נישטא קיין נייס. ווען בין
איך פון דער היים? פון דער היים בין איך, אפנים, אזוי גרויס, ווי
א וואך זעקס אדער זיבן. מיר זיינען אויסגעווען ווו דו ווילסט. וווהין מיר
קומען צו פארן, זאגט מען אונדז: געווען און אוועקגעפארן ווייטער.
קוים, קוים מיט צרות געטראפן אפן אמתן וועג... נו, וואס מאכסטו
עפעס, סטעמפעניו?
    
― הא? איך? גארנישט! וואס זאל איך מאכן? קום, פריידל,
וואס שטייען מיר דא? ― האט ער צו איר געזאגט, דערזען, אז חברה
כלי־זמר הייבן זיך אן קלייבן ארום זיי און באטראכטן דאס שווארצע
מיידל מיט די גרויסע שווארצע צעפ און מיט די גרינע אויגן.
    
― פון מיינעטוועגן, לאמיר גיין, ― האט אים פריידל געענטפערט.
    
און סטעמפעניו האט געכאפט אף זיך דעם אויבערראק מיטן שטעקעלע
אין דער האנט און האט זיך געמאכט א שפאציר מיט פריידל דער שווארצער איבער דער שטאט. סטעמפעניו האט זיך ארומגעקוקט, צי קיינער
הערט נישט זייער שמועס, און האט זיך געווענדט צו איר שוין מיט מער
שטארקייט:
    
― זאג מיר נאר, איך בעט דיך, וואס הייסט דאס?
    
― וואס הייסט „וואס הייסט דאס״?
    
― אט דאס, וואס דו ביסט אהער געקומען.
    
― ס׳א גראם! קוק אים אן, קלאמפערשט ווייס ער נישט, מאכט
זיך געפגרט.
    
― הערסטו, פריידל? ― האט איר סטעמפעניו שוין מיט הארץ געזאגט. ― הערסטו, פריידל? איך האב פיינט, אז מע מאכט מיט מיר
אזעלכע מחזקות! איך פרעג דיך, וואס טוסטו דא, און דו טרייבסט מיט
מיר קאטאוועסלעך?
    
פריידל האט א גלאנץ געטאן מיטן פייערל פון אירע גרינע אויגן אף
סטעמפעניון, און פארווארפן מיט די הענט אירע לאנגע שווארצע צעפ
ארונטער, האט זי זיך געווענדט צו סטעמפעניון אויך ערנסט:
    
― וואס איך טו דא, ווילסטו וויסן? איך בין געקומען צו דיר,
סטעמפעניו! האסט אונדז באם קנס־טאל געזאגט, אז נישט מער ווי אין
צוויי וואכן ארום שרייבסטו אונדז אריין א בריוול מכח דער חתונה אפשטעלן; מיר האבן געווארט און געווארט העכער צוויי חדשים און האבן
דערזען, אז פון דיר איז נישט קיין שום ידיעה, האבן מיר זיך מיישב געווען
און האבן זיך געלאזט אף דער וועלט צו זוכן דעם נעכטיקן טאג, און אזוי
זיינען מיר אויסגעווען ווו די וועלט האט אן עק, בין קוים, קוים מיט צרות,
גאט האט אונדז געהאלפן און מיר...
    
― זאג מיר נאר, פריידל, ווער זיינען די „מיר״? עפעס זאגסטו
אלץ מ י ר זיינען געפארן, מ י ר זיינען געקומען...
    
― מיר ביידע, דאס הייסט: איך און מיין מאמע.
    
― דיין מאמע?! ― האט סטעמפעניו אויסגעשריגן און האט זיך
אפגעשטעלט א דערשלאגענער. ― דיין מאמע? וואס האט זי דא צו טאן?
    
― שא, וואס שרייסטו אזוי, סטעמפעניו? וואס דען, אליין האסטו
געמיינט? א מיידל פארט נישט אליין. א שיינע זאך, כ׳לעבן!
    
― יא, אבער וואס קער זי זיך אן מיט מיר, די מאמע דיינע? ―
האט זי סטעמפעניו געפרעגט, אומקערנדיק זיך צוריק מיט איר.
    
― א מחותנתטע, סטעמפעניו, א מחותנתטע קער זי זיך מיט דיר
אן, און שפעטער וועט זי זיך דיר אנקערן א שוויגער.
    
― דו מיינסט טאקע, אפנים, אן אמת, פריידל, חתונה האבן פאר
מיר?
    
― נו, און דו, סטעמפעניו, מיינסט דאס אף קאטאוועס?
    
― נארישקייטן!
    
― פארוואס נארישקייטן?
    
― אט אזוי. איך האב עס אפילו נישט אין זינען אין דער לינקער
פיאטע.
    
פריידל איז געבליבן שטיין א מינוט און האט א קוק געטאן סטעמפעניון אין די אויגן אריין. נאכדעם האט זי זיך ארומגעקוקט אף אלע זייטן
 און האט זיך שטילערהייט געווענדט צו סטעמפעניון מיט די ווערטער:
    
― הער נאר אויס, סטעמפעניו! מיין נישט, אז דו האסט אנגעטראפן
אף א ניונקעלע, וואס ווייס נישט, ווער עס האט זי געשלייערט. איך קען
דיך גאנץ גוט, סטעמפעניו! איך ווייס, אז דו ביסט א היפשער שארלאטאן,
האסט ליב כלות אלע וואך א נייע. נאר עס מאכט נישט אויס, אלץ ביז
א צייט, נישקשה... ביסט א גוטער בטבע, האסט א ווייך הארץ. ביסט
א פארשוין איינער צווישן צען טויזנט, שפילסט אויסגעצייכנט אפן פידל
און קאנסט געבן א ווייב ברויט, ― דערפאר וויל איך דיך, און דערפאר
וועל איך פאר דיר חתונה האבן, און טאקע גיך! און דאס, וואס דו
שפארסט זיך, איז אומזיסט, ארויסגעווארפן דיין טרחה, סטעמפעניו, גלייב
מיר, בייג זיך אן צו מיר אהער, איך וועל דיר זאגן א סוד...
    
און פריידל די שווארצע האט איינגערוימט סטעמפעניון א סוד אין
אויער, און סטעמפעניו איז פארציטערט געווארן מיט אלע אברים. ער איז
געבליבן שטיין, ווי א ליימענער גולם, אין מיטן וועג, נישט געקאנט
עפענען קיין מויל א ווארט אויסצוריידן. און דא איז אנגעקומען מעכטשי
פייקלער מיט דעם רויטן קאפ און האט אים געזאגט, אז מע רופט אים צום
נגיד פונעם שטעטל באשטעלן א חתונה. סטעמפעניו האט זיך מיט א ווונק
אפגעזעגנט מיט פריידלען און האט אויסגערעדט מיט א זיפץ:
    
― מיר וועלן זיך נאך זען, פריידל!
    
― ס׳א שאלה אביסל, אויב מיר וועלן זיך זען! ― האט אים פריידל
געענטפערט און האט זיך גאנץ צופרידן אפגעשיידט פון איר ליבן חתן
סטעמפעניו.
    
די אלע, וואס האבן אין יענער צייט געזען סטעמפעניון אף דער
חתונה, האבן זיך שטארק פארווונדערט אף זיין בלאס פנים מיט זיין אפ־געלאזטקייט: גארנישט דער סטעמפעניו, וואס פריער, א שענערן לייגט
מען אין דער ערד אריין! עס איז אפגענומען געווארן זיין פריילעכקייט
מיט זיין ברען, ווי מיט די הענט. יא, סטעמפעניו האט געפילט, אז דאס איז
אן עק צו זיין זיס לעבן פון א פריי פייגעלע, אז דאס נעמט ער אף זיך א
יאך אפן האלדז אף תמיד, אף אייביק. אדיע, ליכטיקער זומער־אוונט מיט
א ווייטן שפאציר הינטער דער שטאט מיטן כלי־זמרס טעכטערל! אדיע,
לאנגע שמעקנדיקע צעפ, צעלאזטע האר, גרויסע קארע אויגן! אדיע,
זילבערנע לבנה!...
    
אמת, סטעמפעניו האט זיך נאך אביסל געאמפערט, געווארפן, ווי
א פיש אין דער נעץ, מיט די לעצטע כוחות, געפרוווט אלע מיטלען, נאר
עס האט אים געהאלפן, ווי א טויטן באנקעס. פריידל מיט איר מוטער
זיינען געשטאנען אקעגן אים, ווי אט יענע מתים, וואס קומען צו אונדז
באנאכט אין חלום און שלעפן אונדז צום בית־דין של מעלה אפגעבן דין
וחשבון... און איבערהויפט האט ער געציטערט פאר איר, פאר דער
מחותנתטע, וואס האט צונויפגעשנירעוועט דאס שווארצע פיסקעלע, ווי
מיט א בענדעלע, נאר דאס פנים האט איר אזוי געפייערט, אז זי איז
געווען גרייט אלע מינוט ארויפכאפן זיך אף סטעמפעניון, ווי א ווילדע
קאץ, און ארויסרייסן אים ביידע אויגן, ווען נישט פריידל, וואס האט זי
די גאנצע צייט איינגעהאלטן.
    
― טשעפע נישט, מאמע, וועסט נאך קאליע מאכן. דו קוק נאר און
שווייג, דו היט אים נאר די טריט, ער זאל זיך נישט אויסרייסן פון אונדזערע הענט. עס וועט זיין רעכט, מאמע, סטעמפעניו איז מיינער, ער איז
מיינער!
    
 ―
    
 XVI
    
 שמשון הגבור בא דלילהן אפן שויס
    
פריידל האט זיך פארעקשנט און האט אויסגעפירט אירס: זי האט
חתונה געהאט פאר סטעמפעניון כדת משה וישראל און האט אים גיך
אריינגענומען אין די לאפקעס אריין גאר אף אן אנדער אופן. אביסל האט
איר צוגעהאלפן די מאמע אירע, וואס זי האט קוים דערלעבט רעם נחת צו
ווערן א שוויגער, און סטעמפעניו האט פארזוכט רעם טעם פון גיהנם און
האט זיך נישט גענארט. דאס פאר־פאלק איז אריבערגעפארן קיין מאזעפעווקע און סטעמפעניו האט זיך דא באזעצט מיט זיין קאמפאניע, ווי א
שטענדיקער, אף איין ארט.
    
― שוין, אויס, אויס ארומשלעפן זיך! גענוג, סטעמפעניו, גערייזט
איבער דער וועלט, גענוג! ― אזוי האט פריידל געזאגט צו איר מאן, וואס
איז אינגאנצן געווען אירער, און וואס זי האט געוואלט האט זי מיט אים
אויסגעפירט, און דוקא מיט גוטן.
    
נאך דער חתונה האט זיך אנגעהויבן בא סטעמפעניון א ניי לעבן,
גאר א שפאגל־ניי לעבן. גייציק איז בא זיך סטעמפעניו געווען נאך בחורווייז; קוים אבער האט ער נאר חתונה געהאט און איז אריין צו פריידלען
אין די הענט, אזוי האט ער אנגעווארן אינגאנצן זיין שטארקייט, אינגאנצן
זיין מוט, דעם גאנצן גלאנץ, בא זיך אין שטוב האט סטעמפעניו נישט
געהאט קיין ברעקל דעה.
    
― דו האב אין זינען דיינס, דיין עסק איז די קאפעליע מיט די
חתונות, צו וואס טויג דיר געלט, נארעלע? ― אזוי האט צו אים פריידל
געזאגט, צוגענומען בא אים ווו ער האט פארדינט ערגעץ א גראשן.
    
אף געלט איז פריידל געווען זייער זשעדנע. זי איז אויסגעוואקסן בא
זייער ארעמע עלטערן און האט כמעט קיינמאל נישט געזען קיין גראשן אין
די אויגן. מיידלווייז פלעגט איר אנקומען א סטענגעלע אדער א קעמעלע
זייער שווער, מיט ביטערע טרערן. ביז פופצן יאר איז פריידל געגאנגען
בארוועס, געווען א ניאנקע דער מוטער בא די קלענערע קינדער, געכאפט
קלעפ גענוג אי פון דער מוטער, אי פון דעם פאטער, ישעיהקע דעם פידלער,
וואס האט ליב געהאט דעם טרונק. געגעסן האט זי קדחת, מלבוש איז זי
געווען, ווי עס איז אנגעשטאנען צו די בארוועסע פיס, און נאר פורים
פלעגט איר אריינפאלן עטלעכע קאפיקעס פונעם שלח־מנות, וואס זי פלעגט
טראגן אין פרעמדע הייזער; די עטלעכע גראשן פלעגט זי באהאלטן ווייט־ווייט אין בוזעם, בכדי די מאמע זאל בא איר נישט אויסנארן, און אזוי
פלעגט זי שלאפן מיטן ביסל מינץ ביז פסח, און אף יום־טוב קויפן זיך פאר
דעם א סטענגעלע אדער א קעמעלע. און אזוי איז פריידל געוואקסן ביז
אכצן יאר, ביז זי איז פלוצים אויסגעוואקסן א הויכע, א שיינע, א געזונטע
מויד ― א כלה־מויד! אז פריידל איז א כלה געווארן פאר סטעמפעניון,
האט זי אליין נישט געוווסט וואס פארא גליק עס האט זי געטראפן. נאר די
מאמע, וואס האט דאס דוקא יא פארשטאנען, האט מיט איר וועגן דעם גענוג
איינגעטענהט, אז זי זאל וויסן, אז איר חתן איז א גאלד־שפינער, נאר
א גרויסער שארלאטאן, וואס דאס קערבל איז בא אים א ממזר, לכן זאל
זי זיך נישט לאזן שפייען אין דער קאשע און זאל האבן בא אים א דעה
אין אלץ, אזוי ווי זי, די מאמע, האט א דעה באם טאטן, ישעיהקע דעם
פידלער...
    
אז פריידל האט חתונה געהאט פאר סטעמפעניון האט זי נישט פארגעסן, וואס די מאמע האט איר אנגעזאגט, און האט ביסלעכווייז, מיט
שכל, אנגעהויבן לערנען מיטן מאן הלכות „ווייב״, אז א ווייב דארף וויסן
    
אלץ, וואס באם מאן טוט זיך, אז א ווייב איז נישט קיין פרעמדע, אז
    
א יידישע טאכטער איז נישט קיין „פאליובאווניצע״, ― ניין, עס איז זיין
    
בלוט און פלייש, ווי איז ער און ער איז זי. הכלל, ער דארף וויסן, ער
    
דארף פ י ל ן, אז ער האט א ווייב...
    
 אז פריידל איז געווארן אליין א בעל־הביתטע פאר זיך און האט
    
דערזען אלעמאל א ניי קערבל, וואס סטעמפעניו פארדינט אזוי אפט, האט
    
זי זיך א ווארף געטאן אף די קערבלעך, ווי א הונגעריקער, אז ער דערזעט
    
עפעס א מאכל. נאר עס איז איר אבער דאס געלט נישט איינגעגאנגען.
    
פריידל האט זיך אליין געזארגט, טאמער וועט מארגן נישט זיין, טאמער
    
וועט דער מאן שפעטער חלילה נישט פארדינען, האט זי זיך געמאכט איין
    
קניפל און דאס אנדערע, און האט אנגעהויבן צו קלייבן א גראשן צו א
    
גראשן.
    
 ― וואס פראטעסטו אזוי? ― האט זי סטעמפעניו געפרעגט, בא־
 מערקט אירע תנועות.
    
 ― וועסט אלץ וועלן וויסן, וועסטו גיך אלט ווערן. לאז דיך נישט
    
ארן, סטעמפעניו! ― האט אים פריידל געענטפערט מיט א שמייכעלע,
    
און האט זיך געטאן אירס, אפגעשפארט, אפגעריסן פונעם מארק, פונעם
    
קלייטל און פון דער יאטקע מיטן ווארמעס אויסגעקומען, ווי מיט קרעפל־
    
פלייש, אפטמאל נישט דערגעסן, נישט דערטרונקען, און זיך אלץ צונויפ־
    
געשלאגן א קערבל אום א קערבל. ביסלעכווייז, אז עס האט זיך צונויפ־
    
געשלאגן היפשע עטלעכע גילדן, האט זי אנגעהויבן צו מאכן הלוואות אף
    
א משכון און נעמען פראצענט; דאס ערשטע מאל גלאט אזוי, דורך א
    
צופאל, וואס א שכנה האט בא איר געבעטן א גמילות־חסד און פריידל
    
האט איר א טובה געטאן ― פארוואס דען נישט? ― און נאכדעם, אז
    
פריידל האט דערזען, אז דאס געלט וואקסט גאר, אז פון איין קערבל ווערט
    
מיט דער צייט צוויי, האט זי אנגעהויבן מיט איר ביסל קאפיטאל צו מאכן
    
עסקים, אזוי לאנג, אזוי ברייט, ביז זי איז געווארן פשוט א „וואכערניצע״
    
מיט אלע חן־גריבעלעך פון דער דאזיקער פראפעסיע, מיט וועלכער א
    
גרויסער טייל פון אונדזערע נגידים, צווישן אונדז ריידנדיק, פארנעמען
    
זיך און האבן דאס גארנישט פיינט...
    
 מערקווירדיק! ווי קומט עס צו פריידלען אזא חשק צו קלייבן געלט?
    
נישט בא איר טאטן, ישעיהקע פידלער, נישט בא קיינעם פון אלע בא־
    
 קאנטע כלי־זמר, האט זי דאס געקאנט זען. ווו וועט איר דען געפינען
    
 א גלייכן צו דער חברה כלי־זמר, מע זאל זיך אזוי נישט אומקוקן אף
    
 קיין גראשן, עס זאל אזוי זיין א קערבל הפקר, פשוט ווי די בלאטע? די
    
 יידישע כלי־זמר ― און ווער שמועסט אין יענע יארן ― קאן מען גלייכן
    
 צו א מין ציגיינער, א באזונדער פאלק, מיט א באזונדערן זשארגאן, מיט
    
 גאר באזונדערע גענג: די דאזיקע חברה האט שטענדיק געלעבט א גוטע
    
 שעה, תמיד איז געווען פורים, פריילעך, לעבעדיק, תמיד גערימפלט, גע־
    
 ווערטלט זיך, געשטיפט, געארבעט, זיך לוסטיק געמאכט, איבערגעקערט
    
 וועלטן, געשמועסט מכוח פריילעכע זאכן... געקומען אהיים צום ווייב,
    
 געטריבן קאטאוועס, געכלעפטשעט טייגלעך מיט פאסאליעס, אדער גאר
    
 געגעסן מכות, נאך פריילעך, מיט א טענצל, מיט א ליצנות, הונגעריק
    
 זין געלייגט שלאפן, אף מארגן געבארגט, געליען, די קישעלעך פארזעצט,
    
 נאכדעם אויסגעקויפט און ווידעראמאל דאס אייגענע. די כלי־זמרשע
    
 טעכטער זיינען אויך געווען, מיינסטנס, לופטיקע פריילעכע נשמות;
    
 זייער לעבן, אזוי ווי די האר זייערע, איז נישט געווען פארדעקט מיט קיין
    
 שלייער... מיט איינעם ווארט, בא די כלי־זמר איז געווען גן־עדן, מיט
    
 אלע מעלות און חסרונות פון א גן־עדן... היינט אין אזא גן־עדן וועמען
    
 קאן ארויף אף דער מחשבה צו זארגן ― וואס וועט זיין מארגן?
    
 פריידלס טאטע, פארשטייט זיך, איז אויך ניט געווען קיין פאר־
    
 וויינטע נשמה, ישעיהקע פידלער איז זיך געווען א רעכטער קבצן, נאר
    
 א לעבעדיקער, א פריילעכער קבצן, און אז ער האט פארדינט דאס קערבל,
    
 האט ער דאס גאר גיך פארלעבט, טאקע, ווי מע זאגט, אין איין אטעם.
    
 און זי, פריידלס מאמע, האט אויך ליב געהאט צו לעבן, דאס הייסט, גוט
    
 עסן. עס איז כמעט קיין העמד נישט געווען אפן לייב, נאר געגעסן האט
    
 מען כל זמן ס׳איז נאך געווען א שטיקל קישעלע צו פארזעצן. „דאס גאנצע
    
 דאברע־מזל גייט אין דער קישקע אריין״, „ווי זאגט מען: בעסער דעם
    
 בעקער איידער דעם רופא״, „וואס־זשע דען איז דעם מענטשנס לעבן?״
    
 ― אזוי פלעגט זאגן פריידלס מאמע, וואס איז, אייגנטלעך, געווען אפילו
    
 צווישן כלי־זמרקעס אן אויסברענגערין.
    
 ווי־זשע קומט עס פארט צו פריידלען אזא גוטס? פונוואנען נעמט
    
 זיך צו איר אזא קארגשאפט? עס קאן זיין, אז די דאזיקע מעלה איז
    
 געקומען צו איר מחמת זשעדנאסט, מחמת זי איז תמיד געווען בא די
    
 עלטערן הונגעריק אף א גראשן. אדער ס׳איז אפשר געווען בא איר גאר
א טבע־זאך: עפעס על־פי טעות איז א קארגע נשמה מגולגל געווארן
אין דער כלי־זמרשע משפחה און עס איז אויסגעוואקסן אזא פריידל.
    
ווי די זאך איז שוין, נאר פריידל האט געמאכט משונה תנועות״
געשוויצט און געפינעט, ווען זי האט נאר גערעדט אפילו מכח געלט.
    
אף איר דאליע האבן איר מקנא געווען אלע כלי־זמרקעס. „אט א
מזל!״ ― האבן אף איר אלע אין איין קול געזאגט.
    
נאר אין איין זאך האט גאט פריידלען פארזען: ער האט איר קיין
קינדער נישט געגעבן. און ווער ווייס, עס קאן זיין, אויך דעריבער איז
זי געווען אזוי אפגעגעבן מיט לייב און לעבן צום געלט, ווייל דאס בעסטע
פארגעניגן, פארגעניגן פון קינדער, איז פאר איר געווען פארבארגן. בכלל
זעט מען, אז די ווייבער, וואס גאט האט זיי נישט געבענטשט מיט קינדער,
זיינען מיינסטנס בייזע ווייבער; עפעס פעלט זיי די גוטסקייט, די ווייכקייט פון דעם דאזיקן מין; אזעלכע ווייבער קאנען ליב האבן נאר זיך
אליין.
    
פריידל איז געווען פונקט אזא סחורה. נאר מע קאן נישט זאגן, אז
זי האט אים, סטעמפעניון, פיינט געהאט: פארוואס קומט דאס אים?
א פארשוין, א בילד, א זעלטנהייט, א שפילער איינער צווישן טויזנט און
(אט דאס איז דער עיקר!) א פארדינער, א גאלדשפינער!
    
― מיין סטעמפעניו ― האט זיך פריידל בארימט פאר אירע באקאנטע ווייבער ― מיין סטעמפעניו, אז ער טוט א פיר מיטן סמיק איבערן
פידל ― איז א קערבל, צוויי פיר ― איז צוויי קערבלעך, דריי פיר ―
איז דריי קערבלעך. פארשטייט איר מיך?
    
אין דעם ענין פון „קערבל״ איז סטעמפעניו געווען פונקט דער היפך:
דאס קערבל האט בא אים נישט געשפילט קיין ראלע, אט האט ער אפגעשפילט א חתונה און אנגעשטאפט פולע קעשענעס מיט געלט, און אט
― פו־פא, נישטא א שילינגער! האט ער געהאט ― האט ער געגעבן,
געטיילט, אנטליען; האט ער נישט געהאט ― האט ער געליען בא
יענעם. אין רעם אופן איז סטעמפעניו געווען אן ארטיסט. זיין עסק איז
געווען נאר די „קאפעליע״ ― אויסשטעלן עפעס א נייע זאך, פונאנדער־שפילן אן אפער־שטיק, באשטעלן א חתונה און אפשפילן זי, ווי גאט האט
געבאטן, יידן זאלן לעקן די פינגער, ניט גלאט ריפ־סקריפ.
    
סטעמפעניו האט ליב געהאט מער פון אלץ אין דער וועלט צוויי
זאכן: זיך און דאס פידעלע. מיט זיך האט ער געהאט צו טאן כמעט
שטענדיק, זיך געפוצט, געשטשאגלט, געקרייזלט די האר, מיט איינעם
ווארט ― זיך „געבחורט״, ווי פריידל האט דאס מיט א שטאך גערופן, און
דעמאלט האט ער פארגעסן אין דעם פידעלע; האט ער אבער גענומען
דאס פידעלע, האט ער פארגעסן אין זיך און אין דער גאנצער וועלט. אז
עס איז אנגעפאלן אף אים א „מרה־שחורה״, האט ער זיך גענומען דאס
פידעלע, פארקייטלט די טיר און האט געקאנט אוועקשפילן דריי שעה
כסדר אייגענע פאנטאזיעס; וואס עס איז אים ארויף אף דער מחשבה,
דאס האט ער געשפילט. אט האט ער זיך צעגאסן מיט א קלאג, אזוי
יאמערלעך, אזוי טרויעריק, אלע מאל שטילער און שטילער, און אט האט
ער זיך פלוצים צעבייזערט און איז אוועק אלץ שטארקער און שטארקער,
ביז עס האט זיך ווידער אנגעהויבן ארויסכאפן ווי א זיפץ פונעם טיפן
הארצן, און דאס פייער איז אים אביסל אפגעטראטן, אפגעגאנגען דער
כעס, און ווייכע מעלאדיעס, ליבע זיסע געזאנגען, וואס ווייטער אלץ
טרויעריקער, האבן זיך ווידער ווי געגאסן אן אן עק, און נאכדעם ווידער
אביסל לעבעדיקער, פריילעכער... אמת, דאס איז געווען נישט אפט,
נישט אלע מאל האט זיך אים געשפילט; נאר קוים האט ער זיך צעשפילט, איז געווען אוממעגלעך אים אפצורייסן. סטעמפעניוס פאנטאזיע
האט זיך צעקאכט און געזעצט, ווי פון א קוואל, וואס ווייטער מיט מער
פרישקייט.
    
א מענטש מיט געפיל, מיט א נשמה, האט זיך אין אזעלכע מינוטן
זאט נישט געקאנט אנהערן די דאזיקע פרייע מוזיק, וואס לאזט זיך גאר
נישט איבערגעבן אף נאטן, און עס האט זיך אים אויסגעוויזן, אז ער הערט
א בקשה צום רבונו־של־עולם פון א פארביטערט הארץ, עפעס א מין
תפילה צו זיין ליבן נאמען אף רחמים, אף לייטזעליקייט, אזא מין תפילה,
וואס דארף און מוז אנגענומען ווערן אויבן, דארט פאר גאטס שטול...
מע דערציילט, אז דער ר י ז ש י נ ע ר האט געהאט אן אייגענעם ארקעסטער, וואס פלעגט שפילן בשעת ער האט אפגעגעבן א שבח צו דעם
וואס לעבט אייביק. אודאי איז דאס א געדאנק דוקא פון א גרויסן מענטשן,
א השגה גאר פון א הויכער פאעטישער נשמה.
    
― קיילע די גראבע, מיינע צרות אף איר קאפ, האט מיר אפגעבראכט
דאס פראצענט פאר יענער וואך; און פאר היינטיקער וואך, זאגט זי,
לאז זיין נאך שבת!
    
מיט אזא מין געשפרעך, למשל, האט פריידל מכבד געווען סטעמס ט ע מ פ ע נ י ו  319
פעניון, ווען ער פלעגט ארויסגיין נאכן שפילן פון זיין חדרל, אביסל
צוגעפלאמט, מיט א גלאנץ אין זיינע שווארצע אויגן. דאס איז געווען
דאס פייערל פון זיינע אויגן, וואס האט אזוי געצויגן צו זיך. דאס פייערל
פלעגט זיך באווייזן זעלטן, און באגעגנט זיך מיט פריידלס אייגעלעך,
האט זיך דאס פייערל גיך באהאלטן, פארשווונדן געווארן.
    
אז סטעמפעניו האט אפגעשפילט א חתונה און איז געקומען אהיים,
פלעגט אים פריידל באגעגענען מיט א שמייכעלע, זיך לאשטשען, ווי א
קעצעלע:
    
― צו וואס טויג דיר געלט, סטעמפעניו? ― פלעגט אים פריידל
זאגן און אויסטרייסלען אים אלע קעשענעס. ― אף וואס דארפסטו געלט?
וואס פעלט דיר? האסט אלצדינג, וואס דו דארפסט, ביסט נישט הונגעריק, חלילה, און נאקעט גייסטו אויך נישט, און אז דו דארפסט אזוי
עטלעכע גראשן, גיב איך דיר דען נישט? גיב עס בעסער אפ מיר, נשמה
מיינע, בא מיר וועט דאס זיין גאנץ. גיב שוין גיב!
    
און סטעמפעניו שטייט, ווי א באשטראפט קינד און פריידל טוט
מיט אים, וואס זי וויל. ער איז אינגאנצן בא דער דאזיקער שווארצער
פריידלען אין די הענט. אך, וואס איז דאס מיט דיר געשען, סטעמפעניו?
אזא גארנישט, ווי פריידל, זאל דיר טאנצן אפן קאפ, און דו לאזט זיך
פירן בא דער נאז, פונקט ווי שמשון הגבור בא זיין געליבטער דלילה אפן
שויס?... פע, סטעמפעניו, א בזיון, כ׳לעבן!
    
 ―
    
 XVII
    
 סטעמפעניו רירט נאך מיט איין אבר
  
א רחמנות אף סטעמפעניון!...
    
נאר עס איז נישט אזוי די מעשה, ווי איר מיינט. לייגט נישט אזוי
דעם רחמנות אף אונדזער העלד. אז סטעמפעניו האט נישט געהאט קיין
גרויסע דעה בא זיך אינדערהיים און איז געווען עפעס גאר מעשה יידענע,
האט ער אבער דערפאר זיך געהאט זיין וועלטל, זיין אייגענע וועלט, וואס
האט זיך שוין מיט פריידלען נישט אנגעקערט לחלוטין. דארט, אין זיין
וועלטל, איז זיך סטעמפעניו געווען א פריץ פאר זיך און איז געווען, ווי
מיר וועלן באלד זען, גאנץ צופרידן.
    
קודם כל איז בא אים אוועקגעגאנגען א האלבער טאג אף „רעפעטיציע״, דאס הייסט, אף איבערשפילן מיט דער גאנצער חברה כלי־זמר
אלע נייע שטיק, דערביי טרייבן אביסל קאטאוועס, אויסהערן דעם בדחנס
ווערטלעך און לאכן פון מעכטשי פייקלער, וואס דער בדחן האט אף אים
ליב געהאט צו ווערטלען זיך, און נאכדעם גלאט דערציילן מעשיות פון
דער אדער יענער חתונה. ווארעם יעדע חתונה בא יידן האט זיך איר
מעשה: דא האט זיך דער חתן איינגעשפארט, כאטש גיב אים א קרענק,
און וויל נישט גיין צו דער חופה, ביז מע וועט אים אט דא אפן ארט
נישט אפצאלן דעם נדן אחת ואחת „קלאפ און צייל״; דארט האט די
כלה געחלשט פאר גרויס געוויין און מע האט זי קוים אפגעמינטערט (און
דערביי זאגט אפ דער בדחן אביסל ליצנות); אין א דריטן ארט האט זיך
געטראפן נאך א שענערע מעשה: נאך דער וועטשערע, אז ס׳איז געקומען
די צייט, וואס מע דארף טאנצן... און חברה שיסט אויס א געלעכטער,
ווי פון א הארמאט.
    
― וואס איז בא אייך פאר אזא געלעכטער דארט? זע נאר, ווי
מע כאכאטשעט זיך! ― שרייט פריידל פון איר חדר.
    
― לאז דיך נישט ארן ― ענטפערט איר סטעמפעניו מיט גדלות.
― אין אונדזערע ענינים זאלסטו זיך נישט מישן, האב איך דיר שוין
הונדערט מאל געזאגט.
    
און סטעמפעניון ווייזט זיך אויס אין דער מינוט, אז ער איז דא
א בעל־הבית, א גאנצער סולטאן בא זיך.
    
די איבעריקע צייט האט סטעמפעניו פארבראכט אף אנטאן זיך,
אויספוצן זיך, די מלבושים און די שטיוול, זיי זאלן גלאנצן, ווי א שפיגל,
פארקעטען זיך גאנץ שיקאזנע, אונטערבייגן זיך די שיינע שווארצע לאקן,
אויסגלעטן די ווייסע מאנישקע פון דעם העמד, און נאכדעם האט ער זיך
גענומען דאס שטעקעלע אין דער האנט, א שטעקעלע מיט א גאלקע,
אויסגעשניצט א פייג פון עלפנביין, און מיט א ברייטן שווארצן קאשקעט
אפן קאפ מיט א גלאנצנדיקן קאזיראק, אנגערוקט ביז די אויגן. דעם
קאפ פארריסן ארויף, אזוי, אז די לאקנס ליגן צעווארפן אף די אקסלען,
גייט זיך סטעמפעניו און שפאצירט איבער דער שטאט. דארט האט ער
זיך שוין זיינע באקאנטע, מיט וועלכע ער באגעגנט זיך, און גייענדיק
פארביי די קלייטן, גריסט ער די יונגע ווייבלעך, די קרעמערקעס. די
ווייבלעך ווערן רויטלעך; זיי דערמאנען זיך, אז זיי זיינען אמאל געווען
מיידלעך און דעמאלט זיינען זיי מיט סטעמפעניון געווען באקענט...
דעמאלט איז געווען א וועלט... און היינט? ווער האט דאס היינט אין
זינען?...
    
דאך געפינען זיך נאך אזעלכע יונגע ווייבלעך, און איבערהויפט
מיידלעך, וואס שטייען אוועק מיט סטעמפעניון אינדרויסן בא דער טיר
א היבשע צייט; מע רעדט, מע שמועסט פון דעם און פון יענעם, מע
לאכט...
    
אודאי גייען אזעלכע זאכן נישט אפ גלאט; דאס דערזעט א שכנה
און טראגט עס אפ גיך דער אנדערער, דער דריטער, און אזוי הייבט זיך
אן א ריידעניש, און צו יידישע מיילער אז מע כאפט זיך אריין, נארט
מען זיך נישט...
    
― וואס איז שוין ווידער, סטעמפעניו, פאר א ריידעריי אין שטאט?
שוין ווידער א מעשה?
    
― וואס פאר א מעשה, פריידל?
    
― דיינע מעשיות... ער פרעגט נאך! ווו צוויי, איז ער דער
דריטער! די גאנצע שטאט האט מיט אונדז צו טאן.
    
― איך ווייס נישט וואס דו ווילסט האבן פון מיר, פריידל.
    
― וואס איך וויל האבן? איך וויל, זאלסט אוועקווארפן דיינע
אמאליקע גענג... שוין צייט! ווו ערגעץ א ווייבל אדער א מיידל אין
שטאט, דארף ער מיט איך זיין באקאנט, און אוועקשטעלן זיך מיט איר
אף דריי זייגער שעה ― ער קאן זיך גארנישט אנריידן און גענוג!
    
― א? דו קערסט אוודאי מיינען, וואס איך האב גערעדט מיט אסתר
אברהם־יענקלס?
    
― נו, און אז מיט אסתר אברהם־יענקלס. איז וואס? וואס איז זי,
א שמייליקע, צי וואס?
    
― איך האב דאך געשמועסט מיט איר מכח אן עסק.
    
― דיינע עסקים... איך קען דיך, סטעמפעניו!
    
― זאלסטו טאקע וויסן! אברהם־יענקלס האט חשק ארויסצופירן די
חתונה קיין יעהופעץ, אזוי איז אים אנגעקומען דאס משוגעת. נו, איך האב
דערזען אסתרן, האב איך מיט איר געמאכט א שמועס וועגן דעם, אן
עבירה, למאי זאל איך ארויסלאזן אזא חתונה פון די הענט?
    
 ― וואס איז אים עפעס ארויסגעפאלן יעהופעץ, דעם משוגענעם
כהן? ― פרעגט פריידל, און אין אירע גרינע אייגעלעך באווייזט זיך אט
א יענץ פייערל, וואס באווייזט זיך בא איר שטענדיק, ווען זי דערשמעקט
נאר גאלד...
    
― פרעגסט קשיות אף א משוגענעם? ― ענטפערט איר סטעמפעניו, גייט ארויס טרוקן פון דער דאזיקער מעשה.
    
און אזוי ווערט צעריבן די מעשה, יענע מעשה און אלע מעשיות.
סטעמפעניו איז א גרויסער בריה און ווייס, מיט וואס מע קאן פריידלען
נעמען.
    
אין דער פרעמד, אז סטעמפעניו איז ארויסגעפארן מיט זיין קאפעליע אין דער פרעמד, האט אים ,געוויינלעך, נאך מער געגאלטן. דארט
איז בא אים געווען, ווי זאגט מען, א כשרער טאפ מיט א כשרן לעפל,
און אז סטעמפעניו איז געקומען ערגעץ אין א שטעטל שפילן א חתונה,
האט זיך אים שוין נישט געגלוסט אוועקצופארן. דארט זיינען געווען
מעשיות מיט מעשיות, פריילעכע און טרויעריקע גאר אן א שיעור. הכלל,
דאס איז זיך געווען בא סטעמפעניון א באזונדערע וועלט, זיין אייגן
וועלטל, וווהין ער האט פריידלען נישט אריינגעלאזט בשום אופן, כאטש
זי האט דערויף זייער חשק געהאט. זי האט אפילו שוין געפרוווט אונטערקויפן מעכטשי פייקלער, נאר עס איז נישט געגאנגען. דא, אין זיין וועלטל,
איז סטעמפעניו געווען גאר אן אנדער מענטש. א גרויסער אונטערשייד
פון יענעם סטעמפעניו, וואס איז געווען בא פריידלען אין שטוב...
    
 ―
    
 XVIII
    
 סטעמפעניו הייבן אן זיך איינצוליבן
    
אינעם דאזיקן וועלטל האט בא אים איצט רחלע אנגעהויבן שפילן
א גרויסע ראלע, די גרעסטע ראלע אין זיין לעבן. מע מעג אים גלייבן,
אז זיין בריוול צו איר, וואס מיר האבן אויבן געזען, איז געווען געשריבן
גאנץ ערנסט, מיט אן אמת, דען ער האט זיך אין רחלען איינגעליבט פון
דער ערשטער שעה, וואס ער האט זי דערזען בא חיים־בנציונס אף דער
חתונה.
    
 נישט באלד האט סטעמפעניו איר דאס בריוועלע אנגעשריבן. עס
האט געדויערט עטלעכע טעג, ביז דאס פייערל, וואס רחלעס בלויע אויגן
האבן אנגעצונדן אין זיין הארץ, האט זיך רעכט צעברענט, צעפלאקערט,
אזוי, אז ער האט זיך שוין מער נישט געקאנט איינהאלטן, האט ער זיך
פארשלאסן בא זיך אין חדרל, און דארט, ווו ער האט געשריבן די נאטן,
און טאקע מיט דער אייגענער פען און אף דעם זעלבן פאפיר מיט די
פאסן, אף וועלכע ער האט געשריבן זיינע נאטן, האט ער אויך דאס
געוויסע בריוועלע געשריבן.
    
סטעמפעניו האט אביסל געשוויצט אפן בריוול. דאס שרייבן איז
אים אנגעקומען שווערלעך. ער האט זיך נישט געלערנט שרייבן אין ערגעץ,
נאר פון זיך אליין. אודאי איז קיין חידוש נישט, וואס ער איז געווען
שטומפיק אף דער פען.
    
עטלעכע טעג האט סטעמפעניו ארומגעטראגן דאס בריוו בא זיך און
האט נישט געקאנט געפינען קיין מיטל איבערצוגעבן עס רחלען. מעכטשי
פייקלער איז געווען א גוטער שליח אף אזעלכע בריוולעך נאר אין דער
פרעמד, אבער דא, ווו עס געפינט זיך א פריידל, איז מעכטשי אויך א
געפערלעכער בריווטרעגער. סטעמפעניו האט קוים דערלעבט שבת, האט
זיך אויסגעפוצט, ווי א מויד, אנגעטאן א הויכן קאפעליוש נאך דער לעצטער דעמאלטיקער מאדע, און איז ארויסגעגאנגען אף בארדיטשעווער
גאס, ווי אלע שבת, צו מאכן א שפאצירגאנג, גערעכנט, אז מסתמא וועט
רחלע אויך זיין דארט. נאר אומזיסט: אלע ווייבלעך, אלע מיידלעך
דרייען זיך ארום, כאפן א קוק אף סטעמפעניון, טוען א שמייכל און ווערן
רויטלעך ― אלע זיינען דא, נאר איין רחלע איז נישטא! דאס אנגעשריבענע בריוועלע האט אים נישט געלאזט רוען. עס האט אים געצויגן צו
איר וואס ווייטער אלץ שטארקער.
    
„מע דארף זיך פרווון דורכגיין אהין, אף יענער גאס, ווו רב אייזיק־נפתלי וווינט, טאמער וועל איך זי באגעגענען״... ― אזוי האט זיך
סטעמפעניו געטראכט און איז אזוי פאוואלינקע צוגעגאנגען צום פענצטער,
ווו רחלע איז געזעסן פארטיפט אין אירע געדאנקען און האט זיך געזונגען
דאס באקאנטע לידל:
    
 איינע אליין,
    
 עלנט, ווי א שטיין,
    
 איך האב צו קיינעם צו ריידן,
    
 נאר צו זיך אליין.
    
 עלנט, ווי א שטיין,
    
 איך האב צו קיינעם צו ריידן...
    
תחילת, אז זי האט דערהערט פלוצים דעם „גוט־שבת״ און דערזען
פאר זיך שטיין סטעמפעניון, האט זיך איר אויסגעדאכט, אז דאס איז
א מין חלום (זי האט סטעמפעניון שוין עטלעכע מאל געזען אין חלום...).
נאר אז זי האט צענומען דאס שטיקל נאטן־פאפיר און האט איבערגעלייענט סטעמפעניוס בריוועלע, האט זי זיך אויפגעהויבן פונעם ארט,
א קוק געטאן אין פענצטער און געזאגט צו זיך אליין:
    
― זיין גליק, וואס ער איז אוועקגעגאנגען: איך וואלט אים אפגעשפילט... נא דיר גאר א סטעמפעניו!...
    
זי האט געכאפט דאס בריוול און האט דאס געוואלט ארויסשמיצן
דורך דעם פענצטער אינדרויסן ארויס, נאר זי האט זיך פארכאפט, האט
דאס נאכאמאל איבערגעלייענט, צונויפגעקאטשעט, ווי מע קאטשעט צונויף
א מגילה, און אריינגעלייגט צו זיך אין קעשענע אריין.
    
רחלעס כעס איז געווארן אלע מאל גרעסער און שטארקער, און איר
האט זיך געוואלט נאר זען אים אליין, און פרעגן אים אונטער פיר אויגן:
וואס הייסט דאס? וויאזוי רופט מען דאס? מיט וואס פארא העזה
שרייבט ער איר אזא קוויטעלע? ווער איז ע ר און ווער איז ז י?...
זי האט גענומען צוקלערן מיטלען, וויאזוי באגעגנט מען זיך מיט אים
ערגעץ אין אזא ארט ווו קיינער זאל נישט קאנען הערן וואס זיי וועלן
צווישן זיך ריידן, און איז געפאלן אף א המצאה.
    
 XIX
    
 א בייטש קארעלן בא פריידל סטעמפעניוס
    
 ― הערט איר, שוויגער, ווען עס זאל נישט קאסטן טייער, וואלט איך
א בעלנטע געווען אף א בייטש קארעלן, גוטע שווערע קארעלן.
    
― נו, איך האב דאך דיר שוין וויפל מאל געזאגט: גיי זיך דורך
צו פריידל סטעמפעניוס, וועסטו דיר אויסקלייבן וואס דיין הארץ גלוסט.
אויב דו ווילסט, קום מיט מיר באלד. צוליב מיר וועט זי דיר אפגעבן
נישט טייער.
    
אונדזער שווארצע פריידל, וואס האט זיך פארנומען מיט פראצענט
און מיט משכנות, מיינסטנס קארעלן, האט ביסלעכווייז, אזוי, אף א געלעכטער אנגעהויבן אונטערצוהאנדלען מיט דער דאזיקער סחורה, וואס
זי האט געהאט ביד גאנץ ביליק אפצוקויפן בא אירע בעלי־חובות און
נאכדעם דאס אראפברענגען אויך ביליקער, ווי אלע קאראלניצעס (ווייבער
וואס האנדלען מיט קארעלן), אזוי לאנג, אזוי ברייט, ביז זי האט טאקע
אנגעהויבן דערמיט צו האנדלען אף אן אמת מיט אלע בארדיטשעווער און
מיט אלע בראדער. גאנץ מאזעפעווקע האט שוין געוווסט, אז א רעכטע
בייטש קארעלן קריגט מען בא פריידלען, בא פריידל סטעמפעניוס.
    
א ווונדערלעכע זאך! ווי קומט צו פריידלען אזא פעיקייט צום
מסחר, אזא באנעמונג מיט די קונים, אזוי קאנען איינריידן? אז דוואסי־מלכה מיט דער שנור זיינען אריינגעקומען צו איר אין שטוב אריין, האט
זיי פריידל אפגעגעבן א ברייטן ברוך־הבא:
    
― סקאצל קומט! וואס מאכט איך, דוואסי־מלכה? איר ווייסט,
אז איך האב שוין אף אייך אן אויג פון לאנג אן?
    
― וואס־זשע איז אזעלכעס, פריידל?
    
― וואס איז, פרעגט איר? שוין א יאר, אז איר האט געבראכט
אזא צירונג צו זיך אין שטוב אריין ― און גארנישט! איר זאלט דאס
אמאל אריינגיין מיט אייער שנור זיך אויסקלייבן עפעס אזעלכעס, וואס
איר פאסט. פע, כ׳לעבן, דוואסי־מלכה, עס איז אזש מיר א בזיון!
    
― איר זייט אודאי גערעכט, פריידל־סערדצע, נאר וואס בין איך
שולדיק, זאגט שוין אליין, אז מיין שנור וויל נישט קיין קארעלן, וויפל
איך בעט זי?
    
― נאט אייך גאר א נייס! וואס הייסט, זי וויל נישט? דאס איז
בא אייך וויל מען נישט; בא מיר, נישקשה, וויל מען!
    
און פריידל האט אין דער גיך געעפנט א גאנץ גרויסן קאסטן, גרין
געפארבט, און האט אנגעהויבן ארויסציען פון דארטן איין בינטל קארעלן
נאכן אנרעדן און פארלייגן פאר די קונים, מיט פיל פארשיידענע דבורים
דערביי און מיט ווינטשענישן, גאר ווי א רעכטע סוחרטע.
    
― זעט איר, דוואסי־מלכה, אז איר זאלט מיך פאלגן, וואלט איך
אייער שנור געהייסן נעמען אט די בייטש קארעלן, איך זאל אזוי ריין
זיין פון שלעכטס מיט אייך אינאיינעם, ווי מע דארף גאר האבן נאך אזא
בייטש קארעלן „ארליאנער״ פערל! איר טוט זיי נאר אן, זייט מוחל,
אפן האלדז, אט אזוי א ― אזא יאר זאל איך האבן, ווי זיי פאסן אייך
צו אייער ווייסן האלדז! טראגט זיי געזונטערהייט און לאז גאט געבן,
אז אייער שוויגער זאל אייך קאנען קויפן איבער א יאר אין דער צייט
כאטש אזעלכע גרויסע פערל עפעס א פינף שנירלעך. אך, ווי זיי קליידן
אייך צום פנים! זאגט שוין איר, דוואסי־מלכה, איר זייט דאך יא
א מבינטע אף קארעלן, לאם איך האבן אזא יאר, רבונו של עולם!
    
בא די ווערטער האט פריידל ארויסגעכאפט א שפיגעלע פונעם
קאסטן און האט זיך געשטעלט אקעגן רחלען, און די גרינע אייגעלעך
האבן געבלישטשעט בא פריידלען פאר גרויס נחת, און א שווייס איז
איר ארויסגעטראטן פון פיל ריידעניש מיט שבועות און מיט ווינטשעניש.
    
― און אייער סטעמפעניו טוט זיך זיינס? ― האט איר דוואסי־מלכה געזאגט, אנגעוויזן מיטן פינגער אף דעם חדר, פון וואנען עס
האבן זיך געלאזט הערן זעלטענע זיסע קולות.
    
― יא, ער שפילט דארטן, ― האט פריידל געענטפערט און האט
גענומען באווייזן נאך אנדערע מינים קארעלן, אזוינע און אזוינע, און
דערווייל האט זיך צווישן פריידלען מיט דוואסי־מלכהן פארקניפט א לאנגער שמועס, ווי עס געהער צו זיין צווישן צוויי קרעמערקעס, אז מע
צערעדט זיך וועגן געשעפט.
    
רחלע איז געזעסן אין א זייט און האט דעם שמועס פון דער שוויגער מיט פריידלען נישט געהערט. רחלע האט געהערט אן אנדער שמועס,
אן אנדער קול, גאר אנדערע ווערטער, וואס האבן זיך געלאזט הערן פון
סטעמפעניוס פידעלע, אזעלכע ווערטער, וואס זיינען איר געגאנגען גלייך
אין הארצן אריין, און זי איז ערשט דעמאלט אויפגעשטאנען פונעם
ארט, אז דאס פידעלע האט אויפגעהערט צו שפילן און סטעמפעניו האט
זיך באוויזן אף דער טיר. זייערע אויגן האבן זיך באגעגנט און זיי זיינען
ביידע רויט געווארן, ווי פייער... סטעמפעניו איז געבליבן שטיין בא
דער טיר, ניט אהין, ניט אהער. רחלע האט געקוקט אף אים, געזאגט
בשעת מעשה דער שוויגער, אז עס איז שוין צייט צו גיין אהיים. דוואסי־מלכה האט זיך א כאפ געטאן מיט א ברעך אין די הענט:
    
― אוי, א דונער איז מיר! זעט נאר, ווי מיר האבן זיך פאררעדט!
נו, וואס וועט איר בא מיר נעמען, פריידל, פאר די קארעלן? בא מיר
טארט איר ניט נעמען טייער, פריידל. מיט מיר דארפט איר האנדלען
אף נאמנות!
    
― אף ריינע נאמנות! הערט איר, דוואסי־מלכה, איך זאל זיך דערווערגן מיטן ערשטן ביסן, אויב איך זאג אייך א ליגן! סאסי האט מיר
געטיקעט פאר די קארעלן אכצן קערבלעך, איך זאל אזוי געזונט זיין,
רבונו של עולם, מיט מיין מאן! נאר גארניט. איך בין זיך מיישב ―
סאסי איז סאסי, און איר זייט דוואסי־מלכה. איך גיב אייך זיי אפ פאר
פופצן קערבלעך, און איך זאל עס ניט פארמאגן אף מיין אייגנס, אויב
איך פארדין דערביי עפעס, גאטעניו!
    
― פופצן יאק פופצן, צוועלף וועל איך אייך געבן, פריידל. צוועלף
קערבלעך מזומן געלט.
    
― אוי, געזונט זאלט איר מיר זיין, דוואסי־מלכה, דינגט זיך נישט!
― האט פריידל אויסגעשריגן מיט גרויס היץ און האט אנגענומען דווא־סי־מלכהן פאר ביידע הענט אף רעם אופן, ווי צוויי ווייבער נעמען זיך
פאר די הענט בשעת זיי גייען טאנצן א פריילעכס.
    
אין דער מינוט האבן זיך דערווייל רחלע מיט סטעמפעניון געקאנט
בחפזון איבערווארפן מיט א פאר ווערטער.
    
― איך האב אייך געוואלט עפעס זאגן, סטעמפעניו.
    
― איך האב אייך אויך געוואלט זאגן, רחלע.
    
― איר האט מיר שוין געזאגט.
    
― ווען?
    
― אינעם בריוול.
    
― נאך ווינציק.
    
― שוין צופיל.
    
― ניין, קיין הונדערט־חלק אפילו.
    
― איר האט א טעות.
    
― איך שווער אייך בא מיין לעבן, איך שטארב! ווו קאן איך זיך
מיט אייך זען?
    
― איך ווייס ניט, ווו מיר קאנען זיך זען.
    
― סיידן פארנאכט?
    
― ווו?
    
― אף דער מאנאסטירסקער גאס.
    
― ווען?
  
328  ש ל ו ם  ע ל י כ ם
    
― שבת־צו־נאכטס. איר וועט ארויסגיין פון יענער זייט צום מא־נאסטירסקען גארטן.
    
― איך קאן ניט, איך וויל ניט.
    
― איר מוזט, רחלע. איך בעט אייך, גייט ארויס אף איין מינוט!
זייט דארטן, איך וועל שוין ווארטן, שבת־צו־נאכט, למען השם, רחלע...
    
― איך וועל ניט זיין.
    
― איר וועט זיין, רחלע, איר וועט זיין!...
    
― נו, טאכטער, ― האט זיך אנגערופן דוואסי־מלכה, ― קום,
לאמיר גיין אהיים. קוים אויסגעדונגען פאר פערצן קארבן. א, איך האב
גאר ניט געוווסט, פריידל, אז איר זייט אזא בריה א סוחרטע!
    
― ע, דוואסי־מלכה לעבן, געזונט זאלט איר מיר זיין, איר קאנט
זיך גוט דינגען, נישקשה, א גוטן טאג, גייט געזונט! טראגט געזונט!
פארניצט געזונט! צערייסט געזונט!
    
 ―
    
― אף קוליעס זאל זי גיין, ווי זי האט דאס מיר אויסגעקאכט דאס
וואסער! ― האט פריידל געזאגט צו סטעמפעניון, צוגעמאכט נאך זיי
די טיר. ― און זי, די שנור, די ווייסע טעלעצע, זיצט זיך און שווייגט.
עס פאסט איר אזוי די קארעלן, ווי א חזיר פאטשערקעס...
    
 XX
    
 נאך אמאל קארעלן
    
אז רחלע איז געקומען אהיים מיט דער בייטש קארעלן, האט זי די
שוויגער צוגעפירט צום שווער מיט אזא גליקלעכן שמייכל, גלייך ווי זי
וואלט דא געווונען מי יודע וואס.
    
― וואס זאגסטו, אייזיק־נפתלי, אף די קארעלן? א מציאה, טאקע
א כשרע מציאה!
    
אייזיק־נפתלי איז צוגעגאנגען נאענט צו רחלען, האט זיך שטארק
איינגעקוקט, ווי א רעכטער מבין, האט א שמארע געטאן מיט דער נאז
און א פרעג געטאן:
    
― וואס האסטו באצאלט פאר זיי, וויפל?
    
― נו, טרעף, ביזט דאך עפעס א סוחר. נו, אדרבה, טרעף? ―
האט אים דוואסי־מלכה געזאגט מיט א שמייכעלע.
    
― איך ווייס ניט, צי טייער, צי וואלוול?
    
― אז איך זאג דיר א מציאה, שוטה, א מציאה, ווי בא א גנב!
מאל דיר, איך האב זיך גענוג אנגעהאריקעט, אויסגעקאכט דאס וואסער
מיט דער דאזיקער מאכליארקע, די כלי־זמרקע, א סיפע איר אין פנים!
נו־נו, זי קאן זיך גוט דינגען, אן אמתע סעדיכע! דער רוח ווייס זי,
ווו און ווען זי האט זיך עס אזוי אויסגעלערנט! א פיסקעלע בא איר ―
טאקע נאר אף שרייפלעך, פעך און שוועבל אויס איר מויל, און אז זי
רעדט מיט א קונה, פינעט זי, ווי א העכט, א מיתה משונה זאל אף איר
קומען, אף דער סטעמפעניוכע!... נו, וואס שווייגסטו, אייזיק־נפתלי?
זאג שוין, לאמיר הערן, דיין מבינות, וואס א שטייגער, דארפן קאסטן
אט די קארעלן?
    
― אט די קארעלן וואס דארפן קאסטן? ― האט אייזיק־נפתלי
געענטפערט אנגענומען זיך בא דער בארד. ― אט די קארעלן דארפן
קאסטן אזוי גרויס, אזוי גרויס, ― שא נאר, לאם איך דיר זאגן אקוראט,
איך זאל מיך ניט אפנארן, ― א מציאה, זאגסטו, א מציאה? אויב זיי
זיינען א מציאה האסטו באדארפט פאר זיי באצאלן נישט ווינציקער ווי
זעקסטהאלבן קערבלעך, נאר ווערט זיינען זיי אלע זיבן.
    
― לאקש!!! ― האט דוואסי־מלכה אויסגעשאסן, ווי פון א הארמאט, און אייזיק־נפתלי האט אזש א ציטער געטאן און אפגעטראטן אין
א זייט. ― לאקש איינער! בהמה בצורת פערד! אזא בייטש קארעלן ―
זעקסטהאלבן קערבלעך?! משוגענע לעמעשקע! א שטומער וואלט דאך
עס ניט אויסגערעדט אין א יאר! האסט אויגן, צי ניין? נא, קוק זיך צו,
דו אפגעריסענער נאר !
    
און דוואסי־מלכה האט אנגענומען רחלען פאר א האנט, האט זי צוגעפירט צום שווער, איר אויפגעהויבן דעם קאפ און באוויזן אייזיק־נפתלין
די מציאה, געשאטן מיט שטעכווערטלעך און מיט קללות. אייזיק־נפתלי
נעבעך האט געשמארעט מיט דער נאז, געפינטלט מיט די אויגן און מורא
געהאט שוין אויסריידן א ווארט. ביז גאט האט זיך אף אים דערבארעמט
און ס׳איז אנגעקומען משה־מענדל מיטן שטעקעלע פונעם מארק ― האט
שוין משה־מענדל גענומען שאצן די קארעלן בא רחלען אפן שיינעם,
    
ווייסן האלדז, און האט געטראפן, אז זיי דארפן קאסטן, בלי גוזמא,
    
א דרייערל... דא האט זיך דוואסי־מלכה אזוי צעפלאמט, אז זי האט
    
זיך אזש צעוויינט, ווי א קליין קינד, פאר גרויס דאסאדע, וואס קיינער
    
האט נישט פארשטאנען, וואס פאר א גרויסע מציאה זי האט געהאנדלט,
    
און אפשר פאר הארצווייטיק, וואס סטעמפעניוכע האט זי אזוי גראב
    
אפגענארט.
    
 ― דו א סוחר! ― האט זי געזאגט צו משה־מענדלען. ― פונקט
    
אזא מבין, ווי דער טאטע זיינער! וואס עפעס א דרייערל, זונא? פאר
    
וואס ניט ווייניקער?
    
 ― דערפאר, וואס זיי זיינען מער ניט ווערט, דערפאר, וואס די
    
קארעלן זיינען זייער פשוטע קארעלן. איך האב אויך געזען אמאל קא־
    
רעלן, מאמע. לאז זיך דיר דאכטן, אז איך האב שוין געזען אמאל א רעכ־
    
טע בייטש קארעלן...
    
 דעם גאנצן טאג האבן זיך אלע דריי געקריגט און געיאדעט פאר
    
די קארעלן.
    
 ― ער זאל מיר בעסער געבן מיט א פיסטויל אין הארצן, ― האט
    
דוואסי־מלכה געטענהט ― וואלט בא מיר פיל מער ניחא געווען, איי־
    
דער הערן פון אים דאס ווארט „זעקסטהאלבן״! מילא, לאז זיין די מאכ־
    
ליארקע, די כאליערע זאל זי באקומען היינטיקן טאג, האט מיך אפגע־
    
נארט (מיך האט נאך קיינער ניט אפגענארט!), ― מילא, כאפט זי דער
    
שווארץ־פינצטער־ביטער יאר מיט איר סטעמפעניון איניינעם! אבער צו
    
וואס טויג נאך זאלצן יענעם אף די ווונדן און ארויספארן מיט מקח
    
„זעקסטהאלבן״? נא דיר גאר „זעקסטהאלבן״! זעקסטהאלבן טוץ מכות
    
איר אפן לייב און זעקסטהאלבן קדחתן איר אין דער לעבער! איך וועל,
    
מאל דיר, בא איר מיין געלט, מיין בלוט, ארויסרייסן, ווי בא א הונט
    
פון די ציין, מאל דיר! אבער פארגינען זיך זאגן „זעקסטהאלבן״?!
    
 ―
    
 די גאנצע סצענע איז אונדזער רחלען אזוי נמאס געווארן, אז זי
    
האט די קארעלן פארן שלאף אויסגעטאן און באהאלטן בא זיך טיף־טיף
    
אין קאסטן, מיט דער דעה, אז זי זאל זיי שוין מער ניט אנטאן ווייל זי
    
וועט לעבן. מער פון אלץ האט אונדזער רחלען פארדראסן, וואס משה־
    
מענדל האט זיך פארנומען אפקריגן מיט דער מוטער פאר די קארעלן
    
און איז אפילו נישט צוגעגאנגען צו איר, ווי עס דארף צו זיין, ווי עס
ס ט ע מ פ ע נ י ו  331
    
פירט זיך, זאגן „פארנוץ געזונט״. מע האט זי דעם גאנצן טאג ארומגע־
    
פירט פאר די הענט, געקוקט אף די קארעלן, פונקט ווי מע באטראכט
    
א קו; איטלעכער איז צוגעגאנגען און האט איר אויפגעהויבן דעם קאפ,
    
געטאפט די קארעלן ― און אן איר האט מען גאר פארגעסן... רחלע,
    
וואס איז בטבע ניט געווען קיין בייזע, קיין כעסנטע, האט דעם גאנצן
    
טאג געפייערט אף אלעמען, און נאך מער אף משה־מענדלען. דער דאזי־
    
קער חברה־מאן האט זיך גאנץ פיין אפגעגעסן מיטאג און איז זיך אוועק
    
אין בית־מדרש אריין. און אזוי ווי עס איז געווען יענעם אוונט אין בית־
    
מדרש א שטיקל שמחה, א סיום, לכן איז שוין משה־מענדל איבערגע־
    
בליבן דארט פון נאך מעריב ביזן ווייסן טאג אריין, ווי ער פלעגט עס
    
טאן גאנץ אפטלעך.
    
 רחלע איז גאר אינגאנצן געווען לא־עליכמדיק, שטארק צעקאכט.
    
דאס פנים האט איר געפלאמט, ווי א העליש פייער, דער קאפ האט איר
    
געטרישטשעט און אין די אויערן האט איר געקלונגען און געפייפט. זי
    
האט גאר ניט געוווסט, וואס מיט איך טוט זיך... קיין וועטשערע האט
    
זי ניט געקאנט עסן. געוויינלעך, האט איר דוואסי־מלכה גענוג געפיקט
    
אין קאפ אריין, פאר וואס זי עסט ניט, פאר וואס זי טרינקט ניט ― נאר
    
אומזיסט: רחלע איז אוועק מיט רויטע אויגן צו זיך, האט זיך גיך אויס־
    
געטאן, אריינגעלייגט אין בעט אריין, און פון אירע אויגן האבן זיך מיט
    
אמאל א גאס געטאן טרערן, ― ווארעמע, הייסע טרערן, און א סך, א סך.
    
 XXI
    
 א שווערע נאכט
    
 וואס האט רחלע געוויינט? זי האט אליין נישט געוווסט, וואס זי
    
וויינט, און האט אפילו נישט געפילט, אז זי וויינט. דאס הארץ איז איר
    
שוין פון א צייט געווען שווער, זייער שווער, נאר פלוצים האט זיך עס
    
צעווייקט, צעגאסן און אויסגעגאסן זיך דורך טרערן. רחלע האט געפילט,
    
ווי מיר האבן שוין אויבן געזאגט, אז זי איז עלנט, אז עס גייט איר
    
עפעס אפ, אז עס פעלט איר עפעס, נאר וואס פעלט איר ― דאס האט
זי ניט געוווסט און ניט געקאנט וויסן. רחלע האט גאנץ גוט געוווסט,
אז אירע עלטערן האבן זי חתונה געמאכט און האבן זי געפטרט. דאס
ווארט „געפטרט״ איז שוין גענוג אף צו פילן, ווי ווייט מע ווערט אפגעריסן: קינדער פון עלטערן און עלטערן פון קינדער. דאס ווארט „געפטרט״
קומט אויס זייער אפט צו הערן בא אונדז, יידן, כמעט אין יעדער משפחה.
דאס ווארט „געפטרט״ איז א גרויסער בזיון, א באליידיקונג פאר אונדזער גאנצער אומה, וואס פיינט זיך אויס מיט איר בארעמהערציקייט...
מער פון אלע איז איר דערגאנגען משה־מענדל מיט זיינע גענג, מיט זיין
פירעכץ קעגן איר. רחלע האט פארשטאנען, וואס פאר א ראלע זי שפילט
מיט איר שיינקייט און מיט איר גוטסקייט, מיט איר ערלעכקייט און
מיט איר געטריישאפט בא איר מאן דעם תכשיט. רחלע האט ארויסגעזען,
וואס זי איז בא אים...
    
זעל כולם איז רחלע גלאט געווען צעשרויפט, צערודערט און פארטומלט די לעצטע צייט. א קלייניקייט, וואס זי האט איבערגעטראגן פון
סטעמפעניון? רחלע, ,,די פרומע רחלע, וואס האט ניט דורכגעלאזט אף
איר לעבן קיין האר פון יידישקייט, נישט איבערגעטראטן קיין מינדסטן
דין פון די אלע דינים, וואס זיינען שייך צו דער יידענע, ― רחלע, א יידיש
ווייבל פון טייטש־חומש, האט אין זינען א פרעמדן, באקומט פון אים
בריוולעך, באגעגנט זיך מיט אים ― און גארנישט! אדרבה, זי פילט,
ווי עס ציט זי צו אים, נישט מיט עפעס א שלעכטער מחשבה, חלילה!
נאר גלאט אזוי, זען אים און הערן, ווי ער שפילט אפן פידל.
    
אך, זיין שפילן, זיין שפילן! רחלע וואלט אייביק ניט געגעסן, ניט
געשלאפן, נאר הערן סטעמפעניון, הערן אים און... זען אים! זיינע
אויגן, אז זיי קוקן, ווארעמען זיי, גלעטן זיי, ניעזשען זיי... אך, זיינע
אויגן!
    
רחלע כאפט זיך אן מיט ביידע הענט פארן קאפ און הערט זיך צו,
ווי די שלייפן קלאפן, ווי דאס הארץ קלאפט, און די נשמה ציט, ציט. זי
ווייס נישט, וואס מיט איר טוט זיך. זי דעקט זיך איבער מיט דער קאלדרע
איבערן קאפ און דערזעט איר אמאליקע חברטע, חיה־עטל, עליה השלום.
רחלע דערמאנט זיך אן יענער מעשה פון חיה־עטלען מיט בנימינען, און
עס גייט איר איבער א פראסט איבערן לייב. זי דעקט פון זיך אפ די
קאלדרע און דערהערט פלוצים זייער א באקאנט געזאנג, א באקאנט
שפילן פון א באקאנט פידעלע. רחלע האט געמיינט, אז עס ווייזט זיך איר
אויס, נאר ווייטער־ווייטער האט זי אלץ נענטער געהערט דאס שפילן,
וואס מע שפילט, געוויינלעך, באם אפפירן פון דער חתונה די מחותנים
אהיים. רחלע האט שוין דערהערט און דערקענט אקוראט, וואס מע
שפילט; רחלע האט אויך דערקענט סטעמפעניוס פארגיין זיך אפן פידל,
און עס איז שוין פאר איר נישט געווען קיין ספק, אז דאס פירט אפ
סטעמפעניו די מחותנים אהיים נאך דער חופה־וועטשערע. נאר ווי קומט
ער אהער? אף דער גאס איז היינט נישט געווען קיין חופה און דא זיינען
נישטא קיין מחותנים! וואס קאן דאס באדייטן? די פויק מיט די טאצן
לאזן זיך אבער הערן אלץ נענטער און נענטער. די גאנצע חברה שפילט
געשמאק; נאר מער פון אלץ לאזט זיך הערן סטעמפעניוס פידעלע, וואס
פארדעקט מיטן זיסן שפילן, מיט דעם ווייכן געזאנג אלע אנדערע כלים.
    
רחלע קאן נישט איינליגן. זי שפרינגט אראפ פונעם בעט, גייט צו
צום פענצטער, עפנט עס אויף און בייגט זיך איבער העכער האלב אינדרויסן ארויס.
    
רחלע האט שוין לאנג אזא נאכט נישט געזען. די לבנה שפאצירט
אינמיטן הימל, און ארום איר האבן זיך אויסגעשאטן אלפי אלפים שטערן
― בריליאנטן, וואס שעמערירן אין די אויגן. די לופט איז ווארעם, גרינג
און פריש. קיין שום ווינטל, אזוי, אז די הויכע טאפאלעס, וואס זעען זיך
פונעם גרויסן מאנאסטירסקן גארטן, שטייען אויסגעצויגן, ווי סאלדאטן
אף דער וואך. קיין בלעטל רירט זיך נישט. נאר זעלטן־זעלטן טוט עס
א טראג פונעם מאנאסטירסקן גארטן א שיינעם ריח פון שמעקנדיקע
גראזן, ווי בשמים, וואס איז אין מאזעפעווקע שטארק אנגעלייגט, מחמת
באטאג הערט זיך דארט אן אנדער ריח...
    
צו דער דאזיקער אויסגעצייכנטער נאכט פאסט אקוראט אונדזער
רחלע די שיינע, ― די שיינע, די ריינע, די ערלעכע רחלע מיט איר גרויסן
ווייסן האלדז, אף וועלכן עס ליגן צעשאטן אירע רייכע בלאנדע האר (אך,
רחלע האט דען געקאנט אין אזא צייט געדענקען, אז די לבנה און דער
מחבר פונעם ראמאן קאנען זען אירע אייגענע האר?). אירע אויגן זיינען
געווען נישט ווינציקער בלוי און לויטער, ווי דער בלויער לויטערער הימל,
און איר שיין ליכטיק פנים איז נישט געווען מיאוסער פון דער שיינער
ליכטיקער נאכט. נאר רחלע האט ווינציק וואס געטראכט וועגן דעם: איר
קאפ איז געווען דארטן, ווו עס האט זיך געהערט דאס זעלטענע שפילן,
און איר הארץ איז געווען דארט, ווו סטעמפעניוס פידעלע.
די כלי־זמר שפילן עפעס אזוי טרויעריק, גלייך ווי זיי וואלטן אט
ערשט עמעצן באהאלטן, אין דער ערד אריינגעלייגט. בא אונדז א שמחה
באווייזט זיך ארויס דורך א געוויין, און מחמת גרויס פרייד מיט פארגעניגן פארגיסן מיר טרערן... נאך אומעטיקער ווייזט אויס דאס שפילן
אום האלבע נאכט, ווען די גאנצע וועלט האלט אין איין שלאפן, נאר
איין ביסל יידן זיינען זיך משמח מיט א וויינענדיקס, גייענדיק צוריק פון
דער חופה־וועטשערע מיט אראפגעלאזטע קעפ: וואס איז? מע האט
געפטרט א קינד, פארשטייט איר מיך, פארזארגט, הייסט דאס, ברוך
השם, ― נו, מהכתיתי... אין דער דאזיקער שטילער שיינער זומערנאכט הערט זיך סטעמפעניוס פידעלע נאך מער ווי אלע מאל; עס קלעמט
דאס הארץ, ציט די נשמה, נעמט ארויס דאס חיות ― און רחלע שטייט
א האלב־נאקעטע באם פענצטער און הערט זיך צו. זי וויל אנטלויפן פונדאנען, צומאכן דאס פענצטער און אנטלויפן, נאר עס האלט זי צו, ווי
מיט אייזנס, ווי א מאגנעט ציט עס זי. זי קוקט זיך איין און הערט זיך
צו אזוי ערנסט, גלייך ווי זי וואלט הערן נישט זיין פידעלע, גלייך ווי זי
וואלט הערן, ווי ער רעדט צו איר, ווי ער טענהט, ווי ער בעט, ווי ער
וויינט... און נישט נאר רחלע אליין הערט זיך איין אין די דאזיקע
שיינע מעלאדיען פון סטעמפעניוס פידעלע אין דער דאזיקער ליכטיקער
זומער־נאכט: די לבנה מיט די שטערן, די ווייכע, פרישע לופט, די
גאנצע נאטור מיט אלע אירע באשעפענישן האבן ווי אויפגעוואכט פון
זייער דרימלען, זיך אויפגעשטעלט אף א רגעלע, בכדי צו הערן, וואס איז
דאס פארא מין געזאנג אום האלבע נאכט? וואס איז דאס פארא קולות
אום האלבע נאכט? דער נאכט־משורר, דער פארשפעטיקטער סאלאוויי
אינעם מאנאסטירסקן גארטן, דערהערט אזא מין מוזיק, האט זיך געפרובירט
פארקאטשען אפן העלדזל, באווייזן זיינע שטיקלעך, ווי זיין שטייגער
איז; נאר עס איז אים אצינד, אין סוף תמוז, נישט געראטן איבער־שטשעגאליאיען סטעמפעניוס פידעלע, מחמת באלד נאך וועסנע האט ער
נעבעך, ווי אלעמאל, אנגעווארן די כלי, און פון זיין זיס קול איז אים
נאר געבליבן א קוויטש, ווי בא א חזן נאך ימים נוראים, להבדיל... דער
האן, דער שרייער, דערהערט דאס שפילן פון די כלי־זמר און גערעכנט, אז
ס׳איז שוין טאג, איז אראפ פון דער סידעלע, האט א פאטש געטאן מיט
די פליגל, האט געזאגט דעם פסוק, אויסגעלאזט דעם געוויינלעכן „קוקו־ריקו״ מיט א „מונה־אתנחתא״ און איז זיך אוועק צוריק אין זיין רו
אריין א ברוגזער, וואס מע האט אים מטריח געווען אומזיסט און אומנישט... אפילו די הינט, די כלבים, פון ווייטנס, פון דער מאנאס־טירסקער גאס, דערהערט די יידישע כל־זמר אינמיטן נאכט, האבן אנגעהויבן לכתחילה, ווי זייער מנהג איז, צו בילן און צו ווויען, און זיינען
אויך אנטשוויגן געווארן, געזוכט זיך אן ארט ווו צו לייגן זיך אפרוען.
אויך די קו, דוואסי־ מלכהס בורע בהמה בא דער שטוב, האט אויפגעהערט
צו מעלה־גרהן, האט אויפגעשטעלט די אויערן, ארויסגעלאזט פונעם בויך
א טיפן קרעכץ, ווי א זינדיקער מענטש. און דעם שכנס צוויי ציגן האבן
זיך פון גרויס התפעלות מיטאמאל אויפגעהויבן פון דער ערד, זיך געביטן
מיט די ערטער, באוויזן דערווייל איינס דאס אנדערע, אז זיי האבן הערנער. הכלל, אלץ האט אויפגעלעבט, באוויזן, אז עס הערט דאס שפילן
אין דער דאזיקער שטילער, ליכטיקער, ווארעמער כישופדיקער זומערנאכט.
    
אין דער זעלבער צייט איז אויך אונדזער ערלעכע רחלע געשטאנען
באם פענצטער, ווי צוגעקאוועט מיט אייזנס. זי שטייט, ווי שטארק פארווונדערט, רירט זיך נישט מיט קיין אבר, ווי צוגעשרויפט, און ווייס
גארנישט אף וואס פארא וועלט זי איז. „נו, א נאכט! אי, א נאכט!
טאטעניו!״... זי שטייט און הערט זיך איין מיט אלע חושים. זי שלינגט
די פרישע לופט מיטן פולן מויל. זי איז אינגאנצן פארכישופט. זי קוקט
אין בלויען הימל אריין און דערמאנט זיך אן יענע זומער־נעכט, ווען זי
פלעגט מיידלווייז זיצן אינדערהיים אף דער פריזבע (זאוואלענקע), קוקן
ארויף, אז די ווייסע פאסן, געשפילט בשעת מעשה אין צייכנס (מיילעש־קעס) און געזונגען דאס באקאנטע לידל:
    
 די לבנה שיינט אינמיטן דער נאכט,
    
 און פערעלע זיצט בא דער טיר,
    
 זי זיפצט, זי קרעכצט, זי איז שוין פארטראכט ―
    
 אוי, א ווייטיק איז איר!
    
 זי זיפצט, זי קרעכצט, זי איז דאך פארטראכט ―
    
 אוי, א ווייטיק איז איר!..
    
 דאס לידל האט זי דעמאלט געזונגען, נאר זי האט דאס נישט פארשטאנען; אצינד פארשטייט זי דאס יא, אפילו נישט אינגאנצן, דאך
    
פארשטייט זי דאס, זי פילט עס. זי פילט, אז עס ציט זי עפעס אהין,
    
אינדרויסן ארויס, אף דער פרייער לופט. זי פילט, אז ס׳איז איר דא ענג,
    
הייס און נמאס, נמאס!... רחלע דערמאנט זיך נאך א לידל פון יענע
    
לידלעך, וואס זי פלעגט זינגען מיידלווייז, זומער־לעבן, אינדרויסן בא
    
דער טיר.
    
 באם ברעג וואסער טו איך שטיין,
    
 און קאן צו דיר נישט קומען;
    
 אוי, פון ווייטנס רופסטו מיך.
    
 איך קאן אבער נישט שווימען!
    
 אוי, פון ווייטנס רופסטו מיך.
    
 איך קאן צו דיר נישט שווימען!...
    
 „פון ווייטנס?״ ― ער איז דאך שוין גאר נאנט! אט איז ער,
    
סטעמפעניו, מיט זיין פידעלע, מיט זיינע לאנגע האר, מיט זיינע שווארצע,
    
ברענענדיקע פייערדיקע אויגן, וואס קוקט אף איר תמיד און ווארעמען
    
זי מיט זייער גלאנץ, מיט זייער פייער. און עס ווילט זיך איר אין דער
    
מינוט אייביק שטיין נאנט לעבן אים, שטיין און אייביק הערן זיין שפילן,
    
און אייביק זען זיינע שיינע אויגן... נאר איין זאך קאן רחלע נישט
    
פארשטיין: ווי קומט ער אהער, סטעמפעניו, אום האלבע נאכט, מיט
    
זיין פידעלע?
    
 ווי ארום קומט אהער סטעמפעניו מיט די מחותנים? ־ אט דאס
    
האט זי בשום אופן נישט געקאנט פארשטיין, וויפל זי האט זיך נישט
    
געבראכן דעם מוח. רחלע האט זיך דערמאנט, אז ערגעץ אף דער שול גאס
    
איז היינט געווען א חופה. ווי־זשע קומען אהער די מחותנים? ערשט
    
דעמאלט האט זי פארשטאנען דעם סוד, אז זי האט דערזען שוין גאר
    
נאנט, טאקע כמעט לעבן זייער שטוב, די כלי־זמר מיט די מחותנים.
    
ערשט דעמאלט האט זי געטראפן דאס רעטעניש, אז זי האט דערזען, ווי
    
סטעמפעניו האט זיך פונקט לעבן זייער שטוב, גראדע אקעגן איר
    
פענצטער, אפגעשטעלט און האט אנגעהויבן צו שפילן נאך מיט מער
    
פרישקייט, מיט מער חשק. ערשט דעמאלט האט רחלע פארשטאנען, וואס
    
סטעמפעניו האט דא אויפגעטאן: ער האט געשלעפט מיט זיך די גאנצע
    
חברה, אלע מחותנים מיטן גאנצן עולם, פון דער צענטער גאס אהער,
    
פארביי זייער שטוב, און צוליב וועמען? ― לכתחילה איז דאס איר אפילו
    
געווען זייער אנגענעם, און דאס הארץ האט זיך איר אזוי געפרייט, אז
    
עס איז שיר נישט ארויסגעשפרונגען פון דער ברוסט. און נישט ווילנדיק,
    
האט זיך רחלע צעלאכט צו זיך אליין מיט אזא פריילעך געלעכטער, אז
    
זי האט זיך איבערגעשראקן פאר איר קול, האט א קוק געטאן אף זיך,
    
ווי זי שטייט דא האלב נאקעט, מיטן האלדז אין דרויסן, מיט די אייגענע
    
האר, ― און איז געשווינט אפגעשפרונגען פונעם פענצטער, אין דער
    
גיך עס צוגעמאכט, און האט זיך אריינגעווארפן אין בעט אריין.
    
 „וויי איז מיר, ווינד איז מיר! ― האט זיך רחלע געטראכט. ―
    
צו וואס מען קאן קומען, אז מען באקלערט זיך נישט פריער ווו מען איז
    
אין דער וועלט! שטעלן זיך אינמיטן נאכט א נאקעטע אין פענצטער
    
פאר אזא עולם מאנסבילן; אין זינען האבן אזעלכע פוסטע נארישע זאכן,
    
ארומגיין מיט אזעלכע מיאוסע מחשבות וועגן א סטעמפעניו... און
    
סטעמפעניו ― מע דארף זיין א בעלן פירן א גאנצע עדה יידן איבער צען
    
גאסן ― צוליב וואס? צוליב וועמען? מען דארף האבן, פונדעסטוועגן,
    
אן עזות אזעלכעס צו טאן! פונוואנען נעמט זיך עם בא אים אזא...?
    
איך מוז עס אים פרעגן. מען דארף זען, ס׳זאל האבן אמאל א סוף. ער
    
וויל מיך אומגליקלעך מאכן!... איינמאל פאר אלעמאל, מען דארף זיך
    
מיט אים אויסשמועסן, ווי זאגט מען: „בעסער דער ערשטער רוגז״...
    
ער דערציילט דיר א מעשה: „ליב־שמיב״! גאנץ לייטיש, ב׳לעבן...
    
שבת־צו־נאכטס, זאגט ער, אף דער מאנאסטירסקער גאס, דארט וועט ער
    
מיר שוין קלאר מאכן אינגאנצן זיין מיין... איך וואלט שוין גערן, דער
    
ליבער שבת־צו־נאכטס זאל שוין קומען גיכער, לאמיר שוין הערן וואס
    
און ווען? איך וועל געוויס ארויסגיין, וואס האב איך מורא? פאר
    
וועמען? מורא דארף מען האבן נאר פאר גאט!... עס איז דיר נאר
    
אן אנשיקעניש, אן אפגעטאענע זאך, און גענוג!. ... נישט אומזיסט
    
דערציילט מען זיך אן אזויפיל מעשיות. ... נאר וואס האט ער צו מיר?
    
צו מיינע יונגע יארן?... און ווער איז שולדיק, ווען נישט איך אליין?
    
מען טאר נישט ווייזן יענעם קיין וועג... משה־מענדל זאל אצינד זיין,
    
וואלט איך אים אלסצדינג דערציילט. נאר ווו איז ער? ער הערט מיך
    
זייער? וואס גייט דאס אים אן, וואס איך מוטשע מיך, ווי איינער פארן
    
טויט?... אך, מען דארף לייענען קריאת־שמע. נישט גוט, אז מען
    
לייענט נישט קיין קריאת־שמע!״...
    
 „לישועתך קויתי ה׳:
    
 קויתי ה׳ לישועתך:
    
 ה׳ לישועתך קויתי״...
    
רחלע באהאלט זיך טיף־טיף אין די קישנס אריין, דעקט זיך איבער
שטארק מיט דער קאלדרע, זי זאל נישט הערן דאס שפילן פון די כלי־זמר,
און לייענט קריאתשמע אף א קול: „לישועתך קויתי ה׳ ״... נאר דורכן
פענצטער גנבהנען זיך אריין די זיסע געזאנגען פון סטעמפעניוס פידעלע,
וואס ווערן אלע מינוט שטילער, זעלטענער און ווייטער. און רחלע לייענט
קריאת־שמע:
    
 „ ה׳ לישועתך קויתי...
    
 קויתי ה׳ לישועתך,
    
 לישועתך קויתי ה׳״
    
און סטעמפעניוס פידעלע קוים־קוים וואס עס הערט זיך שוין פון
ווייטן, און די לעצטע קולות ווערן ווי פארשטארבן. און רחלעס אויגן
ווערן ביסלעכווייז צוגעשלאסן, און אירע ליפן שעפטשען נאך, קוים־קוים
וואס מע הערט:
    
 „לישועתך......
    
 קויתי.... לישועתך
    
 ... קויתי... ״
    
און רחלע ווערט אנטשלאפן.
    
 ***
    
 רחלע ווערט אנטשלאפן, און עס חלומט זיך איר, אז סטעמפעניו
טוט איר אן א בייטש קארעלן... אין איין זייט שטייט דער שווער אין
טלית־ותפילין, און פריידל שלאגט אים, פאטשט אים אף וואס די וועלט
שטייט... משה־מענדל איז טויט־שיכור, פארט רייטנדיק אף א קאטשערע,
מאכט משוגענע העויות, און סטעמפעניו טוט איר אן א בייטש קארעלן...
אין דער אנדערער זייט שטייט חיה־עטל, אנגעטאן שבתדיק, אויסגעצירט,
ווי א בת־מלכה, שמייכלט אזוי פריינטלעך, אזוי ליבלעך, און צינדט אן
א סך ליכט.
    
 „וואס טוסטו, חיה־עטל? ― פרעגט זי רחלע. ― למאי צינדסטו אן
    
אזויפיל ליכט?״
    
 „וואס פארא שאלה? ― ענטפערט איר חיה־עטל מיט א געלעכטער.
    
― עס איז דאך ערב שבת: שוין צייט ליכט בענטשן!״...
    
 רחלע קוקט אף די ליכט, ווי העל זיי ברענען און זיי לייכטן, און
    
סטעמפעניו טוט איר אן א בייטש קארעלן... ער שטייט לעבן איר אזוי
    
נאנט, אז זי הערט, ווי ער אטעמט. ער שטייט און קוקט איר גלייך אין
    
די אויגן אריין און ווארעמט זי מיט זיין קוקן אף איר. רחלע קוועלט,
    
לאכט און זינגט, און סטעמפעניו טוט איר אן א בייטש קארעלן...
    
 פלוצים ווערן די ליכט פארלאשן. חיה־עטל און אלץ ארום און ארום
    
ווערט פארשווונדן. עס ווערט פינצטער־חושך און שטארק קאלט, ווי אין
    
א קעלער, ווי אין א קבר... דער ווינט בלאזט און פייפט, און עס הערט
    
זיך א געזאנג, א טרויעריק געזאנג: עס הערט זיך, ווי א פידל שפילט,
    
שוין ווידער א באקאנט פידעלע, סטעמפעניוס פידעלע. סטעמפעניו אליין
    
איז שוין נישטא, נאר זיין פידעלע לאזט זיך הערן, אבער אזוי טרויעריק,
    
אזוי אומעטיק, ווי דער נוסח פון „נעילה״. און עס הערט זיך עפעס, ווי
    
עמעצער וויינט, כליפעט. דאס וויינט חיה־עטל אף אירע יונגע יארן,
    
וואס זיינען איבערגעלאפן, ווי א חלום, אף איר ליבהארציקן בנימינען,
    
וואס ער האט זי פארביטן אף אן אנדערע, פארגעסן חיה־עטלען, פאר־
    
געסן...
    
 „אוי, מאמעניו!״ ― שרייט אויס רחלע און כאפט זיך אויף, קערט
    
זיך איבער אף דער אנדערער זייט, ווערט אנטשלאפן און זעט ווידער
    
אלערליי חלומות. א גאנצע נאכט פלאנטערט זיך איר, און עס דאכט זיך
    
איר, אז זי פילט, ווי סטעמפעניו שטייט לעבן איר און טוט איר אן
    
א בייטש קארעלן... נאכדעם קומט ווידער חיה־עטל מיט שווארצע
    
ליכט, וויינט, טרויערט, לייענט אף א קול תחינות פון מענה־לשון: „אל־
    
מעכטיקער פאטער אין הימל, דו שטארקער גאט! הער איבער אלע הערן,
    
דו מלך איבער אלע מלכים, וואס פון אייביק ביז אייביק ביסטו נאר גאט!
    
צו דיר זאל קומען און פון דיר זאל באוויליקט ווערן אונדזער הייס געבעט.
    
דו זאלסט פארנעמען די תפילות פון די ריינע נשמות, וואס טוען שטיין
    
פאר דיין כסא־הכבוד און בעטן רחמים פון פאר דיר פאר אונדז, און פאר
    
די לעבעדיקע, וואס אף דער ערד, וואס זיינען פול מיט זינד, ווי א מיל־
    
גראם, און די אבות אבותינו ...״
    
חיה־עטל זאגט די תחינות הויך. זי וויינט, זי יאמערט, זי קלאגט
― און ווערט פארשווונדן.
    
 XXII
    
 עס צינדט זיך אן א פייער
    
אין דער שטאט מאזעפעווקע איז דא א מאנאסטיר, וואס איז געבויט
ווי מען דערציילט, נאך פון מאזעפען. א הויכע, א ווייסע געמויערטע
וואנט רינגלט ארום דעם מאנאסטיר פון אלע פיר זייטן און פארנעמט
דריי חלקים פון דער שטאט. אין איר, אין דער וואנט, פון איין זייט
געפינען זיך די געוועלבן (די גרעסטע קלייטן), פון דער אנדערער זייט
― טיפע קעלערס, ווו עס איז אמאל געווען באהאלטן, ווי מען זאגט,
דאס גאנצע געווער (כלי־זין) פון די היידאמאקעס, און אצינד לייגט מען
דארט אפ עפל און אנדערע מינים סחורות. די דריטע וואנט איז באוואקסן
מיט דערנער און באשיצט מיט די הויכע טאפאלעס און אנדערע ביימער,
וואס געפינען זיך פון יענער זייט וואנט אינעם גרויסן מאנאסטירסקן
גארטן. די פערטע וואנט איז הויל און גלאט, אין פיל ערטער אפגעקאלופעט און אפגעפאלן די ליים מיט די ציגל, אזוי אז עס בעט זיך פארריכטן שוין לאנגע יארן. אקעגן געפינען זיך הייזער מיט הייזעלעך, הייפן
מיט הייפעלעך, יידישע און גויישע, און די שמאלע גאס, וואס איז צווישן
די הייזלעך, ווערט אנגערופן די מאנאסטירסקע גאס.
    
דארט, אף דער מאנאסטירסקער גאס, אין ווינקל, ווו עס הייבן זיך
אן די ביימער, איז פארגעקומען דאס ערשטע זעעניש פון אונדזערע
ליבנדע ― רחלע און סטעמפעניו.
    
די לייענער, וואס זיינען געוואוינט געווארן צו די „העכסט אינטערעסאנטע ראמאנען״, האבן נעבעך גענוג אנגעליטן זיך ביז אהער פונעם
דאזיקן ראמאן, וואס ס׳איז נישטא אין אים קיין שום רירנדיקע סצענעס
און טרעפענישן. קיינער שיסט זיך נישט, קיינער סמט זיך נישט. מען
באגעגנט זיך נישט מיט קיין גראפן און מיט מארקיזן. מען זעט זיך אלץ
מיט פראסטע מענטשלעך, מיט כלי־זמר גאר און מיט געוויינלעכע יידישע
ווייבלעך. די דאזיקע לייענער קוקן שוין אודאי ארויס אף דעם שבת־צו־נאכטס; זיי ווארטן אף א טשיקאווע־פיקאנטע סצענע אף דער מאנאס־טירסקער גאס... איך מוז אבער פארויס זאגן, אז זייער ארויסקוקן איז
אומזיסט: קיין שום טשיקאווע־פיקאנטע סצענעס וועט דא נישט זיין,
ווארעם אונדזער רחלע איז געקומען אהער נישט חלילה ווי א בעל־עבירהניצע, נישט ווי אן אויסגעלאסענע וואס לויפט זיך קושן אין דער פינצטער
מיט איר ליבנדן... חס ושלום! רחלע האט נאר געוואלט פרעגן בא
אים, וויאזוי האט ער, סטעמפעניו כלי־זמר, געהאט א העזה, אזא עזות,
צו שרייבן איר, רב אייזיק־נפתליס שנור, משה־מענדלס ווייב, א בריוול,
און נאך אזא בריוול?!...
    
„איך מוז דאס אים פארהאלטן! ― האט זי געטראכט. ― איך מוז
דאס אים זאגן איינמאל פאר אלע מאל! ווי זאגט מען: „עס איז בעסער
דער ערשטער רוגז״...
    
דער דאזיקער געדאנק איז איר נישט געקומען פלוצים. רחלע האט
געהאט צייט א גאנצע וואך, און נאך מער ― דעם גאנצן טאג שבת אף
צו קלערן וועגן דעם, און אוי־וויי, וואס זי האט איבערגעלעבט אינעם
דאזיקן איינעם טאג! וואס פארא שרעקלעכע מלחמה האט זי אויסגעהאלטן מיטן יצר־הרע... ניין, דאס ווארט „יצר־הרע״ פאסט לחלוטין
נישט אהער: ווי קומט דאס צו איר, צו אזא יידיש ווייבל, צו אזא ערלעך
ווייבל, וואס האט קיינמאל נישט געלייענט קיין ראמאנען און האט נישט
געוווסט פון קיין ליבעס, חוץ די מעשה מיט איר חברטע חיה־עטל, עליה
השלום, וואס מיר האבן וועגן איר אויבן געשמועסט, ― ווי קומט דאס
צו איר יצר־הרע, ליבע? ― נארישקייטן! זי זאל כאטש זיין א מיידל,
אין עפעס אנדערש. פארט, ווי זאגט מען, א פריי פייגעלע, נישט צוגעדעקט דעם קאפ, א מענטשל פאר זיך. אבער א ווייבל, און א פרום ווייבל
פון שיינעם גראד, פון הוילע יחוס! זי איז געווען אף זיך אליין להרוג
ולאבד, פלאם־פייער, און האט זיך קיין ארט נישט געקאנט געפינען. אט
האט זי זיך צוגעלייגט בא זיך אפן בעט, אט האט דאס זי אויפגעטראגן,
ווי איינעם, וואס ליגט אף א היציקער שלאפקייט, עס ווערט אים
„מלאסנע״ אפן הארצן און עס נודעט אים ארויס די נשמה, ― ער וואלט
נאר געלאפן אין דער וועלט אריין... רחלע כאפט זיך אויף און נעמט
זיך גאר צום טייטש־חומש. זי עפנט אויף די סדרה „וישלח״, און ―
מערקווירדיק! אירע אויגן שטעלן זיך אפ אפן פסוק: „ו ת צ א  ד י נ ה
ב ת ל א ה, איז דינה די טאכטער פון לאה ארויסגעגאנגען זען די טעכטער פונעם לאנד. האט זי שכם דער זון פון חמור גענומען מיט גוואלד,
ו ת ד ב ק  נ פ ש ו  ב ד י נ ה, און שכם האט זיך באהעפט אין דינה. דער
בחיי שרייבט: שכם האט איר איינגערעדט...״
    
אזוי האט רחלע אריינגעקוקט אין איר טייטש־חומש, וואס די שוויגער האט איר געשענקט נאך בשעת זי איז געווען א כלה, און ביסלעכווייז
האט זי אנגעהויבן צו פארגעסן, אז זי זיצט איבערן טייטש־חומש, און
אירע געדאנקען האבן זי פארטראגן אהין, צו סטעמפעניון, אף דער מא־נאסטירסקער גאס, אונטער די ביימער, ווו ער האט איר צוגעזאגט ווארטן
― און ער וועט אוודאי דארטן ווארטן... נאר קוים איז סטעמפעניו
געקומען איר אף דער מחשבה, אזוי האט עס זי געצויגן צו אים, ווי א
מאגנעט, און זי האט נישט פארשטאנען וואס דאס איז.
    
„איך וואלט אים נאר געוואלט פרעגן, וואס האט ער צו מיר און
וואס וויל ער פון מיין לעבן האבן?״...
    
און דא דערמאנט זיך רחלע אין איר חברטע חיה־עטל, עליה השלום,
ווי זי האט נעבעך געליטן איבער איר בנימינען... נאר חיה־עטל איז
אבער געווען בנימינס אן אייגענע און איז געווען א מיידל; אבער זי,
רחלע, איז דאך אן „אשת־איש״ (אוי־אוי, וואס פאר א הארב ווארט דאס
איז פאר א יידישער טאכטער!). און ער ―, ווער איז ער? א כלי־זמר!
וואס קער ער זיך מיט איר אן? וואס פארא שמעלקע איז ער מיט איר,
וואס ער שרייבט צו איר בריוולעך? א פאטעפאלנאסט פון א כלי־זמרוק,
א העזע אביסל פון א יונגאטש!
    
„די וועלט זאל זיך קערן ― האט זי בא זיך אפגעפסקעט ― די
וועלט זאל זיך קערן, מוז איך דאס אים זאגן! וואס האב איך מורא פאר
אים? איך וועל זיך זען מיט אים, איך וועל דארטן זיין. נישקשה, קיינער
וועט מיך נישט זען. איך וועל זיך ארויסכאפן אף א מינוט, ס׳איז נישט
ווייט, אט באלד אט דא אקעגן״....
    
און רחל קוקט דורך דעם אפענעם פענצטער אף דער מאנאסטירסקער
גאס ארויס און זעט די ביימער, די הויכע טאפאלעם, ווי זיי שטייען
שטאלץ, און זי הערט די פייגל, ווי שיין זיי זינגען פונעם גארטן ארויס.
און אירע מחשבות טראגן זיך אינגאנצן איבער אהין ווו שפעטער מיט
א שעה, אדער נאך ווינציקער, וועט זי זיך זען מיט אים און וועט ריידן
מיט אים אויג אף אויג. און זי פילט, ווי דאס הארץ הייבט איר אן צו
קלאפן און צו צאפלען, און (דעם אמת, דעם אמת מוז מען זאגן!) עס איז
איר גרויס די מינוטן ― זי וואלט שוין גערן, עס זאל שוין זיין נאכט.
דער שווער מיטן מאן וועלן קומען פון שול און וועלן אפמאכן הבדלה,
די שוויגער וועט זיך נעמען איבערטאן און ליארעמען מכח דעם סאמאוואר
און מכח דעם בארשט צו דער מלוה־מלכה ― און אט דעמאלט וועט זי
כאפן אף זיך די שאל און ארויסגיין פאמעלעך, אף דער טיר, אביסל אף
דער גאס, אזוי, מעשה שפאציר, ― ווער וועט זיך דאס ארומקוקן אף איר?
ביז זי וועט קומען אהין, ווו... אך ,עס ציטערט אף איר דאס לייב, די
בעקלעך פלאמען איר, און דאס הארץ ― אוי, דאס הארץ! עס פאלט
איר אקערשט נישט ארויס, און וואס ווייטער ציט דאס זי אלץ מער אהין,
אזוי, אז זי האט שוין מער קיין זאך נישט אין זינען. זי זעט פאר זיך קיין
זאך נישט, נאך די ביימער פונעם מאנאסטירסקן גארטן, נאר סטעמפעניון
מיט זיינע פלאם־פייערדיקע אויגן. זי הערט קיין זאך נישט א חוץ דאס
שיינע זינגען פון די פייגל, וואס דארט אין גארטן, און דאס געטלעכע
שפילן ― סטעמפעניוס. אין דער מינוט איז רחלע אינגאנצן איבערגעגעבן
צו איין געדאנק ― אהין, צו סטעמפעניון, מיט סטעמפעניון, און קיין זאך
אין דער וועלט איז נישט אימשטאנד זי איינצוהאלטן אין דער דאזיקער
צייט...
    
 ―
    
 XXIII
    
 דאס פייער ברענט און ווערט באלד פארלאשן
    
 און סטעמפעניו, קוים איז געווארן נאכט, אזוי האט ער די חברה
כלי־זמר ארויסגעמשלחט אף א „זמירות״,* האט קלאמפערשט גענומען
דאס פידעלע אונטערן ארעם, בכדי פריידל זאל מיינען, אז ער איז אויך
אף דער חתונה. נאר ארויסגעגאנגען פון שטוב, האט ער דאס פידעלע
איבערגעגעבן מעכטשין, און אליין האט עס אים אוועקגעטראגן אין דער
מאנאסטירסקער גאס אריין, און ארומגעגאנגען הין און צוריק אונטער
דעם שאטן פון די ביימער, האט ער זיך אלע מינוט אפגעשטעלט, געקוקט
אהין, פון וואנען עס האט באדארפט אנקומען רחלע די שיינע. אז זי וועט
――
    
*) דער שבת צו נאכטס, וואס פאר דער חופה, קלייבן זיך צונויף מיידלעך צו דער
כלה טאנצן ― און דאס הייסט „זמירות״: אין אנדערע ערטער הייסט עס גלאט „שבת־צו־נאכטס״.
    
זיין ― דאס איז פאר אים קיין ספק נישט געווען. דאס הארץ האט אים
 געזאגט, אז יא. ער האט עס גוט ארויסגעזען נאך אירע אויגן דעמאלט,
 אז זיי האבן זיך געזען בא פריידלען בעת מעסטן די קארעלן.
    
און סטעמפעניו האט נישט געהאט קיין טעות: עס איז נישט
 אוועקגעגאנגען קיין פופצן מינוט, האט ער דערזען פון יענער זייט גאס
 שוועבט איינע מיט א ווייס טיכל אפן קאפ. זי גייט געשווינט און קוקט
 זיך ארום אין אלע זייטן. דאס ווייסע טיכל איז איר אנגערוקט ביז כמעט
איבער די אויגן, און עס ציטערן איר די הענט, די ציין אין מויל, דאס
הארץ אין דער ברוסט און דאס גאנצע לייב. זי קוקט זיך גוט איין, זי
בלייבט שטיין, זי דערזעט סטעמפעניון און טוט זיך א לאז צו אים מיט
די ווערטער:
    
― מיט וואס פארא העזע, פרעג איך אייך...
    
― זאג מיר נישט „איר״, רחלע, זאג מיר „דו״... ― האט איר
סטעמפעניו געענטפערט און האט זי אנגענומען בא ביידע הענט און האט
איר אריינגעקוקט גלייך אין די אויגן אריין. רחלע האט דערזען אין זיינע
אויגן פונקט דעם זעלבן גלאנץ פון די שטערן, וואס האבן אראפגעקוקט
אין דער דאזיקער שיינער זומער־נאכט פונעם טונקל־בלויען הימל...
אלע מאזעפעווקער יידן האבן אפגעמאכט הבדלה און האבן געזונגען, ווי
דער שטייגער איז, די „אליהוס״, געזיפצט און געטראכט, געדארט דעם
מוח אף דער וויסטער פרנסה, זיך געווינטשעוועט דעם זכות פון יענעם
חסיד, וואס האט געטראפן דאס גליק צו באגעגענען זיך מיט אליהו
הנביא און אפגעבן אים שלום און אפנעמען בא אים שלום. די מאזעפעווקער ווייבער ווארפן אראפ די שלייערס פונעם קאפ, טוען אויס די
שבתדיקע קליידער, די צירונג, און נעמען זיך צו דער וואכעדיקער ארבעט.
מיט איינעם ווארט, מאזעפעווקע איז פארנומען ארויסצובאגלייטן דעם ליבן
שבת־קודש ― און קיינעם קומט גאר נישט אף די געדאנקען, אז אין דער
צייט שטייט רחלע דוואסי־מלכהס שנור מיט סטעמפעניו דעם כלי־זמר
אף דער מאנאסטירסקער גאס און האבן צווישן זיך א שמועס מכח עפעס
גארנישט קיין יידישע זאכן... נאר דער בלויער הימל, די העלע שטערן,
וואס קוקן אראפ מיט זייער גלאנץ, נאר די הויכע מאנאסטירסקע טאפאלעס,
נאר די נאכט־פייגלען אינעם גרויסן מאנאסטירסקן גארטן, וואס רופן
זיך איבער אף זייער לשון, ― נאר זיי הערן און זעען דאס אלץ צו;
נאר זיי ווייסן, אז אין דער דאזיקער שיינער צויבערלעכער נאכט, אונטער
די מאנאסטירסקע ביימער, אף דער גויישער גאס, און אט דא לעבן סטעמפעניו האט זיך רחלע געפונען אין אזא מין נייער לאגע, אז זי האט זיך
גאר פארגעסן ווער זי איז און וואס זי איז. דא, אף דער שיינער פרעכטיקער נאטור, האט זיך רחלע געפילט אזוי, ווי נאך קיינמאל נישט אין איר
לעבן. דער פחד, וואס איז אף איר געפאלן בשעת זי איז אהער געגאנגען,
האט פלוצים אפגעטראטן פון איר, און עס האט זיך איר אויסגעוויזן,
אז עס זיינען בא איר אויסגעוואקסן פליגל און זי איז פריי, ווי א פייגעלע,
און קאן פליען, פליען... סטעמפעניו האט זיך צוגערוקט צו איר נענטער און האט אנידערגעלייגט זיינע הענט בא איר אף די אקסלען. רחלע
האט א ציטער געטאן. זי האט געוואלט אפטרעטן פון אים, נאר זי האט
דאס נישט געטאן. זי האט נאך א קוק געטאן אף סטעמפעניון, און פון
אירע ליכטיקע בלויע אויגן האבן אראפגערונען צוויי טרערן.
    
― וואס וויינסטו, רחלע? ― האט סטעמפעניו א פרעג געטאן,
אפווישנדיק איר די טרערן מיט זיינע הענט.
    
― אך, סטעמפעניו, עס איז מיר אזוי גוט אט דא, לעבן... אייך...
לעבן... דיר, סטעמפעניו! פארוואס בין איך... פארוואס בין איך
נישט...
    
― מיינע, ווילסטו זאגן? ביסט מיינע, רחלע, ביסט מיינע!
    
― וואס הייסט, איך ביז דיינע, סטעמפעניו? וויאזוי קאן דאס
זיין?
    
― דו ביסט מיינע, פארשטייסטו מיך, הארץ מיינס, ווייל איך בין
דיינער אף תמיד, אף אייביק, ביזן פינצטערן גרוב, ביזן קבר אריין בין
איך דיינער לעבן מיינס!
    
― בנימין האט אויך אזוי געזאגט, האט זיך געשווארן ― און צום
סוף...
    
― וואסער בנימין? ― האט זי סטעמפעניו פארווונדערט א פרעג
געטאן, געקוקט רחלען אין די אויגן אריין, ווי מע קוקט אף א קליין קינד,
ווען עס זאגט א ווילדע נארישקייט. ― פון וואס פארא בנימין רעדסטו,
נשמה מיינע?
    
― בנימין, חיה־עטלס געשוועסטער־קינד. מיין חברטע חיה־עטל די
יתומה האט געהאט א געשוועסטער־קינד, וואס האט געהייסן בנימין, האבן
זיי אפגערעדט פון לאנג, אז זיי זאלן זיך נעמען; ער האט איר צוגע־346  ש ל ו ם  ע ל י כ ם
 זאגט, געשווארן בא זיינע הייליקע נאמנות ― און צום סוף... אך,
 האט זי געהאט א מיאוסן סוף, חיה־עטל נעבעך, זי אין שוין לאנג
געשטארבן, עליה־השלום, לאז זי מיר מוחל זיין... נאר בנימין אין
בא איר געווען דאס חיות, זי איז אויסגעגאנגען נאך זיינע טריט. זי
האט דאס מיר אליין דערציילט... זי שטייט מיר פאר די אויגן, און
עס ווייזט זיך מיר אויס, אז אט זיצט זי באם פענצטער, איך זינג איר
לידלעך, און זי וויינט און זאגט אלץ: „אי, גלייב זיי נישט, מען טאר
זיי נישט גלייבן, די מאנסבילן!״...
    
רחלע דערציילט פון איר חברטע חיה־עטל די יתומה, און סטעמפעניו קושט רחלען די הענט, גלעט זי, האלדזט זי, קוקט איר אין די
אויגן אריין ― און רחלע דערציילט אלץ פון חיה־עטלען, וויאזוי זי איז
שטילערהייט אויסגעגאנגען, ווי א ליכט, נאך איר ליבן טייערן בנימינען...
    
חיה־עטל איז שוין געווען פון עטלעכע יאר טויט, נאר רחלע האט
זי גוט געדענקט, חיה־עטל איז איר אפטמאל געקומען צו חלום. אצינד
האט זיך איר אויסגעדאכט, אז חיה־עטל שטייט פון יענער זייט וואנט,
אנגעטאן אין תכריכים, און קוקט אריבער אהער און ווינקט צו איר,
אנווייזנדיק איר אף סטעמפעניון און שאקלענדיק מיטן קאפ, ווי איינער
רעדט: „וואס טוסטו דא?״...
    
― צו וואס טויג עס דיר, רחלע מיין לעבן, צו וואס טויג דיר ריידן,
דערמאנען אזעלכע זאכן, און נאך אקעגן נאכט? טו בעסער א קוק אף
מיר מיט דיינע שיינע ליכטיקע אויגן, וואס לייכטן און בלישטשען, ווי צוויי
שיינע בריליאנ...
    
סטעמפעניו האט נאך נישט אויסגערעדט דאס לעצטע ווארט, האט
זיך רחלע ארויסגעריסן פון זיינע הענט מיט אזא שטארקייט, אז סטעמפעניו האט זיך איבערגעשראקן פאר איר.
    
― גאט איז מיט דיר, רחלע, וואס איז דיר אזוינס געשען?
    
ער האט זי געוואלט כאפן ווידעראמאל, נאר זי האט זיך נישט געלאזט. זי האט געציטערט און געשעפטשעט: „דו זעסט? אט איז זי!...
אט שטייט זי!... אט קוקט זי אהער, אהער״...
    
― ווער שטייט? ווו שטייט? וואס רעדסטו דאס, רחלע? נשמה
מיינע, קום צו מיר, נא דיר א האנט...
    
― אי! לאז מיך, לאז מיך, סטעמפעניו, לאזט מיך! איר זעט,
אט שטייט עפעס א ווייס? אך, ס׳איז זי, ס׳איז חיה־עטל! חיה־עטל!...
אוי, לאזט מיך, לאזט מיך!... מיט וואס פאר א העזה פרעג איך
אייך... א גוטע נאכט! א גוטע...
    
און רחלע איז פארשווונדן געווארן אינעם שאטן פון די ביימער.
סטעמפעניו האט נאר געקאנט זען, ווי צוויי עקן פון דער ווייסער שאל,
וואס האבן זיך צעלאזט פונעם ווינט, האבן אויסגעוויזן, ווי צוויי ווייסע
פליגל. אט אזוי ווערט אנטרונען א גוטער מלאך, אט אזוי ווערט פארשווונדן א גוטער חלום...
    
א, יידישע טאכטער! אט דא האסטו זיך באוויזן מיט דיין ערלעכקייט, מיט אינגאנצן דיין ריינקייט. א, יידישע פרוי, אט דא האסטו זיך
באוויזן מיט דיין גאנצער געטריישאפט, מיט דיין גאנצער איבערגעגעבנקייט! ...
    
 ―
    
געקומען אהיים, האט רחלע געוואלט פאר אלע אויסזאגן, אויסשרייען, ווו זי איז געווען און מיט וועמען זי האט זיך געזען. נאר זי האט
געטראפן דאס גאנצע הויזגעזינט זיצן ארום טיש מיט נאך עטלעכע געסט
בא א גרויסן סאמאוואר, פארטיפט אין א וויכטיקן שמועס פון געשעפט,
ווי דער שטייגער איז שבת־צו־נאכטס בא יידן צונויפקלייבן זיך ערגעץ,
און נאך דעם גאנצן מעת־לעת, וואס מע האט גערוט, שמועסן אביסל
וועגן מסחר,וועגן מארגנדיקן יאריד, און גלאט אזוי וועגן וועלט־זאכן.
    
― איך וועל זיך נישט „טאשן״.* ― האט געזאגט א גראבער ייד,
א שניט־קרעמער. ― לאז דאס גיין אין דער ערד אריין! איך בין קלאר
אין די ירידים גאנץ גענוג! נאר גריזאטע מיט הארצווייטיק קאן מען פון
אזעלכע ירידים האבן!
    
― פארוואס ? ― רופט זיך אן דוואסי־מלכה, האלטנדיק די הענט
צונויפגעלייגט אונטערן הארצן. ― איך ווייס נישט פארוואס, רב יודל,
איר זענט אזוי ברוגז אפן יריד? פאראכטאגן האב איך בא אייך געזען,
קיין עין־הרע, א שפע, אף אלע יידן געזאגט געווארן! איר האט דאכט
זיך, א גאנצן טאג געלייזט געלט?
    
בא דיר הייסט אלצדינג געלייזט געלט! ― האט זיך אפגערופן
אייזיק־נפתלי, נישט קוקנדיק אפן ווייב און ווארפנדיק אף ביינדלעך פון
די „שטשאטעס״.
―――
    
*) „טאשן״ הייסט אף קרעמער־לשון ― זיך שטעלן אפן יריד מיט א קראם.
    
― און איך וואלט זיך געווונטשן נישט קיין ערגערן יריד, ווי פאראכטאגן זונטיק. ― האט זיך אנגערופן משה־מענדל, געקוקט אין די
חשבונות אריין. ― וואס דארף מען דא לייקענען, פארשטיי איך נישט?
    
― אט דאס איז טאקע די מעשה, ― זאגט יודל ― אז איר ווילט
נישט גלייבן יענעם. בא אייך, אז מע דערזעט צען ערלים גייען זיך צונויף
און מע צעטראגט מיר שיער די קראם, הייסט דאס שוין געלייזט געלט,
און מע פארגינט שוין נישט.
    
― ווייסט איר וואס, רב יודל? ― רופט זיך אן א יונגערמאן,
א קאסאקער אף ביידע אויגן. ― לאמיר אוועקווארפן דעם יריד, עס איז
נאך דא מארגן א גוטער טאג, און מע וועט זיך נאך מיט אים גוט אנעסן;
לאמיר בעסער שמועסן פון עפעס אנדערש.
    
און דער עולם הייבט אן צו שמועסן וועגן וועלט־זאכן, וועגן אתרוגים,
וועגן בית־המדרש־ענינים, געוויינלעך, אויך וועגן מלחמה. אלע ריידן, אלע
רייכערן, דער סאמאוואר זידט און פארעט און די שטוב איז פול מיט
רויך. אין אויוון הייצט זיך: עס קאכט זיך א בארשט מיט גענדזענע
פריידקעס צו דער מלוה־מלכה.
    
― ווו ביסטו געווען, רחלע? ― האט זיך דוואסי־מלכה געווענדט
צו דער שנור.
    
― אט דא... אף דער מאנאסטירסקער גאס...
    
― וויאזוי איז אינדרויסן? שיין? גאט זאל העלפן, עס זאל כאטש
האלטן ביז נאך אלע ירידים... וואס איז דיר, טאכטער, דער קאפ טוט
דיר וויי, וואס דו ביסט אזוי בלייך? טאמער וואלסטו זיך אביסל צוגעלייגט בא זיך אפן בעט?
    
בא די ווערטער האבן זיך אלע אומגעדרייט און א קוק געטאן אף
רחלעס בלייך פנים און האבן אלע אין איין קול באשלאסן, אז זי איז
פארטשאדעט געווארן פונעם סאמאוואר. רחלע אין אוועקגעגאנגען צו זיך
אין חדר אריין זיך צולייגן אפן בעט, און דא האט דער עולם געמאכט
א שמועס וועגן טשאד, וואס א טשאד, אזא קלייניקייט, א גאלע גארנישט,
דאכט זיך, ― וואס, משטיינס געזאגט? א רויך! ― קאן קוילען א
מענטשן אף טויט. און איינער האט דערציילט, אז בא זיין זיידן עליו
השלום איז אמאל שיער דאס גאנצע הויזגעזינד פון דער וועלט נישט
געגאנגען פון א טשאד. דער אנדערער האט דערציילט נאך א שענערע
מעשה, וויאזוי בא זיין פעטער האט זיך דאס גאנצע הויזגעזינד שיער
געסמט פון א מין פיש, וואס הייסט „מארינקע״, אזוי, אז מע האט זיי
קוים מציל געווען פונעם טויט. דער דריטער האט דערציילט אויך זייער
א שיינע מעשה פון א לץ, פון א דאמאוויק, פון א עולם־התוהוניק...
אזוי לאנג, ביז מען איז ארויף אף דעם טויט.
    
― וואס מע זאל נישט ריידן, אפן טויט מוז מען דאך ארויפקומען!
― האט זיך אנגערופן איינער.
    
― אליהו הנביא, מע דארף א קוק טאן, אליהו התשבי, וואס טוט
עפעס מיין פלוניתטע? אליהו הגלעדי... האט זיך משה־מענדל
פלוצים שטיל א זאג געטאן, צוגעזונגען די אליהוס פון שבת־צו־נאכטס.
ער איז אויפגעשטאנען פון טיש און איז געגאנגען געוואר ווערן צו
רחלען.
    
 ―
    
 XXIV
    
 רחלע קערט זיך אום אפן גלייכן וועג
    
― גוואלד, יידן, ראטעוועט! ―. האט דער עולם דערהערט א קול
פונעם זייטיקן חדר, און אלע האבן זיך געלאזט לויפן אהין, אין חדר
אריין, ווו רחלע איז געלעגן אויסגעצויגן אפן בעט, דעם קאפ פארווארפן
ארויף, און לעבן איר איז געשטאנען משה־מענדל האלב־טויט.
    
― וואס איז? ווער איז? געחלשט? וואסער! גיכער!
    
― וואסער! וואסער! ― האבן אלע יידן געשריגן און קיינער האט
זיך נישט גערירט פונעם ארט.
    
― אוי, א מכה דער מאמען! ― האט דוואסי־מלכה אויסגעשריגן
און האט געבראכט א קווארט וואסער, אנגענומען אין מויל אריין און
באשפריצט רחלען דאס פנים, וואס איז געווען טויט, ווי די וואנט.
    
― לאז מען רופן דעם דאקטאר! ― האט משה־מענדל געשריגן
נישט מיט זיין קול.
    
― דעם דאקטאר! דעם דאקטאר! ― האבן ווידער אלע יידן געשריגן, געקוקט איינער אפן אנדערן.
    
― מע באדארף איר בינדן די הענט מיט א פאטשיילע און קוועטשן
די נאז!
    
― די נאז! די נאז! ― האבן אלע יידן געשריגן און געשטאנען
אף איין ארט.
    
― אט אזוי, דוואסי־מלכה, שטארקער, שטארקער! ― האבן די
געסט אונטערגעגעבן חשק דער בעל־הביתטע, וואס האט געארבעט מיט
אלע כלים: געריבן, געקוועטשט, געגאסן וואסער, געריסן די אויגן ־
אזוי לאנג, ביז מע האט די פארחלשטע רחלע אפגעמינטערט און אויפגעזעצט. רחלע האט זיך ארומגעקוקט אף אלע זייטן, ווי א פארשלאפענע,
און האט געפרעגט: „ווו בין איך? עס איז מיר הייס, הייס!״...
    
― צעגייט זיך אביסל, עולם! צעגייט זיך! ― האט דוואסי־מלכה
געזאגט און האט משלח געווען דעם גאנצן עולם אין זאל אריין און איז
אליין מיט משה־מענדלען איבערגעבליבן לעבן רחלען, וואס האט נישט
אראפגעלאזט קיין אויג פון משה־מענדלען.
    
― וואס איז דיר, טאכטער, געשען? ― האט די שוויגער געפרעגט.
    
― וואס איז דיר, רחלע? ― האט זי משה־מענדל געפרעגט, אנגעבויגן זיך שטארק איבער איר קאפ.
    
― לאז די מאמע ארויסגיין פון דאנען, ― האט אים רחלע געענטפערט שטילערהייט.
    
― מאמע, גיי, זיי מוחל, ארויס פון דאנען ־ האט איר משה־מענדל
געזאגט. ער האט באגלייט די מוטער פונעם חדר און צוגעגאנגען צוריק
צו רחלעס בעט.
    
― זאג מיר, וואס איז דיר? ― האט זיך צו איר משה־מענדל
געווענדט דאס ערשטע מאל מיט גרויס ליבשאפט.
    
― אוי, משה־מענדל, שווער מיר, אז דו וועסט קיינעם נישט זאגן...
שווער מיר, אז צווישן אונדז וועט דאס בלייבן... זאג מיר צו אז דו
וועסט מיר מוחל זיין, וואס איך האב זיך אקעגן דיר... ווען ניט חיה־עטל, עליה השלום, זאל מיר דערמאנען... אך, ווען נישט חיה־עטל...
אך, משה־מענדל, טייערער מיינער!
    
― באטראכט זיך, רחלע, וואס דו זאגסט. דו רעדסט פון היץ!
וואסער חיה־עטל?
    
― מיינע א חברטע, חיה־עטל, עליה השלום, חיה־עטל די יתומה,
זי איז שוין לאנג אף דער אמתער וועלט! זי איז מיר שוין עטלעכע מאל
געקומען צו חלום. נאר היינט, נאר איצט... אך, משה־מענדל, בייג זיך
צו מיר צו נאגט, נאגט... אט אזוי... איך האב מורא... איך האב
חרטה... אוי, איך האב חרטה!
    
און רחלע האט זיך וואס ווייטער אלץ נענטער צוגערוקט צו משה־מענדלען ביז זי איז אינגאנצן געלעגן בא אים אף די הענט. אין חדר איז
געווען פינצטער. נאר איין ליכטיקער פאס האט זיך אריינגעצויגן דורך
דער טיר פון זאל, און רחלע מיט משה־מענדלען האבן קוים־קוים געקאנט
זען איינס דאס אנדערע. זייערע אויגן האבן זיך באגעגנט, און א פייערל
האט זיך אין זיי אנגעצונדן, אט דאס פייערל, וואס איר קאנט זען נאר
בא די גליקלעכע געליבטע צום ערשטן מאל, ווען דאס הארץ רעדט, נישט
דאס מויל, ווען מיט די אויגן שמועסט מען זיך דורך, נישט מיטן מויל.
    
― זאג מיר, משה־מענדל געטרייער, בין איך טאקע בא דיר אזוי
טייער?
    
― א שאלה אביסל? ― ענטפערט איר משה־מענדל. ― ביסט בא
מיר איינגעבאקן אין הארצן, ווי א... איך ווייס אליין נישט וואס...
    
אף אן אנדער אופן האט משה־מענדל נישט געקאנט ארויסזאגן זיין
ליבע צו רחלען. נאר מע מעג אים גלייבן, אז ער האט עס געמיינט מיטן
גאנצן הארצן, אזוי ערנסט (און אפשר נאך ערנסטער), ווי דער פיינער
בחור, וואס האט פיל מער שטאף אף ארויסצוגעבן זיינע געפילן דורך
ווערטער.
    
נאר לאמיר זיי לאזן, דאס גליקלעכע פארפאלק, אט דא אינעם
האלב־פינצטערן חדר, ווו אין א יאר ארום נאך דער חתונה האבן זיי דאס
ערשטע מאל געהאט די געלעגנהייט אויסצוריידן זיך אביסל דאס הארץ
איינער פאר דעם אנדערן, זיצן ווי די טייבעלעך. דאס, וואס איז א גאנץ
קיילעכיק יאר געווען פארבארגן טיף אין הארצן, איז פלוצים ארויסגעשווומען ארויף, ווי בוימל אפן וואסער.
    
 ***
    
אבי רחלען איז געווארן אביסל גרינגער, זיצט זיך משה־מענדל לעבן
איר און זינגט זיך שטילערהייט, אונטער דער נאז, די „אליהוס״, ווי
פריער:
    
― אליהו הנביא... אליהו התשבי.... אליהו הגלעדי...
    
און רחלע רופט זיך אן צו אים:
    
― איך האב צו דיר א בקשה, משה־מענדל זאג, איך וועל בא דיר
 פועלן, צי ניין?
    
― דהיינו? וואסער א בקשה? זאג, רחלע, וועסט אלץ בא מיר
 פועלן. אפילו דאס טעלערל פונעם הימל וועסטו בא מיר פועלן.
    
― גענוג שוין, משה־מענדל, צו זיצן אף קעסט. קיין בית־המדרשניק
 ביסטו נישט, עטלעכע קערבלעך האבן מיר, דאנקען גאט, ― לאמיר
 ארויספארן אין א גרויסער שטאט אריין, קיין יעהופעץ. דארטן, צווישן
 מיינע פריינט, מיין משפחה, און מיט דיר ― וועט מיר זיין גוט ווי די
וועלט. מיר וועלן שוין זיין אליין. גענוג שוין עסן קעסט, כ׳לעבן, ס׳איז
מיר שוין אזוי נמאס, אזוי טריף, אז סע גייט מיר נישט איין גארנישט...
מיר זיינען דא צווישן דייניקע עפעס ווי פרעמדע, ווי ווילד־פרעמדע...
    
משה־מענדל בלייבט זיצן און באטראכט אביסל רחלען פארווונדערט.
נאכדעם צעשאקלט ער זיך, ווי פריער, און זינגט זיך ווייטער די אליהוס.
    
― אך, זייער פיין, איש זעף, פון מיינעטוועגן? אליהו הנביא...
אפילו נאך־שבתדיקע וואך!
    
― אלצדינג פיר איך בא ריר אויס, משה־מענדל, אלצדינג! ―
זאגט צו אים רחלע מיט גרויס ליבשאפט. ― איא? מיר וועלן זיך זיצן
אליין, איך וועל מיר זיין א בעל־הביתטע און וועל דיך אפהיטן, ווי דאס
שווארצאפל פונעם אויג... אך, משה־מענדל, ביסט אזא צעטראגענער,
אז מע הערט פון דיר קיינמאל קיין גוט ווארט! נאר היינט ביסטו עפעס
גאר אנדערש, גאר אנדערש...
    
― אליהו הנביא... ― זינגט משה־מענדל שטילערהייט. ― אליהו
התשבי... אליהו הגלעדי...
    
און דארט, אין זאל, צווישן די מאנסבילן, גייט אן אנדער שמועס:
דער עולם פאלט אף פארשיידענע המצאות, פארוואס האט דאס אייזיק־נפתליס שנור פלוצים געקאנט חלשן? איינער זאגט, אז דאס איז פון
א גוט אויג; דער אנדערער דרינגט פארקערט, אז ס׳איז א מין ווינטל
געכאפט; און דער דריטער, א באטאנטער ייד, וואס האט שוין אויסגעגעבענע קינדער, זאגט זיך זיין המצאה:
    
― פאלגט־זשע מיך, איך האב אליין דריי שניר, בין איך שוין קלאר
אין דעם ענין; איך זאג אייך, ס׳איז „פאסטעווקעס״. אייזיק־נפתלי,
גרייט זיך אף א לעקעך און בראנפן, אדער א ברית... דוואסי־מלכה,
ס ט ע מ פ ע נ י ו  353
מזל־טוב אייך! אייער שנור ― נו־נו, מהכתיתי!... וואס שעמט איר
זיך דא אזוי, דוואסי־מלכה? נישקשה, ס׳איז א יידישע זאך...
    
דוואסי־מלכה שמעלצט זיך פון גרויס פארגעניגן; זי קוקט שוין
לאנג דערויף ארויס.
    
― נו־נו! ― זאגט זי כלומרשט מיט א בייזער. ― גייט שוין גייט
מיט אייערע קאטאוועסלעך! מע דארף בעסער א קוק טאן, וואס הערט
זיך מיטן בארשט? עפעס געדויערט ער היינט בא איר מער ווי אלע
שבת־צו־נאכטס!...
    
 ―
    
 XXV
    
 אין א יאר ארום
    
„א שטילע וועטשערע!״ ― זאגט דער לייענער, אפנים, שטארק
נישט צופרידן, מחמת ער איז דערצויגן געווארן אף יענע „העכסט־אינטערעסאנטע״ ראמאנען, ווו מע הענגט זיך און מע טרינקט זיך, ווו מע
סמט זיך און מע שיסט זיך, אדער ווו פון א מלמד ווערט א גראף, פון
א דינסטמיידל ― א בת־מלכה, און פון א באהעלפער ― א פיפערנאטער... וואס זאל איך טאן, אז בא אונדז זיינען פאראן פראסטע יידן,
פראסטע ווייבלעך, יידישע טעכטער און יידישע כלי־זמר... נאר צו
וואס טויג דאס פארענטפערן זיך? אצינד מעג שוין דער לייענער זאגן
וואס ער וויל; קוים האב איך אים שוין צוגעפירט ביז אהער, וועט ער
שוין גיין מיט מיר ווייטער און וועט וועלן וויסן דעם סוף, וואס האט זיך
אויסגעלאזט מיט רחלען? וואס האט זיך אויסגעלאזט מיט סטעמפעניון?
    
מיר לאזן איבער א גאנץ יאר (וואס איז א יאר אינעם מענטשנס
לעבן?) און מיר קומען צו אייזיק־נפתלין שבת־צו־נאכטס אף מלוה־מלכה
און טרעפן דארטן די אייגענע פארשוינען, וואס פאראיארן, און הערן די
זעלבע שמועסן, וואס פאראיארן, נישט געמינערט א האר. מע רעדט אזוי
לאנג וועגן יריד, פרנסה, פדיון, קינדער, ― ביז מע קומט ארויף אף
משה־מענדלען מיט רחלען וואס זיצן איצט אין יעהופעץ.
    
― ווייז נאר אהער, דוואסי־מלכה, דאס בריוול, וואס די קינדער
354  ש ל ו ם  ע ל י כ ם
שרייבן פון יעהופעץ? ― רופט זיך אן אייזיק־נפתלי צום ווייב. ― נאט,
 לייענט, רב יודל.
    
― לאז ער לייענען! ― זאגט יודל, אנווייזנדיק אפן קאסאקן יונ־
 גערמאן.
    
דער קאסאקער נעמט דאס בריוול און לייענט עס, ווי א וואסער:
    
„שלום וכל טוב סלה לאהובי אבי החכם המפורסם המופלג מופלא
מוהר״ר אייזיק־נפתלי ב״ר משה יוסף ז״ל, ולאמי הצנועה החסידה
והמפורסמת אשת היל כאסתר וכאביגיל כש״ת מרת דוואסי־מלכה בת
משה־מענדל ז״ל, עם כל ב״ב שלום...
    
„כזוהר השמש בערפלי חושך בתכלת הרקיע, שם בעליונים בגבהי
שהקים מבין מרדכי אור יקרות וקפאון לטוהר...״
    
― ניין! ― שרייען אלע. ― ניין, נישט דאס! דאס איז גלאט
אזוי, ווייס איך, מליצה, יינגלשע זאכן. זייערע נארישקייטן! לייענט
ווייטער, אף יענער זייט.
    
דער קאסאקער קערט איבער דאס בריוול און לייענט:
    
„און אודות, וואס דו פרעגסט מיך, אבי היקר, איך זאל דיר שרייבן
מכח פרנסה והמסחרים דפה יעהופעץ, בין איך דיר מודיע...״
    
― א, אט דאס מיינט דער פסוק! ― זאגט דער עולם צופרידן. ―
לייענט, לייענט ווייטער !
    
,,... בין איך דיר מודיע, אז ביותר גייט דא אן שניט־סחורה, גם
צעלניק, רק צעלניק נישט אזוי, כמו שניט־סהורה. גם באקאליע איז גם
כן ניט שלעכט, ניט ערגער ווי אצליכם במאזעפעווקע. וואל־צייג איז דא
ביוקר, טאקע מיט גאלד גלייך. צוקער, קמח וקלייען איז דא גם כן א
מסחר, עס גייט לזאגראניצע, און יידן פארדינען דערביי א שיין קערבל.
הכלל, יעהופעץ איז אן ארץ מבורכת, די שטאט גופא איז מוראדיק גרויס,
ס׳איז כדאי זי אנצוקוקן. עס איז כלל אן אנדער וועלט בפה יעהופעץ,
איר קאנט בפה באגעגענען אזא יידן, וואס איר וועט אין לעבן ניט זאגן,
אז ס׳איז א ייד. גם איז דא א מסחר פאפיר. פה איז אלצדינג א מסחר.
און יידן דרייען זיך דא אף דער בערזע, קויפן און פארקויפן אלערליי
אקציעס, און מעקלערס פארדינען געלט לרוב. גם זוגתי מרת רחלע לאזט
אייך אלעמען גריסן גאר פריינטלעך. זי שרייבט אייך בעצמה. יעזור השי״ת,
מיר זאלן הערן פון אייך גם בן בשורות טובות ― אמן. גם אודיעכם, אז
הקלייט, וואס איך האב געדונגען, איז אין סאמע פראנט באלעקסנדראווסקי
אוליצא, און הפדיון איז, ברוך השם, גאר נישט שלעכט. זוגתי מרת רחלע
שתחיה האט זיך שוין אויסגעלערנט די מלאכה און קאן שוין ריידן עם
הקונה. רק על ירידים איינקויפן פאר איך בעצמי, איך האב קרעדיט אצל
חסוחרים במאסקווע ובלאדז. מיט מאסקווע איז נישט שלעכט צו האנדלען,
מאסקווע פארקויפט על סאוועסט און האט ליב א יידישן קונה. אפילו
אז עס מאכט זיך אן אנזעץ, האלט מאסקווע אונטער און לאזט נישט
פאלן. דירות איז פה ביוקר גדול. פאר צוויי אלקערס מיט א קיך צאל איך
דא הונדערט פינף און זיבעציק רובל א משך, חוץ האלץ און וואסער, און
דא איז אלצדינג טייער מיט גאלד גלייך. און צום מיינסטנס פארנעמען
זיך דא יידן מיט מעקלעריי און יידישע מעקלערס זיינען בפה פאראן
לרוב, און א ייד האט דערפון א קערבל בכבוד. הכלל, יעהופעץ איז
א מקום פרנסה. גיב גאט געזונט און שטארקייט און צו הערן דאס נעמלעכע פון אייך, ווי עס ווינטשט אייך
    
ממני בנכם דורש שלומכם והצלהתכם כל הימים משה־מענדל בלא״א
מוהר״ר אייזיק־נפתלי ממאזעפעווקע.
    
גריסן לדודי היקר ולדודתי היקרה עכב״ב.
    
גריסן להנגיד ר׳ יודל עכב״ב.
    
גריסן להנגיד ר׳ שמחה הערש עכב״ב.
    
גריסן להנגיד ר׳ דובער עכב״ב.
    
גריסן להנגידה מרת סטיסי־ביילע עכב״ב.
    
גם בני יוסף נ״י גריסט אייך אלעמען גאר פריינטלעך.
    
 הנ״ל ״.
    
„אויך איך לאז גריסן מיין האכגעשעצטן שווער און מיינער ליבער
שוויגער, לעבט וואויל! איך מעלד אייך פון מיין געזונט, גיב גאט אף
ווייטער נישט ערגער. אויך מיין יוסעלע לאזט אייך גריסן און דאנקט
דער שוויגער לעבן פארן העמדל פיל מאל. ער זאגט אייך צו דערפאר, אז
גאט וועט שענקען דאס לעבן און ער וועט, אם ירצה השם, אין דריי־פיר
יאר ארום אנהייבן צו גיין אין חדר, וועט ער, אם ירצה השם, לערנען מיט
חשק און וועט זיין, אם ירצה השם, אן ערלעכער ייד, גיב גאט מיט לאנגע
יאר, אמן. שוויגער לעבן, אויב איר קאנט אצינד אויסארבעטן פון יוסעלעס
וועגן א יארמלקעלע מיט א פאר שיכעלעך פון בליטשקע, וואלט איך אייך
זייער געדאנקט, מחמת איך בין זייער פארנומען אין געשעפט, און קיין
אם וויל איך נישט צונעמען צו יוסעלען, עס איז נישט כדאי. איך האב
נאר געדונגען א מיידל און צאל איר פיר קערבלעך אף מיין גאנג, וויגט
זי מיר דאס קינד און טרייבט די קו אין טשערעדע ― איר וואלט געדארפט
זען וואס פארא קו איך האב געקויפט! זי גיט גאנצע פיר קווארט מילך,
זייער טייערע מילך, און איך האב, ברוך־השם, פון איר קעז און פוטער.
נאר משה־מענדל לעבן האט פלוצים פיינט באקומען מילכיקס. שטראפט
אים אויס, איך בעט אייך, ער היט זיך כלל נישט אפ! יוסעלע רייסט
זיך איצט אף א קול, ער וויל נעבעך עסן, מיר זאל זיין פאר אים! איך
שליס מיין בריוו און לאז גריסן אלע אונדזערע פריינט און ליבע פריינט
גאר הערצלעך, און בעט אפשרייבן ענטפער, למען השם, און פארבלייב
אייער גליקווינטשנדע און איבערגעגעבנסטע שוויגער־טאכטער כ ל ת כ ם
ד ח ל״.
    
― נו? ― זאגט בערל דער גראבער. ― הלואי אף מיינע קינדער
געזאגט געווארן נישט ערגער!
    
― איר זינדיקט, דוואסי־מלכה, איר זינדיקט! ― זאגט יודל. ―
כ׳לעבן, איר זינדיקט!
    
― אודאי, א דאנק זיין ליבן נאמען, וואס ס׳איז זיי, קיין עין־הרע,
גוט. נאר זי טוט מיר באנג ― איך קאן זי נישט פארגעסן, רב יודל, איך
קאן זי נישט פארגעסן!
    
און דוואסי־מלכה רעכנט אויס יודלען אלע מעלות פון איר שנור
מיט אלע אירע פאסטעמקעס און באווייזט אים, פארוואס זי קאן זי נישט
פארגעסן. דער גאנצער עולם רעדט, שמועסט מכח יעהופעץ און מכח
יעהופעצער מסחרים. נאכדעם נעמט מען צו קאפעלעך, מע טרינקט לחיים,
האלטנדיק דאס קעלישעקל אין דער האנט גאנץ לאנג, און מע ווינטשעוועט
איינער דעם אנדערן אלדאס גוטס, און אף דעם כלל ישראל בשורות
טובות מיט ישועות ונחמות. ביז דער בארשט קומט ארויף אפן טיש און
צעשפרייט א מחיהדיקן ריח איבער דער גאנצער שטוב, און דער עולם
ווערט פריילעך. מע פאררעדט זיך און מע פארגעסט זיך אן משה־מענדלען,
מיט רחלען, מיט דער שטאט יעהופעץ און מיט אלע מיט אן אנדער.
    
 ―
    
 XXVI
    
 סטעמפעניו פארזוכט דעם אמתן טעם פון גיהנם
    
נאר איין מענטש קאן נישט פארגעסן די שיינע רחלע.
    
דער לייענער שטויסט זיך, אז דא שמועסט מען מכח סטעטפעניון.
    
יא מכח סטעמפעניון שמועסט מען. ווער איז אימשטאנד איבערצוגעבן זיינע גרויסע יסורים? ווער קאן פילן זיין הארץ און פארשטיין
זיין גרויס פארדראס?
    
„ס׳טייטש, פארדראס! ס׳טייטש, דאסאדע! ― טראכט זיך סטעמפעניו. ― אפילו נישט מזכיר געווען, נישט איבערגעקערט די צונג, קיין
צוויי צעבראכענע ווערטער נישט אויפגעשריבן, כאטש פון יוצא וועגן:
נא, ווייס כאטש, אז איך פאר אוועק ― פע, בזיונות!״...
    
סטעמפעניון האט זיך נאך אזעלכעס קיינמאל נישט געטראפן, כאטש
טרעפן האבן זיך אים געטראפן פארשיידענע טרעפענישן, און אמאל ―
נאך זייער מיאוסע, מיט א בייזן סוף, ווי מיר האבן שוין אויבן דערמאנט.
נאר אזא שלאק, אזא מפלה, ווי מיט רחלען, האט זיך אים אפילו נישט
געחלומט. סטעמפעניו, וואס איז געווען אזא חשוב באם רבין אין הויף,
אז אפילו דעם רבינס טעכטער האבן מיט אים געטריבן קאטאוועס, סטעמפעניו, וואס אפילו די גראפינע ברעזשעזשקא מיט אלע „פאנעס״ זיינען
געווען נאך אים די כפרה, ארויסגעשיקט נאך אים די קארעטע, גערעדט
מיט אים אף פראנצייזיש, ― הכלל, סטעמפעניו זאל האבן אזא נאז, און
נאך אזוי מיאוס, פון א פשוט יידיש ווייבל!
    
― זי טוט מיר הארציק באנג! ― האט זיך סטעמפעניו מודה געווען פאר זיין קאמפאניע כלי־זמר. ― זי טוט מיר הארציק באנג, אט
דאס ווייבל, און איך וואלט איר נאכגעפארן ביז יעהופעץ, ווען נישט...
ווען נישט... ― סטעמפעניו קוקט זיך ארום אף אלע זייטן, און חברה
ווייסן שוין, וו ע מ ע ן ער זוכט דא מיט די אויגן.
    
די גאנצע חברה כלי־זמר האבן ליב געהאט סטעמפעניון, ווי דאס
לעבן, און זיינען קאפאבל צו גיין פון זיינעטוועגן אין פייער און אין
וואסער. און ווי ליב זיי האבן געהאט סטעמפעניון, אזוי האבן זיי פיינט
געהאט פריידלען. זיי האבן זי נישט געקאנט אנקוקן פאר איר קארגשאפט,
פאר איר זשעדנעקייט צוס געלט און פאר אלע אירע מיאוסע תנועות.
    
 ― כל־זמן ער איז געווען א בחור, ― האבן חברה געשמועסט
צווישן זיך, ― איז א סמאליער 1) געווען בא אים הפקר, און מע האט
זיך געקאנט ארום אים פאזשיווען, אמאל כאפן אף אייביק א גמילת־חסד א סטראמערל 2), צי א שפענערל 3), און אמאל אזוי א מתנה.
אצינד, זינט די מרשעת, ימח־שמה, האט אים צוגענומען צו זיך אין די
לאפקעס אריין, פגרט ער אליין נאך א גראשן, כאטש הענג אים אויף.
נישטא אמאליקע יארן מיט די אמאליקע וועטשערעס בא סטעמפעניון,
מיט די ארומאפארעכצן! היינט ליג אין דער קרענק, דאר און קוואר
און ווער געשוואלן ווי א בארג פאר הונגער. דאס גאנצע יאר זיץ אן
א שטיקל קרעל 4) און קוק ארויס אפן ראש־חודש אלול! זאלסט זאגן,
זי זאל עס פון יוצא וועגן מכבד זיין א נאש־בראט מיט א גלעזל טיי,
רופן אמאל פון דרך־ארץ וועגן עסן ― עסן זאלן ווערעם איר לייב!
    
― גלויבט מיר, עס מאכן זיך איצט אפט צייטן, ווען עס דאקא־רעט זיך בעריען 5), אז ס׳איז א שרעק, נאר זי זאל מיר אנידערלייגן
גאלד, וואלט איך בא אזא שלאק נישט פארזוכט קיין שטיקל קרעל.
    
― ווי אזוי לעבט ער מיט איר, מיט אזא יאשטשערקע, מיט אזא
נבלה? איך וואלט שוין לאנג אזעלכעס געסמט אדער געהאנגען, צו אלדי
שווארצע יאר, ווי איר זעט מיך לעבן!
    
― אי, סטעמפעניו, סטעמפעניו, ליגסטו נעבעך אין דער ערד,
ווי א בארג, און באקסט בייגל!...
    
אט אזוי שמועסן זיך אויס וועגן סטעמפעניון זיין קאמפאניע כלי־זמר, וואס זעען זיינע צרות, פילן זיינע ווייטיקן, כאטש ער רעדט מיט
זיי ניט וועגן דעם.
    
אז פריידל איז אין מארק, אדער זי איז פארנומען מיט אירע משכו־נות און מיט אירע קונים, איז נאך ווי עס איז: סטעמפעניו איז מכבד
די חברה מיט פאפיראסן, מע זיצט, מע לצעוועט, מע דערציילט מעשיות
פון אמאל און מע רייבט די פאפיראסן אויף וואס די וועלט שטייט.
נאר אט קומט־אריין פריידל, ווערט אלעמען קאלעמוטנע אפן הארצן,
און חברה הייבט זיך אן ארויסרוקן איינציקווייז.
―――
    
1) סמאליער ― קערבל. 2) סטראמערל ― דרייערל. 3) שפענערל ― פינפערל.
    
4) קרעל ― ברויט. 5) דאקארעט זיך בעריען ― עס ווילט זיך עסן.
    
― זעט נאר זעט, ווי מע האט דא אנגעקורעט, ווי אין א קרעטשמע! זאגט פריידל, שמארענדיק מיט דער נאז און קוקנדיק אף דעם פעקל
טאבאק, וואס טאגט שוין. ― נאר גערויכערט, נאר געקורעט און גענוג!
עס טוט מיר שוין וויי מיין קאפ פון אייערע ציגארן, איר וועט מיך קראנק
מאכן! דו מיינסט, סטעמפעניו, ס׳איז א מעלה, וואס דו רויכערסט
אזוי פיל? פאלג מיך, סטעמפעניו, הער־אויף צו רויכערן, נשמה מיינע!
גלויב מיר, עס שארט דיר צום געזונט.
    
― וואס טויג דיר, פריידל, געזונט־געשמונט? זאג בעסער, אז דו
זשאלעוועסט מיך א גילדן אף פאפיראסן ― און גענוג. צו וואס טויג
דיר אנשטעלן?
    
― וואס זאגסטו אף זיין טאטן? נא דיר גאר אנשטעלן! איך
מיין זיין טובה, און ער קומט דיר מיט זיינע אנשטעלן! נא דיר נאך,
טאמער איז קארג צום שיינעם פרימארגן, וואס איך האב היינט געהאט,
זיך אנגעהאריקעט, אויסגעקאכט דאס וואסער, אפגעגעסן דאס הארץ,
נישט געלייזט א גראשן, און דערצו נאך געזידלט געווארן. ווי א דינסט,
ערגער ווי א דינסט, געשווארצט דאס פנים, געמאכט מיט בלאטע גלייך
― און סחורה ליגט און פוילט...
    
― איך וואלט א בעלן זיין וויסן, פריידל־סערדצע, וואס פראטעסטירסטו אזוי? וואס קארגסטו? די קינדער דיינע האבן דיך באפאלן?
    
― קוק אים נאך אן אביסל, איך בעט דיך, א נעבעכל! ער ווייסט
נישט, מע דארף אים פיקן די צונג דארף מען אים, איך זאג דיר! מסתמא
טראג איך דאך דאס אפ דער מאמע מיינער, ― איא, סטעמפעניו? אדער
איך עס דאס אליין אויף, אזא פרעסערן, א זויפערן, ווי דיין ווייב איז, מע
זאל גאר באהיט און באווארנט ווערן, ― איא, סטעמפעניו? אנו, קוק
מיר גלייך אין די אויגן אריין, סטעמפעניו, איא?
    
― איך זאג דען, אז דו עסט־אויף? אדרבה, איך זאג פארקערט.
איך זאג...
    
― דו זאגסט, דו זאגסט ― איך ווייס וואס דו זאגסט! דו האסט
נאך צו זאגן, איא, סטעמפעניו? דו דארפסט נאך האבן טענות צו גאט,
וואס האט דיר צוגעשיקט אזא אויסברענגער, ווי איך, וואס איך קאן
דיר מאכן פון א גראשן צוויי און דיך אין זינען האבן טאג ווי נאכט,
אדרבה, זאג, וואס פעלט דיר, וואס גייט דיר אפ? דו שווייגסט? איך
וואלט נאר געוואלט וויסן, ווו וואלסטו שוין אצינד אנגעשפארט מיט
דיין פידעלע, ווען דו זאלסט מיך ניט האבן, סטעמפעניו, פאר א ווייב?
    
― או ― ווא!
    
― זאלסטו טאקע וויסן, אז „או ― ווא!״ עס ווייזט־אויס, אז
דו האסט פארגעסן, וואס פאר א פנים דו האסט געהאט צו דער חתונה
― אן א העמד אפן לייב, קיין גאנצע פאר זאקן, קיין קישעלע, קיין ציכעלע, קיין לייב און לעבן, און פארדינט האסטו שטיקער גאלד ― ווו
איז דאס אהינגעקומען?
    
― אט פלי איך דיר אפגעבן דין וחשבון פון מיינע פארדינסטן
בחורוויין.
    
― א! אט דאס איז דאך די מעשה מיט דיר, סטעמפעניו! דו
קאנסט ניט ליידן, אז מע זאגט דיר דעם ריינעם אמת, און האסט נאך
טענות צו יענעם, דערפאר, וואס יענער שלאגט זיך קאפ אין וואנט פאר
דיר, הארעוועט, קריכט אין דער ערד, פארגינט זיך ניט קיין שטיקל ברויט
אף צו עסן, פאראומערט זיך דאס לעבן, און אלץ צוליב וועמען? צוליב
אים! אלץ פון זיינעטוועגן, טאמער ווייסטו, פאר וואסערע מעשים טובים?
ער וועט מסתמא שטעלן א גילדענע מצבה נאך מיין קאפ ― אז אך און
וויי איז מיר...
    
― וואס האב איך דיר געטאן? און ווער טשעפעט דיך?
    
― וואס זאלסטו מיר טאן? האסט מיר גענוג געטאן! האסט מיר
פארוויסט מיין וועלט! האסט גענומען א יונג קינד, א מיידל א ניונקעלע,
און האסט מיט דיין צינגעלע מיך איבערגערעדט, צוגעזאגט גאלדענע
בערג, אפגעליגנערט פונעם קאפ ביז די פיס. וואס וואלט מיר שלעכט
געווען, איך זאל דיך ניט געווען קענען? איך וואלט מיר אפגעזוכט מיין
גלייכן און וואלט נישט געווען סטעמפעניוס ווייב ― א גליק האט מיך
געטראפן!
    
― נו, אפשר האסטו חרטה אפן שידוך, פריידל? ס׳איז דא א רב
אין מאזעפעווקע, און א טייך, און מע קאן שרייבן גט...
    
― א־א־א? אט דאס איז דיין מיין? קוים אמאל זיך אויסגעקוועטשט! דו מיינסט, איך ווייס ניט, אז דו קוקסט דערויף ארויס?
דו ווילסט פון מיר פטור ווערן! איך ווייס, סטעמפעניו, איך ווייס,
מיך וועסטו ניט נארן! איך בין גרויס אין די אויגן! נאר פארוואס
קומט דאס מיר, סטעמפעניו? איך פרעג דיך, אדרבה זאג מיר, פארוואס קומט דאס מיר? לאם איך אויך וויסן!
    
― עט! ― ענטפערט איר סטעמפעניו, טוט א מאך מיט דער האנט,
גייט־אוועק צו זיך אין חדר און נעמט זיך אראפ דאס פידעלע פון דער
וואנט.
    
דאס פידעלע ― דאס איז אינגאנצן זיין טרייסט, זיין איינציקער
חבר אף דער וועלט. מיטן פידעלע קאן ער פארגעסן זיינע יסורים, דערמאנען זיין יוגנט, זיין פרייהייט, וואס ער האט אנגעווארן אף אייביק, אף
אייביק! פיל פארשיידענע פארשוינען רופט אים ארויס דאס געזאנג פון
זיין פידעלע; פיל שיינע, ליכטיקע, פריילעכע בילדער פון אמאל שטעלן
זיך אים פאר, ווען ער הייבט־אן צו שפילן; זיי באווייזן זיך ― און אנטלויפן!...
    
צווישן די אלע אמאליקע בילדער רירט אים אן מער פון אלע איין
בילד, וואס ער קאן גאר נישט פארגעסן: דאס שיינע ליבע בילד פון
רחלען מיט איר ליכטיק פנים, מיט אירע בלויע אויגן, מיט די לאנגע
ברעמען, מיט איר ווייסן האלדז און מיט איר זיס, גוט שמייכעלע, פאר
וועלכעס ער איז גרייט אלץ, אלץ אוועקצוגעבן!
    
סטעמפעניו שפילט און שפילט; ער שפילט לאנג, כדי דער שאטן
פון רחלען זאל ניט פארשווונדן ווערן, ווי תמיד. ער וויל כאטש זען איר
שאטן. די מחשבה אפילו וועגן רחלען איז בא אים טייער, זייער טייער.
    
 ***
    
אין יענער צייט האט סטעמפעניו געשפילט אזוי, ווי ער האט נאך
קיינמאל נישט געשפילט. אין יענער צייט, קאן מען זאגן, האט ער געגרייכט אין זיין שפילן ביז דער העכסטער מדרגה. ווער עס האט אים
אין יענער צייט נישט געהערט שפילן, דער האט נאך קיין גוטס נישט
געהערט.
    
אזוי קוועלן מיר אן, ווען דאס פייגעלע זינגט זיך אין שטייגעלע:
עס חלומט זיך דעם פייגעלע גרינע בלעטלעך, בליענדיקע קווייטן, פרייע
לופט, א פרייע וועלט, איין אפענע וועלט, א גרויסע ברייטע וועלט, און
עס באקומט חשק צו זינגען, אויסצוגיסן דאס ביטערע הארץ ― און עס
זינגט, עס וויינט, עס צעגיסט זיך! און מיר קוועלן־אן, קלויבן דערפון
תענוג, האבן אמת פארגעניגן.
    
 ― זי טוט מיר הארציק באנג! ― זאגט סטעמפעניו צום הונ־
 דערטסטן מאל פאר זיין קאמפאניע כלי־זמר. ― איך בענק נאך איר
 באמת, ווי נאך אן אייגענער. איך וואלט איר נאכגעפארן ביז יעהופעץ,
 ווען ניט...
    
און סטעמפעניו קוקט זיך ארום אף אלע זייטן און דערזעט פרייד־
 לען, ווי זי שטייט און טענהט איבער א קונהטע פון קרעלן, פון זיידענע
 טיכלעך און פון בליטשקע...
    
אונדזער פריידל האט ביסלעכווייז איינגעפירט א גאנצע קראם בא
 זיך אין שטוב און איז געווארן א רעכטע סוחרטע, גלייך מיט אלע מאזעפעווקער קרעמערקעס.
    
גאנץ אפטלעך קומט צו איר צו־גאסט איר מוטער, צפורה די גרא־
 בע. זי זאגט, אז ישעיהקע בענקט זייער נאך דער טאכטער און שיקט זי
 געווארן ווערן, וואס פריידל מאכט. נאר פריידל ווייס, אז ס׳איז א ליגן;
 זי ווייס גאנץ גוט, אז די מאמע איז זשעדנע אין דער היים א שטיקל
ברויט, קומט זי אהער אביסל זיך אפפאסטן און מאכט זיך דא גאר א
 גאנצן קימפעט.
    
― ווייסטו וואס, טאכטער? מאך אזעלכע פוטער־בולקעס, ווי איך
 פלעג אמאל מאכן, געפלאכטענע און גוט אויסגעטריקנט. דאס מיט צי־
 קאריע איז זייער געזונט, און ווער עס קאן פארדייען מיט א סך פוטער
― איז גאר גוט. און אף אנבייסן הייס צופרעגלען די פלאסטערן פון די
 גענדז מיט א ציבעלקע. דער טאטע, אויב דו געדענקסט, האט דאס ליב
 פון תמיד אן. געזונט, טאכטער, זאל מען זוכן אין שיסל...
    
און צפורה באלעקט זיך אזש און טראכט־צו אלע טאג א נייעם אנ־
 בייסן מיט א נייעם ווארמעס מיט א מיטאג און מיט א וועטשערע, ―
 און מע קאן נישט זאגן, אז פריידל איז דערפון שטארק צופרידן. די
 ערשטע וואך טראגט זי דאס ווי עס איז איבער, נאר אף דער אנדערער
 וואך הייבט זי זיך אן צו בלאזן אף דער מאמען, די מאמע ― אף איר,
 ביז מע צעאמפערט זיך און מע לאזט־אויס דעם גאנצן כעס צו סטעמפע־
 ניון, וואס וויל זיך אריינמישן און מאכן שלום צווישן ווייב מיט דער
 שוויגער.
    
― ס׳איז נישט דיין עסק! ― זאגט צו אים פריידל. ― דו האב
    
נאר קיין יסורים ניט. איך וועל מיין מאמען דיין ירושה ניט אוועקגעבן.
זיי רויק, סטעמפעניו!
    
― א שיינער געניידעם! ― זאגט די שוויגער פון איר זייט מיט
א שטאך. ― אן אקס האט א לאנגע צונג און קאן קיין שופר ניט בלאזן!
בא לייטן א שוויגער האט כבוד גלייך ווי אן אייגענע מאמע. ער זעט,
דאכט זיך, גאנץ גוט, וואס פאר א כבוד איך האב פון מיין טעכטערל,
ווי זאגט מען: שנייץ די נאז און שמיר דאס פנים, ― און ער זאל עס
איר אפילו איבערקערן די צונג. אויך מיר א מאן, משטיינס געזאגט, אבי
גערימפלט אפן פידל. איך פארשטיי דאס גאר ניט, ווי אזוי ווערט דאס
אים ניט נמאס, טאטעניו! וואס מיין טאכטער נעמט זיך אזוי איבער
― ווייס איך ניט: אז דאס מזל גייט, קעלבט זיך אן אקס אויך. מע
האט שוין געזען אזעלכע בריות, ווי דו! דיין שווער איז אמאל געווען
אזא שיינער פידלער, ווי דו, נאר גאר ניט, ווי זאגט מען: א נייער בע־זים קערט ריין. צו אלצדינג דארף מען האבן מזל, און אז גאט וויל, שיסט
א בעזים. ברוגז, סטעמפעניו, דארפסטו אף מיר ניט זיין, וואס איך זאג
דיר דעם ריינעם אמת, און כאטש יעדער הונט איז אוודאי א בעל־הבית
אף זיין שוועל, נאר קיין פרעמדע בין איך דיר ניט, פארט א שוויגער,
און אז מע שפילט זיך מיט דער קאץ, נעמט מען פאר ליב איר קראץ...
    
און צפורה שיט מיט ווערטלעך, ווי פון א זאק, ווי איר שטייגער
איז, אז זי צערעדט זיך. נאר סטעמפעניו הערט נישט אויס ביזן סוף:
ער נעמט זיך צו דער פידל, ווי תמיד, ווי אלע מאל, ווען ס׳איז אים שוין
גוט אנגעזאלעט אפן הארצן ― און דעמאלט פארגעסט ער דאס ווייב
מיט דער שוויגער מיט אלע צרות, און עס שטעלט זיך אים פאר אלץ
יענע רחלע מיט די בלויע אויגן...
    
„זי טוט מיר הארציק, הארצעדיק באנג!״ ― טראכט זיך סטעמפעניו
און קלערט אלץ תחבולות, ווי ארום קומט מען צו איר, ווי אזוי און ווו
קאן מען זי זען נאך אמאל...
    
פוסטע מחשבות! ער ווייס ניט, אז זיין לידל האט ער שוין אט
באלד־באלד אפגעזונגען, אז זיין וועלטל האט ער שוין כמעט אפגעקומען:
ער זעט ניט, ווי זיינע שיינע שווארצע לאקן ווערן וואס ווייטער שיטערער,
ווי זיינע פייערדיקע אויגן ווערן־אן ביסלעכווייז דעם גלאנץ, אזוי ווי אף
זיין ווייסן שטערן לייגן זיך שוין קנייטשן.
    
 נארישער גבור! פארגעס זיך נישט. זע, ווי בא דער זייט שטייט
דיין דלילה, דיין ווייב פריידל. די דאזיקע דלילה האט דיך פארוויגט,
פארשלעפערט בא זיך אפן שויס, שטילערהייט אפגעשוירן דיינע לאנגע
האר און צוגענומען בא דיר דעם כח, אינגאנצן דיין כח, ווי יענע דלילה
בא שמשון הגבור... דיר איז געבליבן איצטער איין טרייסט אף דער וועלט
― די פידל.
    
שפיל, סטעמפעניו, שפיל אפן פידל! שפיל, און מיר וועלן הארכן...
   
 