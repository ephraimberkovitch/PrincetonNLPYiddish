
 אונדזער צייטונג האט שוין דערציילט וועגן אנא שטערנשיס (זעט ״בש״ נומ. 45, 2017 ״ווען אנא האט געטראפן יידיש״,דער מחבר – ניקאליי באראדולין ניו־יארק) אנא איז א פראפעסאר פון יידישע לימודים אינעם טאראנטער אוניווערסיטעט, א מחבר פון ״סאוועטיש און כשר: פאפולערע יידישע קולטור אין סאוועטן־פארבאנד,&nbsp;&nbsp; 1923 – 1939״ (2006) און ״ווען סאניא האט געטראפן באריסן: די בעל־פה-געשיכטע פון יידישן לעבן אונטער סטאלינען״ (2017) און פון א סך ארטיקלען וועגן סאוועטישע יידן בשעת דער צווייטער וועלט־מלחמה.&nbsp; 
 ווען אנא האט געטראפן יידיש 
 
 אנא האט אויך דערציילט אין דעם ארטיקל, אז איר האט אפגעגליקט צו ארבעטן מיט אוניקאלע ארכיוו־מאטעריאלן פון די צייטן פון דער צווייטער וועלט־מלחמה. דא ברענגען מיר א פראגמענט פון דעם ארטיקל: 
 ״מיט עטלעכע יארן צוריק, – האט דערציילט אנא, – ווען איך האב געארבעט אויף מיין בוך אין קיעוו, האב איך גאר צופעליק באקומען דעם צוטריט צום אמתן אוצר – די דאקומענטן, וועלכע האבן פריער געהאט געהערט צום אפטייל פון דער יידישער פאלקס־מוזיק ביים אינסטיטוט פון דער פראלעטארישער יידישער קולטור אין קיעוו. עס האבן זיך אפגעפונען הונדערטער לידער, געשאפענע בשעת דער צווייטער וועלט־מלחמה. זיי האבן אפגעשפיגלט אלע אספעקטן פונעם דעמאלטיקן לעבן. אלע אנגעשריבענע מיט דער האנט. אט די לידער האט געזאמלט משה בערעגאווסקי, דער עטנאמוזיקאלאג ביי דעם פריער דערמאנטן אינסטיטוט. ס׳איז וויכטיק צו באטאנען, אז ס׳רוב לידער קומען טאקע פון פאלקס־מויל. און דווקא די פרויען האבן געשאפן א סך פון זיי. 
 ווען די מלחמה האט זיך אויסגעבראכן, האט משה בערעגאווסקי פארשטאנען, אז זיין שליחות איז אנצוקלייבן און פרעזערווירן אלע שטיקלעך פון דער יידישער קולטור, וואס ער האט נאר געקאנט. ס׳איז וויכטיק צו פארשטיין, אז די יידן, וואס מע האט זיי דערמארדעט בעתן חורבן, האבן געוואלט, אז די, וואס וועלן בלייבן לעבן, זאלן וויסן, וואס איז געשען. און זיי האבן געטאן אלץ, כדי דאס ליד זאל דערגרייכן די מענטשן. דערפאר האט בערעגאווסקי געקאנט אנזאמלען אזוי פיל לידער. מיר ווייסן, אז אנדערטהאלבן מיליאן יידן האבן איבערגעלעבט דעם חורבן אין צענטראל־אזיע. א פערטל מיליאן פון זיי זיינען געווען די פוילישע יידן. בערעגאווסקי האט גוט פארשטאנען, אז דאס איז די קנופיקע צייט אין דער יידישער געשיכטע, אין דער געשיכטע פון מענטשהייט בכלל, און ער האט געטאן אלץ, כדי צו ראטעווען די קולטור פון זיין פאלק. 
 א סך לידער האט מען געשאפן נאענט צום סוף און גלייך נאך דער מלחמה. די לידער האבן אנגעטראפן א גרויזאמן גורל: מע האט ארעסטירט בערעגאווסקין צוזאמען מיט זיין ארכיוו. בערעגאווסקי און אלע זיינע קאלעגן האבן געמיינט, אז מע האט צו נישט געמאכט די גאנצע קאלעקציע לידער. און אפילו זיינע קינדער, זיינע טעכטער, האבן געגלייבט, אז מע האט חרוב געמאכט אלע מאטעריאלן. ס׳איז באמת א נס, וואס מע האט אנטדעקט די זאמלונג. 
 איך האב אנגעהויבן ארבעטן מיטן מוזיקאלאג און לינגוויסט פסוי קאראלענקא, כדי צו ברענגען די לידער צום לעבן – ניט ווי ארכיוו־מאטעריאלן, נאר דווקא ווי לעבעדיקע לידער. מיר האבן צוזאמענגעשטעלט א חפלדיקע פראגראם ״יידיש גלארי״, וואס מע האט אזוי ווארעם אויפגענומען אין טאראנטא. ס׳איז זייער וויכטיק פאר אונדז, אז די לידער זאלן געפינען דעם עולם, ווייל סטאלינס רעזשים האט פארפאלגט די פארשערס און כמעט פארניכטעט די שאפונגען, וואס זיי האבן צונויפגעזאמלט מיט לייב און לעבן. בערעגאווסקי האט מסרות־נפשדיק געקליבן די לידער אין אוקראינע און אנדערע טיילן פונעם געוועזענעם סאוועטן־פארבאנד. מיר האבן ניט געוווסט, אז די יידן, וועלכע האבן געקעמפט אין דער רויטער ארמיי, אדער געלעבט אין עוואקואציע אין מיטל־אזיע, אדער די, וואס מע האט זיי דערהרגעט, האבן אלע געשריבן לידער אויף יידיש. דאס איז געווען באמת א חידוש. 
 ס׳איז אן אומגלייבלעכער פענאמען: פאר דער צווייטער וועלט־מלחמה האבן א סך יידן אין סאוועטן־פארבאנד אויפגעהערט רעדן יידיש און געניצט רוסיש ווי זייער הויפט־שפראך. ס׳איז געווען ממש א סענסאציע, ווען מיר האבן געפונען אזוי פיל לידער אויף יידיש (ארום 1000). מיר, די פארשערס פון דער סאוועטישער יידישער קולטור, האבן ערנסט געמיינט, אז די יידן זיינען אריבער אויף רוסיש בעת דער מלחמה, אז די קולטור האט עקזיסטירט דעמאלט נאר אויף רוסיש, אפילו אויב ס׳איז דאך געווען די יידישע קולטור… 
 איצט האבן מיר איבערגעזעצט די לידער אויף ענגליש און רוסיש און א סך מענטשן האבן באקומען דעם צוטריט צו די ביז דא ניט לאנג באהאלטעלע און געליטענע מאטעריאלן. אבער ס׳איז געווען א גרויסע פראבלעם – בערעגאווסקי האט ניט אויף אלע לידער געשריבן, וואסער מוזיק מע דארף ניצן פאר זיי. א מאל האט מען צוגעטראכט די מעלאדיע, וואס פאסט זיך צו צום טעקסט. א מאל זעט מען בערעגאווסקיס נאטיץ, אז דאס ליד זינגט מען צו א מעלאדיע פון א באקאנט ליד. אזוי, למשל, גלינקאס ליד ״דער לארך״, וואס דער בארימטער קאמפאזיטאר האט אנגעשריבן אין 1840, איז געווען זייער פאפולער בשעת די מלחמה־יארן. די מענטשן האבן אפילו ניט געוווסט דעם מחבר, מיינענדיק, אז דאס איז א פאלקס־ליד. עס לייגט זיך אויפן שכל, ווייל גלינקא האט געשאפן א סך פאלקס־מעלאדיעס און אפילו דעם ציקל פון יידישע מוזיקאלישע ווערק. 
 נאך אן אינטערעסאנטער און קאמפליצירטער ענין איז די איבערזעצונג: זי בייט א מאל אין גאנצן דעם באטייט פונעם יידישן טעקסט. אין איין ליד געפינען מיר, צום ביישפיל, די ווערטער, אז ״איר, דייטשן, טראכט, וואס איר זיינט די בעסטע קצבים, אבער מיר, סאוועטישע סאלדאטן, וועלן אייך שניידן ניט ערגער, ווי איר שטעכט די אנדערע פעלקער״. אינעם יידישן טעקסט ניצט מען דאס ווארט ״קיילער״ – א קצב, וואס שעכט ניט־כשר פלייש. א קיילער שינדט פעל פון חיות, וואס מע רופט נבלה. ווי אזוי זעצט מען דאס איבער אויף אן אנדער שרפאך? ס׳איז אן אמתער ארויסרוף. 
 צום באדויערן, ווייסן זייער ווייניק מענטשן דערוויילע וועגן דער זאמלונג. איך האב געמאכט א פאר פרעזענטאציעס וועגן דעם פראיעקט אין רוסלאנד, אבער ס׳האט צוגעצויגן א קנאפן אינטערעס. איך מיין, אז א סך מער מענטשן אין קאנאדע און די פאראייניקטע שטאטן זיינען באקאנט מיטן פראיעקט, ווי אינעם געוועזענעם ראטן־פארבאנד. איך האף, אז סוף־כל-סוף וועט דער אוצר דערגרייכן די לענדער, ווו מע האט אנגעשריבן די לידער, און די מענטשן וועלן דאס אפשאצן״. 
 אט זיינען דא די דריי לידער פון דער אוניקאלער קאלעקציע. 
 ווערטער: קלארא שייניס, א שניידערין פון אדעס, 25&nbsp; יאר אלט. רעקארדירט – הערש קליינער, טשעבאקסארי, 1944 יאר. 
 מוזיק: פאלקס־ליד, מיט די פראגמענטן פון ״אמורסקיע וואלני״ (1903) פון מאקס קיוס (1874– 1942) און ״סיני פלאטאטשעק״ (1942) פון יעזשי פעטערבורגסקי (1895–1979). 
 מיר זיינען ערשט נעכטן געגאנגען 
 (געזעגנס־ליד) 
 – מיר זיינען ערשט נעכטן געגאנגען 
 יאגעדעס קלײַבן אין וואלד. 
 געזונט זײַ מיין ליבע, מיין שיינע, 
 כ׳גיי אפן פראנט אוועק באלד… 
 – מיר האבן אין וואלד געשפאצירט, 
 קווייטן געריסן, און בלומען, 
 אוי, טײַערער מײַנער און ליבער, 
 געזונט פונעם פראנט זאלסטו קומען… 
 – ס׳הייבט שוין אן ,ליבע, צו טאגן, 
 עס ווערן פארלאשן די שטערן. 
 היטלערן וועל איך דערשלאגן 
 נאכדעם אהיים זיך אומקערן… 
 – אט איז שוין די זון אויפגעגאנגען, 
 ליכטיק וועט ווערן דער וועלט. 
 נויקעם זיך אין די פאשיסטן 
 ז׳קום מיט אנ׳ארדען מײַן העלד… 
 – קומען וועל איך מיט אן ארדען, 
 און מיטן ענדגילטיקן זיג… 
 טײַערס! גענוג מיך בייגלייטן, 
 קער זיך אהיים שוין צוריק. 
 – אהיים וועל איך שוין זיך אומקערן 
 און דיר א געטרײַער פארבלײַבן, 
 נאר טײַערע מײַנער און ליבער, 
 אפט זאלסטו בריוועלעך מיר שרייבן… 
 &nbsp; 
 ווערטער: וועלי שארגאראדסקי, א געבוירענער אין אדעס, 42 יאר אלט. רעקארדירט – שלום קופערשמידט, זומעצייט 1944 אין קראסנאגווארדייסקאיע, אוזבעקיסטאן. 
 מוזיק: אויפן ניגון פון ״אויפן הויכן בארג״ פון אלעקסאנדער קריין (1883–1951). 
 אפן הויכן בארג 
 אפן הויכן בארג און אפן גרינעם גראז 
 שמייען זיך די דייטשן אראפגעלאזט די נאז. 
 – וואס האט עס געטראפן, דייטשעלע בארים? 
 – אך, מ׳האט אונדז געגעבן דאס וועגעלע פון קרים. 
 – זייט־זשע ניט בארויגעז, זייט־זשע ניט אין קאס, 
 וואס איז מיט קאווקאז און וואס איז מיט דאנבאס? 
 – נו, ס׳האט דארטן היטליר געפלאנעוועט געשעפט: 
 אויסגראבן די קוילן, אויספאמפן דעם נעפט. 
 נו, ס׳האט אונדז דעם וועג פארמאכטעוועט דער רוס, 
 האבן מיר פון דארט זיך אפטראגן געמוזט. 
 – זאג, אוקרא י נע וואס זיינט איר אוועק? 
 – מיר האבן אויך דארט קיין האניק ניט געלעקט. 
 – וואס־זשע פאר וואיאקעס זיינט איר דאס אצינד? 
 – עך, פון אלע זייטן איז אונדז וויי און ווינד. 
 דא ניט שטיי און דא ניט גיי – עס איז ניט גוט 
 דייטשלאנד איז אף צארעס, היטליר איז קאפוט. 
 ווערטער: בערטע פלאקסמאן, זשיטאמיר ס׳איז געווען פובליקירט אין ש. קופערשמידס ״פאלקסלידער וועגן דער פאטערלענדישער מילכאמע״, מאסקווע, מעלוכע־פארלאג ״דער עמעס״, 1944. 
 מוזיק: אויפן ניגון פון ״לארך״ (1840) פון מיכאיל גלינקא. 
 פון דער היינטעקער מילכאמע וועל איך לידער זינגען 
 פון דער הײַנטעקער מילכאָמע וועל איך לידער זינגען, 
 אז סע זאל די גאנצע וועלט מיט די לידער קלינגען, 
 ווי ס׳איז פאָרגעקומן דאָרט מיט יאשקע דעם אָדעסער, 
 אז ער האָט געשלאָגן זיך מיטן דײַטש אף מעסער. 
 ווי ער האט דערזען פאר זיך די מערדערישע צורעס, 
 האָט ער באלד געשוווירן זיך: זיי קורץ מאכן די שורעס. 
 איי, דײַטשוקעס, וואָס איר האלט זיך פאר א וואזשנער קיילע! 
 פּאסעס וועט מען פון אײַך שנײַדן, ווי פון א נעוויילע. 
 פאר די זויג־קינדער, וואס איר האָט לעבעדיק באגראָבן 
 וועט איר, טרייפע היצלעס, אײַער אויסקומעניש האָבן. 
 ווײַל איר האָט די שיינע שטאט וויסט געמאכט און כאָרעוו 
 פארן לעבן אײַערן בין איך זיך ניט אָרעוו. 
 דרײַ מעסלעס געהאָגלט האָט דורכאנאנד מיט פײַער, 
 יאשקע האָט ניט אויסגעלאָזט אָן א קויל זײַן שפּײַער. 
 ער האָט די פאשיסטן – אָך! גענעריקט אָן א שטייגער, 
 אף דער ערד געפאלן איז א פּייגער לעם א פּייגער. 
 יאשקע האָט דאָך נאָר געוואָלט זײַן פאָטערלאנד באשיצן, 
 האט ער אָן ראכמאָנעס זיך צערעכנט מיט די פריצן – 
 היטלערן א מוסער דאָ זיך אראָפּצונעמען, 
 יאשקעס נאָמען וועט אף אייביק רימען זיך און שעמען. 
 The lost Songs Of World War II 
 
 &nbsp; 
 