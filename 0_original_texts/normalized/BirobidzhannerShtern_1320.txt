
 באריס סאנדלער 
 כמעט א יאר צייט נאכן קומען קיין אמעריקע ווי אן עמיגראנט, האב איך מיט מיין משפחה געוווינט אין דער ניו־יארקער געגנט בארא־פארק. „כ׳ווייס, — האט מיך געלערנט שכל מיין אמעריקאנער פעטער, — אלע גרינע רוסישע יידן לויפן באלד זוכן זיך א דאך איבערן קאפ אויף ברייטאן. ווען ס׳ווענדט זיך פון מיר, וואלט איך זיי אלע, קודם־כל, באזעצן אין בארא־פארק…‟ 
 ווייטער האט ער מיר גענוי דערקלערט, פאר וואס דווקא אין בארא־פארק, הגם פארענדיקט האט ער זיין לאנגע הסברה בזע־הלשון: „איך גופא, וואלט דארט קיין שעה נישט אויסגעהאלטן… אפגעשטאנענע ווילדע לייט!‟ 
 זיין לעצטן סך־הכל האב איך פארטייטשט אויף מיין אייגענעם אופן: אז מע קומט פון א ווילד לאנד, ווו א ייד איז געווארן אויס ייד, מוז מען אים דורכזיפן דורך דער געדיכטער בארא־פארקער יידישער זיפ. נאך אזא באארבעטונג, שוין דערפילט א ביסל דעם טעם פון יידישקייט, קאן דער „גרינער‟ אריינקומען אין דעם הויכן הייכל פון גייסט, וואס אויף זיין טויער שטייט אנגעשריבן: „אמעריקאנער יידנטום‟. 
 ווי עס זאל נישט זיין, כ׳האב געפאלגט מיין פעטערס עצה און עס טוט מיר נישט באנג ביז היינט. ערשטנס, האב איך געשפארט אויף דירה־געלט, צווייטנס, צוליב מיין קנאפן ענגליש און בעסערן יידיש, ארויסגעטראגן פון מיין טאטע־מאמעס היים, האט מיר דער ארום נישט אויסגעזען אזוי פרעמד, כ׳האב זיך געקאנט מער־ווייניקער אויסטענהן מיט מענטשן. צו מאל, האט זיך מיר געדאכט, אז איך בלעטער שלום־עליכמס א בוך… אמת, כ׳האב די אלע זעקס בענד פון זיינע געקליבענע ווערק געלייענט אויף רוסיש. איצט האבן די בילדער פון די ביכער אויפגעלעבט און יעדן טאג האב איך געזען פאר מיינע אויגן לעבעדיקע יידישע טיפן. 
 און דריטנס: דער באלעבאס, וואס האט מיר פארדונגען מיין ערשטע וווינונג אין אמעריקע, האט געהאט א ביכער־קראם מיטן נאמען „עולם הספרים‟. מיין פעטערס רעקאמענדאציע איז אוודאי געווען פאר אים גענוג; פארט האט דער ייד געהאלטן פאר נייטיק מיך אויסצופרעגן, ווער און וואס איך בין. האב איך אים געזאגט, אז לויט דער פאך בין איך אן אינזשעניר פון טעקסטיל, כ׳בין אבער ארום צען יאר געווען א מיטגליד פון א ביכער־געזעלשאפט. כ׳האב עס געטאן, חלילה, נישט, ווייל כ׳האב דערמיט געוואלט ארויסווייזן מיין אינטעליגענטקייט; אויסער מיין ווילן, האט פון מיר ארויסגעשפראצט א מין ניי־געבוירענער רעפלעקס פון צופאסן זיך צו דער פרעמדער סביבה און אומשטאנדן. דערהערט, אז איך בין אן אינזשעניר און דערצו נאך א מיטגליד פון אזא וויכטיקער געזעלשאפט, האט ער מיר באלד פארגעלייגט א „דזשאב‟ אין זיין ביכער־קראם: 
 „איר פארשטייט, אונדזערע יידן קויפן נישט — זיי טאפן אן… — זיין געדיכט־געלע בארד האט א פלאקער געטאן אין דעם טונקעלן קארידארל פון דעם דירהלע, וואס ער האט פארדונגען מיין משפחה. — זיי קומען אריין און שטייען אפ לאנגע שעהען ביי די פאליצעס מיט א ספר אין די הענט… סלינען אן א פינגער און בלעטערן, סלינען אן און בלעטערן…‟ 
 פאר כעס האבן אים שוין געברענט זיינען פעטע באקן, נאז, שטערן, אויגן און פונעם מויל האט געשלאגן א היץ. אינעם שמאלן קארידאר, ווו מיר האבן זיך געטאפטשעט, איז געווארן ווארעמער און ליכטיקער; מ׳האט שוין געקאנט דערזען די פאוועטינע אין די ווינקלען. 
 „א גאלדענער דזשאב! איר וועט גארנישט דארפן טאן, נאר זיך אומדרייען צווישן די פאליצעס און קוקן מע זאל וואס ווינציקער טאפן און מער קויפן…‟ 
 דעם אמת געזאגט, האב איך ווייניק פארשטאנען, וואס מיין ארבעט איז, כ׳בין אבער באלד מסכים געווען. ווי ס׳האט זיך שפעטער ארויסגעוויזן, האט מיין „דזשאב‟ אריינגענומען א סך אנדערע באהילפיקע טועכצן: איינפאקעווען און אויספאקעווען ביכער, זיי אויסשטעלן אויף די פאליצעס, אויפראמען די קראם… ס׳האט מיך אבער נישט געארט, אבי ווייניקער צו זיין אן אויפזעער, א סטראזשניק איבער א פרומען ייד, וואס קוקט אריין אין א הייליקן ספר. 
 ס׳רוב פון די אריינגייער אינעם „עולם הספרים‟ זיינען טאקע געווען קונים, וועלכע האבן שוין געוווסט, וואס זיי ווילן קויפן, אדער זיינען געקומען אפנעמען זייערע קניות, באשטעלט פון פריער. עס פלעגן אויך אריינקומען די „מציאה־שמעקערס‟, ווי מיין באלעבאס האט זיי געקרוינט. אזעלכע פארשוינען האבן זיך נישט געריבן צווישן די פאליצעס מיט שפאגל־נייע ספרים; זייערע איינגעהויקערטע פלייצעס, פארדעקט מיט אן אפגעריבענעם לאפסערדאק, האבן זיך געהויקערט אין א ווינקל איבער די קארטאן־פושקעס, אנגעשטאפט מיט פארשטויבטע, צעבארשטע ספרים, געבראכט פון א הויז, ווו ס׳איז נישט לאנג צוריק געווען א לוויה. מיין באלעבאס פלעגט זיפצן: „איי, ספרים־יתומים, נעבעך…‟ ער פלעגט זיי אפגעבן פאר א שיבוש, ס׳זאל נישט הייסן, אז מע ווארפט די ספרים ארויס. 
 
 די „מציאה־שמעקערס‟ בעת א ביכער־אויספארקויף אין בארא־פארק 
 צווישן אזעלכע אפטע מציאה־שמעקערס איז געווען אויך ר׳ שמחה. כ׳האב געהערט, ווי די חברה פון יענעם ווינקל האבן אים צווישן זיך גערופן, „שימחה דער בטלן‟. א קליינטשיקער — ס׳האט א סך נישט אויסגעפעלט, ער זאל זיין א קארליק — איז שווער געווען צו טרעפן זיין עלטער. דערצו האבן זיינע בלאסע, גלאטע באקן, דאכט זיך, בכלל נישט געוווסט פון קיין הערל; און די פארב אויפן פנים האט זיך אים קיין מאל נישט געשטעלט. וואס יא, ווען ר׳ שמחה פלעגט א מאל א שמייכל טאן, איז די בלאסע גלאטקייט אויף די באקן באלד צעשטערט געווארן פון געדיכטע שפעלטלעך־קנייטשן, ווי ס׳וואלט געפיקעט די שאלעכץ אויף א הארט איי. 
 זיין אויסזען האט נישט אויסבאהאלטן א גרויסן סוד; דער דלות האט זיך געשפיגלט אין אים, ווי א מוסטער פון פינצטערן קאפיטאליזם. כ׳האב נישט געוווסט, צי ער האט ווייב־און־קינד, וואס יא האט מען געקאנט הערן, אז זיין ברודער האט א געשעפט אויף דער 47סטער גאס אין מאנהעטן, באקאנט מיט אירע „בריליאנט־קראמען‟. קיין בעטלער, חלילה, איז שמחה נישט געווען, זיין „ביזנעס‟ איז באשטאנען פון „זעלטענע אנטיקלעך‟. ווען מיר האבן זיך מיט אים באקענט א ביסל נענטער, האט ר׳ שמחה מיך ״אריינגעפירט״ אין תוך פון זיין געשעפט. 
 מיין קורצע הפסקה, וואס דער באלעבאס האט מיר אויסגעטיילט אויף „לאנטש־טיים‟, פלעג איך זיך באמיען צו זיין מער אויף דער לופט; די פארשפארטקייט אין די פיר ווענט און דער ביכער־שטויב, האבן ביי מיר ארויסגערופן אן אלערגיע. פלעג איך מיין מאגערן סענדוויטש, מיטגעבראכט פון דער היים, אויפעסן בשעתן שפאצירן א צוויי־דריי קווארטאלן, און דערנאך זיך אויסזוכן א פריי ערטעלע אויף א באנק אונטער א בוים און שוין דארט אריינקוקן אין מיין ווערטער־ביכעלע, צו פארגעדענקען די טאגיקע פארציע פון נייע ענגלישע ווערטער. 
 אין א טאג האב איך אויף אזא באנק דערזען זיצן ר׳ שמחה. זיינע שווארצע קאמאשן מיט ברייטע נעז זיינען געבליבן הענגען אין דער לופטן, צווישן דער באנק און דעם טראטואר, ווי זיי וואלטן קיין שום שייכות צו די קורצע פיס נישט געהאט. לעבן אים, פון דער רעכטער זייט, איז געשטאנען אויף דער באנק אן אפגעריבענער אלטמאדישער סאקוואיאזש, אויף וועלכן דער באלעבאס האט געהאלטן זיין האנט, ווי ער וואלט געגלעט זיין באליבטן הונט. 
 דערזען מיך צוגיין, האט ער איבערגעשטעלט זיין סאקוואיאזש צו זיך אויף די קני. 
 „איר קלייבט זיך אין וועג אריין?‟ — האב איך א פרעג געטאן מער צוליב העפלעכקייט איידער אנצוקניפן א שמועס. 
 ר׳ שמחה האט עס פארשטאנען אויף זיין אופן. 
 „אייגנטלעך… — האט ער זיך שטיל אנגערופן, — ליגט דא מיין גאנצער ביזנעס…‟ 
 כ׳האב נאך א מאל א קוק געטאן אויף דעם סאקוואיאזש, נאר שוין גאר אנדערש — סיי מיט נייגער און סיי מיט חשד. ר׳ שמחה האט געלייזט מיינע ספקות. ער האט אויפגעשלאסן אלע דריי שלעסלעך פונעם סאקוואיאזש. זיך באפרייט פון דער פארשפארטקייט, האט דער סאקוואיאזש אויפגעעפנט זיין ברייטן פיסק. ר׳ שמחהס צוגעפלעטשטע נאז האט זיך א וויילע צוגעשמעקט צו דעם, וואס ס׳איז געווען אינעווייניק. זיך איבערצייגט, אז אלץ איז אויפן ארט, האט ער זיך אויסגעדרייט צו מיר: „כאפט א קוק!…‟ 
 נאכן ערשטן בליק נאך האב איך א טראכט געטאן, אז ס׳איז בפירוש דאס ארט, ווו א קונצנמאכער האלט זיין רעקוויזיט, וואס ער ניצט פאר זיינע פאקוסן: כל־מיניי פושקעלעך, פלעשעלעך, רויטע בענדלעך קעגן א גוט־אויג, פארשיידנקאליריקע שמאטקעלעך, שפיציקע און קיילעכדיקע שטיינדלעך און ביינדלעך, א בינטל פעדערן פון א פאווע־עק… ארויסגעוויזן האט זיך, אז ס׳איז נישט אבי וואס, נאר טאקע „זעלטענע אנטיקלעך‟, וואס פאר זיך אליין וואלטן זיי טאקע געטויג פאר נארישע פאקוס־פאקוסן… 
 „דער כוח־הרשאה, — האט מיר פארטרוילעך דערקלערט ר׳ שמחה, — שטעקט נישט אזוי אין די זאכן, נאר אין דעם כישוף־שפרוך, וואס מע דארף דערביי זאגן…‟ 
 זעט אויס, אז מיין מאטעריאליסטישע דערציונג, ארויסגעפירט פון מיין געבוירן־לאנד אויף א קאנטראבאנדע־אופן, האט זיך אפגעשטעמפלט אויף מיין פרצוף. 
 „כ׳זע, דו גלייבסט מיר נישט… גוט…‟ 
 ר׳ שמחה האט פארזיכטיק א שארע געטאן אינעם סאקוואיאזש און ארויסגעשלעפט א קליין פלעשעלע מיט עפעס א קאלעמוטנע־גרינער פליסיקייט. ער האט עס א טרייסל געטאן עטלעכע מאל און זיך אנגערופן: 
 „דו ווייסט וואס דאס איז?‟ — ער האט עס געפרעגט מיט א קול, וואס ס׳וואלט געפאסט, אז אין דעם קליין פלעשעלע זאל געווען זיין פארשפארט א קראפט, מסוגל אויפצורייסן די גאנצע וועלט. 
 „נאך שטארקער… — האט ר׳ שמחה ווידער צעקייט מיין איראנישן בליק. — דריי־פיר טראפנס פון דעם געטראנק וועקן אויף א משוגענע פארליבטקייט!..‟ 
 ער איז שוין גרייט געווען צו מאכן פון מיין מאטעריאליסטישער איינגעגלייבטקייט אש און פארעך, כ׳האב אים אבער אפגעשטעלט: 
 „לאמיר זיך טרעפן מארגן, אין דער זעלבער צייט און אויפן זעלבן ארט, — כ׳האב זיך האסטיק געשטעלט אויף די פיס און, טייטנדיק אין מיין האנט־זייגערל מיטן פינגער, צוגעגעבן: — מיין באלעבאס האט נישט ליב, ווען מע פאשפעטיקט…‟ 
 ווי כ׳האב שפעטער באמערקט, האט ר׳ שמחה געהאט א זעלטענעם חוש פאר צייט; דאס הייסט, זיינע געשיכטעס ארום די מאדנע חפצים פון זיין סאקוואיאזש פלעגט ער אריינפאסן פונקט אין דעם צייט־אפשניט, וואס איך האב געהאט. קיין סעקונדע ווייניקער און קיין סעקונדע מער. דערביי האט אין דער מעשה נישט אוסגעפעלט נישט קיין אנהייב, נישט קיין מיט, און נישט קיין סוף. 
 אויפן צווייטן טאג, כ׳האב זיך געהאט נאר צוגעזעצט לעבן אים, האט ער באלד ארויסגעשלעפט פונעם סאקוואיאזש דאס קליינע פלעשעלע מיט דער קאלעמוטנע־גרינער פליסיקייט, ווי געוואלט דערמיט פארבינד דעם נעכטיקם סוף פון אונדזער טרעפונג מיטן היינטיקן אנהייב. ער האט עס ווידער צעקאלאטשעט, זיך איינגעקוקט א רגע, ווי א לאבאראנט אויף זיין כעמישן געמיש, און שטיל ארויסגעבראכט: „א ליבעס־טרונק‟… ס׳האט געקלונגען ווי א נאמען צו א ראמאנטשער געשיכטע. און ער האט די געשיטע אנגעהויבן: 
 „כ׳קען זייער גוט די משפחה. מיר זיינען אפילו שטיקלעך קרובים. ער, מיין קוזין, פלעגט תמיד ארומגיין איבער די גאסן באזארגט, געזוכט, נעבעך, א פארדינסטל צו קריגן, אויסצוהאלטן זיין געזינד. קיין גרויסער חכם איז ער נישט געווען; א ראיה האט איר — צוועלף קינדער און אלע מיידלעך! אין א טאג, זיין פלוניתטע שטיי אויף — דער מאן איז נישטא. אן אישה פרעגט נישט קיין שאלות ביים מאן, אבי ער זאל זיך בשלום אומקערן ביי נאכט אהיים, און נישט מיט ליידיקע הענט. אין יענעם פארנאכט איז מיין קרוב אהיים נישט געקומען. ער איז אויך נישט געקומען די צווייטע נאכט… זי לויפט שוין, נעבעך, אין פאליציי־צירקל, וויינט, קלאגט — דער מאן איז פארפאלן געווארן. א קיצור, א באקאנטע מעשה ביי יידן, דהיינו, א מאל, אין יוראפ, פלעגן די מענער אנטלויפן פון די ווייבער קיין אמעריקע, שטעלט זיך א שאלה: וווהין קאן א מאן אנטלויפן איצט, אז ער איז שוין אין אמעריקע? 
 „דערווייל, ביז די פאליציי האט צעוויקלט די גאנצע אירע זוך־מאשינעריע, האבן דאך די צוועלף מיידלעך געוואלט אכלען; וויפל קאן מען זיך שפייזן מיט שאר־ירקות? רופט זיך אן די מוטער צו דער עלטערער טאכטער: ׳גיב נאך א מאל א שארע אין די שאפקעלעך אין קעלער, אפשר האט זיך דארט פארט עפעס פארוואלגערט?׳ די טאכטער לאזט זיך שוין אראפ אין קעלער, זי גיט א קוק, שטייט אין א ווינקל א זעקעלע, וואס פריער האט זי עס דארט נישט געזען. האט זי זיך אוודאי דערפרייט — אפשר א ביסל קארטאפליעס אדער פאסאליעס… זי כאפט שוין דאס זעקעלע און א גליקלעכע לויפט ארויף צו דערפרייען די מאמע און די שוועסטערלעך. די מאמע צעבינדט דאס זעקעלע, און שיט אויס אויפן טיש דאס ביסל קארטאפליעס. די קינדער האבן ארומגערינגלט דעם טיש און מע עסט, נעבעך, די קארטאפליעס מיט די אויגן רויערהייט. פלוצעם רופט זיך אן א מיידעלע: ׳גיט א קוק… וואס בליצקעט עפעס דא?׳ — און זי דערלאנגט א קארטאפליע דער מאמען. יענע קוקט זיך איין: פון דער שאלעכץ שטארצן ארויס אזעלכע גלאנצנדיקע שפראצלעך — הארטע, ווי שטיינדעלעך. זי צופט פון דער קארטאפליע אפ איינס פון זיי און לייגט עס אוועק צו זיך אויף דער דלאניע. אין איר לעבן האט די אישה קיין אמתן דימענט נישט געזען, זי האט אבער מיט איר ווייבערישן חוש דערשמעקט, אז ס׳איז עפעס א גוטע טייערע זאך. זאגט זי באלד צו די טעכטער: ׳איר האט גארנישט געזען און האלט אייערע פיסקעלעך פארשלאסן!׳ — די עלטערע טאכטער האט זי געשיקט נאך מיר…‟ 
 דא האט ר׳ שמחה זיך אנגעשפארט מיט זיין פלייצע אין דער באנק און זיך א גלעט געטאן עטלעכע מאל זיין בייכעלע. ער האט לייכט א שאקל געטאן מיטן קאפ ערגעץ ארויף, ווי זיך דארט באגריסט מיט עמעצן, מעגלעך, מיט א מלאך, וואס נאר ר׳ שמחה האט אים דערקענט. פון דעם דערציילטן ווייטער, האב איך פארשטאנען, אז אלץ, וואס ס׳איז אין דער משפחה פארגעקומען שפעטער, וואלט אן דער אריינמישונג פון דעם באקאנטן מלאך פשוט נישט געשען. 
 „א קוק געטאן אויף די קארטאפליעס, צעשאטן איבערן טיש, האב איך באלד פארשטאנען, פון וואנען די פיס וואקסן. די אישה, נעבעך, איז געזעסן פארציטערט פאר שרעק. ׳וואס זאל עס זיין, ר׳ שמחה?!׳ — כ׳האב זי אוודאי בארויקט און געזאגט, זי זאל פארשטיין, אז קיין למד־וואווניקעס האבן זיך נאך אויף דער וועלט נישט אויסגעלאזט. איר מאן איז טאקע א מנווול, אבער די קינדער דארפן דערפון נישט ליידן… א קיצור, כ׳האב אפגעקאלופעט נאך עטלעכע שטיינדעלע פון דער קארטאפליע און זיך געלאזט צו מיין ברודער אויף דער 47סטער גאס… כ׳וויל זיך דא נישט אריינלאזן אין קיין לאנגע דיבורים; מיין ברודערל קען איך זייער גוט, און כ׳ווייס, ווי אזוי מע דארף מיט אים דברן. ער האט זיך צעבייטלט, און באצאלט א גוטן פרייז. יעדן פאלס, די ארעמע אישה איז געווארן א רייכע עגונה. פארשטייט זיך, ס׳האט איר שוין נישט געפאסט צו וווינען אין א פינצטערער כאלופע, האט זי זיך אריבערגעצויגן אין א גוט הויז אויף איסטערן פארקוועי אין קראון־הייטס, געקויפט א טייערן קאר, אבער אויך נישט פארגעסן אין די ארעמע־לייט, צעטיילט א סך צדקה. צו דער עלטערער טאכטער האבן אנגעהויבן אריינצוגייט באקאנטע שדכנטעס, רעדן איר פיינע שידוכים מיט רביישע זינדעלעך… און די עגונה, נעבעך, גייט אויס פאר בענקשאפט נאך איר מאן, דעם פוסטעפאסניק, כאטש ער איז מיין קוזין… 
 „וואס זשע מיינט איר, די ארעמע־לייט, ווי נאר זיי דערהערן, אז מע גיט ערגעץ גוטע נדבות, זיינען זיי באלד דארט. נו, האט עס אויך צוגעצויגן איר אייגענעם מאן. זינט ער איז אוועקגעגאנגען פון שטוב, איבערגעלאזט זיין ווייב און קינדער אויף הפקר, האט ער זיך אזוי אראפגעלאזט, אזוי געפאלן ביי זיך, אז מ׳האט אים קוים געקאנט דערקענען. ממש אויף א בלאטער א פרישטש, און אויף א מכה א בלאטער! זי האט אים גלייך דערקענט, אבער ער האט זי שוין נישט געקאנט דערקענען, מחמת, אז מע ווערט רייך הייבט מען אן אנדערש אויסזען…‟ 
 ר׳ שמחה האט באמערקט, אז כ׳ווארף שוין קורצע בליקן אויף מיין זייגערל. האט ער א טרייסל געטאן דאס קליינע פלעשעלע און עס ארויסגעשטעלט פאר מיינע אויגן. ס׳האט געדארפט מיינען: זארג זיך נישט, כ׳געדענק פון וואס כ׳האב אנגעהויבן און מיר קומען שוין מירטשעם צום סוף. 
 „די אישה שיקט ווידער נאך מיר, אבער שוין אירע א משרתטע. וואס איז? זי ווייסט, נעבעך, נישט וואס צו טאן ווייטער. זי וויל אים האבן צוריק: די קינדער דארפן א טאטן, און זי — א מאן!… זאג איך איר: זארג זיך נישט, פארלאז זיך אויף מיר, כ׳דארף נאר האבן א גוטע מטבע, מ׳זאל מיין קוזין קאנען ווידער ברענגען צו א מענטשלעכן אויסזען. פרייטיק צו נאכטס וועסטו אים האבן פאר א גאסט… 
 „און אזוי איז עס געווען… נאך דעם ווי דער גאסט האט געמאכט קידוש, האט די באלעבאסטע דערלאנגט אים צוויי גרויסע שטיקער פיש, גוט געפעפערט און גוט געזאלצן. נאך דער סעודה האט זי אים געוויזן אווו ער קאן זיך צולייגן, און איז אליין געגאנגען אין איר שלאף־צימער… יא, שיער נישט פארגעסן: פארן געזעגענען זיך מיט מיין קוזינס ווייב, האב איך איר געגעבן אט דאס פלעשעלע, און אנגעזאגט, זי זאל נאך דער סעודה געפינען א תירוץ אריינצוגיסן בשתיקה אין זיין כעס דריי־פיר טראפנס פון דעם גרינעם געטראנק. און אזא געלעגנהייט איז געקומען. אין מיטן דער נאכט האט זיך דעם גאסט זייער פארוואלט א טרונק וואסער. איז ער אראפ פונעם געלעגער און זיך געלאזט איבער דער גרויסער דירה זוכן וואסער. די באלעבאסטע האט קיין אויג נישט צוגעמאכט. דערהערט זיינע טריט, גייט זי דעם גאסט אנטקעגן און פרעגט אים: ׳ר׳ ייד, וואס זוכט איר?׳ — זאגט ער: ׳פיש… פלייש… כ׳וויל א טרונק, כ׳גיי אויס…׳ — זאגט זי: ׳קומט מיט מיר, וועל איך אייך געבן א טרונק.׳ האט זי אים אריינגעפירט אין איר שלאף־צימער, אנגעגאסן א כוס וויין, און, אוודאי, נישט פארגעסן צוגעבן די עטלעכע טראפנס פון מיין פלעשעלע. האט ער דאס וויין אויסגעטרונקען און זיך פאסמאקעוועט: ׳הא, ס׳איז עפעס זייער געשמאק, וואס איז דאס?׳ — און דא האט זי אים ארומגענומען און געזאגט די וויכטיקע ווערטער, וואס כ׳האב זי אויסגעלערנט צו זאגן: ׳דאס איז וויין — און דו ביסט מיין, און איך בין דיין…׳‟ 
 כ׳האב זיך שוין קוים דערווארט צו הערן דעם סוף. ר׳ שמחה האט מיך געהאלטן ביי דער האנט און ממש אויסגעשאסן: „אין ניין חדשים ארום איז ביי זיי געבוירן געווארן א יינגעלע!‟… 
 אן ערך א האלב יאר, ביז ס׳האבן זיך אנגעהויבן די רעגנס און קאלטע טעג פלעגן מיר זיך אפט טרעפן אין מיין ״לאנטש־טיים״ אויף אונדזער באנק. כ׳האב זיך אנגעהערט פון שמחהן א וועלט מיט מעשיות, און יעדע מעשה זיינע האט זיך אנגעהויבן פונעם ארויסשלעפן א ניי ״אנטיקל״ פונעם סאקוואיאזש. די דאזיקע אנטיקלעך זיינען געווען ווי א מין קאמערטאן, וואס האט אים געגעבן דעם ריכטיקן קלאנג צו דערציילן זיין מעשה… 
 און מיך האט מיין אימיגראנטישע טאג־טעגלעכקייט פארשלעפט אין איר ווירבל. כ׳האב געפילט, אז כ׳ווער אפגעריסן פון דעם איינגעפונדעוועטן צייט־אקס, און אריינגעווארפן אין א תהום, ווו דער אויסדויער פון טעג און וואכן איז משונה־געפרעסט, אין פארגלייך מיט דעם, וואס ס׳איז געווען פארן קומען קיין אמעריקע. נאך דער ארבעט אין דער ביכער־קראם בין איך געלאפן אויף די קאמפיוטער־קורסן; כ׳האב געהאפט, אז זיי וועלן מיר ארויסהעלפן צו געפינען א בעסערן „דזשאב‟. און אזוי איז עס טאקע געשען. אין אן אכט חדשים ארום האב איך באדאנקט מיין באלעבאס און פארלאזט זיין „עולם הספרים‟. 
 אין צווישן דער צייט, האט א ביטערע בשורה זיך צעפלויגן איבער דער פרומער געגנט פון בארא־פארק: „אויף ר׳ שמחה דעם בטלן איז אנגעפאלן א שייגעץ, ארויסגעריסן ביי אים זיין טשעמאדאנדל און אנטלאפן…‟ ווי גרויס און שטארק ר׳ שמחה איז געווען, דארף מען נישט דערציילן. פון דעסטוועגן, האט ער זיך איינגעקלאמערט אין זיין אפגעריבענעם אוצר, און נאר א זעץ איבערן קאפ האט דערמעגלעכט דעם רויבער ארויסצובאקומען זיין רויב. צום באוווסטזיין איז שוין ר׳ שמחה נישט געקומען… 
 כ׳בין געווען אויף דער לוויה. זיין רייכער ברודער האט זיך שוין אויסגעפיינט, און צווישן זיך האבן מענטשן זיך געשושקעט: „אויב נישט ביים לעבן, איז כאטש נאכן טויט…‟ און דווקא דארט, ביים פרישן קבר פון ר׳ שמחהן האט מיר אין אויער, ווי א קלינג געטאן דער קאמערטאן פון זיינער א מעשה. ער האט דעמאלט, ווי שטענדיק, ארויסגעשלעפט פונעם סאקוואיאזש עפעס אן אנטיקל. עס איז געווען א פורפור־סאמעטן פושקעלע. ער האט עס נישט געעפנט, געהאלטן אזוי אויף זיין שמאלער, קינדערשער דלאניע און דערציילט: 
 „ס׳האט זיך מיר אמאל געחלומט א חלום, אז כ׳שטיי ביי דער טיר, ווי א דארמען, ביי מיין ברודערס בריליאנטן־געשעפט, און עס קומט צו א קליין מענטשעלע, נאך קלענער פון מיר, מיט א רויטן קאלפיק אויפן קאפ, און אויף דער פלייצע טראגט ער א זעקעלע מיט גאלד. פרעג איך אים, ווי עס פאסט פאר א דארמען: ווער ביסטו? זאגט דאס מענטשעלע: ׳כ׳בין דיין ברודערס מזל.׳ פרעג איך אים שוין ווידער, צי ער ווייסט נישט אפשר, ווו סע געפינט זיך מיין מזל? ׳אוודאי, ווייס איך, נאר ס׳וועט דיר גארנישט ארויסקומען דערפון, אז כ׳וועל דיר זאגן, — הערט זיך זיין חוצפהדיק שטימעלע, — ווייל ס׳מזל דיינס ליגט ערגעץ אויף א ווייט און וויסט ארט. ס׳איז שווער אהין צוצוקומען׳. דאס מענטשעלע רייסט זיך אריינצוגיין אין דער טיר, אבער איך לאז אים נישט. כ׳האב זיך איינגעשפארט און זאג אים, אז ביז ער וועט מיר נישט זאגן, ווי אזוי כ׳קאן טרעפן צו מיין מזל, וועל איך אים צו מיין ברודער נישט אריינלאזן. 
 „מיינס האט געפועלט: ער האט זיך נאכגעגעבן. ׳גוט, כ׳וועל דיר זאגן. זאלסט גיין אויף די גלייכע אוועניוס און פאדרייטע סטירטן ביז דו וועסט אנגומען צו א וואלקנראצער, א האטעל פון פינף שטערנדלעך. דארט שלאפן טויזנטער אויפגעקומענע מזלות, זאלסטו אבער אהין נישט אריינגיין און זיי נישט וועקן. גיי ווייטער אויף די גלייכע אוועניוס און פאדרייטע סטירטן ביז דו וועסט דערזען א קלענערן האטעל, שוין דריי שטערנדלעך. די מזלות, וואס וווינען דארט האבן זיך שוין א ביסל אויסגעטשוכעט, נאר נישט גענוג; קוקן זיי ארויס דורכן פענצער און שפייען אראפ אויף די קעפ פון די דורכגייער. זאלסטו אהין אויך נישט אריינגיין. גיי זיך ווייטער אויף די גלייכע אוועניוס און פארדרייטע סטריטן. פארנאכט־צו וועסטו אנקומען צו אן אלטער אכסניא. דארט אינעם לעצטן צימער אין סאמע סוף פונעם פינצטערן פרוזדור וווינט דיין מזל…׳ 
 „ווי נאר דאס מענטשעלע האט עס מיר דערציילט, איז ער באלד נעלם געווארן. נעם איך שוין די פיס אין די הענט און לאז זיך אין וועג אריין, אזוי ווי דאס מענטשעלע האט מיר געהייסן… אין א חלום איז דאך דער לענגסטער וועג קירצער פון א גענעץ. קום איך אן צו דער אלטער אכסניא. כ׳גיי אריין אינעם לעצטן צימער פונעם פרוזדור, זע איך, ווי אויף אן אייזערנעם בעטל שלאפט א קליין פארשוינדל. און סע שטייט א כראפעניש, אז אפילו אין חלום קאן מען טויב ווערן. הייב איך אים אן צו וועקן: מזל, מזל מיינס, שטיי אויף! גענוג דיר שוין שלאפן! האט זיך דאס מזל מיינס קוים מיט צרות א ביסל אויפגעטשוכעט. אויפגעעפנט אן אויג, פרעגט עס ביי מיר דורך א גענעץ: ׳נו, וואס זשע ווילסטו פון מיר?׳ הייב איך אן בעטן: כ׳וויל זיין רייך, ווי מיין ברודער… האבן מיין אייגענעם בריליאנט־ביזנעס אויף דער 47סטער גאס… גענעצט מיין מזל ווייטער, רוקט אריין די האנט אונטערן קישן און שלעפט ארויס אט דאס פושקעלע…‟ 
 כ׳געדענק, אז די מעשה האט מיך אזוי פארכאפט, אז מיין מאטעריאליסטישע דערציונג האט זיך גלייך אויסגעוועפט פונעם קאפ. כ׳האב געקוקט אויף דעם פארמאכטן פורפור־פושקעלע, נישט קענענדיק דערפון קיין אויג אפפירן און געפרעגט ביי ר׳ שמחהן: „איז עס טאקע דאס זעלבע פושקעלע?… איר האט עס אמאל אויפגעענט?‟ — „קיין מאל נישט!‟ — איז געווען זיין ענטפער. „פאר וואס? איר ווילט נישט וויסן, וואס ס׳געפינט זיך דארט אינעווייניק?..‟ ר׳ שמחה האט א קוק געטאן אויף מיר מיט זיין תמימותדיקן בליק און שטיל א זאג געטאן: „כ׳בין אזוי גליקלעך געווען צו באקומען פון מיין מזל דאס פושקעלע, אז כ׳האב פארגעסן צו פרעגן, וואס איז דער כישוף־שפרוך, וואס מע דארף זאגן, כדי עס אויפצעעפענען. ווען כ׳האב זיך געכאפט, האב איך זיך אויפגעוועקט פון שלאף…‟ 
 ר׳ שמחה האט א זיפץ געטאן און באהאלטן דאס אנטיקל צוריק אין זיין סאקוואיאזש. 
 יולי 2017, ברוקלין, ניו־יארק 
 
 