

לאפסוס־קאקטוס — 20 



 by באריס סאנדלער 
May 1, 2019May 3, 2019 Filed under:
שפראך 

אידיאמאטישע געפארטע ווערטער
דאס לעצטע מאל האבן מיר גערעדט וועגן אידיאמאטישע געפארטע ווערטער, ווי למשל א כמאליע און א סמאליע, קלעמעניש און בענקעניש, געווארט און געשמאכט, וכדומה. יעדעס ווארט באזונדער האט זיין אייגענעם זין, אבער צונויפגעפארט שאפן זיי א פארשטארקטן בילדערישן באטייט, דהיינו: א כמאליע און א סמאליע . „כמאליע‟, מיינט, א שטארקע קלאפעריי און „סמאליע‟ — א פלאם, א היץ. צונויפגעבראכט צוזאמען ווערט געשילדערט א בילד פון אן אנגעגליטער לופט, אט־אט וועט אויסברעכן א שרעקלעכע שרפה.
געשמאכט, מיינט, אפגעקומען [אין תפיסה]. צונויפגעבראכט צוזאמען ווערט געשילדערט א בילד פון א ליידנדיקן פארשוין, וואס איז פארשפארט, אויסער זיין ווילן, און גייט אויס פאר בענקשאפט.
קלעמעניש, מיינט, עס דרוקט, עס פרעסט, עס זויגט [אונטערן הארץ].
בענקעניש, מיינט, מאטערן, מוטשען זיך.
צונויפגעבראכט צוזאמען ווערט געשילדערט א בילד פון א מענטש, וואס געפינט זיך נישט קיין ארט, נעמט זיך ארויס די נשמה.
אין דער פאלקס־שפראך זיינען אויך פאראן „געפארטע ווערטער‟, וואס נאר איין ווארט האט א זין; דאס צווייטע (און צומאל אויך א דריט ווארט) איז ווי צוגעטשעפעט צום ערשטן מיט א גראם. למשל: גראם־שטראם, משל־קאפאשל, איילעך־מלך, האצע־קלאצע, גאגל־מאגל, ציגעלע־מיגעלע…
דער שרייבער יחיאל שרייבמאן, אין זיין מיניאטור „אץ־קוצץ־לשון‟ באשרייבט דעם אויסדרוק ציגעלע־מיגעלע־ריגעלע אזוי:
כ׳פארמאך די אויגן, און אויף די ליפן שוועבט מיר א שורה: ציגעלע־מיגעלע־ריגעלע… איין ווארט נאר איז דא פארשטענדלעך. די איבעריקע צוויי זיינען אויסגעטראכטע, געמאכטע, „קאלעך־ווערטער‟. נאר כ׳דערזע מיין מאמען זיצן לעבן מיין וויגל. כ׳דערפיל די שטערן, וואס קוקן אריין צו מיר דורכן פענצטער, איבער פארלאטעטן פירהענגל. כ׳שלאף איין, און עס קומט מיר צו חלום דאס קלאר־ווייסע ציגעלע. עס בוצקעט זיך מיט מיר און עס לאשטשעט זיך צו מיר…
אין דער קינדער־שאפונג פלעגט זיך עס טרעפן אויף שריט און טריט. כמעט יעדער נאמען פלעגט געפארט ווערן מיט א געגראמט ווארט, בפרט, בשעתן רייצן זיך איינער דעם צווייטן: „לייזער־גלייזער‟, „משה־קוישע‟, „חיים־מים‟, „רבקה־פיפקע‟, „לאהקע־שלייקע‟, „איציק־שפיציק‟ און אזוי ווייטער.
מע קאן עס אויך געפינען אין די קינדער־לידעלעך. איך געדענק נאך פון מיינע קינדער־יארן צוויי פון אזעלכע קינדער־לידעלעך.
איילעך־מלך
קאטשקע־דריילעך,
מיר אן עפל דיר א פלוים,
פליט אריין א פליג אין מויל.
און דאס צווייטע:
עלע, מעלע, יאסטע —
וויפל פייגל האסטע(ו)?
פייגל האבן מיר צוויי
מיר זאלן זיין פאר זיי.
נישט לאנג צוריק האב איך אין יאנקל יאקירס א דערציילונג אנגעטראפן אויף אזא בעסאראבער קינדער־לידעלע, וואס זיכער געהערט עס צו דער צייט פון דער אזוי גערופענער „פעברואר־רעוואלוציע‟ (1917), ווען דער קייסער ניקאליי האט זיך אפגעזאגט פון זיין טראן.
לאכט, קינדערלעך, לאכט,
כ׳האב אייך א גוטע בשורה געבראכט:
דער קייסער ניקאליי
האט זיך אנגעגעסן מיט מאליי [א פויעריש דאר ברויט, געמאכט פון פאפשוימעל],
האט אים געכאפט דער מאגן,
האט ער זיך געמוזט אפזאגן!…
אין פאלק איז אבער אויך פארשפרייט געווארן א מין בכיוון־אומפארשטענדלעכע שפראך, אדער צוליב אפלאכן א פראסטאק, ארויסשטעלן אויף חוזק, אנדערש געזאגט, „קאלעכן‟, פארשמירן די אויגן; אדער צוליב דעם, אז א פרעמדער, נישט פון „דיין בראנזשע‟ זאל נישט קאנען פארשטיין וואס מע רעדט.
אזא פלאפלעריי האט מען גערופן „קוידערוועלש־לשון‟, אדער ווי שרייבמאן רופט „אץ־קוצץ־לשון‟. באזונדערס איז אזא לשון געווען פארשפרייט צווישן די חברה אקטיארן אדער קלעזמארים, מיט איין ווארט, ביי דעם באהעם־עולם.
ווי א מענטש, וואס האט זיך געדרייט לאנגע יארן צווישן די מוזיקאנטן, בתוכם יידישע, ווייס איך א היפש ביסל ווערטער פון דעם אזוי גערופענעם „לאבוך־לשון‟. דאס ווארט אליין „לאבוך‟, מיינט, א מוזיקער; דעריבער קלינגט דאס שפילן מוזיק, ווי „לאבעווען‟. שפייז — „בערליאזש‟, גיי אוועק! — „שטעל רגלים!‟, א מיידל — „טשווויכע‟, א בחור — „טשווואק‟, געלט — „באשלי‟, א חלק פונעם געלט — „באזש‟…
צום סוף פון דער היינטיקער נאטיץ קער איך זיך ווידער אום צו שרייבמאנס מיניאטור „אץ־קוצץ־לשון‟. ער שרייבט:
חברה אקטיארן, פארשלעפטע קרענק, פלעגן אריינכאפן הינטער די קוליסן א יאלד, א פארערער פון טאלאנט, האט מען אים, למשל, פלוצעם געטאן א פרעג אן ערך אזוי־א: „איר האט זיך שוין היינט מעלאוואכאקיסטן געטאן?‟ יענער פלעגט שטיין בלייבן געפלעפט פון דעם דאזיקן שווערן קאדערישן ווארט, מיינען, אז עס איז נישט פאר זיינע ציין, אז ער האט דא אפשר פשוט עפעס נישט דערהערט, פלעגט מיט אויסגעשטארצטע אויגן א געשריי טאן: „וואס, וואס?‟, און די אקטיארן לעבן די שפיגלען האבן, קלעפנדיק די בערד, געקאטשעט זיך פאר געלעכטער.
איי, ווו נעמט מען היינט אזעלכע חברה יידישע אקטיארן?
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: jewsresearchYiddish 
Post navigation


Previous Post
נאטיצן פונעם רעדאקטאר — 19 

Next Post
פון אונדזער עזבון: אהרן ווערגעליס (1918־1999) 



