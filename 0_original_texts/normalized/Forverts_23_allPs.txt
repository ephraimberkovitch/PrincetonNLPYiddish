 מיט איבער 100 יאר צוריק, בעת דער מגפה פון דער אזוי־גערופענער שפאנישער גריפע, האט מען ממש באשטראפט מענטשן וואס האבן נישט געטראגן קיין מאסקע אויף דער גאס, און זיי אפילו איינגעזעצט אין טורמע. אין 1919 האט א ייד פון אדעס, הארי באען (בענעט) , געשריבן א סאטיריש ליד וועגן דער מגפה, „די שפאנישע כאלערע‟. 
 אין דעם הומאריסטישן ווידעא, וואס איז ארויף אויף יוטוב אין אפריל 2020, זינגט די ישראלדיקע אקטריסע אסתר (אסתי) ניסים יענץ ליד, פאררופנדיק זיך אוודאי אויפן קאראנא־ווירוס. דער תל־אביבער „בית שלום־עליכם‟, וואס האט געשאפן דעם ווידעא און אים ארויסגעשטעלט אויף יוטוב, באטאנט, אז דער הומאר אין באענס ליד האט זיכער געהאלפן יידן איבערצולעבן יענע שווערע תקופה. ניסים שפילט אויס דאס ליד אויף א לעבעדיקן אופן, עסנדיק אפילו קנאבל פאר א רפואה, און דער מוזיקער אמנון בהם, וועלכער האט געשאפן די מוזיקאלע אראנזשירונג, האט צוגעגעבן אייגענע חידושדיקע נאטן. 
 דער טעקסט און די מוזיק פון הארי באענס ליד, געפינען זיך היינט אין דער ביבליאטעק פונעם אמעריקאנער קאנגרעס און אויך אנליין . 
 באזונדערס טשיקאווע און באלערנדיק איז, אז אין 1919, ווען דאס ליד איז געשאפן געווארן, האבן אין דער וועלט אויך צירקולירט מאדנע אויסטראכטענישן און נוצלאזיקע פאלקס־רעצעפטן, ווי, למשל עסן קנאבל און טרינקען וויין. מע זינגט, אז דער אמעריקאנער פרעזידענט ווילסאן האט, כלומרשט, פארשפרייט די שפאנישע גריפע אין דייטשלאנד, כדי נקמה צו נעמען פאר די קרבנות פון דער ערשטער וועלט־מלחמה. ווי באלד די מגפה איז אויסגעבראכן גלייך נאך דער מלחמה, ווען מע האט טאקע באטראכט דעם מעגלעכן באנוץ פונעם ביאלאגישן וואפן, האבן זיך דעמאלט פארשפרייט אויסטערלישע קלאנגען וועגן דעם כלומרשט קינסטלעכן קוואל פון דער מגפה. 
 אוודאי, האט באענס איראניש אויסגעלאכט די דאזיקע טעאריע. אין דער אמתן, האבן די ערשטע דאקומענטירטע קרבנות פון דער שרעקלעכער גריפע זיך צוערשט באוויזן דווקא אין אמעריקע, אין יאנואר 1918, דערנאך אין דייטשלאנד און שפאניע, און א ביסל שפעטער – איבער דער גאנצער וועלט. די פאנדעמיע האט אומגעבראכט צווישן 17 און 100 מיליאן מענטשן (די סטאטיסטיק בלייבט ביזן היינטיקן טאג א רעטעניש). אין 1920 האט זיך דער שרעקלעכער ווירוס, צום גליק, פלוצעם פארוואנדלט אין א געוויינטלעכער גריפע. 
