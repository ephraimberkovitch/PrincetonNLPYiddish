 דאס ביכל, „צווישן טאטע־מאמע‟ , איז לכתחילה פובליקירט געווארן אין 1908 דורכן ווארשעווער פארלאג, „ביכער פאר אלע‟. די איצטיקע אויפלאגע איז ארויסגעלאזט געווארן דורך „פארלאג־פרעס‟ (Farlag Press), וואס ספעציאליזירט זיך אין איבערזעצונגען פון דער יידישער ליטעראטור. 
 אינעם בוך קען מען לייענען סיי דעם יידישן אריגינאל, סיי אן ענגלישע איבערזעצונג דערפון, דורכגעפירט פון די ליטערארישע איבערזעצערס, דניאל קענעדי און אלי עלקוס. דאס ביכל האנדלט זיך וועגן א יידיש יינגל, יצחק, וואס זיינע טאטע־מאמע האבן זיך געגט. די מאמע האט חתונה מיט א צווייטן און דער קליינער יצחק דארף איצט וווינען ביים טאטן אין דער גרויסער שטאט, ווארשע. 
 עטלעכע קריטיקערס באדאנקען קענעדי פארן ארויסראטעווען נאמבערג פון דער פארגעסנקייט. „צווישן טאטע־מאמע‟ איז שוין דאס דריטע בוך נאמבערגס וואס קענעדי האט איבערגעזעצט. פריער איז געווען „א פריילעכע נשמה און אנדערע דערציילונגען‟ ארויס דורכן פארלאג, Snuggly Books, ווי אויך אן ענגלישע איבערזעצונג פון נאמבערגס זאמלונג, „ווארשעווער מעשיות‟ , וואס איז ארויס פונעם ליטערארישן פארלאג ביים יידישן ביכער־צענטער, „ווייסע ציג־פארלאג‟. 
 הערש דוד נאמבערג (1876־1927) איז באקאנט פאר זיינע דערציילונגען וועגן ווארשעווער קינסטלער, פילאסאפן, יונגע אינטעלעקטואלן און סתם „שלימזלניקעס‟. זיינע פערסאנאזשן ראנגלען זיך אפט מיטן קאנפליקט צווישן יידישקייט און זייערע אייגענע תאוות, אפט אויך מיט דאגת־פרנסה. זיינע דערציילונגען, וואס זיינען, צום טייל, הומאריסטיש און סאטיריש, צום טייל — גאנץ ערנסט, שפיגלען אפ דאס יידישע לעבן אין ווארשע אין אנהייב 20סטן יארהונדערט. 
 קענעדי אליין איז א געבוירענער אירלענדער, וואס וווינט שוין לאנגע יארן אין פראנקרייך, ווו ער ארבעט ווי א פראפעסיאנעלער איבערזעצער. ער איז דער רעדאקציע־סעקרעטאר פארן איבערזעצונג־אפטייל פונעם אנליין־זשורנאל „אין געוועב‟, און א גרינדער פונעם „פארלאג־פרעס‟. ער האט צוויי מאל באקומען איבערזעצונג־סטיפענדיעס פונעם יידישן ביכער־צענטער. דער „פארלאג־פרעס‟ גיט ארויס נישט בלויז ביכער, נאר אויך „שפראכבונד‟ — א זשורנאל פון ליטערארישע איבערזעצונגען פון פארשיידענע שפראכן, וואס גייט ארויס א מאל אויף ענגליש און א מאל אויף פראנצייזיש. 
