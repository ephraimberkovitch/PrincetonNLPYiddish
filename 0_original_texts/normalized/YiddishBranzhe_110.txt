

לאפסוס־קאקטוס — 38 



 by באריס סאנדלער 
November 1, 2020November 29, 2020 Filed under:
שפראך 

פאר וואס קומט עס דעם „שין״ (3)?
שיכור — מעגלעך, אז די ערשטע דערמאנונג וועגן א ייד א שיכור געפינט זיך אינעם תנך. איך מיין, אברהם אבינוס פלימעניק לוט. אנטלאפן פונעם פארברענטן סדום, ווו ער האט פארלוירן זיין פרוי, האט לוט זיך מיט זיינע צוויי טעכטער באהאלטן אין א הייל. פאר צרות האט ער זיך אזוי אנגעשיכורט, אז ר׳האט, נעבעך, נישט באמערקט, ווי ער איז איבערגעשלאפן מיט די טעכטער. זינט דעמאלט איז פארשפרייט געווארן דער זאג ביי יידן — שיכור לוט!
שליאנדרע — קאן זיין א מאן אדער א פרוי, וואס שליאנדר[עוו]עט ארום איבער די גאסן פוסט־און־פאס, אן א ציל.
שליוכע — בדרך־כלל, מיינט עס, שמוץ, בלאטע, און קומט ארויס פונעם ווארט שליוכאטע — בלאטע. „שליוכע‟ פלעגט מען אין די סלאווישע שפראכן רופן אויך א פרוי א שטינקערין, אומריין אנגעטאן; און ערשט שפעטער, האט עס באקומען איר פארשפרייטסטן באטייט, וואס מיינט, א מאראליש געפאלענע פרוי, א פראסטיטוטקע. דווקא אט דער באנוץ איז פארשפרייט געווארן אין יידיש.
שלימזל — דאס ווארט און דער באגריף אליין איז שוין אריין אין א סך שפראכן, געווארן אינטערנאציאנאל. פון דעסטוועגן, נאר אויף יידיש קאן מען אזוי אפשאצן א שלימזל און שלימזלניצע. למשל: אז א שלימזלניצע קערט אויס די שטוב, לאזט זי ליגן דאס מיסט ביי דער טיר. דער שלימזלניק האט שטענדיק טענות צו גאט.
שמאק — דאס ווארט איז אויך זייער פארשפרייט געווארן אין אנדערע שפראכן, בפרט אין אמעריקאנער ענגליש. פון דעסטוועגן, ווערט עס מער גענוצט נישט פיזיאלאגיש, ווי א מענערישער אבר, נאר ווי א דעפיניציע פון א מענטשן מיט א צו ווייכן כאראקטער, אן ווילן, א שמאטע, וואס לאזט זיך מע זאל מיט אים מאניפולירן.
שמוע (שמוטשקע) — איז דער ווייבערישער אבר, אבער גראב אנגערופן. דער יידישער ניבול־פה איז כמעט פארשווונדן געווארן, צוזאמען מיט דער מינדלעכער שפראך; ווי אויך צוליב דעם, וואס אין דער יידישער ליטעראטור האבן די שרייבערס אויסגעמיטן זיך צו באנוצן מיט גראבע, ווולגארישע ווערטער און אויסדרוקן.
שמונצן — אין אלע שפראכן מיינט עס דאס זעלבע: האבן סעקסועלע באציונגען.
שמארע — אויפן אדעסער יידיש מיינט עס, א זונה, א פראסטיטוטקע. עטימאלאגיש, שטאמט דאס ווארט „שמארא‟ פון דרום־רוסיש און מיינט, ענטלגרינס.
שמארעוואזניק — אין יידיש מיינט עס א פורמאן פון א בריטשקע, וואס פלעגט צעפירן די פראסטיטוטקעס אויף די אדרעסן פון זייערע קליענטן. אין רוסיש, פון וואנען דאס ווארט קומט ארויס, מיינט עס א מענטש, וואס פלעגט שמירן די רעדער פון א בריטשקע מיט דזשעגערכץ. דאס ווארט איז באקאנט געווארן פונעם ליד „וואס זשע ביסטו קעצעלע ברוגז‟, געזונגען פון די אמעריקאנער שוועסטער בערי.
דיין טאטע איז א שמארעוואזניק,דיין מאמע גנבעט פיש אין מארק,און דיין ברודער איז א קארטיאזשניק,און דיין שוועסטער גייט מיט א סאלדאט.
המשך קומט
לאפסוס־קאקטוס

Share this:TwitterFacebookPrintLike this:Like Loading...

Related
 


Tagged: linguisticYiddish 
Post navigation


Previous Post
נאטיצן פונעם רעדאקטאר — 37 

Next Post
פון אונדזער עזבון: אלי גארדאן (1907־1989) 



