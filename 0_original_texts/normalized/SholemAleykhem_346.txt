 
 יידישע ראמאנען: סענדער בלאנק און זיין געזינדל 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
  ס ע נ ד ע ר  ב ל א נ ק
    
  א ו ן  ז יי ן  ג ע ז י נ ד ל
    
 א ראמאן אן א „ראמאן״
    
 ד א ס  ע ר ש ט ע  ק א פ י ט ל.
    
 דער פארהאנג הייבט זיך אויף ― און די קאמעדיע הייבט זיך אן.
    
 צו א גרויסן צווייגארנדיקן מויער אויף דער שענסטער גאס פון
דער שטאט N, (אזוי הייבן אן אלע ראמאניסטן, אזוי הייב איך אויך אן)
פארן צו און פארן אפ א גאנץ פרימארגן פאיעטאנען מיט דראזשקעס
מיט פארשיידענע פארשוינען; די פארשוינען שפרינגען אראפ און באצאלן דעם קוטשער מיט דער ברייטער האנט, נישט געדונגען זיך.
    
 חוץ וואס עס פארן אהער א גאנצן טאג מענטשן, איז שוין דא געווען
צוויי מאל דער דאקטער קלוגער, און נאך יעדן מאל, וואס ער איז ארויסגעגאנגען פון דאנען, האבן אים באגלייט יונגע לייט מיט ווייבער און
האבן מיט אים א היבשע וויילע פארבראכט אף דעם טראטואר, און
איינע פון די ווייבער, די יינגערע, האט אלע רגע צוגעטראגן א קלאר
ווייס טיכעלע צו די אויגן און האט חוץ דעם געשנייצט די נאז מיט אזא
כוח, גלייך ווי זי וואלט געוואלט אויסשנייצן אינגאנצן אירע צרות דורך
דער נאז. דער דאקטער קלוגער האט זי בארויקט מיט אלע מעגלעכקייטן;
ער האט אויסגעשאטן פאר דער אומגליקלעכער פרוי א סך מיט שיינע
ווערטער, וואס איך מיין, אז קיינער האט פון זיי ווינציק וואס פארשטאנען מחמת דער דאקטער קלוגער האט ליב איבערצושיטן זיין שפראך
מיט זייער פיל הויכע ווערטער, אדער גאר ווערטער פון דער מעדיצין.
    
 ― בארויקט זיך, מאדאם זעמעל, קומט צו זיך; באטראכט זיך,
אז איר זייט א מוטער פון קינדער, א יונגע מוטער, ― וואס טוט איר
דאס? זייט רויק: אייער פאטער וועט, אם ירצה השם, זיין געזונט. אמת,
ער דארף איבערטראגן זייער א שווערן קריזיס, נאר די נאטור פונעם
מענטשן איז שטארקער פון אייזן. איר האט געוויס געהערט דאס ווארט:
„א מענטש איז שוואכער פון א שטרוי און שטארקער פון א שטיין״. א
ווויל ווארט, כ׳לעבן, א קלוג ווארט! מיר דארפן זיין צוגעגרייט צו אלעם,
ווי א גרויסער חכם האט געזאגט: „סי וויזע פאצום פארראבעלאם״. אף
אונדזער לשון הייסט דאס: ווילסט דו שלום, טא גרייט זיך צו א מלחמה...
פארשטייט איר, מיינע ליבע דאמען? אדיו! אין צוויי שעה ארום בין
איך ווידער דא...
    
― אוי, שוויגער! איר פארשטייט וואס דער דאקטער זאגט? ער
זאגט, מ׳דארף זיין גרייט, מ׳דארף זיך ריכטן, איר פארשטייט, שוויגער?
    
― אוי, איך ווייס נישט! איך ווייס נאר, אז איך בין אומגליקלעך,
עלנט און אומגליקלעך! וויי איז צו מיר און צו מיינע יונגע יאר!...
    
פון דעם טיפן הארצן איז דער מחבר זיך מודה ומתוודה, אז דער
טויט פונעם נגיד מאכט אף אים א סך א גרעסערן איינדרוק ווי למשל,
פון דעם קבצן; ער האט זיך נאך ביז אהער נישט אפגעגעבן קיין דין
וחשבון, פאר וואס דאס איז אזוי; דער קבצן איז דען נישט אזא מענטש,
ווי דער נגיד? פאר וואס זשע הערן מיר אויס גאנץ קאלט, ווען דער
שמש קלאפט מיט דער פושקע: „צדקה תציל ממות!״, אז יאסל דער
שניידער, אדער הערשל דער שוסטער איז געשטארבן? און אז מ׳זאגט
אונדז: „איר ווייסט? רב יאסעלע איז דאך געשטארבן!״ אדער „רב
הערשעלע איז געשטארבן! ,, ― טוט עס אונדז א כאפ און א טראג אין
דער לופטן, און מיר ווערן פארצאפלט: „הא? וואס? רב יאסעלע? וויפל
איז געבליבן געלט? וויפל קינדער? ער האט מיסתמא געלאזט א צואה?
אזא גוטס! אזא גוטס! א רחמנות, כ׳לעבן, אפן ווייבל!״ וועט אונדז
דען קומען אפן זינען אפילו צו באדויערן די לאגע פון יאסל דעם שניידערס, אדער הערשל דעם שוסטערס אלמנה? ווער וועט זיך דאס פלוצים
אנידערזעצן מאכן א רעכענונג, וויפל קינדער זיי האבן געלאזט? ווו
וועלן זיי זיך פריטוליען מיט די וויסטע אלמנות, זייערע מוטערס, און
וואס וועט זיין פון זיי דער תכלית?
    
מען קאן אבער פון דעם אמת נישט אוועקגיין אפילו אף קיין טריט,
און מיטן גאנצן ווילן באגערן מיר צו וויסן, וואס טוט זיך דא אין דעם
דאזיקן הויז? ווער איז דא אזוי מסוכן קראנק? מיר ווייסן, אז דא וווינט
סענדער בלאנק, כמעט דער גרעסטער גביר פון דער דאזיקער שטאט!
קאן עס דען געמאלט זיין, אז סענדער אליין זאל זיין שלאף און אזוי
    
ס ע נ ד ע ר  ב ל א נ ק 163
    
מסוכן שלאף? מיר קאנען דאס שוין מער אף זיך נישט טראגן און בעטן
    
אונדזערע נייגעריקע לייענער מטריח זיין זיך מיט אונדז צוזאמען צו
    
סענדער בלאנק אין שטוב אריין אים מבקר חולה צו זיין. נאר לעת־עתה
    
וועלן מיר אף א וויילע אפשטעלן זיך דא פון הינטן און צוהערן די שיינע
    
רייד, וואס פרויקע דער משרת האלט פאר דעם גאנצן קאמיטעט דינסטן,
    
משרתים און פריקאשטשיקעס; און הגם עס איז זייער נישט שיין איבער־
    
הויפט אונטערצוהערן זיך, ובפרט נאך אין קיך, וואס דינסטן ריידן צווישן
    
זיך, נאר וואס זאל נעבעך טאן, זאגט אליין, איין ארעמער פאנאראמ־
    
שטשיק, וואס וויל צופרידן שטעלן אלע זיינע ליבע געסט? וואס זאל
    
נעבעך טאן א מחבר א ראמאניסט, וואס וויל, אז אלע קלאסן לייענער
    
זאלן זיין צופרידן? לאז אייך צו קיין חרפה נישט זיין, איידלסטע דאמען!
    
צווישן אייך געפינען זיך א סך באלעבאסטעס אזעלכע, וואס שטייען נישט
    
איין מאל מיטן אויער הינטער דער טיר צו כאפן עפעס א ווארט פון די
    
דינסטן אין קיך; פון דעם רעדט מען שוין נישט, אז א שוויגער איז מחויב
    
זיך אונטערהערן, וואס רעדט עפעס דאס איידעמל מיט דער טאכטער
    
אף איר, אף דער שוויגער? און די שנור פון איר זייט מוז דאך אוודאי
    
וויסן, וואס שושקעט זיך עפעס דער שווער מיט דער שוויגער דארט, און
    
וואס ווינקט עפעס דער שוואגער מיט דער שוועגערן? אויערן, מיינע
    
ליבע פריינט, אויערן האט אונדז גאט געשענקט במתנה, אז מיר זאלן
    
דורך זיי הערן, וואס מ׳רעדט!...
    
 ― איך ווייס נישט, ― זאגט פרויקע, ווישנדיק די גלעזער און קייענ־
    
דיק קארענעם לעקעך – איך ווייס נישט, וואס פאר א רוח האט זיך אריינ־
    
געכאפט צו אונדזער „אלטן״ אין בויך אריין! אליין ליגט ער, ווי א קלאץ,
    
אויסגעצויגן, מיט אנגעבלאזענע באקן, מיט א רויטן פיסק, מיט א קארק,
    
אף מיר געזאגט געווארן, און שרייט, ווי א משוגן קעלבל: „אוי, מיין
    
סוף! אוי, מיין עק!״ נישט מיט אזא פנים לייגט מען אין דער ערד אריין,
    
ניין! און דער דאקטער גיסט אין אים רעצעפטן, מיט פלעשלעך, מיט
    
דער רוח ווייס וואס! מ׳זאל בא מיר פרעגן, וואלט איך אים געהייסן
    
אויסטרינקען א גלאז ריצנאייל, א טאפ סאדאוועץ מיט א דריי קריגלעך
    
זויערמילך, וואלט עס אים באלד געעפנט די אויגן! נישט אזא בויך נעמט
    
מען מיט פלעשלעך!
    
 די באלעבאסטע וויינט דאך און זאגט, אז ער שטארבט שוין אוועק?
164  ש ל ו ם   ע ל י כ  ם
 ― האט זיך אנגערופן זעלדע די קעכן און האט אריינגעקוקט אין אויוון
אריין.
    
― זי זאגט? שפייט איר אן א פולן פנים! ― האט פרויקע מיט היץ
 געענטפערט און ארויסגעשלעפט פון קעשענע נאך א שטיק לעקעך. ―
 זי ווייס דאך יא מער פון א טויטן! דאס האבן איר די קינדער איינגערעדט; דאס וואקסט פון רעוועקען!
    
― וואס האסט דו צו מיין מאדאם, פרויקע? ― האט זיך איינגעשטעלט פאר איר באלעבאסטע א יונג מיידל פון א יאר צוואנציק מיט
דעם נאמען מלכה־סאסל.
    
― ד יי ן מ א ד א ם? ― איז אף איר פרויקע אנגעפאלן. ―
דיין מאדאם וואלט שוין לאנג געוואלט, אז דער „אלטער״ זאל אויסציען
די פיסלעך; פאר וואס ― דאס איז שוין „אונדזער״ עסק און נישט פאר
דיין קאפ צו פארשטיין אזעלכע זאכן! דיין רעוועקע קאן נאר שפילן אין
קארטן מיט פרעמדע יונגע לייט און אסיפן ארויסשטעלן דריי פייגן, און
אמאל שטילערהייט, אז קיינער זעט נישט, אפשטעקן אים טאקע א פינצטערן פאטש אויך. פון וואנען איך ווייס ― דאס איז שוין „אונדזער״
עסק! זי האט אזוי ליב דעם טאטן, ווי אויגן ווייטיק; זי קאן נאר אפנארן
אים גוט! און איצט, אז ער איז עפעס נישט געזונט, האט זי זיך עס אביסל
צעפעסטעט ― ננו! גראד איז זי איצטער געווארן א גוטע שוועסטער מיט
דער שוועגערן; זי שושקעט זיך מיט איר און סוידעט זיך א גאנצן טאג,
און נאכדעם שיקט זי מיך, איך זאל שטיין אונטערהערן זיך, וואס רעדט
דארטן סאני מיט דער שוויגער. א גוטע סחורה דיין רעוועקע, קיין מעשה
נישט! „מיר״ קענען זיי; „מיר״ זיינען דא אויך נישט קיין נעכטיקע,
פארשטייסט דו מיך...
    
― מיין מאדאם סאני רעדט זי, ווי דעם פאראיאריקן שניי! ― האט
זיך אנגערופן זלאטקע די שווארצע, סאניס דינסטמיידל. ― בא אונדז
אין דער היים...
    
― דיין מאדאם ― האט איר פרויקע איבערגעשלאגן ― איז אויך
געקומען אהער טאנצן אף דער חתונה און אפלעקן א ביינדל; נאר האט
צייט אביסעלע ― פפיו!!! (דא האט פרויקע אויסגעצויגן א לאנגן
סווישטש). דיין מאדאם האט אויך נישט פיינט קיין פליאטקעס פירן און
אנריידן אף איר אייגענער שוועסטער כל הצרות אף איר קאפ! אומזיסט האט זי מיך געמוטשעט דריי טעג מיט דריי נעכט כסדר, איך זאל
ס ע נ ד ע ר  ב ל א נ ק 165
 איר דערציילן וואס טוט מארקוס? וווהין גייט ער דאס אלע טאג? צו
 וועמען שרייבט ער דאס קוויטעלעך, און וואס לויף איך אלע טאג אף
 דער פאסט נאך בריוולעך? א! דיין סאני איז דאך גאר אן אנטיק! דערפאר
 אבער האלט זי דער מאן שטארק אין די הענט! נאר איין אסיפ איז א
 בראווער מאן. ער וואלט יא געווען אפשר א שטיקל לייט, ווען ער זאל
 נישט זיין אזא שקרן, אזא לאך, אז ער זאל נישט האבן אין זיך קיין וואר
 ווארט און זאל...
    
פרויקע האט געהאלטן אפן דאס מויל און וואלט נאך אפשר גאנץ
 לאנג גערעקאמענדירט פאר אונדז זיינע פרינציפאלן; נאר א שטארקער
 קלונג פונעם גלעקל האט אים איבערגעשלאגן אין מיטן די רייד. ער האט
 א ווארף געטאן דאס האנטוך מלכהן אין פנים אריין און האט זיך גע־
 שווינד געלאזט לויפן צו די טרעפ ארויף, אף דעם אויבערשטן עטאזש;
    
אבער ווי פארווונדערט און דערשטוינט איז ער געווארן, אז ער האט אליין
    
מיט זיינע אויגן דערזען, ווי צוויי הויכגעשעצטע און געערטע דאמען
    
שטייען הינטער דער קיך־טיר! און אז די דאמען האבן אים דערזען, האבן
    
זיי זיך גלייך מיט אים געלאזט לויפן אף די טרעפ! אונדזער ארעמע
    
פעדער איז נישט אימשטאנד ארויסצולאזן די דאזיקע ווערטער, נאר
    
דער אמת פאדערט פון אונדז אויפדעקן פאר אונדזערע ליבע פריינט,
    
אז... גוואלד! די דאזיקע צוויי דאמען זיינען געווען נישט קיינער, נאר
    
די הויכגעשעצטע מאדאם רעוועקא זעמעל און די געערטסטע מאדאם
    
סאני בלאנק, וועלכע האבן מיט אונדז קיין ווארט נישט דורכגעלאזט פון
    
דעם, וואס פרויקע דער מעשארעס האט גערעדט.
    
 אונדזערע פילגעשעצטע דאמען, רעוועקא און סאני, לויפנדיק ארויף
    
אף די טרעפ, האבן זיך פלוצים ביידע אין איין אויגנבליק א כאפ געטאן
    
צוריק אראפ, און מיט דעם דאזיקן מאנעוור האבן זיי געוואלט אפנארן
    
פרויקען, בכדי ער זאל מיינען, אז זיי קומען ערשט אן און לויפן גאר
    
אראפ, נישט ארויף. צי דער מאנעוור איז זיי געראטן, צי ניין, ― דאס
    
קאנען מיר בשום אופן נישט וויסן, ווארום פרויקע האט נאר א קוק גע־
    
טאן אף זיי מיט אויסגעגלאצטע אויגן, האט געטאן א שמייכעלע, א
    
ווארף מיט דער גריווע (נייטיק צו באמערקן, אז בא סענדער בלאנק זיי־
    
נען אלע געגאנגען אן היטלען, חוץ סענדערן אליין, וואס האט געטראגן
    
א יארמעלקע) און געשווינד ארויפגעלאפן אף די אויבערשטע טרעפ.
    
 אונדזערע געערטע דאמען זיינען תחילת געבליבן שטיין און געקוקט
איינע אף דער אנדערער מיט גרויס חרפה ובזיון, און גאט ווייס מיט
וואס דאס אלץ וואלט זיך געקאנט ענדיקן, מיט וואס וואלט פרויקע אפגעשפילט פאר זיין שארפע צונג, און ווי אזוי וואלטן די דאזיקע צוויי
דאמען געקאנט זיך קוקן גלייך אין פנים אריין, ווען צווישן זיי וואלט
זיך נישט פארבונדן, טאקע דא אף די טרעפ, אזא מין שמועס:
    
― נו, וואס זאגט איר עפעס, רעוועקא, אף אייער טאטנס מעשאר־סים? דעם גרעסטן בזיון קאן מען דורך זיי האבן! א מערכה באליידיקט
צו ווערן דורך אזעלכע הינט? עס איז מיר א חידוש, כ׳לעבן, אז איר, רע־וועקא, זאלט דערלאזן האלטן אזא הונט אין שטוב? מיר דאכט זיך, אז
אייערס איין ווארט וואלט באם שווער...
    
― זאגט דאס נישט, סאני! דער פאפאשא איז נישט שולדיק; דאס
איז „איר״ פליגל־אדיוטאנט, און דאס בן־יחידל „אירס״ הענגט זיך
פשוט אף זיין האלדז. דער פאפאשא זאל וויסן א צענט־חלק, א הונדערט־חלק פון אט די זאכן... א, סאני! נישט אומזיסט קרענקט ער פון „איר״!
„זי״ איז זיין מלאך־המוות! „זי״ דערגייט אים דעם עק!...
    
― און פונדעסטוועגן בארימט „זי״ זיך, אז „איר״ מארקוסל
וועט זיין א האלבער יורש... אייער טאטנס גוטס וועט אריינפאלן אין א
מקום קדוש...
    
וואס מיינט איר דאמיט? איר האט תמיד ליב, סאני, יענעם באליידיקן אומזיסט און אומנישט מיט שטעכווערטלעך און אפן ווונק...
    
― שטעכווערטלעך, רעוועקא? איך ווייס נישט, ווער האט ליב
יענעם צו שטעכן אזוי ווי איר, רעוועקא?
    
― סאני! איר זיינט ערשט נעכטן געקומען אהער, הייבט איר
זיך שוין אן צו קריגן! איר מיינט, עס איז אמאליקע יארן, ווען איר זיינט
געזעסן בא אונדז אף קעסט?
    
― ב א א יי ך אף קעסט, רעוועקא?...
    
ווער ווייס מיט וואס דאס וואלט זיך געענדיקט, ווען אין דער
מינוט זאל נישט געווען דורכלויפן דער יונגער הער בלאנק, מארקוס
בלאנק, מיט וועלכן מיר וועלן זיך אינגיכן באקענען, און ווען מארקוס
זאל נישט געווען מיט א שמייכעלע א קוק טאן אף די דאזיקע צוויי דאמען, וואס האבן געפונען, אז דאס דאזיקע שמייכעלע איז פאר זיי די
גרעסטע באליידיקונג.
    
― וואס זאגט איר עפעס, סאני, אף „אים״?
    
  ס ע נ ד ע ר  ב ל א נ ק 167
    
 ― אף אייער ברודער, רעוועקא? וואס זאל איך זאגן? א וווילער
    
 יונגערמאן, א גאנץ פיינער יונגערמאן; אן עבירה וואס ער איז ביז אהער
    
נישט אנטלאפן, נישט באנומען דעם שווער און נישט אנטלאפן שארלא־
    
טאנעווען...
    
 ― אנטלאפן?
    
 ― ווייסט איר וואס? נאט אייך אט דאס בריוול, לייענט ― וועט
    
איר אויך וויסן.
    
 און איינע האט איבערגעגעבן דער אנדערער א בריוו, וואס מיר
    
דערלויבן זיך איבערצוגעבן אונדזערע לייענער ווארט אין ווארט, ווי א
    
 דאקומענט, וואס איז נייטיק צו דעם דאזיקן ראמאן.
    
 „מיין טייערער אריה־לייב! מיין ערלעכער לערער! מיין גוטער
    
 חבר! מיין ליבסטער פריינט! וואס וועט זיין פון דעם דער תכלית? איך
    
קאן דאס שוין מער נישט איבערטראגן! וואס ווייטער ווערט אלץ ערגער
    
און ערגער. וואס טוט מען? וואס טוט מען? מע מוטשעט זיך, מע האלט
    
 מיך אף אן אייזערנער קייט, מע באליידיקט מיך אף יעדן טריט! מע
    
 רעדט מיר שידוכים, מע וויל מיך חתונה מאכן. איר פארשטייט, אריה־
    
 לייב? חתונה מאכן מיט גוואלט! מע וויל מיר אנהענגען א ווייב, א ווייב
    
 צו ניינצן יאר! איר פארשטייט? מע וויל מיך פארקויפן, ווי מען פאר־
    
קויפט א זאך, א חפץ, פונקט אזוי ווי עס ווערט באשריבן אין א ראמאן!
    
 און ווען? דעמאלט, ווען איך בין דערפון אזוי ווייט, נאך ווייטער ווי איר,
    
 אריה־לייב, זייט פון מיר! א, גוטער, ליבער, טייערער אריה־לייב! גיט
    
 מיר אן עצה: איך בין גרייט אף אלץ! איך פיל, אז אין דער דאזיקער
    
 מינוט איז בא מיר אויסגעוואקסן פליגל ― און איך וואלט זיך געלאזט
    
 פליען, לויפן אין דער וועלט אריין, וווהין די אויגן וועלן מיך טראגן!
    
 אבי אנטלויפן, אנטלויפן ווייט פון דאנען, ווייט פון די דאזיקע ווילדע
    
 חיות, מערדער, דעספאטן, טיראנען, וואס האבן קיין שום געפיל פון קיין
    
 מענטשן וואס האבן קיין שום באגריף פון דער השכלה, וואס האבן נישט
    
 געהערט פון קיין ציוויליזאציע, וואס זיינען איבערגעגעבן מיט זייער גאנץ
    
 חיות צו דעם געלט און צו די אלע נארישע, בלינדע, אוממענטשלעכע גע־
    
 פילן. א! קיינער, קיינער פארשטייט מיך נישט, נאר איר, אריה־לייב!
    
 נאר איין מענטש אף דער וועלט!... ווי אזוי רייסט מען זיך ארויס פון
    
 דאנען? קיין לערער ווילן זיי מיר נישט האלטן; קיין ביכער ווילן זיי
    
 מיר נישט קויפן ― און איך בין עלנט, עלנט, ווי א שטיין, ווי א פאר־
    
בלאנדזשעטער אין דער וויסטעניש, ווי אין געפענקעניש. איך האב אפילו
    
נישט פאר וועמען אויסגיסן מיין ביטער הארץ, א חוץ אייך, מיין ערלעכער
    
אריה־לייב, איז דאס ― מיט גרויס מי, ווייל איך האב מורא פיל צו
    
שרייבן, זיי זאלן מיך נישט באמערקן, ― און איר ווייסט דאך, ווי עס
    
איז שווער אויסצוהאלטן מיין פאטערס אפעקע. דארום קאן איך אייך
    
אפט נישט שרייבן און די בריוו אפטראגן אף דער פאסט אליין קאן איך
    
נישט, מען זאל מיך נישט באמערקן. איר ווייסט דאך, ווי אזוי דא האט
    
מען ליב צו קוקן מיט זיבן אויגן, דארום מוז איך שיקן דעם בריוו דורך
    
אונדזער פרויקען, פון וועלכן איך האב גענוג צרות מיט יסורים ביז איך
    
רייד אים צו און ביז איך באצאל אים גוט ― איר געדענקט דאך וואס
    
פאר א פארך און א גנב ער איז... ווי גאט איז אייך ליב, אריה־לייב,
    
ענטפערט מיר וואס גיכער אף דעם דאזיקן בריוו מיט אן עצה פון אן
    
אמתן גוטן ברודער: וואס זאל איך טאן? אצינד וועל איך אייך פאלגן
    
אלץ, וואס איר וועט מיר שאפן ― אפילו אין פייער אריין! אייערע
    
בריוו שיקט ווידער אף דעם זעלבן אדרעס, וואס פריער, און פארגעסט
    
נישט צו שרייבן ״Dlia pieriedatshi Froyke Krokmanu״
    
― ווען נישט בין איך א פארפאלענער!
    
 „אייער איבערגעגעבענער תלמיד, געטרייער חבר און בעסטער,
    
בעסטער פריינט
    
 מ א ר ק ו ס  ב ל א נ ק.
    
.P\. S אריה־לייב! איר געדענקט דאך מיין שוואגער אסיפ זעמעל?
    
האט דער דאזיקער פראלער נישט לאנג אריינגעשריבן א בריוו, אז ער
    
עפנט א ניי געשעפט, אן אמעריקאנישע וואש־פאבריק, און האפט צו
    
געווינען א גרויסן פראצעס פון אנדערהאלבן מיליאן! עס פארשטייט זיך,
    
אז מע האט אים דארויף אפילו נישט געענטפערט...
    
 אייער מ א ר ק ו ס ׳׳.
    
 ― ווו האט איר געקריגן אזא בריוו, סאני?
    
 ― ווו? אייער אסיפ האט דאס מיר געגעבן, טאקע אסיפ אליין!
    
 ― מיין אסיפ? ווי ארום? וואס הייסט דאס?
    
 דאס דאזיקע שיינע בריוול האט אין איין אויגנבליק אויפגעמונטערט
    
די פארזארגטע, פארקלאגטע רעוועקא. שיין, הויך, געזונט און פריש איז
    
רעוועקא געווען, כאטש זי האט געהאט געלע האר מיט גרויע אויגן. א
    
קליינינקע, א שווארצינקע, א לעבעדיקע, מיט גאנץ שווארצע האר, מיט
    
ס ע נ ד ע ר  ב ל א נ ק 169
    
גרויסע שווארצע אויגן, מיט א קליין נעזל, א צענויפגעציפעט מיילכל,
    
ווי אף שנירלעך, מיט גריבעלעך אין די בעקלעך, אפילו ווען זי האט
    
נישט געלאכט ― אט האט איר סאנין אינגאנצן.
    
 ― סאניטשקע! ליובעניו, הארצעניו, נשמהניו! ― אזוי האט זיך
    
רעוועקא גאנץ פריינטלעך געווענדט צו איר שוועגערן. ― איך בעט אייך,
    
גייט, נעמט, רעדט מיט אסיפן! לאז ער אייך אקוראט דערציילן, ווו האט
    
ער דערטאפט דאס דאזיקע בריוועלע? אלץ, אלץ, אלץ ווערט געווויר.
    
איך בעט אייך, סאניטשקע, הארצעניו! טאקע באלד לויפט ארויף! איך
    
וועל אריינגיין צום פאפאשא און וועל אייך ארויסשיקן אסיפן. גיכער!
    
 ― די רגע! ― האט סאני געענטפערט. און ווי די פייגעלעך, זיינען
    
אונדזערע געשעצטע דאמען ארויפגעפלויגן אף דעם אויבערשטן עטאזש,
    
וווהין מיר בעטן אויך אונדזערע לייענער, זיי זאלן זיך מיט אונדז מטריח
    
זיין.
    
 ―
    
 ד א ס  צ וו יי ט ע  ק א פ י ט ל.
    
 די אקטיארן שפילן געצייכנט גוט.
    
 ווי אן ארנטלעכער ראמאניסט, זיינען מיר מחויב פארצושטעלן א
    
בילד פון סענדער בלאנקס הויז און נישט דורכלאזן קיין קלייניקייט; נאר
    
מחמת מיר זיינען זייער נייגעריק שוין אנצוקוקן דעם הער בלאנק עטלע־
    
כע שעה פאר זיין טויט, מוזן מיר די באשרייבונג פונעם שיינעם הויז
    
אפלייגן אף אן אנדער צייט, און איצט נאכגיין טריט בא טריט אונדזער
    
געשעצטע העלדן, רעוועקא זעמעל, גלייך צו סענדערן אין צימער אריין.
    
 דער שארפער ריח פון די אפטייק־פלעשלעך שטעלט אונדז פאר אין
    
דער פאנטאזיע אן אויסגעצויגענעם חולה מיט א בלאס געזיכט, מיט א
    
פאר גלעזערנע אויגן און מיט פארשמאכטע ליפן, און מיר פילן, אז דא
    
האט זיך דער טויט געמאכט א נעסט, און הער מלאך־המות ליגט ערגעץ
    
אין א ווינקעלע און מיט א לאנגן שעכט־מעסער אין דער האנט היט ער
    
אים די נשמה, אזוי אז א פראסט לויפט דורך איבערן לייב; און יעדער
    
פון אונדז, אפילו דער גרעסטער אפיקורס, דערמאנט זיך אויך אין דעם
    
לעצטן טאג פונעם קורצן לעבן, און יעדער נאך זיין פארשטאנד הייבט
אן צו פילאזאפירן אף זיין שטייגער: דער מאטעמאטיקער זאגט, אז די
גאנצע וועלט איז געגליכן צו א ראד, און דער טויט איז דער צענטר,
און מיר, מענטשן, זיינען נישט מער ווי אומגלייכע ראדיוסן, וואס שפארן
זיך אן אלע אף איין פונקטום... דער זייגערמאכער זאגט, אז די גאנצע
וועלט איז געגליכן צו א ציפערבלאט, די ווייזערס ― דאס איז אונדזער
לעבן, דער אומרו ― דאס זיינען מיר, און אז די וואג פאלט אראפ ―
איז אונדזער לעצטע היסטאריע... דער שוסטער זאגט, אז די וועלט איז
געגליכן, להבדיל, צו א כאלעווע, און דער מענטש ― דאס איז דער האמער... דער באלעגאלע זאגט, אז די גאנצע וועלט איז באשאפן געווארן
נאר צוליב דעם באלעגאלע; אי וואס דרייען זיך דא ארום אזוי פיל
מענטשן? ― דאס, זאגט ער, זיינען אונדזערע פארשוינען, פון וועלכע
מיר האבן פרנסה... פון א באנדער האב איך אליין געהערט, ווי ער האט
געזאגט, אז די גאנצע וועלט איז געגליכן, להבדיל, צו א פעסל, וואס אז
סע ווערט נאר צעלעכצט, מוז דאס דער באנדער אנשלאגן...
    
אריינגעקומען צו סענדער בלאנק אין חדר אריין, צום חולה, האט
זיך פאר אונדזערע אויגן פארגעשטעלט אזא מין בילד: אף א גרויסן
אייזערנעם בעט ליגט מיטן בויך ארויף א ייד פון א יאר פופציק, מיט
געלע האר, מיט א גרויסער געלער בארד, דאס גאנצע פנים כמעט מיט
די הענט באוואקסן מיט גילדענע האר, מיט לאנגע געלע ברעמען אף
די אויגן (א סך ענלעכקייט מיט זיין טאכטער רעוועקא). סענדער איז געשלאפן, ווי עס האט אויסגעוויזן, מיט א זיסן געזונטן שלאף, און אף
זיינע באקן האט געפלאמט א פייערן.
    
רעוועקא איז שטיל צוגעגאנגען צו זיין בעט, האט צוגעלייגט א
פינגער צום מויל: „ש―ש־ש―ש־ש־ש־ש־ש!!!״ ― און דער אומגליקלעכער חולה האט זיך נעבעך אויפגעכאפט, האט אויפגעעפנט זיינע גרויסע גרויע אויגן און האט ארויסגעלאזט עפעס ווי פון א ליידיקן פאס:
„אוי, מיין סוף! אוי, מיין עק!״ ― אז די פענצטער האבן געציטערט.
אין איין אויגנבליק האט זיך רעוועקאס פריילעך שיין געזיכט ווידער
פארענדערט, און אף איר שיינעם ווייסן שטערן האבן זיך פלוצים אויסגעלייגט מיט אמאל עטלעכע טיפע, טיפע קנייטשן, און אירע אויגן האבן
זיך באנעצט מיט אמתע, ביטערע טרערן.
    
― פאפאשא! ― האט אים אונדזער העלדן געזאגט, ארויסשיקנדיק
אסיפן מיט א ווונק, און האט זיך געזעצט באם פאטער צוקאפנס און האט
אנידערגעלייגט איר ווייכע, ווייסע האנט אף זיין שטערן. ― פאפאשא!
 ווער שוין געזונט. סע איז שוין צייט. זע, וואסער א פנים דו האסט בא־
 קומען, פאפאשא! שטארק זיך ! פאל ניט אראפ בא זיך! לאז זיך ניט
 אפ אינגאנצן!
    
― אוי, שלעכט, שלעכט, טאכטער! ― האט איר דער פאטער גע־
 ענטפערט. ― אן עק! אן עק! גאט ווייס, צי איך וועל דערלעבן מארגן,
 גאט ווייס! רבקה! קינדער! חיים! מארקוס! ווו זייט איר? ווו זיינען
 מענטשן? רופט מיר מענטשן! איך וויל שרייבן א... א... א... צואה!
    
― א צואה? ווייס איך, וואס דו רעדסט, פאפאשא! נא דיר גאר
 א צואה! מילא, אז מע איז ניט געזונט, איז וואס? סע מאכט זיך!
 א מענטש איז ניט קיין אייזן...
    
― א... אוי, טאכטער, איך וויל שרייבן א צואה. איך האב עטלעכע
 געציילטע שעה צו לעבן, צו מוטשען זיך. גוואלט! גוואלט!
    
דער דאזיקער „גוואלט״ האט אויפגעהויבן דאס גאנצע הויז אף די
 פיס. צום אלעם ערשטן האט מרים־חיה, סענדערס ווייב, געחלשט, און
 דאס ווייסן מיר דאך אלע, ווי גרינג דער שוואכער פרוי איז צו חלשן;
 צו איר איז צוגעלאפן די מאדאם סאני מיט אזא שרעקלעך געשריי „שווי־
 גער!!״ ― אז ווען מרים־חיה זאל טאקע אף אן אמת געווען חלשן,
 וואלט זי זיך אויך באדארפט אויפכאפן ― און זי האט זיך טאקע אויפגע־
 כאפט, אויפגעעפנט די אויגן, אנידערגעלייגט דעם קאפ בא דער שנור אפן
 הארצן און גענומען צו לייענען א צעטל, ווי אזוי אומגליקלעך און עלנט
 זי איז, ווי אזוי זי בלייבט ווי אפן וואסער, ווי א פארוויסטע אלמנה ―
 א יונגע נאר א פארוויסטע אלמנה! ווער וועט זיך אף איר ארומקוקן?
    
אף איר קוקנדיק, איז סאני צעגאנגען געווארן פאר געוויין, און פאר
 גרויס רחמנות האט זי כמעט פארגעסן אין אירע אייגענע צרות און האט
 גענומען טרייסטן די „וויסטע אלמנה״ מיט די דאזיקע רירנדיקע און
 הארצרייסנדיקע ווערטער:
    
― גענוג אייך צו טרויערן, שוויגער, כ׳לעבן, גענוג! פארגעסט ניט
 אן גאט און זינדיקט נישט מיט אייערע רייד, שוויגער! גאט וועט אייך
 ניט פארלאזן. איר זייט נאך א יוגנט, און אייער מזל קאן קיינער נישט
 וויסן. איר זייט ניט די ערשטע, און ניט די לעצטע. גאט קאן אייך נאך
 באשערן, און איר קאנט נאך וויסן פון א וועלט, און מסתמא וועט אייך
 דער שווער ניט פארגעסן אין דער לעצטער מינוט און וועט אייך באווארענען. אבער איך, שוויגער, איך קאן זיך צו אייך נישט גלייכן, איך
בין באפאלן מיט קינדער, און דארף האבן פיל זכות־אבות, ביז איך זאל
פועלן בא גאט ,אז דער שווער זאל מיך אויך נישט פארגעסן מיט מיין
מאן. איר ווייסט, איך האב נאך כמעט קיין חיי־שעה נישט געהאט, חוץ
דחקות, יסורים און הארצווייטיק, כאטש מיין היים איז אן ערלעכער, א
שטילער, א לייטישער יונגערמאן, ניט אזוי ווי אונדזער אסיפ, דער שארלאטאן, וואס פארשפילט, זאגט מען, אין קארטן א יאר וויפיל איך מיט
מיין מאן און מיט מיינע קינדער דארפן פארלעבן און פון דעסטוועגן
ווייסט איר, וויפיל מתנות רעוועקא האט תמיד פונעם שווער, און איך,
א חוץ דעם נדן, נישטא וואס צו רעדן!...
    
און מיט די דאזיקע ווערטער האט נעבעך סאני באהאלטן איר וויינענדיק פנים בא מרים־חיהן אפן הארצן, און אזוי האבן נעבעך די דאזיקע צוויי אומגליקלעכע ווייבער אויסגעגאסן איינס פאר אנדערן זייערע
הערצער, זייערע ביטערע הערצער, וואס זיינען אנגעזאדן פון א צייט מיט
יארן מיט קנאה, שנאה, פארדראס, הארצווייטיק מיט נאך אנדערע געפילן... מיר זיינען אלע אזוי, לעזער, ווער ווינציקער, ווער מער, ווער
קליגער, ווער נארישער, ווער אפן, ווער פארבארגן ― אבער עגאיסטן
זיינען מיר אלע, האט אף מיר קיין פאריבל ניט! אמת, מיר האבן א
באקאנטן איינעם, רב הערץ אדער רב זרח ― דאס איז אלץ איינס ―
געדענק איך גאנץ גוט, ווי אזוי צוריק מיט א יאר צוויי, אדער דריי, אז
דער דאזיקער רב הערץ אדער רב זרח האט באדארפט שטארבן און זיינע
קינדער מיט זיינע פריינט זיינען זיך צונויפגעפארן צו אים ― איז כדאי
געווען צו זען, מיט וואס פאר א רירנדיקער פריינטלעכקייט, מיט וואס
פאר א ווירקלעכער איבערגעגעבנקייט און ליבשאפט דאס דאזיקע געזינדל איז געגאנגען און געהאנגען ארום דעם חולה; עס איז כדאי געווען צו זען, ווי אזוי דער גאנצער עולם האט ארומגערינגלט דעם דאקטאר, און ווי אזוי איינער איבערן אנדערן זיינען געלאפן צו באדינען דעם
חולה; און שטעלט אייך פאר, אז אלע האבן פארגעסן אן זיך און מע
האט נאר געהאט צו טאן מיטן חולה, און ביז דער לעצטער מינוט האבן
זיינע קינדער און זיין ווייב זיך נישט געזעצט צו באדויערן זייער אייגענע לאגע, ווי אונדזערע געשעצטע פרויען מרים־חיה בלאנק מיט איר
ליבסטער שנור סאני בלאנק, וואס האבן, ווי עס ווייזט אויס, באצייטנס
באוויינט ניט דעם הער בלאנק, וואס האט זיך געקליבן שטארבן, ― זיי
האבן באקלאגט זיך אליין. שטעלט אייך פאר, אז בשעת רב הערץ אדער
רב זרח האט זיך געראנגלט מיטן מלאך־המות, האט קיינער נישט אין
זינען געהאט קיין צואה מיט קיין באווארענישן, און ווען עמעצער זאל
זיך געווען דערפון אויסריידן, וואלט דאס געווען די גרעסטע באליידיקונג פאר דעם גאנצן הויזגעזינד. ניט אזוי ווי דא, בא אונדזער בארימטן
הער בלאנק, ווו די מאדאם רעוועקא זעמעל האט א ווונק געטאן צו איר
פילגעליבטן מאן אסיפ זעמעל, ער זאל לויפן און ברענגען וואס גיכער
מענטשן, דעם רב, דעם נאטאריוס, און אז דער דאזיקער וועלטלעכער
דיפלאמאט, מיט וועלכן מיינע לעזער וועלן זיך באלד באקענען גאנץ
נאענט, אז דער דאזיקער הער זעמעל, זאג איך, איז געקומען צום נאטאריוס, האט ער מיט אים געמאכט א גאנץ לאנגן שמועס וועגן זאקאנעס
בכלל און וועגן ירושה באזונדער. ער האט באוויזן, ווי ווייט ער איז
קלאר אין זאקאנעס, און כאטש ער איז, דאנקען גאט, ניט אזוי נויטבאדערפטיק, דאך פארהאפט ער, אז זיין געליבטער שווער, דער הער
בלאנק, וועט איר אפשרייבן דעם גרעסטן חלק ירושה, מחמת אים, אסיפן,
האט ער ליב, ווי אן אייגענעם זון. און שפעטער, אז דער נאטאריוס מיט
די איבעריקע זיינען געקומען צום חולה האט אסיפ ארום זיי שטארק
ארומגעטאנצט, און אזוי איינגענומען און אויפגעלייגט, אז א מענטש
פון דער זייט האט געקאנט מיינען, אז דא וועט מען שרייבן תנאים, ניט
קיין צואה, אז דא איז א חתונה, ניט קיין געפערלעכער קראנקער, וואס
געזעגנט זיך מיטן לעבן... נאר איין רעוועקא האט זיך ניט פארלוירן:
די דאזיקע געטרייע טאכטער איז ניט אפגעטראטן אף קיין מינוט, אף
קיין רגע, פונעם קראנקן פאטער; אף איר פנים זיינען געווען אנגעצייכנט
אזעלכע יסורים, אזעלכע טיפע שמערצן, אז דער געפערלעכער סענדער
האט זי געטרייסט:
    
― וואס וויינסטו, נארעלע?
    
די דאזיקע עטלעכע ווערטער האבן געעפנט בא דער זעלטענער טאכטער א נייעם קוואל פון טרערן, און קוים מיט צרות האט זי געקאנט
אויסרעדן אדער אויסקוויטשען:
    
― טאטע! מען דארף ניט! מען דארף ניט!
    
― וואס, נארעלע? וואס דארף מען ניט, נארעלע?
    
― קיין צואה דארף מען ניט! איך וויל ניט! איך קאן דאס ניט
איבערטראגן! דו וועסט נאך לאנג, לאנג לעבן!
― גיי שוין, גיי, נארעלע! זעסט דאך, אז איך עק זיך!
    
― מע דארף ניט! מע דארף ניט!
    
וואס האט געקלערט אונדזער שיינע רעוועקא, שרייענדיק: „מע
דארף ניט״, בא זיך אין הארצן? עס איז נישט גרינג צו וויסן, ליבער
פריינט, וואס איר אדער איך קלערן אין הארצן; דאס איז בכלל א
שווערע זאך צו טרעפן, און היינטיקע יארן איז גאר ניטא דער נאר,
וואס זאל ארויסגיין און דערקלערן, וואס דער אדער יענער טראכט
בא זיך אין הארצן; יעדער אף זיינע געדאנקען איז בעל־הבית און קאן
זיך מיט זיי באנוצן, ווי ער פארשטייט... על כל פנים, דאס קאן איך
אייך זאגן, אז נאך דעם געוויין מיטן געשריי פון אונדזער פיינער העלדן
רעוועקא „מע דארף ניט! מע דארף ניט!״ האב איך אליין מיט מיינע
אויגן געזען, ווי זי, רעוועקא, האט אוועקגערופן איר געשעצטן מאן, אסיפ
זעמעל, און האט זיך מיט אים עפעס געסוידעט און געשושקעט עטלעכע
מינוט, און אירע אויגן זיינען געווען טרוקן, ווי פעפער. וואס האבן זיי
גערעדט ― קאן איך עד היום נישט וויסן; איך האב נאר געכאפט עטלעכע ווערטער: „ירושה״... „צואה״... „א חלק״... „זאקאן״... „אן
אכטל״... „א זון״... „א טאכטער״... און דאס איז שוין גענוג פאר אונדז,
און מיר שטויסן זיך שוין אן, פון וואס דאס דאזיקע פארפאלק האט דא
געשמועסט. די מאדאם רעוועקא איז געווען עפעס זייער צעטראגן, ווי
א סוחר בשעת ער שמועסט פון א גרויס געשעפט, און דער הער אסיפ
זעמעל האט אריינגעשטעקט ביידע הענט אין די הויזנקעשענעס, פארריסן
די נאז מיט די אשקאלירענע ברילן און האט אביסל ווי אונטערגעשפרונגען, ווי אונטערגעטאנצט, סקריפענדיק שטארק מיט די שטיוול, און אף
זיין פריילעך פנים איז געווען קלאר, אז עס איז אים היינטיקן טאג בכלל
זייער אויפגעלייגט אפן הארצן...
    
דאס אייזערנע בעטל, וואס דער אומגליקלעכער קראנקער ליגט אף
דעם אצינד און אמפערט זיך מיטן מלאך־המות, איז, אייגנטלעך, ניט
קיין שלאף־בעטל, נאר אזא מין קושעטקע, א גאנץ גרויסע, ווו סענדער
האט ליב געהאט צו לייגן זיך אפרוען נאך יעדן מאלצייט מיט א גאנץ
גרויסער און גראבער ציגאר אין די ציין. ווי עס ווייזט אויס האט סענדער
ליב פון תמיד אן שטארק און מאסיוו מעבל; דאס קאן מען באמערקן נאך
דעם גאנץ גרויסן דעמבענעם שרייב־טיש, און נאך דער הויכער דעמבענער
קרעסלע (פאטעל), וואס האט גיכער א פנים פון א גארדעראבנע שאפע,
איידער פון א קרעסלע, כאטש אינמיטן איז אויסגעהאקט אן ארט אף סענדערס געזעס, באצויגן מיט א גאנצער יוכטענער פעל. מערקווירדיקער,
שטארקער און מאסיווער פון אלץ איז דאס רייב־געצייג מיט די אלע
שמאכטעליאקעס, וואס געפינען זיך בא יעדן לייטישן מענטשן פון היינטיקער וועלט אפן שרייבטיש. אלץ איז אפגעארבעט און אפגעטעסעט אזוי
ערנסט, אזוי ארנטלעך, אזוי געטריי, ― ניט אנדערש, ווי „פא־זאקאזו״
געמאכט געווארן, ווארעם אז מע קויפט בא די היינטיקע טאנדעטניקעס,
איז דאס נאר קיי און שפיי מיטן ווינט און מיטן רויך, אבי נאר געלט אויסצונארן און גענוג ! ניין, סענדער איז ניט פון די דאזיקע שפרינגערס,
וואס היינט לעבן זיי און מארגן פו־פא! סענדער האט ליב שטארקס,
פעסטיקס, מאסיוועס ― און איז אליין אויך שטארק, פעסטיק און מאסיוו, פארפראוועט פון געזונטע מאכלים מיט די בעסטע וויינען און פארזארגט אף היבשע, היבשע עטלעכע יאר. נאר ― אך! ניטא קיין אייביקע
זאך אף דער וועלט! איין איבעריקער טראפן וואסער אין טייך מאכט א
גרויסע באוועגונג אין די כוואליעס; איין איבעריק שטיקל געפילטע פיש
פון א דריי־פיר פונט מאכט־אן א גאנצע סומאטאכע, א רעוואלוציע אין
בויך ― און מיר זיינען אלע בא גאט אין די הענט!... ווער וואלט זיך
דאס געקאנט ריכטן, אז איבער א האן מיט א הון זאל חרוב ווערן אזא
גרויסע שטאט, ווי ביתר? ווער וואלט זיך דאס געקאנט ריכטן, אז איבער אזא גארנישט מיט א נישט, ווי א שטיקל העכט, זאל עס נעמען
אומוואלגערן אזא מויער, ווי סענדער בלאנק, וואס האט זיך נאך אף זיין
לעבנס לעבן קיינמאל נישט געקלאגט, אז עס זאל אים עפעס וויי טאן?
און פון דעסטוועגן זעט איר דאך, אז אף דער וועלט קאן זיך אלץ מאכן.
    
 ―
    
 ד א ס  ד ר י ט ע  ק א פ י ט ל
    
 איז אביסל צו גרויס, דען עס ווערט דא באשריבן א סך פארשוינען
    
 און געשמועסט פון פארשיידענע זאכן.
    
אלצדינג קאן זיך מאכן אף דער גרויסער וועלט, און יעדער צופאל
קומט־אן אזוי אומגעריכט, פלוצים, אז אונדזער מענטשלעכער פארשטאנד שטעלט זיך אנידער און ווערט פארגליווערט, אז ער באגעגנט
אזעלכע ווונדערלעכע זאכן אין דער נאטור.
    
דער פארפאסער פונעם דאזיקן בוך איז אליין געווען אן עדות בא
א סך אזעלכע אומגעריכטע צופאלן. ווי היינט שטייט אונדז פאר די אויגן
אונדזער „רב יאסל־דוד פאני״ מיט דער גרויסער בארד, מיט דער צע־פלעצטער נאז, מיטן גראבן בויך, מיט דער ברייטער ליסענע אפן קאפ;
אט איז ער געקומען פונעם דאווענען, אט האט ער געמאכט „שהכל״ אף
א גלעזל ספירט און האט פארביסן מיט עטלעכע הייסע קארטאפליעס,
אט האט ער זיך צוגעלייגט א מינוטקעלע אפן טאפטשאן ― און אט
האט ער ניט געסטייעט!... און אלי? אלי דער טליתניק ווי אזוי איז
געשטארבן? אין באד פרייטיק, אף דער אויבערשטער באנק! נאר ווען
מיר זאלן נאר וועלן זיך אריינלאזן אין לאנגע שמועסן, וואלטן מיר געקאנט אפציילן נאך צוואנציק אזעלכע צופאלן, ווו דער טויט קומט פלוצעם, נישט געריכט. נאר ניט דא איז דער ארט צו פארנעמען זיך מיט
אזעלכע „ספורי־מעשיות״, און אז א ראמאניסט זאל וועלן אין איין בוך
ארויסשרייבן אלץ, וואס ער ווייס, וואלט זיין ראמאן קיינמאל קיין עק
ניט געהאט, ביזן טויט אריין.
    
מיט אונדזער געערטסטן סענדער בלאנק איז אויך געווען אן אומגעריכטע זאך. דאס איז געווען אין א שיינעם פרימארגן, נישט אין קיין
כמארנעם טאג, איז זיך סענדער אויפגעשטאנען, ווי א מענטש דארף
אויפשטיין, און טרינקענדיק טיי האט ער, פונקט ווי אלע טאג, א צי
געטאן באם גלעקל, און עס איז אריינגעקומען אונדזער באקאנטער פרויקע,
אויסגעצויגן זיך פאר דעם באלעבאס, ווי א סטרונקע.
    
― מע האט שוין געבראכט די פיש? ― האט סענדער א פרעג געגעבן און האט אפגעזופט א האלבע גלאז טיי.
    
― געבראכט! ― האט פרויקע געענטפערט, ווי א כוואט.
  
ס ע נ ד ע ר  ב ל א נ ק 177
    
 ― העכט?
    
 ― העכט.
    
 ― גרויסע העכט?
    
 ― גרויסע העכט.
    
 ― פרישע?
    
 ― פרישע.
    
 ― זאג זעלדען, די פיש זאלן זיין מיט מערן געקאכט, ― האט
    
סענדער ארויסגעגעבן א באפעל און האט א זופ געטאן די אנדערע האלבע
    
גלאז טיי.
    
 ― מיט מערן געקאכט, ― זאגט אים פרויקע נאך, ווי נאך א סידור.
    
 ― עטלעכע קארטאפליעס אין די פיש איז אויך נישקשה, ― האט
    
סענדער באפוילן ווייטער.
    
 ― אויך נישקשה, ― זאגט פרויקע.
    
 ― און בעטעמט, מאסטקע, ווי מיט קליי, רויטלעך, געדעכט, מיט
    
פעפער, הייס, אויסגעזאדן. דו הערסט צי ניין?
    
 ― איך הער, איך הער.
    
 ― קיין זראזע דארף מען היינט ניט, ― האט סענדער ווייטער
    
ארויסגעגעבן אן אינסטרוקציע.
    
 ― דארף מען היינט ניט, ― זאגט פרויקע.
    
 ― אפן ארט פונעם זראז ― אן עסיק־פלייש.
    
 ― עסיק־פלייש, ― זאגט פרויקע.
    
 ― גענדזן־פלייש אין סופ.
    
 ― גענדזן־פלייש אין סופ, ― זאגט פרויקע.
    
 ― די דרויבעלעך פון די גענדז אויך אין סופ אריין.
    
 ― אויך אין סופ אריין.
    
 ― באשיטן מיט גרייפלעך.
    
 ― מיט גרייפלעך.
    
 ― א צימעס פון פאסטערנאק.
    
 ― פון פאסטערנאק.
    
 ― סע איז נאך דא בא אונדז פונעם ווייסן וויין? ― האט פלוצים
    
סענדער א פרעג געטאן און אנידערגעשטעלט אף פרויקען אזעלכע אויגן,
    
גלייך ווי איינער רעדט: „זאג שוין, זאג, ממזר, נא, שטעך מיך, קוילע
    
מיך!״... פרויקע איז גאר צעמישט געווארן; ער האט זיך א כאפ געטאן
מיט ביידע הענט באם שטערן, בא די קנעפלעך פונעם פידזשאק, בא די
עלנבויגנס, בא די קעשענעס, און האט א ווארף געטאן מיט די אויגן אף
דער סטעליע, גלייך ווי דארט איז געווען אנגעצייכנט, וויפל בוטעלקעס
וויין עס געפינט זיך נאך בא סענדערן אין קעלער, און קוים מיט צרות
געענטפערט:
    
― הא? וואס? ווייסער וויין? ניין! יא! סע איז נאך דא.
    
― פארגעס ניט שיקן נאך ביר.
    
― נאך ביר, ― זאגט פרויקע.
    
― מע מעג שוין עפענען א נייע פאס אוגערקעס.
    
― אוגערקעס.
    
― געדענק זשע, וואס איך האב דיר אנגעזאגט מכח די פיש.
    
― מכח די פיש, ― זאגט פרויקע.
    
― איצט גיי!
    
פרויקע איז ארויסגעגאנגען, און סענדער האט גיך־גיך געענדיקט
מיטן אנבייסן, האט זיך ארומגעטרייסלט, אפגעווישט מיט דעם טישטעכל די ליפן, די הענט, אויפגעשטאנען, אויסגעגלעט דעם בויך, פאררויכערט א גראבע ציגאר און האט זיך אראפגעלאזט אין דער באקאנטער
קרעסלע אריין. די ציגאר האט ארויסגעלאזט און צעטראגן איבערן גאנצן
קאבינעט זייער א שיינעם אראמאט און סענדערס געדאנקען זיינען אוועק
ווייט־ווייט אין קיך אריין, און עס האט זיך אים אויסגעוויזן, אז ער הערט
א ריח פון געקאכטע פיש; סענדער האט צעשפרייט די נאזלעכער און
האט מיטן גאנצן כח גענומען אריינשלעפן צו זיך אין נאז אריין דעם שיינעם, געשמאקן אראמאט פון די אויסגעצייכנטע געפילטע פיש, און אזוי
האט ער געכאפט א דרימל, זיצנדיק אין קרעסלע, אף א האלבע שעה.
אויפגעשטאנען, האט ער זיך גענומען אביסל צו די געשעפטן, אפגערעדט
מיט א צוויי־דריי מעקלערס, איבערגעזען די בריוו פון דער פאסט, אפגעענטפערט וועמען מע דארף און האט א קלונג געטאן צו פרויקען און
האט געהייסן גרייטן צום טיש.
    
אז אונדזער סענדער האט אריינגעטראטן מיט א פארחלשט הארץ
אין עס־צימער אריין, איז שוין דער לאנגער דעמבענער טיש געווען אינגאנצן גרייט מיט די טעלער, מעסערס, לעפל, פלעשער און קליינע פלעשעלעך, גלעזער און קליינע גלעזעלעך, מיט אלערליי געזאלצנס, הערינג
געשניטענער, הערינג געהאקטער, שמאלץ־הערינג, גערויכערטער הערינג,
  
ס ע נ ד ע ר  ב ל א נ ק 179
  
געמארינירטער הערינג, קליינע הערינגלעך, סערדעלען, איקרע און ווארשעווער קאלבאסן. דאס עס־צימער אליין האט מיט דער שטארקייט פונעם
מאסיוון מעבל געכאפט דעם אנבליק פון סענדערס קאבינעט; די דאזיקע
צוויי חדרים האט סענדער ליב געהאט מער פון זיין גאנצן גרויסן הויז,
מחמת די איבעריקע חדרים זיינען געווען אויפגעפוצט אף היינטיקן שטייגער, און זייער גרינג, רויכיק מעבל האט נישט געקאנט אויסהאלטן אף
זיך דעם שווערן קערפער פונעם געשעצטן הער בלאנק. דריי פריבארן
זיינען אפן טיש געשטאנען: פאר סענדערן, פאר זיין ווייב און פאר
מארקוסן.
    
אונדזערע לעזער זיינען נאך ניט באקאנט מיט די איבעריקע צוויי
פארשוינען. ביז וואנען סענדער וועט זיך אפפארטיקן מיט די געזאלצענע
זאכן, וואס שטייען דא אפן טיש, וועלן מיר מיט איין קוק באטראכטן
סענדערס ווייב מיט איר זון מארקוסן.
    
מרים־חיה, די מאדאם בלאנק, איז נאך א יונגע פרוי, פון א יאר זעקס
און דרייסיק, נישט מער; זייער א שיינע, א קלאר־ווייסע, ווי געפאלענער
שניי, מיט זייער שיינע בלויע אויגן און שווארצע ברעמען, מיט זייער
אן איינגענומען סימפאטיש געזיכט; די גוטסקייט אירע ליגט איר, ווי
מע זאגט, אפן פנים. מרים־חיה איז א פשוטע, ערלעכע און א פרומע יידישע פרוי. זי טראגט נישט קיין אייגענע האר. פרעמדע טונקל־רוסאווע
צעפ באשיינען איר קאפ. און געקליידעט איז זי ניט נאך דעם לעצטן
זשורנאל, נאר ריין, ציכטיק, טשעפקע, איינגענומען. איר וווקס איז ניט
זייער קליין, דאך ווייזט זי אויס ווי א קינד, ווי א ליאלקע אקעגן איר
מאן וואס זי שעצט אים העכער און גרעסער פון אלעמען אף דער וועלט,
און סענדערס ווארט איז בא איר, להבדיל, א דין. זי איז בא אים די
צווייטע פרוי און האט מיט אים איין־און־איינציקן זון מארקוס, וואס די
נאטור האט אים געשענקט מרים־חיהס שיינקייט מיט סענדערס גבורה,
און אינאיינעם איז פון אים ארויס אקוראט אזא זעלטענער העלד, ווי מיר
דארפן אין אונדזער ראמאן. ארויסלאזן אים אף דער גאס, ווען עס שפאצירן אונדזערע מאמזעלן מיט די דאמען, איז געווען, מיין איך, א געפערלעכע זאך, ווארעם אין דער שטאט, ווו עס קומט פאר אונדזער אמתע
געשיכטע, איז דער צווייטער מארקוס ניט געווען, אמת, עס זיינען געווען
נאך צוויי, דריי מארקוסעס, נאר ניט אזעלכע מארקוסעס, ווי אונדזער
מארקוס, מיט אזעלכע גרויסע בלויע אויגן, מיט אזא ברייטן ווייסן שטערן,
מיט אזעלכע שיינע בלאנדע געקרייזלטע האר, מיט אזעלכע שיינע ווייסע
הענט, מיט אזא הויכן גרויסארטיקן שטאלט, מיט אזא שיין ליכטיק ריין
פנים, מיט אזעלכע איידעלע מאניערן, מיט אזא איינגענומענעם רעדן...
לאכט, לאכט, איר געבילדעטע מאמזעלן, קורסיסטקעס! אויב אייערע
איידעלע הערצער זיינען נאך ניט פארדארבן געווארן פון פארשיידענע
פרייע, מאדנע געדאנקען, וועלן זיי זיך נאך קאנען קלאפן, באגעגענענדיק
אזא מאנספארשוין, אזא שיינעם קאוואליער, ווי אונדזער יונגער העלד
מארקוס בלאנק, מיט וועלכן מיר טרעטן־ארויס מיט גרויס גדלות אף די
בלעטלעך פון אונדזער אמתער דערציילונג. איך ווייס, איר וועט מיר
ענטפערן: וואס קומט אונדז ארויס פון א שיין פנים מיט א גרויסן שטאלט?
דער עיקר איז ― צי האט ער עפעס אין קאפ, אין הארצן? וואס אמת
איז אמת: מיין העלד האט די נאטור ניט געשענקט קיין באזונדערע
פעיקייטן, אדער טאלאנטן; ווער פארמאגט אבער אזא גוט, ווייך, ווארעם
הארץ, ווי מארקוס האט? ווער פארמאגט אזא גליקלעכע לאגע, צו זיין א
זון, א בן־זקונים בא סענדער בלאנק, וואס קאן אים געבן נדן, וויפיל מיינט
איר? צוואנציק טויזנט, דרייסיק טויזנט, און פאר וואס ניט קיין פופציק
טויזנט רובל? סענדער וועט אים געוויס געבן פופציק טויזנט רובל,
אויב ער וועט גרייכן דעם שידוך, וואס ער וויל. און דעם שידוך, וואס ער
וויל, פארוואס זאל ער אים ניט גרייכן? מיט וואס איז סענדער בלאנק
ערגער פון גרשון מירמעלשטיין?
    
― וואס זאגסטו, מרים־חיה, אף דעם דאזיקן פארך? ― זאגט
סענדער צום ווייב און קוקט אריין אין די פיש אריין.
    
― אף וואסער פארך, סענדער? וואס פאר א פיש ווילסטו? א מיטל־שטיק? אן עקשטיק? צי א קאפ?
    
― זאל זיין א מיטלשטיק מיט אן עקשטיק מיט א קאפ, ― זאגט
סענדער. ― איך רעד פון דעם שייגעץ, רעד איך.
    
― וואסער שייגעץ, סענדער? נעם ― אט דאס איז א גוט שטיקל,
סענדער.
    
― טויזנט מאל דארף מען דיר זאגן, צי וואס? איך רעד פון גדליה
דעם שדכן, רעד איך. ער שרייט שוין ווידער אמאל וועגן דעם דאזיקן
גראביאן!
    
― וועגן וואסער גראביאן?
    
― איך האב דיר שוין, דאכט מיר, צען מאל געזאגט, אז גדליה
    
 דער שדכן דולט מיר א ספאדעק, איך זאל א שידוך טאן מיט מאיר קווא־
    
 שע, אט דעם בעל־עגלה־יונג, וואס פארמאגט ניט מיין מיסט. דו פאר־
    
 שטייסט? א העזה פון א שייגעץ!
    
 ― וואס הייסט, סענדער? מע זאגט דאך אבער, אז ער איז אן
    
 עושר, א גביר! נעם, סענדער, דו האסט דאך ליב א געפילטן קאפ?
    
 ― אן עושר? א גביר, זאגסטו? א קבצן, אן עני ואביון! זעסטו,
    
 דער שותף זיינער מאטל פרידמאן, האט אביסל געלט, נאר וואסער א
    
 געלט? געראבעוועט, געגזלט, אויסגעריסן מיט גוואלד. אזוי ווי ראובן
    
 בייטשעלע, אדער שמחה פייג איז אויך א גלייכער שידוך? הא? ווי
    
 מיינסטו, א שטייגער? איא, א פיינע זאך? סענדער בלאנק מיט שמחה
    
 פייג ― צוויי גלייכע מחותנים, איא?
    
 ― איך ווייס? מיר דאכט, אז רב שמחה איז א... פיינער מענטש...
    
 ― א פיינער מענטש, זאגסטו? נו, און רב יואליק שלעפער? און
    
 רב אייזיק פאטשיילע? און זלמן קרום־פנים? אויך פיינע מענטשן?
    
 הא? זאל איך זיך מיט זיי אויך משדך זיין? ווי מיינסטו?
    
 ― איך זאג דען, סענדער, אז...
    
 ― אז וואס? חס ושלום! דו ווילסט נאר, איך זאל נעמען אף מיינע
    
 עלטערע יארן און אוועקגעבן אזא קאפיטאל מיט געלט דער רוח ווייס
    
 וועמען ― עפעס פייפערס, גנבים, שלעפערס!
    
 ― שלעפערס?
    
 ― פארשטייט זיך, שלעפערס! זאלסטו טאקע וויסן, אז סע איז
    
 שלעפערס, קבצנים, כלבים, שארלאטאנעס, פליערס, אנזעצערס, ניטא
    
 איינער א רעכטער, אלע אף פרעמד געלט, אבי קארעטעס, פערדלעך!
    
 סע איז גאלע הולטאיעס, בלוטזויגערס, קולעספאט... קולעספאטארניקעס...
    
 ווי אזוי הייסט דאס דארטן בא דיר, מארקוס, אין די היינטיקע ביכלעך?
    
 ― עקספלאאטאטערעס, ― פארריכט אים מארקוס.
    
 ― עקסלאפאטאטשניקעס, מערזאווצעס, סוואלאטשעס, און גענוג!
    
 און מען וויל, איך זאל מיך מיט זיי משדך זיין! א, ווי לאנג קרענקען
    
 זיי, ניט דערלעבן זאלן זיי דאס!
    
 ― עס, סענדער. דערווייל עסטו ניט.
    
 ― איך עס, איך עס, וואס דען טו איך? זעסטו, אט דער דאזיקער
    
 גרשון, גרשון מירמעלשטיין ― אט דאס הייסט א לייטישער מענטש,
    
 א מענטש, א פיינער מענטש, א געשטעלטער מענטש, א בארוטער מענטש,
א מענטש, וואס סע הייסט מענטש, וואס מע קאן אף אים זאגן מענטש,
מיט איינעם ווארט ― א מענטש!... ווי מיינסטו, מרים־חיה, א שטייגער,
אז איך זאל וועלן מיט אים א שידוך טאן, וואס וואלט ער געזאגט, הא?
    
― איך ווייס? וואס קאן ער זאגן, סענדער? איך ווייס וואס?
    
― אדרבה, ווי מיינסטו, מרים־חיה? איך וויל הערן דיין מיינונג.
    
― מיין מיינונג? איך מיין, אז... איך מיין גארניט.
    
פאראן בא אונדז א סך אזעלכע ווייבער, וואס מיינען ג א ר נ י ט ,
וואס מיינען נאר דאס, וואס דער מאן וויל און וואס דער מאן הייסט.
מרים־חיה איז געווען איינע פון די ווייבער, וואס האבן דרך־ארץ פארן
מאן, נישט מחמת „אהבה״, נאר מחמת „יראה״, דאס הייסט, נישט אזוי
פאר ליבשאפט, ווי פאר אפשיי. סענדער איז געווען א ייד, וואס בא זיך
אין שטוב האבן אלע פאר אים געהאט דרך־ארץ פונעם ווייב ביזן געבאלעוועטן מיזיניק מארקוס. אפן לשון פון די „העכסט־אינטערעסאנטע ראמאניסטן״ קאן מען זאגן, אז סענדער איז געווען א  ד ע ס פ א ט , א
ט י ר א ן... איך וואלט נאך צוגעזעצט דאס ווארט „מערדער״, איז
ער אבער געווען ווייט פון א מערדער. ער איז געווען א ייד גלייך מיט
אלע יידן, וואס בא זיך אין שטוב האט ער געהאט די דעה, און ווייטער
קיינער ניט. און אז מיר האלטן שוין דערביי, געבן מיר דא איבער אביסל
זיין ביאגראפיע אין קורצן: סענדער איז געווען אמאל א קליין מענטשעלע, גאר א קליין מענטשעלע. דאס איז געווען שוין לאנג, אבער גאנץ
לאנג, נאך איידער ער האט געהאט די קלינגערס, אז ער האט נאך געהייסן סענדער חלפן (למאי זאלן מיר לייקענען? ער איז געווען א חלפן),
האט ער זיך דעמאלט אנגעליטן פון די שיינע יידן, זיידענע יונגעלייט,
נגידישע קינדער. אוי, האט ער זיך פון זיי אנגעליטן! אוי, פלעגט ער
שטיין פאר זיי כעבדא קמיה מאריה, האבן דאס נייניעריקע קדחת! אוי,
פלעגט ער זיי מקנא זיין, און אוי, פלעגט אים אף זיי ברענען!... און
נאכדעם, אז ער איז פון א חלפן ארויף אף דער מדרגה פון בעל־הלואה,
און פון א בעל־הלואה ― אף א פעלהענדלער, פון א פעלהענדלער ― א
גראבארשטשיק, פון א גראבארשטשיק ― א צעלניקער, פון א צעלניקער
― א קאמיסיאנער, פון א קאמיסיאנער ― אליין א סוחר, א צוקער־הענדלער, א גרויסער סוחר, א רייכער סוחר, ביז א באנקיר, ― איז ער
אלץ געוואקסן העכער און העכער אין די אויגן פון זיינע באקאנטע, און
ער האט אנגעהויבן אראפווארפן איינציקווייז די פריעריקע נעמען, ווי א
פויגל, וואס ווארפט פון זיך איינציקווייז די אלטע פעדערן, און האט אנגעהויבן צו באקומען נייע נעמען: סענדער גראבארניק, סענדער צעלניקער, סענדער הארטאווניק. איינער פון זיינע ארעמע קרובים האט אים
געשענקט פון זיך א „על״ ― איז געווארן „סענדערל״. און צום סוף (א
צייט מיט יארן האט מען נישט געוווסט זיין פאמיליע).― סענדער
בלאנק!... רב היימקע, רב זיאמקע, רב מאירל האבן ביסלעכווייז אויפגעהערט צו פאררייסן פאר סענדערן די נאז און האבן אנגעהויבן ארומדרייען זיך ארום דעם אויפגעקומענעם נגיד, פריער געבנדיק אים צו וויסן,
אז ער איז פון די „אויפגעקומענע״, מיט אזעלכע אויסריידלעך, למשל:
,,! שלום־עליכם, א באקאנטער ייד ! דאכט זיך, סענדער? וואס זשע
מאכט איר עפעס גוטס? עפעס זאגט מען אף אייך, אז סע גייט אייך,
אן עין־הרע, זייער גוט?... און נאכדעם שוין: „רב סענדער סערדצע!
מיר שטייען, דאכט זיך, אף איין סטאנציע? קומט אריין אף דער נאכט
צו אונדז אביסל!״... „א, רב סענדער! איר דערווייטערט זיך שוין פון
אונדז?״... „איך האב צו אייך א קליינע בקשה, רב סענדער: עטלעכע
טויזנט קערבלעך אף צוויי חדשים״... אך! וועמען זע איך? ווען איך
ווייס, אז איר זייט הי!״... און נאכדעם: „מיר ווילן, די גאנצע שטאט
וויל, זי חלשט, אויסקלייבן אייך פאר א גבאי, פאר גלאסנע, דעפוטאט,
פאר דירעקטאר אין באנק״... „הער בלאנק! מיד האבן די ערע, מיר
בעטן, איר זאלט אונדז ניט אפזאגן. זייט אזוי גוט און גייט אריין אין
אונדזער לאגע, איר זייט דאך בא אונדז, ווי זאגט מען עפעס, איר פארשטייט, צי ניין?״...
    
אונדזער סענדער איז ניט געווען פון די דאזיקע, וואס פארכליניען
זיך מיט זייער מזל און בלאזן, ווי מען זאגט, פון זיך; ניין! ער קאן
אויסהערן די דאזיקע אלע קאמפלימענטן גאנץ גלייכגילטיק, מיט עניוות,
גלייך ווי ער וואלט גאר אזא כבוד ניט פארדינט, און ענטפערן, אז ער
איז נישט מסוגל, נישט מיט אלעמען, נישט אויפגעלייגט, סע איז דא
גרעסערע פון אים. אבער דארט, טיף־טיף אין הארצן, האט ער געמעגט
שטארק אנקוועלן פון ביידע זייטן: אי וואס ער האט דערלעבט אזא
כבוד, אי וואס אט די אלע כלבים האבן אראפגעלאזט די וויידלען און
פארשטייען דרך־ארץ. און נישט פאר קיינעם, נאר פארן ווייב האט ער
ליב זיך פארגיסן אמאל מיט א געלעכטער.
    
― וואס זאגסטו עפעס, מרים־חיה, אף רב זיאמקע דעם מיוחס,
כא־כא־כא? געדענקסט אים כאטש, א רוח אין זיין טאטן?...
    
קיין פעטער אנבייסן, קיין גוט גלאז וויין האט ניט געקאנט אים
צושטעלן אזא פארגעניגן, ווי רב זיאמקע וכדומה אזעלכע לייט, ווען זיי
האבן באדארפט אנקומען צו אים. אפן שענסטן אופן און מיטן גרעסטן
כבוד האט אונדזער סענדער צוגענומען דעם געערטסטן גאסט בא זיך אין
קאבינעט, געבעטן זיצן, געגעבן א פאפיראס, אנגעצונדן און אונטערגעטראגן דעם גאסט א שוועבעלע, געפרעגט: „וואס האט איר עפעס אזא
שלעכט פנים?״ און געגעבן אן אויסרייד: „פאר וואס זעט מען אייך
עפעס ניט?״. ווי אף נאדלען איז דער גאסט געזעסן; ער האט שוין לאנג
אויסגערויכערט דעם געשענקטן פאפיראס; ער האט שוין לאנג זיך אויסגעהוסט דריי מאל און אכצן מאל זיך אונטערגעהויבן אפן בענקל, אפגעווישט דעם שווייס, גוט אויסגעשנייצט די נאז, ארויסגענומען און געמאכט זיך אן אייגענעם פאפיראס, איינעם, דעם אנדערן, דעם דריטן,
עטלעכע מאל געפרוווט אנהייבן צו ריידן, וואס ער באדארף, און איבערגעהאקט געווארן אפן ערשטן ווארט, ― און סענדער האט אלץ דערציילט
פון זיינע געשעפטן, פון זיינע פארפאלענע חובות, פון זיינע משפטים,
וכדומה, מיט גרויס התלהבות, גלייך ווי דער גאסט בעט אים, וויינט און
חלשט פאר אים, ער זאל אים „אינגאנצן״ דערציילן און חס־ושלום ניט
דורכלאזן קיין ברעקעלע... נאר יעדע זאך דארף זיך אבער האבן אן עק,
און א מענטש האט אין זיך א גאל ! דער גאסט, רב זיאמקע, אדער רב
חיימקע, כאפט די מינוט און הייבט־אן גלייך גיך, אין איין אטעם:
    
― איך האב אייך געוואלט בעטן, רב סענדער, איר האט דאך געהערט מסתמא, אז איך האב אוועקגעקויפט בא דעם פריץ שישינסקין אינגאנצן די ווייץ, און מחמת...
    
― איך ווייס, איך האב געהערט! ― שלאגט אים סענדער איבער
אינמיטן. ― איך האב געהערט פון אייער גילדענעם געשעפט. איך בין
אייך ווייניק־וואס מקנא, רב זיאמקע, אבער גאר ווייניק! ווייסט איר
זשע, פאר וואס? איך וועל אייך דערציילן! אט דער שישינסקי האט
בא מיר פאר פיר יארן געוואלט לייען פופציק טויזנט קערבלעך, און דוקא
אף גוטע קאנדיציעס. איך האב אבער דעמאלט געהאט אן עסק מיטן
קאשקיווקער פריץ. די מעשה איז אזוי געווען...
    
און סענדער האט אוועקגעצויגן א שפאגל־נייע מעשה אף נייע זעקס
שעה. רב זיאמקע איז שוין פיטש־נאס: עס רינען פון אים ריקעס שווייס;
ער ווישט זיך נעבעך מיט דער פאלע און זיפצט, ווי אן אומגליקלעכער
פלענער אין געפענקעניש; רב זיאמקע שלאגט אים איבער די רייד:
    
― האט מיר קיין פאראיבל ניט, רב סענדער, וואס איך שלאג אייך
איבער די רייד... איר ווייסט, וואס איך בין געקומען צו אייך?
    
― ניין; פון וואנען זאל איך וויסן?
    
סענדער בלאנק האט גאנץ גוט געוווסט, וואס רב זיאמקעס וויזיט
באדייט, נאר ער מאכט א נאיוו פנים און קוקט אים אין די אויגן אריין.
    
רב זיאמקע איז אויפגעריכט געווארן און זאגט זיך גאנץ פריילעך:
    
― פארשטייט איר מיך, רב סענדער, די מעשה דערפון איז אזוי:
איך האב די ווייץ אוועקגעקויפט מיט א שותף, מיט אברהם זאלצוואסער...
    
― מיט אברהם זאלצוואסער? גאט זאל אייך אפהיטן, רב זיאמקע!
דאס איז דאך א שווינדלער, א דרייער, א רוצח, א קוילער! שטעלט אייך
פאר, אז פאר צוויי יארן ווינטער, ארום חנוכה, צי ארום פורים, ― איך
געדענק נישט אקוראט ― קומט צו טיר אריין א ייד. גוט מארגן! ― גוט
יאר! זייער פיין! און מישט מיר אויף א מעשה...
    
רב זיאמקע בייסט זיך די נעגל, קראצט זיך אונטער דער יארמעלקע.
ער הוסט, ער קלאפט מיט די פיס, ער פארשפיליעט זיך די קאפאטע, ער
רוקט־אן דאס היטל שטארק, שטארק. און סענדער דערציילט גאר א נייע
מעשה גאנץ אנגענעם, בהדרגה, מיט זייער שיינע וויצן פארפראוועט, אן
אן אויסלאז, אן אן עק! רב זיאמקע שפרינגט שוין אונטער און פאלט אריין
אין די רייד, שוין גאר אן דרך־ארץ:
    
― פארשטייט איר, רב סענדער? האב איך בא אייך געוואלט בעטן
א גמילות־חסד אף א קליינער צייט.
    
― א גמילות־חסד?!.― פרעגט סענדער שטארק־שטארק פארווונדערט, גלייך ווי מען האט אים דערציילט, אז דער און דער האט גענומען
דאס גרויסע געווינס, אדער ס׳איז געווען נאר־וואס אין דרויסן א הריגה,
א שרפה, א מגפה...
    
― יא, א גמילות־חסד, ― ענטפערט זיך רב זיאמקע נישט הויך,
נישט שטיל, נאר אזוי, מיטלמעסיק, נישט צו פארשטיין, וואס ווונדערט
זיך דאס עפעס אזוי רב סענדער? ― יא, א גמילות־חסד, ביז וועסנע;
נישט קיין סך: א רובל צענטויזנט.
    
― איצט האב איך נישט, בנאמנות, איך האב נישט איצט בא זיך,
איך זאל אזוי נישט האבן קיין שלעכטס, איך זאל אזוי ריין זיין פון שלעק
מיט אייך אינאיינעם. פאר וואס האט איר מיר נעכטן נישט געזאגט?
נעכטן האב איך גראד יא געהאט, איז געקומען צו מיר א מענטש פון
גבריאל פעלקענשטיין און לייגט מיר פאר אן עסק, אזוי ווי אין טיטי־קיווקע סטראיעט זיך היינט א נייע פאבריק, און גבריאל פעלקענשטיין
האט געמאכט א קאנטראקט מיט די שותפים נאך פאראיארן, אז דער
וואלד דער טיטיקיווקער... און אזוי ווייטער ― אן אן אויסלאז, מיט
מעשיות און מיט קליינע מעשהלעך געבונדן און געפלאכטן, אזוי, אז סע
ברעכט דעם מוח!...
    
און אזוי גייט זיך רב זיאמקע אוועק נעבעך אן געלט, אן כח, אן
אויסגעמוטשעטער, א נאסער פון שווייס, און פאר זיין אוועקגיין מוז ער
נאך אויסהערן א לאנגע נאטאציע פון רב סענדערן, אז נישט אזוי האנדלט
מען, אז מען זאל דארפן אנקומען צו יענעם, און מען טאר זיך נישט
פירן אזוי גרויס, און מע דארף זיך היטן פון שלעכטע שותפים, און מע
דארף וויסן, ווי אזוי צו האנדלען און מיט וועמען צו האנדלען, און מע
זאל פרעגן בא אים, בא סענדערן, וואלט ער קלאר געמאכט און געוויזן
א דרך אין אלע געשעפטן. און באם געזעגענען זיך בעט אים סענדער
אמאל אריינקומען, מהיכא תיתי, אביסל שמועסן... רב זיאמקע לויפט
אן אן אטעם און האט מורא זיך ארומקוקן! עס גייט איבער א קליינע צייט.
מען דארף אבער פארט די קלינגערס,.― וואס טוט מען? ער גייט נאך
א מאל צו רב סענדערן, טאמער, א קשיא אף א מעשה?... און ווייטער
די זעלבע געשיכטע; ווייטער א מאל דאס אייגענע! און אזוי איז מיט
רב זיאמקען, מיט רב חיימען, מיט רב איציקלען, און אזוי איז מיט אלע
זיינע אלטע באקאנטע, אט אזא מין נפש איז ער.
    
אונדזער סענדער איז נישט בעסער און נישט ערגער פון אלע אנדערע אויפגעקומענע גבירים, פשוטע מענטשלעך, וואס קאנען קיין אנדערע פארגעניגנס נישט האבן פון קיין זאך, א חוץ געלט און כבוד.
    
אייגנטלעך, וואלט איך דא באדארפט אביסל באשרייבן די ביאגראפיע זיינע: ווער איז ער? פון וואנען שטאמט ער ארויס? ווער זיינען
זיינע עלטערן? מיטן גרעסטן און מיטן שענסטן כבוד וואלט איך דאס
געטאן, ווען איך זאל דאס וויסן. איז דען מעגלעך, אז ראמאניסטן זאלן
קענען א גאנצע וועלט? און וואס איז אונדז דער אונטערשייד ― לאמיר
שמועסן עפנטלעך: ― וואס גייט אונדז אן, ווער איז געווען סענדערס
זיידע, צי סענדערס באבע? צי איז זיין פאטער געווען א מלמד, א שוסטער, א באנדער, צי א מעקלער? מיר ווייסן נאר סענדערן; מיר געדענקען
אים, אז ער איז אמאל, נישט היינט געדאכט, געווען א געמיינער ייד, א
חלפן, א פעל־הענדלער, א מוכר־תבואהניק און היינט... היינט איז ער
ס ע נ ד ע ר  ב ל א נ ק! קוקט אייך גוט צו צו אים: אפשר איז ער
אייך אויך קענטלעך, אזוי ווי מיר?
    
 ---------------
    
 ד א ס פ ע ר ט ע  ק א פ י ט ל
    
 טראקטירט פון מארקוסן אליין.
    
שוין צייט, שוין צייט צו פארנעמען זיך אביסל מיט דעם יינגסטן
פון דער פאמיליע בלאנק; שוין צייט, אז אונדזערע לייענער זאלן אביסל
נענטער זיך באקענען מיט אונדזער יונגן העלד, מיט אונדזער שיינעם
מארקוס בלאנק, ― דאס קלענסטע און דאס בעסטע קינד פון סענדערן.
    
„דאס קלענסטע און דאס בעסטע״ ― אזא מיינונג איז געווען וועגן
מארקוסן דער פאטער אליין איבער צוויי זאכן. ערשטנס, האט סענדער
ליב געהאט זיינע קינדער, ווען זיי זיינען נאך געווען קליינע, ברעקעלעך,
קאראפוזיקעס; און ווי באלד די דאזיקע קאראפוזיקעס האבן אנגעהויבן
אונטערצעוואקסן, אזוי האט אונדזער פיינער סענדער אנגעהויבן באקומען צו זיי א שנאה, וועלכע איז געוואקסן אלע מאל שטארקער און גרעסער. ער האט געקוקט אף זיי, ווי אף שותפים, ווי אף פרעטענדענטן אף
זיין גוטס, און אן קריג, אן סצענעס, אן פעטש האט זיך נישט געמאכט
קיין שמחה, קיין חתונה; דער פאטער האט געארבעט מעשים, געטופעט
מיט די פיס, די מוטער האט געוויינט, די קינדער האבן געגאסן מיט
טרערן, ― און דער סוף האט זיך אויסגעלאזט, אז סענדער האט געמוזט
עפענען די האנט און מיט טויטע קללות אפציילן געלט, וויפל מע האט
באדארפט.
    
בא א סך גאנץ לייטישע מענטשן פירט זיך אזוי. דער מחבר פון
דער דאזיקער געשיכטע איז נישט איין מאל געווען אן עדות בא אזעלכע
פיינע סצענעס, נישט איין מאל געווען א פארמיטלער צווישן פאטער מיט
זיינע אייגענע קינדער, ווו דער גאנצער סכסוך איז געגאנגען וועגן איבעריקע עטלעכע הונדערטערס, וואס מיט דעם האט מען געקאנט פשוט
מציל זיין פון הונגער און פון דחקות א גאנץ הויזגעזינד; געלט האט
טאקע דער פאטער געגעבן, נאר בלוט האט ער אפגעצאפט בא די אומגליקלעכע קינדער א סך מער, ווי אף עטלעכע הונדערטערס... אז איך
האב אף א ציקאוועסט א פרעג געטאן דעם איינגעשפארטן פאטער, צו
וואס האט אים געטויגט דער גאנצער טאראראם מיט די בזיונות, מיט
די טרערן אומזיסט און אומנישט? ― האט ער מיר גאנץ ערנסט געענטפערט:
    
― א קינד טאר מען נישט ווייזן קיין וועג, א קינד איז א חזיר, א
קינד דארף מען לערנען, סע זאל וויסן, אז א קערבל איז נישט קיין הונט,
וועט ער אויך וויסן אף דער עלטער, ווי אזוי זיך צו באגיין מיט א קינד
און ווי אזוי מע דארף היטן א קערבל היינטיקע יארן...
    
עס פארשטייט זיך, אף אזא לאגיקע האב איך נישט געהאט וואס
צו ענטפערן...
    
די צווייטע סיבה, וואס מארקוס איז געווען טייערער בא סענדערן
כמעט פון אלע קינדער, איז ווייל מרים־חיה איז בא אים געווען דאס
צווייטע ווייב, און אינגאנצן איר לעבן איז געווען אפגעהאנגען פון איר
טייערן בן־יחיד.
    
„נו, מילא? ― פרעגט מיך דער לעזער. ― ווו שטייט דאס, אז די
קינדער פונעם צווייטן ווייב דארף מען בעסער ליב האבן?״
    
― נו, מילא! ענטפער איך אויך דאס אייגענע. מילא אהין, מילא
אהער ― ס׳איז פארט אזוי איינגעפירט בא א געוויסן קלאס יידן. נאר
למאי זאלן מיר אוועקגיין פונעם אמת? מארקוס איז טאקע געווען אן
אנטיקל, וואס מ׳קריגט עס גאר נישט. די גאנצע שטאט האט מיט אים
געהאט צו טאן; אז סענדער האט געבראכט דעם ערשטן שבת דעם פינפיעריקן מארקל אין בית־המדרש מיט א זיידן העמדל, סאמעטענע הייזלעך
און מיט א גילדן היטעלע, האבן אים ארומגערינגלט א מאסע יינגלעך,
ווייסע־חברהניקעס, און יעדער האט אים א טאפ געטאן. פון יענעם שבת
אן איז אוועקגעגאנגען א שם אף דער גאנצער שטאט, אז בא סענדער
בלאנק איז דא א מיזיניקל, א מארקל, עקט זיך מיט אים די וועלט! עס
איז אים נישט אין פנים אריינצוקוקן, און קלוג איז ער, אז עס זאל אים
גאר קיין גוט אויג נישט שאטן... איך וואלט א בעלן געווען אנטאן לייזער
דעם באלעגאלעס יינגעלע אין א זיידן העמדל, סאמעטענע הייזלעך מיט
ס ע נ ד ע ר  ב ל א נ ק 189
    
א גילדן יארמעלקע, און הערן, וואס וועלן זאגן אט די אלע צבועקעס,
    
וואס דארפן אנקומען צו סענדערס קעשענע, אף לייזערס אנטיקל, וואס
    
איז שיין און קלוג, אז „ס׳עקט זיך מיט אים די וועלט״? אבער דערווייל
    
זעען מיר פאר אונדזערע אויגן סענדערס מיזיניקל און מיר לייענען גרויסע
    
גילדענע אותיות, אנגעצייכנט אף זיין ווייסן שטערן:
    
 „געלט וועסט דו האבן,
    
 א פערד וועסט דו זיין״...
    
 און דארט, בא דער זייט, שטייט לייזער רעם באלעגאלעס א זונדל,
    
א שווארץ „אינגבערל״ מיט א שטיק בולקע אין דער האנט (קוים דער־
    
לעבט דעם גליקלעכן שבת!), אפגעריסן און בארוועס, מיט א פאר גלע־
    
זערנע אויגן, און אף זיין באוואקסענעם שווארצן שטערן איז אנגעצייכנט
    
פארקערט:
    
 „א פערד וועסט דו האבן,
    
 א קבצן וועסט דו זיין״...
    
 אך! פאר וואס בין איך נישט קיין פאעט? איך זיץ אצינד באגייס־
    
טערט, פול מיט מחשבות; איך וואלט אנגעשריבן דארויף א גאנצן שיר
    
אין שיינע קלינגענדיקע פערזן, מיט מעלאנכאלישע, פילאזאפישע, הויכע
    
געדאנקען, מיט טענות צום בורא־שמים, פאר וואס קומט דאס, אז סענ־
    
דערס קינד, וואס איז פונקט אזוי קלוג און מיט די זעלבע טאלענטן, ווי
    
לייזערס אידיאט, און פונדעסטוועגן גייט יעדער צו צו מארקלען מיט א
    
פארטיק שמייכעלע, מיט א חנופהלע, מיט א קניפ אין בעקל, און צו
    
לייזערס פעמפעק וויל קיינער אפילו קיין קוק נישט טאן, און אז ער קומט
    
זיך יא עמעצן אונטער די הענט, טוט מען אים א שטורך, א שנעל אין
    
נעזל, א ציפ באם אויער, אדער מ׳רוקט אים אן דאס היטעלע איבער די
    
אויגן און מ׳מאכט פון אים חוזק...
    
 און שפעטער, אז מיר האבן דערלעבט צו זען אונדזער קליינעם העלד
    
צו דער בר־מצוה, האבן מיר זיך זאט נישט געקאנט אנקוקן זיין שיינע
    
צורה, און הגם מיר האבן פון אים אליין קיין באזונדערע שארפע חכמות
    
נישט געהערט, דאך האט מען אונדז דערציילט פון דעם דאזיקן פייער,
    
פונעם דאזיקן מארקל, אזעלכע אנטיקלעך, אז מיר זיינען באמת געווען
    
אנטציקט פון דעם דאזיקן יונגאטש. „שטעלט אייך פאר, ― אזוי האט
    
דערציילט חיים־חנא דער מלמד ― אז מיט זיינע פלוצלעכע קשיות, וואס
ער פרעגט בא אים, בא זיין רבין, שטעלט ער אים אזוי אנידער, אז ער,
רב היים־חנא, מאלט אייך, וואס איז באמת א חריף, בלייבט אפהענטיק און קאן קיין מויל נישט עפענען אנטקעגן רעם דאזיקן תלמיד, וואס
דארף אויסוואקסן עפעס א מין גאון, אדער איך ווייס אליין נישט
וואס!״... איז נאך דא וואס צו ריידן פון סענדערס פארגעניגן און פון
מרים־חיהס גליק, וואס האט זיך אויסגעגאסן אין טרערן? מיט וואס
האט זי פארדינט בא גאט אזא ברכה? מיט וואס האט זי זוכה געווען צו
האבן אזא תכשיט, וואס גאט און לייט טוען זיך פרייען מיט אים? נישט
אנדערש, אז דער וואס לעבט אייביק האט זיך ארומגעקוקט אף איר, ווי
זי קומט נעבעך אפ בא סענדערן, כמעט ווי א דינסט ― גאט זאל נישט
שטראפן פאר די רייד! נישט אנדערש, אז דאס איז איר א רפואה צו
דער מכה...
    
נאר מרים־חיה האט, אפנים, נישט פארדינט בא גאט, אז איר זון
זאל באמת זיין א גאון־עולם; כל זמן רב חיים־חנא דער מלמד האט
געלעבט, איז מארקל געווען אזא תכשיט, אזא גילדן קעפל, אז קיינער
האט אים נישט געקאנט נעמען פארהערן, מחמת חיים־חנא איז דערצו
געווען א מזיק; ער האט קיינעם נישט געלאזט אויסרעדן א ווארט: נישט
דעם פארהערער, נישט דעם תלמיד. ער האט גערעדט פאר אלעמען; ער
האט אליין געפרעגט און אליין געענטפערט. און אז יענער האט געפרעגט
דעם תלמיד, למשל: „וואס לאזט מיך דא, מארקל, דער תנא הערן?״ ―
האט חיים־חנא פארקאטשעט די ארבל, געמאכט מיט די הענט און אין
דער גיך געענטפערט: „נו, זאגט ער דאך אייך, אז עבודה זרח איז נישט
גלייך, זאגט ער, צו דער פרה אדומה; פאר וואס? זאגט ער, מחמת עבודה
זרח, זאגט ער, איז אן אנדער זאך, און פרה אדומה, זאגט ער, איז ווידער
אן אנדער זאך; איז געדרונגען, זאגט ער, אז דער תנא האט זיך געשטעלט,
זאגט ער, אף דעם פסוק, צו פרעגן, זאגט ער, א ווידעראנאנד: מה
דאך, זאגט ער, עבודה זרח איז אזוי, איז דאך פרה אדומה, זאגט ער,
על אחת כמה וכמה!״... און מיט דעם דאזיקן „זאגט ער״ האט חיים־חנא
אזוי פאררעדט און פארקלאפט די ציין, אז דער פארהערער איז געבליבן
זיצן ווי א מענטש, וואס מע כאפט אים אויף פונעם שלאף און מע זאגט
אים: „קוק״! ― ער קוקט און קוקט און ווייס נישט, ווו ער איז אין
דער וועלט...
    
אז היים־חנא איז געשטארבן, און מארקל איז אריינגעפאלן צו
אנדערע מלמדים אין די הענט אריין, האבן די דאזיקע אנגעהויבן באמערקן, אז רב סענדערס זון האט אביסל „א הארט קעפל״, א „שווערע
תפיסה״ מיט א „קורצן זכרון״; דערצו האט סענדער אנגעהויבן ווערן
רייכער און רייכער, און בא לייטן האט ער געזען, ווי אזוי מען לערנט
קינדער אף דעם נייעם שניט, האט ער געקריגן מארקוסן א צוויי־דריי
לערערס פון „היינטיקער וועלט״, וואס אונדזער יונגער העלד האט בא
זיי גענאשט פון יעדער זאך צו ביסלעך, עטוואס פון אויבן, אזוי, אז צו
זיבעצן־אכצן יאר האט ער געהייסן זייער א פיין בחורל, נישט ערגער פון
א סך אזעלכע בחורימלעך, וואס איך מיט אייך קענען זיי זייער גוט: זיי
גייען זייער שיין אויסגעפוצט, זיי האבן בא זיך א סך ביכלעך; צווישן זיך
שמועסן זיי אף דער גאס וועגן טורגעניעוון, און שרייען אזוי שטארק,
אז איר מוזט זיי באמערקן; צייטונגען לייענען זיי אלערליי, און מיט
פרעמדע הענט שרייבן זיי אליין אויך א מאל אריין א קארעספאנדענציע
אין א יידיש בלאט, און שפעטער, אז ער ווערט עלטער, דערמאנט ער
אייך, אז ער האט אמאל, אין די יונגע יארן, „געשריבן אין די צייטונגען״. מיט איין ווארט, אונדזער אויסגעצייכנטער מארקוס וואלט געווען
א יינגל א משכיל, ווי אלע משכילים אין דער פראווינץ, א „אינטעליגענט״, א געוויינלעכער טיפ פון א יידיש בחורל א נאכאל, וואס נעמט
א שיינע כלה מיט רויטע בעקלעך און מיט א סך נדן,.― און האט חתונה,
און ווערט א פיין איידעמל, א בעל־הלואה, א שטיקל סוחר, א גרויסער
סוחר, א יונגערמאן א גביר מיט עטלעכע קינדער, וואס באקומען בא אים
פונקט אזא דערציונג, ווי זיינע עלטערן האבן אים געגעבן, און אזוי איז
„דור הולך ודור בא והארץ לעולם עומדת״ ― איין דור גייט נאך
דעם אנדערן, ווי א זייגער... נאר ניין! אונדזער שיינער העלד האט געהאט
אן אנדער השגה אין דער וועלט, און זיין צוועק איז געווען נישט אזוי,
ווי מיר האבן פון זיינעטוועגן אויסגעבעט. יעדער מענטש האט זיך זיין
קאפריז, זיינע השגות; פאר וואס זאל מארקוס בלאנק זיין ערגער פון
אלע אנדערע מענטשן? איך זע, אז מיינע לעזער ווילן טרעפן, אז מסתמא
מוז דא זיין א שיין מיידל אינמיטן, און מארקוס איז שטארק פארליבט!...
ניין! איר דארפט געדענקען, אז מיין ראמאן איז „א ראמאן אן א ראמאן״
איך וועל אייך נישט גיין שווערן, אז ווען מיין שיינער העלד זאל געווען
באגעגענען ערגעץ א מין ראזא, אדער א יעליזאבעטא, וואלט ער פון איר
אנטלאפן ווו דער שווארצער פעפער וואקסט. איך ווייס נישט. די עפאכע
צווישן אכצן און צווישן צוואנציק יאר איז די געפערלעכסטע צייט פאר
די יונגע קינדער, און אזוי ווי דאס ברעקעלע קינד מוז נעבעך איבערקומען
פאקן, מאזלען און ציינדלעך, אזוי מוז דאס גרעסערע קינד איבערקומען
די צייט פון ליבע, ― און למאי זאלן מיר זיך נארן? מיר האבן דאך
אלע געפאקט, געמאזלט, ליב געהאט און, דאנקען גאט, איבערגעקומען
אט די אלע ווייטיקן געזונטערהייט... וואס קאן איך אבער טאן מיט מיין
יונגן העלד, אז עס האט זיך אים פארט נישט געטראפן דער צופאל? קאן
איך אים דען מיט גוואלט זאגן: „גיי, מארקוס, ליב זיך איין, שרייב
פלאמפייעריקע בריוולעך, ווער צעגאנגען ווי א וואקס, הענג זיך, טרינק
זיך, אבי איך זאל האבן שטאף אף א „העכסט־אינטערעסאנטן ראמאן״?
ובפרט, אז מיין יונגער העלד האט געהאט גאר אן אנדער אידעע, אן
אנדער ציל, וואס ער האט זיך צו דעם געשלאגן דורך טיר און דורך
טויער מיט אלע כחות פון זיין געזונטן יונגן קערפער, ― מיט איין ווארט,
מיין מארקוס האט געוואלט שטודירן. איין מאל פאר אלע מאל שטודירן:
אף דאקטער, אף אדוואקאט, אף אינזשיניער ― שטודירן און גענוג!
    
ווען און ווי אזוי איז דער דאזיקער געדאנק איינגעפאלן מארקוסן
אין קאפ אריין ― קאן איך אייך אקוראט ניט זאגן; נאר די בריוולעך
וואס ער האט געשריבן צו איינעם פון מיינע חברים, צו אריה־לייבן, זיינען געווען מיט אזא פייער געשריבן, אזוי הייס, אזוי ענערגיש, אזוי אמת,
אז איך האב זיך אף קיין מינוט ניט פארטראכט, אז דער דאזיקער יונגער
מענטש וועט זיין צוועק דערגרייכן. (איינע פון די דאזיקע שיינע בריוו
האט דער לעזער באגעגנט אין דעם ערשטן קאפיטל פון אונדזער אמתער
מעשה).
    
נאטירלעך, האט דער פאטער ניט געטארט וויסן פון דער דאזיקער
פיינער אידעע, און איך רעכן, אז עס איז גלייכער, וואס סענדער האט ניט
געוווסט, וואס מארקוס טראגט בא זיך אין קאפ און אין הארצן: גאט
ווייס, וואס עס וואלט געקאנט דערפון ארויס! סענדער האט געהאט
צו טאן מיט די שידוכים, און מארקוס האט געשריבן הייסע בריוולעך
צו אריה־לייבן, אזוי ווי אויבן איז געשטאנען.
    
מער ווי אלע מאל האט זיך אויפגעהויבן דאס פייער בא אונדזער
יונגן העלד זומערצייט, פונקט אין דער עפאכע, ווען עס קומט פאר אונדזער נאטירלעכע געשיכטע; אין דער דאזיקער צייט זיינען זיך צונויפגעפארן אלע תלמידים פון די גימנאזיעס מיט אלע סטודענטן פונעם או־ניווערזיטעט. אך! ווי שטארק אונדזער מארקוס האט זיי נעבעך מקנא
געווען אף זייערע גילדענע קנעפלעך, די אפיצערסקע היטעלעך, די העמדלעך פון די סטודענטן; ווי פריילעך, ווי פריי, ווי גליקלעך זיינען די דאזיקע מענטשן, און ווי טרויעריק, געבונדן און אומגליקלעך איז ער נעבעך !
דעמאלט, ווען זיי שיפן זיך אף דער לאדקע אין דער אויסגעצייכנטער זו־מער־נאכט און זינגען לידלעך אקעגן דער זילבער־לבנה, מוז ער נעבעך זיצן
אין דער היים און אויסהערן אט די אלע מעשיות מיט די רייד פונעם
פאטער, וואס האבן זיך אים שוין אזוי צוגעגעסן! ער איז פשוט געפענטעט אין קייטן; ער איז אין געפענקעניש; מען האט אים פארשפארט,
מען האלט אים אין אסטראג; מען לאזט אים ניט ארויס אף דער ליכטיקער
שיין. וואס האט מען נעבעך צו אים און צו זיינע יונגע יאר און טעג?
פאר וואס קאן ער ניט געניסן פון דער זיסער יוגנט, גלייך מיט אט די
אלע יונגע מענטשן? פאר וואס איז פאר אים אלץ פארשלאסן, אלץ
באהאלטן, אלץ פארבאטן? אלע מעגן, נאר ער, מארקוס, טאר ניט; ער
דארף דא זיצן און פארשווארצט ווערן ― ביז וואנען? ביז ווי לאנג נאך?
    
מיט אזעלכע שווארצע געדאנקען זיצט נעבעך אונדזער יונגער העלד,
אנגעשפארט דעם שיינעם קאפ אף די ווייסע הענט, און סענדער דערציילט זייער א שיינע געשיכטע, ווי אזוי א שותף האט אים אריינגעפירט
אין א געשעפט אריין, ווי אזוי ער האט אים געוואלט „אפקאכן״, ווי אזוי
זיי זיינען ביידע געקומען צום פריץ, ווי אזוי דער פריץ האט אים געבעטן
זיצן, ווי אזוי דער שותף האט זיך אריינגעכאפט צו אים אין די הענט
אריין, ווי אזוי דער פריץ האט זיך מיט אים אפגערעכנט און האט אים
געזאגט: „עי, מאשקא! יאק סיעמאש, פאן מאשקא?״ כא־כא־כא! ―
סענדער לאכט, און זיין פעט לייב טרייסלט זיך פאר געלעכטער. מרים־חיה לאזט ניט אראפ קיין אויג פון איר טייערן זון, וואס איז נעבעך שוין
פון א צייט אזוי בלאס, אזוי אומעטיק; ער עסט ניט, ער טרינקט ניט ―
וואס איז „דעם קינד״?
    
― וואס איז דיר, מארקל? וואס טוט דיר וויי, מיין קינד? ―
אזוי זאגט אים די געטרייע מוטער פארן שלאף, קוקט אים אין די אויגן
אריין און נעמט אים אן בא דער האנט, און טרערן קלייבן זיך איר אף די
אויגן.
    
― אי, טשעפע זיך אפ פון מיר! גארניט! גארניט! ― מארקוס
שלעפט ארויס זיין האנט פון איר הענט, און מרים־חיה גייט־אוועק מיט
א טיפן זיפץ פונעם הארצן.
    
איך פרעג אייך: בא אט אזעלכע פארשיידענע אומשטענדן, וואס
איז דער חדוש, אז יעדן צופאל, וועלכער זאל קאנען אונדזער פיינעם
העלד אויסלייזן פון זיין טרויעריקער לאגע, וואלט ער באגעגנט מיט
פרייד? וואס איז דא צו ווונדערן זיך, וואס מארקוס האט גלייך מיט
אלע אונדזערע באקאנטע בא סענדערן אין הויז ארויסגעקוקט אף דעם
דאזיקן צופאל, וואס קיינער פון זיי האט אויך ניט ארויסגערעדט און וואס
יעדער באזונדער האט געטראכט בא זיך טיף־טיף אין הארצן?...
    
ליבער לעזער, טייערער פריינט! ווער דו ביסט דארטן און וואס דו
ביסט דארטן ― גיב מיר אהער דיין האנט און לאמיר זיך ביידע ווינטשן,
אז עס וועט קומען אמאל די צייט, ווען מיר וועלן זיך דארפן אפזעגענען
מיטן דאזיקן נארישן וועלטל, זאל אונדז גאט שומר ומציל זיין פון אזא
טרויעריקער לאגע, ווו אונדזער געערטער סענדער בלאנק האט זיך געפונען אין דער צייט, ווען זיין פיינע משפחה האט זיך צונויפגעפארן צו אים
„מבקר חולה זיין״...
    
 ―
    
 ד א ס פ י נ פ ט ע ק א פ י ט ל.
    
 סענדערס משפחה פארט זיך צונויף ביסלעכווייז.
    
מיר האבן איבערגעלאזט סענדער בלאנק אין קאבינעט נאך דעם
גרויסארטיקן אנבייסן. סענדער האט זיך געפילט עפעס ניט אין בעסטן;
א שרעקלעך שניידעניש איז אף אים אנגעפאלן, און א גאנצע מלחמה האט
זיך אויפגעהויבן אין זיין בויך.
    
― שלעכט! שלעכט! ― האט ער געזאגט צו מרים־חיהן. ―
ס׳איז מיר שלעכט, זייער שלעכט!
    
― וואס זשע איז דיר אזעלכעס? גאט איז מיט דיר, סענדער!
    
― איך ווייס נישט. אט דא איז בא מיר אן אומגליק! ― און סענדער האט אנגעוויזן מיט ביידע הענט אפן בויך. ראשית חכמה, האט מרים־חיה געשיקט רופן רעם דאקטאר. הגם סענדער גלויבט ניט אין קיין דאקטאר און זאגט, אז די גאנצע „שפיל״ (די מעדיצין) איז נאר א שאנטאזש,
א „פאקוס״ אף צו נארן געלט, פונדעסטוועגן לאז אים וויי טאן א פינגער ― שיקט ער באלד צום דאקטאר. פאראן א סך אזעלכע צווישן אונדזערע יידן, וואס האבן עפעס קיין „אמונה״ ניט אין דער מעדיצין, כאטש
(די מעדיצין) איז נאר א שאנטאזש, א „פאקוס״ אף צו נארן אף דער
וועלט, און ער מעג יא גלויבן און ניט גלויבן ― אלץ איינס!
    
אונדזער געערטער סענדער האט זיך געהאט זיין דאקטאר, דעם
דאקטאר קלוגער, און מיט אים האט איר ליב געהאט אין א פרייער צייט
אריינצושמועסן מכח „דאקטאריע״. דער דאקטאר האט לאנג געקנעלט,
ביז ער האט אים איינגעבילדעט, אז פונקט אזוי ווי ער קאן שטארבן פון
א שלאפקייט, אזוי קאן מען זיך געזעגענען מיטן לעבן געזונטערהייט.
דער דאזיקער כלל איז סוף־כל־סוף אים אריין אין קאפ, און פון יענער
צייט אן האט ער געפילט, אז זיין לעבן הענגט אף א האר, כאטש אפילו
ער איז געזונט און שטארק אף אלע אברים. דעריבער האט ער זיך געריכט טאג אף טאג און האט זיך שוין לאנג צוגעגרייט א צואה, אויסגערעכנט ביז דער לעצטער פרוטה (דאס איז בא אים געווען בסוד), און
יעדער טאג איז בא אים געווען א געשענקטער, און דעריבער טאקע פלעגט
ער זיך אנטאן כל התענוגים אף דער וועלט: גוט עסן, רעכט טרינקען,
אויסרוען די ביינער, גענוג אויסלאכן זיך אף „די היינטיקע״, „די קבצנים״,
אפגעבן גאט זיינס, דאס הייסט, דאווענען אלע טאג, אמאל, אז עס איז
געווען צייט, אפזאגן א צוויי־דריי קאפיטלעך תהלים, און אמאל שענקען
א נדבה (זעלטן, זייער זעלטן). אך ! ווען יעדער פון אונדז זאל האבן
בכח, אזוי ווי מיין העלד, מקיים זיין אלע חובות, וואס ליגן אף אונדז,
און דערצו נאך אזוי בארוט אפלעבן זיך דאס וועלטל ― אך, ווי גרינג
וואלט געווען צו גיין פון דער וועלט! ווי אנגענעם וואלט בא אונדז געווען דער טויט! בארעכנט זיך אליין: איך עס מיר אפ אנבייסן, פאררויכער מיר א געשמאקע ציגאר, טרינק מיר אויס א גוט גלאז ביר, זאג
מיר אפ א פאר קאפיטלעך תהלים, שענק מיר אן ארעמאן א צוויי גראשן,
איך נעם מיר דעם טינט־און־פען און מאך מיר א חשבון: דעם זון אזוי
פיל, דער טאכטער אזוי פיל, עטלעכע קערבלעך אף דער שול, א פאר רובל
אפן מרחץ, להבדיל, עטלעכע גריוונעס אף צעטיילן די תלמוד־תורה־יינגלעך פאר דער מטה, אז זיי זאלן פון מיין כבוד וועגן שרייען: „צדק
לפניו יהלך!״ נאכדעם זאג איך מיר אפ גאנץ בארויקט ווידוי מיט א
גלאטן לונג־און־לעבער און מיט א ריינעם סאוועסט, איך לייג מיך צו,
פארמאך מיר איין אויג, דאס אנדערע אויג ― און ווער אנטשלאפן...
און אף מארגן ווידער אמאל דאס אייגענע... אז דער דאקטאר איז געקומען צו סענדערן, האט ער אים געפונען זייער אין א טרויעריקער לאגע.
    
די ערשטע פראגע, וואס סענדער האט פארגעלייגט דעם דאקטאר,
איז געווען:
    
― איז מיין שלאפקייט ניט געפערלעך, און צי וועל איך נאך קאנען
געזעגענען זיך מיט מיינע קינדער?
    
― ווען איר זאלט זיין אזוי געפערלעך, ― האט אים דער דאקטאר
קלוגער גאנץ ערנסט געענטפערט ― וואלט איך איצט ניט געהאט דאס
גליק מיט אייך צו ריידן; נאר נאך די קינדער שיקט וואס גיכער. טוט־אפ אייערס, וועט איר זיין רויק, אראפ א משא!
    
טויט ווי די וואנט איז סענדער געווארן, אז ער האט דערהערט דעם
דאקטארס רעזאלוציע. און ער האט אנגעהויבן צו ציטערן, צאפלען מיט
אלע אברים: „אוי, מיין סוף! אוי, מיין עק! אט דאס איז שוין מיין
עק! אט דאס איז מיין עק!״...
    
― זאגט מיר, דאקטאר, דעם אמת, דעם ריינעם, לויטערן אמת:
צי קאן איך האבן א שטיקל האפענונג? איך בין ערשט אלט דריי און
פופציק יאר! מיין פאטער האט געלעבט פיר און אכציק יאר, מיין
מוטער ― זעקס און ניינציק יאר, און מיין זיידע, זאגט מען, האט אפגעלעבט מער אלס הונדערט יאר; פאר וואס זשע קומט עס מיר, איך זאל
אזוי גיך?...
    
בא די דאזיקע ווערטער האט זיך סענדער צעוויינט, ווי א קליין
קינד. מרים־חיה האט געחלשט, און מארקוס, וואס האט געהאט זייער א
גוט ווייך הארץ, האט זיך געווישט די נאסע אויגן.
    
און דער דאקטאר קלוגער האט צענומען די הענט, אויסגעצויגן דעם
קאפ און געמאכט אזא מינע, פונקט ווי דער רייזנדער מאכט, בשעת עס
ברעכט זיך איבער אן אקס און דער וואגן טוט א טראסק אין דער ערד
אריין.
    
די דאזיקע מימיקע האט אף אונדזער סענדערן געווירקט שרעקלעך:
עס האט זיך אים דייטלעך פארגעשטעלט, ווי זיין אינעווייניקסטע „מאשינעריע״, די „געדערים״, האבן פלוצים געלאפנעט, און צוהערנדיק זיך
צום בויך, האט זיך אים אויסגעוויזן, אז דער מאגן האט זיך אים ווירקלעך אנידערגעשטעלט אף אייביק. דאך האט ער זיך געשעמט א פרעג
טאן דעם דאקטאר און האט אים נאר געבעטן, ער זאל אים נאך אמאל
גוט באטראכטן. דער דאקטאר קלוגער איז מרוצה געווארן צו באטראכטן
דעם חולה נאך אמאל און האט זיך צוגעלייגט מיטן אויער צום קראנקנס
בויך. באטראכטנדיק אים, האט דער דאקטאר ניט ארויסגעלאזט קיין
פיפס פונעם מויל. נאר גלאט אזוי געקנייטשט מיט די פלייצעס, געדרייט
מיטן קאפ, געסמארעט מיט דער נאז, לאנג־לאנג געטראכט, געקוקט דעם
חולה אין די אויגן אריין, געזיפצט, ווייטער געשאקלט מיטן קאפ, געקנייטשט מיט די פלייצעס און אזוי ווייטער. סענדער בלאנק האט דאס
אלץ גוט באמערקט, און טראפנס שווייס, קאלטער שווייס, האבן ארויסגעטראטן אף זיין פנים. נאכדעם האט זיך דער דאקטאר אויפגעכאפט,
אויסגעשנייצט די נאז שטארק־שטארק און האט אזוי געזאגט:
    
― מיין ליבער העררר בלאנק! איר ווייסט, אז איך בין אייך א
גוטער פריינט. איך וועל טאן אלע מיטלען. נאר איר וועט מיך פאלגן,
צי ניין? רופט נאך א דאקטאר, וועלן מיר מאכן א קאנסיליום. בא אונדז
אין דער מעדיצין איז דא א גלייך ווארט: איין קאפ איז גוט, צוויי איז
נאך בעסער... ― מיט די דאזיקע ווערטער האט ער זיך אפגעזעגנט מיטן
חולה און מיט אלע אנדערע און איז געשווינט ארויסגעגאנגען פון קאבינעט. אראפגעלאפן פון די טרעפ און געקומען אראפ, האט ער געטראפן
פרויקען מיט זיין פאלטא אין די הענט. ארויפגעווארפן אפן דאקטאר דעם
ראק, האט זיך פרויקע ניט געקאנט איינהאלטן און האט א פרעג געטאן
דעם דאקטאר: „וואס הערט זיך מיטן באלעבאס?״ האט אים דער דאקטאר קלוגער געענטפערט מיט א זיס שמייכעלע אף לאטיין (דער דאקטאר קלוגער איז זייער א פשוטער בא זיך, זייער א ליבנסווירדיקער
מענטש און איז מיט יעדן א גוטער ברודער):
    
־ נישקשה, אביסעלע גארגולעס, אביסעלע פלעריז קסוכאטיווא,
נאר סע וועט זיין רעכט: דער דאקטאר קלוגער שלאפט ניט!...
    
― דער רוח ווייס אים, ווו ער נעמט אזעלכע טערקישע ווערטער!
― האט פרויקע געזאגט צו זיך אליין און פארשלאסן די טיר.
    
מיר ווייסן ווויל פאר קלאר, אז פרויקע האט זיך גארניט אנגעקערט מיט די בלאנקס; נאר מחמת ער דינט שוין דא א יאר זיבן־אכט,
דערפאר האלט ער זיך מיט זיי שטארק היימיש, נאענט, כמעט ווי א ווייטער קרוב, און דעריבער האט זיך פרויקע גערעכנט בא זיך, אז על־פי
יושר קומט אים אויך א שטיקל חלק פון סענדער בלאנקס ירושה. ער איז
געווען, נאך זיין השגה נאך, זייער גערעכט: הארעווען האט ער געהארעוועט, ווי אן אייזל, און אין דער גאנצער צייט פון זיין געטרייער דינסט
האט ער נאך ניט געזען פון זיין באלעבאס קיין מתנה אפילו פאר א
צווייער, און חוץ לוח האט נאך סענדער געהאט א טבע אפנעמען חשבון
בא פרויקען פונעם מארק ביז דער לעצטער קאפיקע! מיט זיין גאנצן
לעבן איז פרויקע געווען איבערגעגעבן דעם באלעבאס, און פון זיינעט־וועגן וואלט ער געגאנגען אין פייער און אין וואסער, און דעריבער האט
פרויקע געשארפט די ציין אף דריי טוץ זילבערנע לעפל, א גרויסן זילבערנעם הדס, א גוטן בורשטינענעם, אין גאלד־געפאסט, ציגארן־שפיץ, וואס
נאך זיין רעכענונג נאך האט ער באדארפט ווערט זיין, צום ווייניקסטן,
פינף און דרייסיק רובל, א טוץ געפרעסטע העמדער, מיט נאך אזעלכע
קלייניקייטן, וואס די יורשים וואלטן זיך באם טראסק ניט ארומגעקוקט.
און איבערהויפט איז פרויקע געווען אנטציקט פון סענדערס גילדענעם
זייגער מיט דער מאסיווער גילדענער קייט; דאס דאזיקע קייטל האט
סענדער בלאנק אליין געלאזט מאכן אין דער פאבריק, און דעריבער איז
דאס געווען אזוי מאסיוו. פרויקע פלעגט ניט איין מאל האלטן דאס קייטל
מיטן זייגער, אנמעסטן זיי אף זיך, קוקן אין שפיגל אריין און אנקוועלן
פון זיך. נאר פרויקע איז ניט געווען קיין גנב; חלילה! גאלד האט געמעגט ליגן פאר זיינע אויגן, וואלט ער ניט געטשעפעט. „נאר נאך דעם
באלעבאס׳ טויט, ― האט בא זיך פרויקע געפועלט ― ווען אלע וועלן
נעמען, וועל איך אויך נעמען: ווער וועט זיך ארומקוקן אף דעם עלנטן
פרויקען?״ און איצט, אז פרויקע האט דערזען, ווי זיין באלעבאס פאכעט
מיט דער נשמה, האט אין אים אנגעהויבן קלאפן דאס הארץ פאר שרעק,
און זיצנדיק אונטן אפן בענקל און ווארטנדיק, אז אט־אט וועט מען אים
שיקן נאך דער „חברה־קדישא״, האט זיך פרויקע דערווייל געמאכט א
צעטל, וואס ער דארף, און אז עס איז געקומען צום זייגער מיט דער קייט,
האט ער זיך געטראכט, וואס זאל ער טאן מיט זיי: צי זאל ער זיי פארקויפן, צי זאל ער נעמען זיך דעם זייגער און דאס קייטל אוועקשענקען
בליומקען (זיין כלה), צי אפשר זאל ער גאר איבערמאכן דאס קייטל אף
אוירינגלעך מיט א בראש פון בליומקעס וועגן?...
    
― דזין! דזין! דזין! ― האט דאס גלעקל זיך געלאזט הערן פון
אויבן. פייל אויס דעם בויגן האט זיך פרויקע געלאזט לויפן ארויף און
אין עטלעכע מינוט ארום איז ער אראפגעלאפן מיט צוויי דעפעשן, וואס
מע האט אים געגעבן אוועקצושיקן עקסטרא צו די קינדער און מע האט
אים צען מאל אנגעזאגט: „ער זאל לויפן גיך, אף איין פוס!״ פונדעסטוועגן האט זיך פרויקע דערלויבט צוצוזעצן זיך אף א רגעלע, זען, וואס
שטייט דא אין די דעפעשן.
    
צום כבוד פונעם דאזיקן געטרייען דינער מוזן מיר באמערקן, אז אין
די פינף יאר, וואס פארשיידענע לערערס האבן פארבראכט בא די בלאנקס
אין הויז, האט זיך פרויקע צוגעלערנט אביסל רוסיש לייענען און שרייבן.
מען קאן ניט זאגן, אז פרויקע האט זייער טייערע פעיקייטן צום לערנען;
דערפאר האט אבער מארקוס אליין גענוג געקנעלט מיט אים, ביז ער
האט דערלעבט, אז פרויקע קען שוין האלב טראף (סקלאדעס) און חתמענען זיך אף רוסיש: „פרויקע קראקמאן״. אזוי אז עס איז אויסגעקומען
גאר: „מאנפרויקערקאקער״. נאר צום רעכענען האט פרויקע געהאט
א זעלטענעם קאפ, און ווער ווייס, וואס פאר א מאטעמאטיקער פון אים
וואלט ארויס, ווען זיין פאטער, קאפל קראקמאן, זאל ניט געווען זיין קיין
קוימענקערער און זאל ניט געווען פון בראנפן שטארבן און פאר דעם
טויט אפגעבן פרויקען צו א קאוואל, און דער קאוואל זאל אים ניט געווען
שלאגן אלע טאג ווי א הונט, און פרויקע זאל ניט געווען אנקומען פריער
צו זיין א הויף־משרת און נאכדעם א לאקיי בא סענדער בלאנק. די גרעסטע „זאדאטשע״ האט פרויקע געקאנט אויסרעכענען אפן קאפ, אזוי אז
דער באלעבאס פלעגט ניט איין מאל נבהל ונשתומם ווערן.
    
בכן, האט אונדזער געבילדעטער משרת צוגעטראגן די דעפעשן צום
פענצטער און איז אפגעשטאנען איבער זיי קרוב צו א האלבער שעה, ביז
ער האט יאקאש צונויפגעלייגט.
    
― בוקי... אן... על... יע... נאש ― באליען::: שלאף! אן::: פא־קאי... אז... סלאווא... נאש... אן ― אפאסנא::: זייער געפערלעך! אפאס־נע! דאס הייסט, אט שטארבט ער. אהא?...
    
און פרויקעס געדאנקען האבן זיך ווייטער איינגעפלאנטערט אין דעם
גילדנעם זייגער מיט דער שווערער קייט... אף דעם טעלעגראף האט פרויקע פריער געוויזן די דעפעשן עפעס א רויטן יידן, ער זאל זיך מטריח
זיין איבערלייענען און געבן אים צו פארשטיין, וואס שטייט דארטן.
    
„אך, ווען מען זאל מיך געווען לערנען אין די יונגע יארן!״ ― האט
זיך פרויקע געטראכט, אראפגעלאזט טיף אין דער אונטערשטער קעשענע
די צוויי רובל מיט די פערציק קאפיקעס אויסגאב, אזוי, אז זיי זאלן
טאקע בא אים בלייבן, מחמת ווער וועט זיך היינט ארומקוקן, צי עס איז
דא אויסגאב, צי ניין? נאר ווי איבערראשט איז ער געווען, אז אריינגעקומען צו רב סענדערן אין קאבינעט, האט אים זיין געפערלעכער פרינציפאל באלד א כאפ געטאן:
    
― אויסגאב, פרויקע ! צוויי מיט פערציק!...
    
„ער האט שוין אפילו אויסגערעכנט, דער אלטער גאנאמניק!״ ―
האט פרויקע געטראכט און האט במחילת כבודו אויסגעלייגט אפן טיש די
צוויי רובל מיט די פערציק קאפיקעס און איז מיט א ביטער הארץ אוועק
אין זיין רו אריין.
    
באלד אפן אנדערן טאג איז געקומען סענדערס עלטערער זון, חיים
בלאנק, מיט זיין ווייב סאני און מיט צוויי קליינע קינדער: פאני ― א
מיידל פון א יאר אכט, און מאני ― א קלייניטשקע פון זעקס יאר.
    
― ווי אזוי סענדערן איז געגאנגען אין זיינע געשעפטן גוט, אזוי איז
זיינע קינדער געגאנגען שלעכט. אז חיים איז אראפ פון קעסט, האט ער
געהאט זיינע עטלעכע טויזנט רובל.
    
― געדענק, חיים, ― האט אים דער פאטער געזאגט ― אז איך האב
פון מיין צד גענוג יוצא געווען: דיך אויסגעהאדעוועט, חתונה געמאכט,
געגעבן נדן, געהאלטן פינף יאר אף קעסט אויך ― און וואס נאך? האסט
צו מיר כלל וכלל ניט! מיט מיר קערסטו זיך שוין היינט ווינציק־וואס
אן: איך האב נאך קינדער; איך האלט א טאכטער אף קעסט און דארף
חתונה מאכן א זון. פאר דיר געזונטערהייט און זיי מצליח! אז דו וועסט
זיך שאנעווען, וועסטו האבן געלט און סע וועט דיר זיין גוט, אם ירצה
שם. זע, היט־אפ א קערבל, וועסטו זיין א מענטש!...
    
אז חיים איז געבליבן אן געלט, האט ער צום פאטער ניט געוואלט
שרייבן: ער האט גאנץ גוט געוווסט, אז עס וועט זיין אומזיסט. נאר אז
מע האט שוין אלצדינג אויספארקויפט פון שטוב, און די קינדער האבן
געבעטן ברויט און עס איז ניט געווען, האט זיך חיים געזעצט און האט
אנגעשריבן אזא מין בריוו:
    
„לכבוד אהובי אבי היקר הגביר המפורסם החכם ומופלג כש״ת
מוהר״ר סענדער נ״י.
    
„שוין מער אז צוויי יאר, זינט איך בין געבליבן אן א קאפיקע, האב
איך דיר דען אפילו מזכיר געווען, זעסטו דאך אליין, אז מסתמא האב איך
שוין קיין געלט ניט... וואס רייד איך? די קינדער און מיין ווייב און איך
שטארבן פאך הונגער... איך בין דא א פרעמדער... על כן, אהובי אבי:
פארשטייסטו שוין... ניטא וואס צו רעדן... אזעלכע צוויי קינדער, ווי איך
האב, דאכט מיר... און מיין ווייב איז דוקא ניט קיין אויסברענגערן, ווי
אנדערע... און איך ווייס? פארקערט, מיט אלע מעגלעכקייטן... ווען ניט
אט דער פייפערמאן, אט דער גזלן... ער האט בא מיר אויסגענארט דריי
טויזנט רובל... מזומענע דריי טויזנט קארבן!... קיין אנדערע געשעפטן
איז דא ניטא... אפשר דארט, אין דיין שטאט, ווו מען קען מיך, מע ווייס
ווער איך בין... מע זאגט, אז יעקב־משה צוקערשטיין האט געווונען צען
טויזנט רובל... גריס לאמי ח׳ היקרה מרת מרים־חיה, לאחותי היקרה
מרת רבקה עם בעלה היקר מו״ה יוסף זעמעל מיט זייערע קינדער... ווי
גייט עס זיי היינט? גריס לאחי המשכיל החכם מורד״ר מארקוס שיחיה.
זייט געזונט און פיל גליקלעך, ווי עס ווינטשט אייך
    
 דיין זון  ה יי ם  ב ל א נ ק.
  
„גם איך האב דיר פארגעסן מודיע זיין, אז זוגתי מרת סאני שתחיה
איז איצטער ניט בקו הבריאה, און מיין קלענערע טאכטער מאניטשקע
פאקט.
    
  ח יי ם   ה נ ״ ל ׳׳.
    
פון טאג אף טאג איז חיים געגאנגען אף דער פאסט, און ערשט אין
צוויי וואכן ארום איז אנגעקומען א בריוו.
    
― א בריוו, סאני, א בריוו פון דער היים!
    
סאני איז שוין געזונט געווארן און האט זיך קוים ארומגעשלעפט
איבער דער שטוב, נאר דאס קינד איז נאך אלץ געווען שלאף. מיט גרויס
ציטערניש האבן זיי זיך געזעצט לייענען דעם לאנג־דערווארטעטן בריוו:
    
„לבני היקר הרבני מוהר״ר חיים נ״י ע״ש זוגתו היקרה מרת סאנע
תחי׳ עכב״ב.
    
„ראשית מודיעכם, אז מיר זיינען אלע ברוך השם אין בעסטן געזונט, געב גאט דאס נעמלעכע פון אייך צו הערן ניט ערגער, אמן! והשנית,
פארשטיי איך ניט, וואס האסטו געהאט צו מיר, בני היקר, וואס זאלסט
מיר אנטאן אזעלכע יסורים, און מיר אלע זאלן האבן איבער אייך א
פארשטערטן יום־טוב? זאל מען פרעגן בא דער וועלט, צי האב איך ניט
יוצא געווען אקעגן דיר, ווי דער בעסטער פאטער? על כן, בני היקר,
בעט איך דיך, זאלסט מיך ניט מקצר ימים זיין און ניט שרייבן מיר
אזעלכע בריוו, וואס זיי זיינען מיר ניט לרצון. און אהער האסטו ניט וואס
צו פארן, מחמת אן געלט קריגט מען אין ערגעץ קיין געשעפטן ניט היינטיקע יארן, און אזעלכע פייפערמאנס, וואס נארן־אויס געלט, זיינען דא
אומעטום אף דער גאנצער וועלט. וואס זאל מען טאן? שווערע יארן
היינט! פונדעסטוועגן, אז מע איז א מענטש, קומט מען ניט דערצו, אז
מע זאל בלייבן ווי אפן וואסער. דיין שוואגער מוהר״ר יוסף זעמעל האט
היינט דאס גרעסטע געשעפט, און מע זאגט, אז ער פארדינט גרודעס מיט
גאלד. איך זיץ שוין דא מער פון דרייסיק יאר, האט זיך מיר נאך איין
מאל ניט געמאכט אזא גליקלעך געשעפט, ווי חתני מוהר״ר יוסף נ״י
האט באקומען דארט אין זיין שטאט; עס איז א סברה ,אז ער קויפט זיך
א דירה פאר צוואנציק טויזנט רובל, ― לאז אים גאט העלפן; איך פארגין
אים מיטן גאנצן הארצן. היינט גייט מיר א נייע סדרה: מע דארף א
שידוך טאן מיט מארקוסן און געבן אים א דרייסיק טויזנט רובל נדן און
א קוויטאנציע פאר א זעקס טויזנט רובל. היינט הלבשה און חתונה־הוצאות! איך האב צורעכט געמאכט מיין הויז, קאסט מיך בלא גוזמא
צען טויזנט רובל! היינט איז בא מיר געווען בתי מרת רבקה תחיה צו־גאסט מיטן קינד (א זעלטן קינד!), האט מען איר געמוזט שענקען ת״ק
קערבלעך א מתנה! פון וואנען זאל זיך דאס נעמען אלעס? גריס לזוגתך
מיט די קינדערלעך.
    
 פון מיר אביך  ס ע נ ד ע ר  ב ל א נ ק ׳׳.
  
נאך א יאר ― א שווער יאר! ― האט זיך חיים אפגעמוטשעט, ביז
ער האט זיך געקריגן ענדלעך א שטעלע מיט פופציק רובל א חודש געהאלט, און אין א יאר ארום האט מען זיך ארומגעקוקט, אז חיים איז אן
ארנטלעכער מאן און איז א געטרייער מענטש, האט מען אים מוסיף געווען
נאך פופציק רובל. דערפאר האט ער אבער געהארעוועט און איז געווען
אינגאנצן פארקויפט דעם פרינציפאל און האט פארבראכט גאנצע טעג
מיט נעכט אין וואלד (דאס איז געווען זיין שטעלע).
    
אין דער דאזיקער לאגע איז ער געווען, ווען ער האט פלוצים דערהאלטן די עקסטרא־טעלעגראמע פונעם פאטער, וואס רופט אים ארויס,
ער זאל תיכף ומיד קומען מיט די קינדער. חיים האט ניט געקאנט ווארפן
דעם וואלד אפילו אף צוויי טאג; נאר עס איז א תירוץ, אז דער פאטער
איז געפערלעך שלאף און רופט, מע זאל קומען?
    
 אז חיים איז אריינגעקומען צום פאטער אין קאבינעט אריין, איז ער
 אים געפאלן אפן האלדז, און אף סענדערס אויגן האבן זיך באוויזן טרערן.
 ער האט צוגערופן צו זיך די שנור, געפרעגט „וואס מאכסטו?״ און האט
 אויסגעצויגן די לינקע האנט די צוויי אייניקלעך, אז זיי זאלן א קוש געבן
 דעם קראנקן זיידן; דערפאר האט ער זיי א קניפ געטאן אין בעקל און
 געהייסן זיי גיין זיך שפילן. די קינדער זיינען מיט גרויס פארגעניגן
 ארויסגעלאפן זיך שפילן און דערווייל באטראכטן דעם זיידנס גרויסן
 הויף מיטן שיינעם גארטן. אונטן האט זיי פרויקע איבערגענומען, געשענקט
 צו מארמעלאדן און האט זיך גענומען אויספרעגן בא זיי: ווי רופט מען
 זיי? וויפיל זיינען זיי אלט? וואס טוט זייער פאטער אין דער היים?
 וואס טוט די מוטער? צי האבן זיי אויך אזא גרויסע שטוב, ווי דער
 זיידע? צי קאנען זיי שוין לייענען, שרייבן? די עלטערע, פאני, האט
 אים געזאגט, אז זי קאן שוין גיך לייענען ניט נאר געדרוקטע, אפילו גע־
 שריבענע אויך. פרויקע האט זיך ניט געפוילט זי באלד אפן ארט אפ־
 עקזאמענירן. ער האט ארויסגעכאפט א שטיקל פאפיר פון דעך קעשענע
 און האט מיט א שטיפטל אנגעצאראפעט: „מאנפרויקערקאקער״. די קינ־
 דער האבן אויסגעשאסן א געלעכטער און זיינען מיט א קוויטש אוועק
 אין גארטן אריין, שרייענדיק: „מאנפרויקערקאקער!!״, אונדזער גערימ־
 טער פרויקע האט דאס געהערט, און פון יענער מינוט אן האט ער גע־
 טראגן א שנאה אין הארצן אף די דאזיקע צוויי קינדער מיט זייערע על־
 טערן צוזאמען.
    
 חיים איז שפעטער מיט צוויי שעה אריינגעגאנגען צו מארקוסן אין
 קאבינעט, ווו יענער האט אים באוויזן אלע זיינע אנטיקלעך פון דער ביב־
 ליאטעק ביז די מינדעסטע קלייניקייטן. אונדזער יונגער העלד איז געווען
 אזוי צופרידן, אזוי גליקלעך מיטן גאסט, וואס ער האט זיך שוין אזוי
 לאנג מיט אים נישט געזען, אז ער האט גאר פארגעסן צו פרעגן חיימען,
 ווי גייט עס אים. און היים האט פון זיין זייט אויך ניט געמאכט פון זיך
 קיין רעדע און האט די גאנצע צייט, וואס זיין יונגערער ברודער האט גע־
 פלאפלט, קיין איינציק ווארט ניט געזאגט. און סאני? סאני איז געזעסן
 מיט מרים־חיהן אין א ווינקעלע און האבן זיך שטילערהייט געשמועסט
 פון היימישע זאכן: פון די דינסטן די הולטייקעס, פון די קינדערשע מל־
 בושימלעך, ווי עס קאסט יעדע זאך גאלד, פון דעם יקרות בכלל און פון
הינער, גענדז, קאטשקעס, אז צו וואס מע רירט זיך צו, הייסט מען זיך
אפגילטן!
    
― אנומלט האב איך מיר געהייסן ברענגען אייער ― האט מרים־חיה
דערציילט דער שנור און זיי האבן ביידע געפלאמט ― בא מיר איז שוין
א מקח זיבעציק קאפיקעס; סיידן ערב פסח צאל איך א קערבל, א קערבל
מיט פינף ― אבער נישט מער. איך צייל־אפ די אייער... פינף שאק האב
איך זיך געהייסן ברענגען, מחמת איך האב געוואלט אפבאקן א טארט
פון צען פונט, כאטש אפילו יענע וואך האב איך אנגעבאקן א פולע שאפע
מיט צוקערלעקעך, און עס איז אין דריי טעג פארשווונדן געווארן; איך
זאל זאגן אף דער יידענע ― קאן איך ניט: בא מיר איז היינט אן ערלעכע יידענע, איך זאל האבן אזא יאר... שא! דו דארפסט זי קענען, זי
איז בא מיר געווען פאר זעקס יארן, זי הייסט זלאטע...
    
― אוי! זלאטע? שוויגער, זלאטע איז בא אייך?
    
― יא, זלאטע! זי האט זיך שוין געגט מיטן מאן און ווידער אמאל
חתונה געהאט.
    
― וועמען האט זי גענומען, שוויגער?
    
― ווייס איך וועמען זלאטע האט גענומען! אזא יאר זאל ער האבן!
עפעס א שארלאטאן, אן אויסווורף. ער איז כלומרשט א שניידער, א קורנאסער שלימזל!...
    
― אפשר מרדכי צפורהס? איא איך טרעף, שוויגער?
    
― יא ,פון וואנען ווייסטו, סאני?
    
― און ווו איז היינט צפורה? זי דינט נעבעך?
    
― יא? אוודאי! שוין לאנג געשטארבן!
    
― אוי! צפורה איז געשטארבן?! וואס רעדט איר, שוויגער?!
אי־אי־אי!!!...
    
און גאט ווייס וווהין די געערטע דאמען וואלטן פארקראכן אין
זייער לאנגען שמועס, און צי זיי וואלטן זיך אמאל אומגעקערט צו די
פינף שאק אייער, צי זיי וואלטן אזוי, שפרינגענדיק, ניט פארפארן העט־העט, אין די ווייטע לענדער אריין, ― ווען פרויקע זאל ניט געווען פלו־צים אריינגיין און אנזאגן א נייע בשורה, אז דער הער אסיפ זעמעל מיט
דער מאדאם און מיטן קינד, מיט נאך עפעס אן אלטער יידענע, זיינען געקומען צו פארן.
    
מיינע לעזער ווונדערן זיך, וואס אונדזערע האכגעשעצטע דאמען
האבן אין אזא צייט, ווען דער אלטער ליגט כמעט אפן טויטן־בעט, נישט
געפונען קיין אנדער זאך אף צו שמועסן, נאר אייער מיט הינער וכדומה?...
שאט! איר האט ניט וואס צו ווונדערן זיך: זיי זיינען אומגערן אריינגעפאלן אין אזא אינטערעסאנטן שמועס מכח באלעבאטישקייט, וואס עס
קומען אריין אין דעם אי הינער, אי אייער, אי פעטרעשקע, אי קובעבע
מיט לאקריץ. דער מחבר פונעם דאזיקן בוך האט אליין געזען מיט זיינע
אויגן, ווי א פראווינציעלע דאמע האט זיך צוגעגרייט אין טעאטער, שיין,
פיין, ווי עס קער צו זיין; אפילו א בילעט גענומען אין דער ערשטער ריי
קרעסלעס פאר דריי רובל מיט פופציק קאפיקעס. פלוצים, אינמיטן וועג,
גייענדיק, דערזעט זי, ווי א סאלדאט טראגט א ווייסן האן אונטערן שינעל און קוקט זיך עפעס אלע מינוט ארום אף אלע זייטן. דער מאדאם איז
איינגעפאלן אין קאפ אריין א פרעג טאן דעם סאלדאט, עס קאן זיין אף
קאטאוועס:
    
― טשטא טעביע זא פיעטוכא?
    
― דוואצאט פיאט קאפעיעק סערעבראמס!
    
― וואזמי דוואצאט! ― האט אים די דאמע אף געלעכטער געענטפערט און האט זיך אפגעשטעלט אף א רגעלע און האט דערווייל געכאפט
א קוק אפן האן.
    
― פאזשאליטע דיענעכס! ― האט איר דער יון געענטפערט אף
אן אמת. די דאמע האט לאנג ניט געטראכט און האט זיך פארקערעוועט
צוריק אהיים מיטן סאלדאט און מיטן האן.
    
ערשט צום דריטן אקט, אז איך האב א קוק געטאן דורך מיין בינאקל ארויף, האב איך דערזען, ווי מיין דאמע פונעם האן איז אריינגעקומען אין טעאטער אריין און דאס פנים האט איר צוויי מאל אזוי פיל
געשיינט, ווי פריער.
    
געקומען אהיים פון טעאטער, האב איך זיך דערמאנט, אז מארגן
איז ערב יום־כפור און מע דארף א ווייסן האן אף כפרות...
    
„גליקלעכער מאן! ― האב איך זיך געטראכט. ― דו האסט דאס
געטרייסטע ווייב אף דער וועלט!״...
    
 ד א ס  ז ע ק ס ט ע  ק א פ י ט ל
    
 רעוועקא, איר געשיכטע אין קורצן, און אסיפ זעמעל
    
 מיט זיינע ירושות.
    
 אז די פאמיליע זעמעל איז אריינגעקומען אין שטוב אריין, איז די
מאדאם רעוועקא זעמעל ארויפגעפאלן דער שטיפמאמע און דער שוועגערן
אפן האלדז אן ווערטער, און פון זיי איז זי מיט דעם אנטאן מיט אלעמען אוועקגעפלויגן צום קראנקן פאטער אין קאבינעט אריין, און דער
מאן אירער מיט די קינדער, מיט דער שוויגער און מיט דער שוועגערן
זיינען געבליבן דא. פארוואס דער הער אסיפ זעמעל איז אויך ניט אריינגעגאנגען באלד מבקר־חלה זיין דעם שווער ― וועלן מיר גיך געוואר
ווערן; און דערווייל וועלן מיר זיך באנוצן מיט דער דאזיקער געלעגנהייט
צו באקענען זיך מיט דעם הער זעמעל.
    
ער איז אלט אכט און צוואנציק יאר, און מע קאן בשום אופן ניט
וויסן, צי איז ער א שיינער, צי א מיאוסער יונגערמאן, ווייל די אויגן
זיינען פארשטעלט מיט אשקאלירענע ברילן, די האר מיט דער געראזיר־טער בארד זיינען אפגעפארבט, אנגעפאמאדעט און לאזן פון זיך א שרעק־לעבן אראמאט. דער קאלנער פון העמדל איז אזוי אנגעקראכמאלעט, אז
דער הער זעמעל קאן זיך קיין ריר ניט טאן מיטן קאפ און מוז זיך דרייען
מיטן גאנצן קערפער פון זיין דינעם, לאנגן געשטאלט. אף זיין קלאר־ווייסן קאמזויל הענגען עטלעכע קייטעלעך מיט מעדאליאנען, און אף
דריי פינגער ― פיר פארשיידענע פינגערלעך מיט א גרויסן סיגנעט, און
די שטיוול סקריפען בא אים אף אזא קול, אז מע דארף אפטרעטן די שטוב.
אונדזער זעלטענער פארשוין אסיפ זיצט ניט איין אף אן ארט, און אפילו
ווען ער רעדט מיט עמעצן, האט ער אויך ליב ארומשפאנען אהין און
צוריק און קוועטשן די סקריפקעס פון די שרייענדיקע שטיוול, האלטנדיק
די הענט אין די קעשענעס. מיר האבן שיר ניט פארגעסן באמערקן, אז
אין דעם טייערן האלדזטוך בא אים שטעקט א גילדענע שפילקע מיט א
קעפל פון א חזיר, מיט זייער שיינע אפגעארבעטע חזירישע אויערלעך,
און אפן קליינעם פינגער פון דער לינקער האנט איז בא אים א לאנגער,
גאנץ לאנגער נאגל.
    
― וואס זשע מאכט איר עפעס, סאפיא אבראמאוונא? ― האט זיך
אסיפ געווענדט צו זיין געערטער שוועגערן און האט זיך צוגעזעצט צו
    
איר; מרים־חיה איז אוועקגעגאנגען מיט די קינדער אין זאל אריין. ―
שוין א לאנגע צייט האבן מיר זיך ניט געזען!
    
― יא, אסיפ מאיסעיעוויטש, ― האט סאני געענטפערט, באטראכטנדיק דעם געשעצטן שוואגער, ― שוין גאנץ לאנג! א סך וואסערן
זיינען אפגעלאפן פון יענער צייט. גענוג צרות האבן מיר איבערגעטראגן!
ווי גייט דאס עפעס אייך אין אייערע געשעפטן? דער שווער האט אונדז
אמאל געשריבן, אז דאס גליק יאגט אייך פשוט נאך. איך ווייס ניט, ווי
אזוי היינט? מע זאגט עפעס, אז אייערע שותפים האבן אייך ניט שיין
באהאנדלט, אזוי ווי אונדז... דער געוויסער מערדער פייפערמאן...
    
― א, סאפיא אבראמאוונא! ― האט איר אסיפ געענטפערט און
האט זיך אויפגעכאפט פונעם בענקל, ווי אן אפגעבריטער, און האט אנגעהויבן ארומשפאנען איבער דער שטוב, סקריפענדיק מיט די טייערע
שטיוול. ― א, איר ווייסט גאר ניט, וואס פאר א שווינדלער עס איז דא
אף דער וועלט! זיי האבן מיך געוואלט אומגליקלעך מאכן אף טויזנטער, אף הונדערט טויזנטער, אף מיליאנען! טשעסטנאיע סלאווא! נאר
איך האב זיך יאקאש אויסגעדרייט פון זייערע הענט און האב מציל געווען
א גרויסן קאפיטאל. און הגם דאס געשעפט האט זיך צוגעשטעלט אף א
קליינער צייט, פונדעסטוועגן שלאף איך ניט און וועל מיט גאטס הילף
אויספירן מיינס. איך רעכן, אז היינטיקס יאר זאל מיך אומקערן דאס,
וואס מיינע שותפים האבן בא מיר צוגענומען... א חוץ האט בא מיר דאס
הויז, וואס איך האב געקויפט, צוגענומען גוטע פופציק טויזנט רובל...
דער גארטן אליין קאסט מיך א קאסע געלט... דער גערטנער נעמט בא
מיר ת״ק קערבלעך א יאר. היינט ווו איז דער עקיפאזש מיט די פערד?
ווו איז זייטיקע הוצאות? וואס מיך קאסט אפ א יאר אונטערהאלטן קרובים און פרעמדע, וואלט מען זיך, איך ווייס?... טשעסטנאיע סלאווא!
    
― נו, אין קארטן שפילט איר היינט אויך? ― האט אים סאני
געפרעגט מיט א זיס שמייכעלע אף די ליפן.
    
― חס ושלום! ― האט איר אסיפ געענטפערט מיט א געפיל פון
א מענטשן, וועלכן מען באליידיקט אומזיסט. ― זאל מיך גאט היטן !
סיידן אמאל אין א פרייער צייט, אין א לאנגער ווינטער־נאכט, אז סע
איז ניטא וואס צו טאן, זעצט מען זיך אמאל צום „גרינעם טישל״. אי
דאס, דארפט איר געדענקען, אז איך פארשפיל קיין מאל ניט; פארקערט,
איך געווין שטענדיק, טשעסטנאיע סלאווא! (דא האט זיך אסיפ צוגע־
  
שטעלט און האט זיך צעלאכט, באוויזן זיינע שווארצע ציין). אט דא ניט
לאנג געפארן פון אדעס, האב איך זיך באקאנט מיט א יונגנמאן אין וואגאן ערשטער קלאס. ער פרעגט מיך, ווער איך בין? זאג איך אים: דער
און דער. זאגט ער מיר: אזוי? קען איך דאך אייך! פרעג איך אים:
ווי אזוי? ענטפערט ער מיר: מיין פאטער האט בא אייך פאראיארן
געהאנדלט ווייץ אף הונדערט טויזנט רובל. ווער זשע איז אייער פאטער?
― פרעג איך אים. האט ער אנגערופן זיין נאמען. בקיצור, אהין ― אהער,
מיר האבן זיך געזעצט שפילן, און ביז קיעוו האט ער מיר אנידערגעלייגט
פופצן טויזנט רובל און איז געווען טויט ווי די וואנט, און איך האב אים
נאך געמוזט לייען אף הוצאות א פופציקער, כא־כא־כא! טשעסטנאיע
סלאווא!...
    
בא די לעצטע ווערטער איז רעוועקא אריינגעקומען צוריק פונעם
פאטערס קאבינעט און האט זיך ווייטער ארומגעכאפט קושן מיט סאנין
לאנג־לאנג, ווי צוויי געטרייע שוועסטער, וואס האבן זיך שוין פון צען יאר
ניט געזען, און דער גוטער גאט האט זיי געבענטשט, אז זיי קאנען זיך
ווידער זען און, קושנדיק און האלדזנדיק, קאנען זיי אויסגיסן זייערע
הערצער... אך! אין דעם דאזיקן מאמענט האבן אונדזערע צוויי געערטע
דאמען גאר פארגעסן, אז בשעת זיי זיינען געווען אף קעסט, האבן זיי זיך
געריסן, ווי די קעץ, און זיינען געווען א גאנץ יאר ברוגז דערפאר, וואס
רעוועקא האט געזאגט אף סאנין, אז זי האט בא איר אוועקגעגנבעט א
נאזטיכל, און סאני האט איר אויסגעווארפן דעם מאן דעם „קארטיאזש־ניק״. עס קאן זייער זיין, אז אין דער דאזיקער מינוט האבן זיי זיך מיטן
גאנצן הארצן מוחל געווען, וואס זיי האבן זיך אמאל געקריגט, געזידלט,
געיאגט, און אזעלכע צוויי גוטע פריינט, ווי אונדזערע געשעצטע דאמען,
רעוועקא און סאני, אין דער מינוט, זיינען אף דער גאנצער וועלט גאר
ניט געווען. עס איז שווער געווען צו כאפן אלץ, וואס זיי האבן גערעדט;
ווי די פייגעלעך האבן זיי געשטשעבעטשעט, און האבן „אנטפלעקט״
און פארגלייכט איינע פאר דער אנדערער אזעלכע זאכן, וואס פאר זייערע
געטרייע מענער וואלטן זיי דאס געוויס ניט געטרויט! סע איז נאר א
תענוג צו זיצן פונדערווייטנס און קוקן אף אזא שיינער קארטינע, ווו
שיינקייט, גראציע, אויפריכטיקייט און אומשולדיקייט ווערן צונויפגעגאסן אינאיינעם און איר קוקט דערויף מיט פארגעניגן און מיט קנאה
אינאיינעם...
    
ערשט אין א האלבער שעה ארום איז רעוועקא אויפגעשטאנען, האט
אוועקגערופן אסיפן אף א זייט און האט אים געזאגט אפן אויער:
    
― גיי נאר אריין צום טאטן, אסיפ; נאר זע האלט צונג, ווארעם
ער קען דיך שוין, ― גלייב מיר! טאמער וועט ער דיך זידלען, שווייג
אים אפ היינטיקס מאל, בכדי זאלסט קיין חרטה ניט האבן. געדענק זשע!
    
אסיפ האט זיך כלומרשט צעלאכט, און רעוועקא האט אים געזאגט
אף א קול:
    
― גיי, אסיפ, דער פאפאשא וויל זיך מיט דיר זען! ― און אסיפ
האט מיט א פארריסענעם קאפ און סקריפענדיק מיט די שטיוול אוועקגעשפאנט ווייטער.
    
ווי אזוי סענדער בלאנק האט אים צוגענומען און וואס זיי האבן
גערעדט ― ווייס נאר איין פרויקע, וואס איז די גאנצע צייט געשטאנען
הינטער דער טיר און האט זיך צוגעהערט צום שמועס פון דעם געשעצטן
שווער מיט זיין געערטן איידעם אסיפ זעמעל.
    
אונדזערע לייענער זיינען אומזיסט אין כעס אף רעם פאלשן משרת,
וואס האט א העזה צו אונטערהערן זיך, וואס די פרינציפאלן ריידן צווישן
זיך. איר דארפט מוחל זיין דעם עלנטן משרת, וואס איז נישט מער ווי
א פארקויפטער מענטש, אן „אומגליקלעכער קנעכט״, וואס מוז יעדן
פאלגן: ― אים האט געשיקט אונדזער געערטסטע דאמע סאפיא אברא־מאוונא, ער זאל זיך אונטערהערן, וואס זיי ריידן דארט, און דערפאר וועט
ער באקומען אין יד אריין וויפיל ער האט זיך קיינמאל נישט געריכט...
    
שפעטער מיט עטלעכע שעה האט שוין בליומקע (פרויקעס כלה) אויך
געוווסט, אז רב סענדער האט קראנקערהייט געזידלט דעם איידעם, ווי א
הונט, און אסיפ האט אים דאס אנדערע ווארט נישט געענטפערט און איז
די גאנצע צייט געשטאנען, ווי א גולם מיט גלעזערנע אויגן, און נאך א
סך אינטערעסאנטע זאכן האט פרויקע דערציילט זיין געליבטער כלה,
פארבייסנדיק מיט שטיקער טארט פון דער קעשענע, מיט ניס און מיט
נאך גוטע זאכן.
    
זאלן מיינע לייענער נישט מיינען, אז אונדזער אסיפ האט קיין שכל
נישט געהאט ענטפערן דעם שווער צוריק, אדער ער האט אף אים געלייגט
כבוד; אבער גאר לא! אסיפ האט געקענט פאררעדן צען מענטשן מיט א
מאל. און וועגן אפגעבן כבוד איז אויך א ספק. ווארעם עס איז געווען א
צייט, ווען אסיפ איז געזעסן באם שווער אף קעסט און האט געהאט א סך
געלט, האט, פארקערט, דער שווער אים אפגעגעבן כבוד. און ווער שמועסט, אז אסיפ מיט רעוועקאן זיינען אראפ פון קעסט, און סענדער האט
דערהערט, אז זיין איידעם מאכט אזעלכע גרויסע, גליקלעכע געשעפטן,
איז ער געווען צופרידן גאר אף אן אנדערן אופן; ער פלעגט זיי שיקן
גאנץ אפטע בריוו און שענקען רעוועקאן אמאל די שענסטע מתנה, און
אף אסיפן האט ער געזאגט, אז אים פאסט צו זיין א גרויסער גביר, אז
ער האט א פנים פון א „מיליאנטשיק״.
    
די ערשטע שפעקולאציע, וואס אסיפ האט זיך צו איר גענומען, איז
געווען דער האנדל פון ברויט, ווען עס האט גראד געגאלטן, ― האט ער,
געוויינלעך, פארדינט א סך געלט; נאר זאגן האט ער זיך דערלויבט צוויי
מאל אזוי פיל, און אזוי איז ער אויסגעוואקסן געווארן בא יעדן אין די
אויגן. דער מסחר פון ברויט האט געפלאמט, און אסיפ האט נאך מער
געפלאמט און האט איינגעקויפט א היבשן טראנספארט ווייץ אף א יאר
און אף צוויי יאר; ווייץ איז געפאלן, נאר אסיפ איז בא זיך נישט געפאלן: ער האט אפגעשאטן דאס ברויט אין די שפייכלערס און האט דאס
געהאלטן אזוי לאנג, ביז האלב איז כפרה געווארן, און די אנדערע האלב
האט ער נעבעך געמוזט פארקויפן פאר האלב געלט. אז סענדער איז
געווויר געווארן פון אזא מעשה, האט ער אים אריינגעשריבן א בריוול,
פול מיט שטעכווערטלעך, אז נישט אזוי האנדלט מען: מען דארף קאנען
טרעפן א צייט, מען דארף זיין געהיט, מען דארף נישט לאזן קריכן ווייט.
אסיפ האט אים אפגעענטפערט, אז אזוי האנדלען, ווי ער, אסיפ, האנדלט,
קאן קיינער נישט און עס ווונדערט אים, אז אזא מענטש, ווי זיין שווער,
וואס האט קיינמאל נישט אנגעקוקט קיין פוד ווייץ, לערנט אים, אסיפן,
ווי אזוי צו האנדלען... דעם דאזיקן ענטפער האט סענדער צעריסן און
איז געווען ברוגז א קליינע צייט, ביז ער האט פלוצים מקבל געווען א
דעפעש פון רעוועקאן, אז אסיפס באבע, א רייכע אלמנה, איז געשטארבן
און האט אים אפגעשריבן הונדערט זעכציק טויזנט רובל. סענדער איז אויפגעמונטערט געווארן און האט אוועקגעשיקט אזא מין בריוו צו די קינדער:
    
„לכבוד חתני הגביר המפורסם המשכיל היקר ומהולל מוהר״ר יוסף
נ״י הער זעמעל.
    
ולכבוד בתי הגבירה המפורסמת החכמה המשכלת היקרה המהוללה
מרת רבקה שתחי׳ עכב״ב. מיט פיל עגמת־נפש האב איך איבערגעלייענט
אייער טעלעגראמע, און עס טוט מיר הערצלעך לייד, וואס דיין גערימטע
באבע, מיין הויכגעשעצטע מחותנתטע, איז נאך גאר יונג פון דער וועלט
 געגאנגען. תנצב״ה! נאר וואס קאן א מענטש העלפן מיט זיין וויינען
 און טרויערן, מסתמא הייסט גאט אזוי, און דיין געטרייע באבע וועסט דו
 שוין נישט לעבעדיק מאכן; לאז זי האבן א ליכטיקן גן־עדן, און איר זייט
 נאך יונגע קינדער און דארפט נאך לעבן אף דער וועלט. לכן, חתני היקר
 ובתי היקרה, נעמט זיך נישט צום הארצן און פארגעסט, און לאז גאט
 געבן, מיר זאלן שוין מער פון קיין צער נישט וויסן מיט דעם כלל ישראל,
 און קיין יינגערע זאלן נישט שטארבן ― אמן! מיין דעה איז, קינדער,
 אז דאס געלט זאל לעת־עתה ליגן אין באנק, ביז גאט וועט העלפן, איר
 וועט זיך ארומקוקן און עס וועט זיך אייך מאכן עפעס א רעכט געשעפט.
 איך רעכן, אז דאס פראצענט פון אזא קאפיטאל דארף אייך טראגן צום
לעבן, ובפרט איר ווייסט, אז איך הארעווע אויך פון אייערטוועגן און וועל
מיין געלט אין קבר אריין נישט מיטנעמען, און א מענטש לעבט נישט
אייביק... בלייבט אייך געזונט און פיל גליקלעך, און איך זאל האבן פון
אייך א גרעסערן נחת, ווי פון מיין זון חיים נעבעך, וואס האט מיך נישט
געוואלט פאלגן... גריסט אייער טייער ליב קינד גאר פריינטלעך.
    
 פון מיר אייער געטרייער פאטער
    
  ס ע נ ד ע ר  ב ל א נ ק.
    
גם זוגתי מרת מרים־חיה גריסט אייך אלע הערצלעך.
    
  ס ע נ ד ע ר   ה נ ״ ל ׳׳.
  
דאס דאזיקע בריוול איז געווען בא אסיפן שטארק אנגעלייגט: ער
האט נאך קיינמאל נישט געזען, אז זיין שווער זאל אים שרייבן: „הגביר
המפורסם החכם המשכיל״. האט ער אים צוריק אפגעענטפערט, דוקא אף
העברעיש, א מליצה־בריוו מיט זייער א סך גרייזן, און פון דעמאלט אן
זיינען זיי געווארן שלום אף א היבשע צייט, ביז וואנען אונדזער פיינער
אסיפ זעמעל האט אנגעווארן דאס געלט, און ביז וואנען ער האט דאס
נישט געפטרט אינגאנצן, האט ער זיך נישט בארויקט. און אז ער האט
דאס געפטרט, איז אים געווארן גרינגער אף דער נשמה און ער איז פון
דעסטוועגן בא זיך נישט אראפגעפאלן דערמיט; אונדזער ראזיקער פיינער העלד איז געבארן געווארן אונטער אזא גליקלעכן שטערן, אז כמעט
זיין גאנצן לעבן האט ער גענומען איין ירושה נאך הער אנדערער, און
ביז ער האט צעטראנזשירט איין ירושה, איז אים שוין אונטערגעשפרונגען
א נייע ירושה; דאס פון א באבע, דאס פון א פעטער, דאס פון א מומע!
און איך מיט אייך, ליבע לייענער, האבן גאר קיין זכיה נישט בא גאט
צו האבן אזעלכע באבעס, פעטערס מיט מומעס, וואס זאלן אונדז אויך
דערמאנען פארן טויט צו גוטן... ניין! איך מיט אייך האבן אנדערע גליקן:
אן ארעמע פלימעניצע חתונה מאכן... אונטערהאלטן א געפאלענעם „שני
שבשלישי״... צונויפלייגן זיך אף א „נשרף״ נעבעך פונעם ווייבס צד,
אדער פירן צום פריזיוו א גליד־גליד־שוועסטערקינד, עפעס א שלים־מזל,
א דער רוח ווייס וואס!... נישטא וואס צו ריידן, לעזער! מען דארף
צומאכן די אויגן און מע מוז שווייגן.
    
 ..................................
    
 מען קאן נישט זאגן, אז רעוועקא האט תמיד געלעבט גוט און פיין
מיט איר מאן. אמת, אז רעוועקא איז א כלה געווארן פאר אסיפן, איז זי
געווען כמעט איינגעליבט אין איר שיינעם, רייכן חתן. רעוועקא איז נאך
געווען א קינד פון פופצן יאר, דאך האט זי פארשטאנען, אז עס דערווארט זי א גרויס גליק; דאס האט געזאגט די גאנצע שטאט, און עס
איז נישט געווען קיין ליגן:  מ ש ה  ז ע מ ע ל  איז געווען א גרויסער
גביר, און די מתנות, וואס ער האט איבערגעשיקט דער כלה, זיינען טאקע
געווען גרויסארטיק, און די בריוו, וואס דער חתן האט איר געשיקט א
יאר כסדר, זיינען געווען אזוי שיין, מיט אזא פייער געשריבן, אז די יונגע,
שיינע, געזונטע רעוועקא, וואס האט געהאט א גרויסן באגריף אין די
שענסטע ראמאנען אף דער וועלט האט זיך, נישט ווילנדיק, איינגעליבט
אין איר חתן, וואס איז שוין דענסטמאל אלט געווען צוואנציק יאר. נישט
איין נאכט פלעגט די פארליבטע רעוועקא אויסליגן אפן בעטל מיט טרערן
אף די אויגן און איר פאנטאזיע האט אים פארגעשטעלט איר חתן, אסיפ
זעמעל, פאר אזא שיינעם העלד, פאר אזא גרויסארטיקן, הויכן, קלוגן
מאנספארשוין, אז יעדער טאג, יעדע שעה, יעדע מינוט האט זיך געצויגן
בא איר אין די אויגן אזוי לאנג, אזוי לאנג!... אמת, זי האט זיך אמאל
דריי געזען מיט איר חתן, האט ער בא איר אויסגעוויזן נישט אזוי, ווי
די פאנטאזיע האט איר געמאלט. רעוועקא האט פון אים קיין גרויס קלוגשאפט, שיינקייט און בילדונג נישט ארויסגעזען. פארקערט, זי האט באמערקט אין אים אייניקע קלייניקייטן און נידעריקע תנועהלעך, און אפטמאל געכאפט אין א ליגן. דאך האט זי גערעכנט, אז דאס איז דערפאר,
ווייל ער איז א געבאלעוועטער, א ציטעריקער און אף ראסקאש אויפגעצויגן, און אז אסיפ פלעגט אוועקפארן און ווייטער שיקן זיינע הייסע,
פייערדיקע בריוולעך, פלעגט זי ווידער אנהייבן פאנטאזירן, אזוי אז
דער אמתער אסיפ איז ארויסגעפלויגן פון אירע געדאנקען, און אף זיין
ארט איז אויסגעוואקסן ווייטער א גרויסער, א שיינער, א גוטער, א טייערער אסיפ, א ווירקלעכער העלד!
    
מיט גרויס ציטערניש האט רעוועקא געציילט די טעג צו דער חתונה,
און דא האט מען גענייט אף איר די טייערסטע און שענסטע מלבושים
אף דער וועלט: אונדזער הויכגעשעצטער סענדער בלאנק האט זיך צע־בייטלט, בכדי ער זאל חלילה נישט פארשעמט ווערן פאר אזא מחותן,
ווי משה זעמעל. אט נאך א חודש, נאך א וואך, נאך צוויי טאג, נאך א
טאג, נאך א נאכט, נאך א שעה, נאך א מינוט ― דער חתן איז שוין
דא!... די כלי־זמר... דער באל... די טענץ... דאס ווייסע קלייד... די
חברטעס... די חופה־וועטשערע... דאס געזעגענען זיך... אויס חתונה...
    
דער ערשטער חודש, דער „האניק־חודש״, ווי מען רופט דאס, דאס
איז דער פרילינג בא דעם יונגן פארפאלק. די גאנצע וועלט איז באשאפן
געווארן פון זייער כבוד וועגן, זיי צו פריילעך מאכן; און אפילו אט דער
וואסער־פירער, וואס האט געלאזט אין דער היים א קראנק ווייב מיט
הונגעריקע קינדער, באקומט בא זיי אין די אויגן עפעס אויך א מין חן,
און דער בעטלער, וואס שטייט מיט א הוילן קאפ, אנגעלענט אפן שטעקן,
מיט אן אויסגעשטרעקטער האנט ― אך, ווי שיין דאס איז!... אך, עס
זאל זיך ציען אייביק אזוי!...
    
נישטא, נישטא קיין אייביקע זאך אונטערן הימל! דער פרילינג
גייט אוועק, דער „האניק־חודש״ גייט אוועק, ― אלץ גייט אוועק! רע־וועקא האט פינף וואכן נאך דער חתונה באמערקט איר געליבטן אסיפן,
אז ער גייט, קוועטשט ער אף די סקריפקעס, בכדי זיי זאלן שרייען, און
עס זשומעט איר פשוט אין די אויערן, און עס דרייט זיך איר דער קאפ...
אסיפ האט איר געענטפערט, אז ס׳ווייזט זיך איר אויס, אז ס׳איז נישט
מער ווי א נארישער קאפריז, טשעסטנאיע סלאווא!... רעוועקא האט אים
געענטפערט, אז זי ווייס נישט, ווער איז צווישן זיי דער נאר און ווער
איז דער קלוגער. אסיפ איז אנגעצונדן געווארן און האט איר מיט כעס
געענטפערט, אז אזעלכע קלוגע, ווי זי, האט ער געזען, אז שטעכווערטלעך
האט ער פיינט, אז דאס, וואס זי ווייס האט ער שוין לאנג פארגעסן,
טשעסטנאיע סלאווא!... רעוועקא איז שוין אויך בייז געווארן און האט אים
געזאגט, אז זי פארשטייט נישט, אין וואס ליגט זיין חכמה מיט זיינע
קענטענישן, אז זי האט זיך מער אנגעלייענט פון אים, אז עס איז קיין
מלאכה נישט זיין א פוסטער גדלן מיט א שיינעם, גלאטן העמד און מיט
א ליידיקן קאפ... אסיפ איז שוין אונטערגעשפרונגען פאר הארצווייטיק
און האט איר אויסגעווארפן איר פאטער דעם גראבן יונגאטש, וואס פארמאגט נישט דאס מיסט, וואס וואלגערט זיך בא זיין פאטער אפן הויף,
טשעסטנאיע סלאווא!... רעוועקאן האט דאס שטארק פארדראסן, האט
זי אים געזאגט: אויב עס שטייט אים נישט אן צו זיין בא אן ארעמען
שווער, קאן ער זיך פארן געזונטערהייט צו זיינע רייכע עלטערן אפילו
היינטיקן טאג, און זי, רעוועקא, וועט אים כלל נישט נאכלויפן... אסיפ
האט מיט גרויס קוראזש אנגעהויבן ארומשפאנען איבער דער שטוב, מיט
די הענט אין די קעשענעס און מיט גרויס גדלות; ער וועט טאקע אוועקפארן צו זיינע פיינע עלטערן, ס׳ארט אים נישט, אז רעוועקא וועט אים
נישט נאכלויפן; אזעלכע פיינע בריות, ווי זי, האט ער שוין געזען א סך,
און דוקא שענערע, קליגערע און מער געבילדעט פון איר, טשעסטנאיע
סלאווא!... דאס האט שוין רעוועקא נישט געקאנט איבערטראגן און האט
זיך באגאסן מיט טרערן און האט, ווי א צעמישטע, געשריגן אף א קול:
    
― וואן, וואן, שארלאטאן! וואן פון מיינע אויגן! איך קאן דיך
נישט אנקוקן! וואן!!!
    
נישט מער ווי אין א האלבער שעה ארום איז שוין אונדזער העלד
אסיפ געשטאנען פאר זיין טייערער רעוועקאן אף די קני, זי געבעטן
מחילה, אז ער איז שולדיק, אז ער האט געזינדיקט פאר זיין טייערער,
טייערער רעוועקא, אז ער איז נישט ווערט אירע טריט, איר מינדסט פינגערל, איר נאזטיכל, אז ער מעג זיין די כפרה פאר אירע שיינע ליכטיקע
אויגן, אז ער מעג א מיתה־משונה אייננעמען פאר איר איין שמייכעלע,
אז וואס ער האט גערעדט האט ער געבילט, טשעסטנאיע סלאווא!...
    
אזעלכע און אנדערע סצענעס זיינען געווען אפטער און אפטער, ביז
אסיפ האט געמוזט מאכן פליטה צום פאטער אף א דריי חדשים, און
כאטש ער האט זיך אמאל געשוווירן, אז צוויי שעה אפילו קאן ער אן
רעוועקאן נישט לעבן, פון דעסטוועגן האט דאס אים חלילה נישט געשאדט
און ער האט דאס, דאנקען גאט, אויסגעהאלטן און איז נישט געשטארבן.
פארקערט, מען זאגט, אז ער האט זיך נאך אביסל פארריכט דארט אין
זיין שטאט, צווישן זיינע אלטע באקאנטע, און שלעכטע מענטשן. שונאים
האבן אונטערגערעדט, אז ער שדכנט זיך יאק־בי צו זיינער א קוזינע, זייער
א שיין פריילן, וואס ווארט נאר ביז אסיפ וועט זיך גטן מיט רעוועקאן
(א, בייזע מיילער!)... די דאזיקע רכילותן האבן געגרייכט צו דער וויסטער עגונה ― רעוועקא בלאנק, אדער רעוועקא זעמעל, ― וואס עס האט
זי גענוג געקרענקט און פארשאפט גענוג שמערצן, צי פאר גרויס ליבשאפט, צי פאר שנאה ― ווער קאן דאס וויסן?... גאט ווייס, וואס וואלט
דערפון ארויס, ווען עס וואלט נישט אנגעקומען אזא מין דעפעשע צו דער
מאדאם רעוועקא זעמעל:
    
 Pieriedat Rieviekie, skontshalsja papienka , ostavil 300,000. Sierdietshno sokrushen. Prijezdzhaj״. Osip Ziemiel״.
    
אף יידיש הייסט דאס:
    
„איבערגעבן רעוועקאן, געשטארבן מיין פאטער, געלאזט דריי הונדערט טויזנט. הערצלעך דערשלאגן. קום צופארן. אסיפ זעמעל״.
    
אונדזער גערימטער סענדער בלאנק האט געהאלטן סאמע אין מיטן
מיטאג, ווען עס איז אנגעקומען די דאזיקע טעלעגראמע; פון דעסטוועגן
איז דער פאטער אוועקגעגאנגען מיט דער טאכטער אין קאבינעט אריין,
און זיי האבן זיך דארט פארזאמט אקעגן א האלבע שעה, און אז זיי
זיינען ארויסגעגאנגען, איז רעוועקא געווען פארוויינט... פאר קיין געלט
וואלט רעוועקא נישט געפארן צום מאן! נאר ווער ווייס נישט, אז די
פרויען זיינען ווייכהארציק און האבן רחמנות אף אונדז, מאנספארשוינען, אפילו ווען מיר טוען זיי שלעכטס?... אסיפ איז נעבעך געבליבן א
יתום און איז נעבעך דארט איינער אליין בא אזא צופאל, בא אזא שווערן
נסיון!... רעוועקא האט זיך זייער שיין אנגעטאן, און פונעם וויינען האבן
איר געפלאמט די בעקלעך. פארבייגייענדיק אין זאל, האט זי דערזען איר
געשטאלט אין שפיגל, און זי האט בשום אופן נישט געקענט נישט אפשטעלן זיך אקעגן שפיגל און באטראכטן זיך אביסל. אף איר שיין
מיילכל האט זיך באוויזן א שמייכל, ווי איינער רעדט: „קיין מעשה
נישט?״... שפעטער, אז רעוועקא איז געזעסן אין וואגאן, און דער קוריערצוג האט זי געטראגן אהין, אהין, צו איר געליבטן מאן, צו איר עלנטן
אסיפן, האט זיך איר געטראפן א צופאל, וואס מיר קאנען נישט פארדעקן פון אונדזערע לייענער און מוזן אים אין קירצן דערציילן.
    
 אריינגעקומען אין וואגאן אריין, האט רעוועקא אנגעהויבן זיך זוכן
א רעכטן ארט און איז א פאר מאל דורכגעגאנגען אהין און צוריק איבערן
וואגאן; ענדלעך האט זי זיך געפונען אן ארט באם פענצטער ― אקעגן
א יונגנמאן, וואס איז געווען פארטיפט אין א בוך. דער צוג איז שוין
לאנג אפגעפארן, און דער יונגערמאן האט נישט אויפגעהויבן די אויגן
פונעם בוך. רעוועקא אין בטבע געווען א פריילעכע און האט פיינט
געהאט זיצן און שווייגן; דאך האט זי נישט געוואלט די ערשטע פארבינדן
א שמועס מיט איר שכן, איר Vis־a-vis. זי האט זיך אנגעשפארט
מיטן עלנבויגן אפן פענצטער און האט זיך פארטראכט. רעוועקא איז
געווען געטלעך שיין אין דער דאזיקער מינוט. דער יונגערמאן האט פארמאכט דאס בוך און האט זיך געקליבן כאפן א דרימל; נאר זיינע אויגן
האבן זיך נישט ווילנדיק אפגעשטעלט אף רעוועקאן, אף איר קלאר ווייס
הענטל, וואס איז געווען אינגאנצן נאקעט. דער יונגערמאן איז וואכעדיק
געווארן און האט פשוט אויפגעגעסן מיט די אויגן די יונגע שיינע פרוי.
    
― איר פארט ווייט, מאדמואזעל?
    
רעוועקא האט דערהערט דאס ווארט „מאדמואזעל״, איז זי רויט
געווארן און האט נאך שענער אויסגעזען ווי פריער. זי האט אים געזאגט,
וווהין זי פארט, און צווישן זיי האט זיך גיך פארבונדן א לאנגער שמועס,
פון וואס רעוועקא איז געווויר געווארן, אז דער יונגערמאן איז א ייד, א
סטודענט, זייער א פיינער, א קלוגער און א פריילעכער יונגערמאן. דער
סטודענט האט דערציילט טויזנטער אנעקדאטן, און רעוועקא האט ערנסט,
ערנסט געלאכט, צום גרויסן פארגעניגן פונעם יונגנמאן, וואס האט ליב
געהאט זיין פריילעך און אויך יענעם פריילעך מאכן. רעוועקא האט אויך
נישט געשוויגן און האט, פון איר זייט, אויך דערציילט עטלעכע שיינע
מעשיות ― און די יונגע מענטשן האבן שטארק־שטארק געלאכט צוזאמען. אף די וואקזאלן זיינען זיי ביידע אראפגעגאנגען, געגעסן, געטרונקען,
גענאשט ― אויך צוזאמען. אף איין וואקזאל האט מען באדארפט ווארטן
אפן צוג דריי שעה. אונדזערע יונגע רייזנדער זיינען ארומגעגאנגען ―
געארעמט ― אף דער פלאטפארם, און דער סטודענט האט געהאלטן
עפעס זייער א לאנגע און שיינע רעדע. רעוועקא האט דאס ערשטע מאל
דערהערט אזעלכע זאכן, וואס זי האט אין אירע בעסטע ראמאנען נישט
געלייענט. א נייע וועלט האט זיך פאר אירע אויגן געעפנט, א שיינע,
א גרויסע, א ליכטיקע וועלט!... און די זון האט געשיינט, געקוקט פון
אויבן. עס האט אלץ געבליט, געזונגען, געלעבט ― עס איז געווען תחילת
מיי, איר פארשטייט?... רעוועקא האט אויפגעהויבן אירע אויגן אף דעם
יונגן סטודענט און האט זיך באגעגנט מיט זיינע גרויסע, שווארצע, פייערדיקע אויגן. זי האט דערפילט, אז זי איז רויט געווארן, און אפן הארצן
איז איר געווען אזוי גוט, אזוי ליכטיק, אזוי ווארעם, ווי אין דער נאטור.
דער קאפ האט אף איר ווי געברענט... רעוועקא האט נאך קיינמאל אזעלכעס נישט געפילט, ווי אין דער דאזיקער מינוט. זי געדענקט נישט, ווי
ארום איר האנט איז געלעגן אין די גרויסע ווארעמע הענט פונעם יונגן
סטודענט. זי געדענקט נישט, וואס ער האט איר אזעלכעס געזאגט. זי
האט נאך א מאל זיך באגעגנט מיט זיינע שיינע אויגן און האט פלוצים
אויסגעריסן איר האנט פון זיינע הענט און זי האט זיך דערמאנט, אז
אף איר קוקט־ארויס איר מאן אסיפ, איר עלנטער אסיפ!... נאך איין
מינוט איז זי געשטאנען און האט געקוקט אף דעם יונגנמאן, גלייכנדיק
אים מיט איר אסיפן, זיינע שיינע אויגן מיט אסיפס קליינע רויטלעכע
אויגעלעך אונטער די אשקאלירענע ברילן, זיין ליכטיקן קלוגן פריילעכן
קאפ מיט אסיפס שאפן־קעפל, וועלכעס איז ליידיק, ווי א מיאטשיק, דעם
יונגנמאנס גרויסארטיקע רעדע מיט אסיפס ליגנס... „אוועק, אוועק,
שלעכטע מחשבות! אוועק, אוועק, פאלשע געדאנקען!... אהין, אהין
דארף איך פארן!... איך דארף, איך מוז, איך קאן נישט אנדערש!... ווער
אנדערש? וואס אנדערש?... אהין! אהין!!!...״ ― האט רעוועקא געטראכט און האט זיך מיט א קלאפנדיק הארץ אפגעזעגנט מיטן סטודענט.
    
אז רעוועקא איז געקומען וווהין זי איז געפארן, האט זי נאך דורך
דעם פענצטער דערזען אסיפן שטיין אף דער פלאטפארם שטארק אויסגעפוצט; און אין איר קאפ איז, ווי א וויכער, דורכגעפלויגן דער יונגער
סטודענט, וואס זי האט זיך מיט אים אפגעזעגנט פריער מיט צוויי שעה,
און זי האט נאך נישט אוספעיעט אפילו א קלער טאן, ווי עס געהער צו
זיין, איז שוין אסיפ געווען מיט איר אין וואגאן און האט זי געהאלדזט
און געקושט און גערעדט מיט היץ, מיט פייער. רעוועקא האט נישט געהערט גארנישט... נאר אין פאעטאן (אסיפ איז ארויסגעפארן מיטן פאטערס גרויסארטיקן עקיפאזש אנטקעגן רעוועקאן) האט זי זיך אנגעשפארט
מיט איר הייסן קאפ אף אסיפס פלייצעס און האט זיך צעוויינט, ווי א
קליין קינד... אסיפ האט זי געטרייסט און איינגענומען, ווי ווייט ער האט
געקאנט, און אזוי זיינען זיי געקומען אהיים. די נייע שטאט, דאס נייע
הויז, נייע באקאנטשאפט, נייע קאמפלימענטן מיט נייע געדאנקען האבן
מיט גוואלד ארויסגעטריבן פון רעוועקאס קאפ דאס בילד פונעם יונגן
סטודענט.
    
אין דעך דאזיקער צייט זיינען צווישן מאן און ווייב פארגעקומען
עטלעכע מיאוסע סצענעס, ווו אסיפ האט געשפילט די ראלע פון א פאר־זינדיקטן, וואס האט אף די קני געבעטן מחילה, און רעוועקא פלעגט
אים, פאר רחמנות, מוהל זיין... איינמאל אין א פרימארגן האט זיי דאס
שטובמיידל געטראפן אין א טרויעריקער לאגע: די מאדאם רעוועקא
איז געשטאנען אין איין העמד און האט אף זיך געריסן די האר, און דער
הער אסיפ איז געשטאנען מיט א שטיוול אין איין האנט און מיט א פאר
אשקאלירענע ברילן אין דער אנדערער האנט. וויאזוי אבער זיינען זיי
אלע מאל ארויסגעפארן מיטן קנאק און מיטן פייף! ווי גרויסארטיק איז
רעוועקא געווען געקליידט! וויפיל דאמען און מאמזעלן האבן איר מקנא
געווען אף איר רייכטום, אף איר גרויסקייט! א כפרה, לעזער, א גוטער
איידעלער געבילדעטער מאן פאר א פאר גרויע פערדלעך! א כפרה, לע־זערן, א גליקלעך לעבן מיט דעם ארעמען ליבנדן מאן פאר א לאזשע אין
טעאטער! א כפרה, קינדער, אלע אידעאלן פאר א גרויסארטיקן אוונט,
פאר א גלענצנדן באל, פאר א טאנץ מיט אן אפיצער!...
    
אז דער ערשטער טרויער איז איבערגעגאנגען, און אסיפ האט אויפגעהערט צו קלאגן נאך זיין טייערן פאטער, האט ער אין א יאר ארום
אויפגעבראכן זייער א גרויס געשעפט פון ערד־קוילן מיט עטלעכע שותפים,
און אף אסיפס הויז איז פלוצים, אין א שיינעם פרימארגן, אויסגעוואקסן
א גאנץ גרויסע טאבליצע, מיט גילדענע אותיות, מיט די דאזיקע ווערטער:
    
 Glavnaja Kontora Kamienojgolnago Tovarishtshestva Zemelja, Fajfermana i Ko
    
 אין דעם דאזיקן קאנטאר זיינען תמיד געזעסן דריי בוכאלטערס, צוויי
קארעספאנדענטן, א סעקרעטאר מיט א קאסיר און האבן פון זייגער ניין
אינדערפרי ביז פינף באטאג געשפילט אין פרעפעראנס; און זעמעל,
פייפערמאן מיט דער קאמפאניע זיינען געזעסן אין פעטערבורג ― גאט
ווייס צו וואס, צו ווען! רעוועקא איז זיך געזעסן אינדערהיים, זייער
אין א שיין הויז, און די פיינסטע יונגעלייט פון דער שטאט פלעגן זיך
דארט כמעט אלע נאכט צונויפקלייבן „כאפן א קערטל״. אזוי איז אוועקגעגאנגען דריי יאר; דריי גוטע, בארוטע יאר פאר זעמעלס בוכאלטערס
מיט די קארעספאנדענטן, דריי פריילעכע יאר פאר רעוועקאן מיט אירע
באקאנטע, ― און דריי ביטערע יאר פאר דעם אומגליקלעכן הער אסיפ
זעמעל, וואס האט נעבעך געפטרט אינגאנצן זיין קאפיטאל און האט נאך
געהאט א פראצעס מיט זיין שותף פייפערמאן, וואס האט אים אנגעפייפט
מחילה אין די ערד־קוילן. שטיל, אן צערעמאניעס, איז די גילדענע טאבלי־צע ארויף, און שטיל, אן צערעמאניעס, איז זי אראפ פון זעמעלס הויז
און ארויפגעטראגן געווארן אפן בוידעם. דארט, צווישן אלע אלטע כאליעוועס, ליגט זי נאך עד היום הזה; שפינען בויען אף איר זייערע קונציקע שטיבעלעך און מייז טאנצן אף איר ארום מיט גרויס עזות... אף
איר ארט הענגט היינט אן אנדער טאבליצע, שוין נישט מיט קיין גילדענע אותיות:
    
 ״ Miekhanitsheskoje Pratsheshnoje zaviedienje״
    
דער נאמען „זעמעל״ שטייט שוין ניט ארויסגעשטעלט; נאר מיר
ווייסן, אז די וואש־פאבריק איז זיינע, און ס׳איז גאר קיין עולה ניט, אבי
פארדינען געלט. דער חסרון איז אבער, וואס סע פארדינט זיך ניט. אונדזער אסיפ זעמעל האט געעפנט די פאבריק, ווי א גרויסער פריץ, און
מיט אזא שיק, אז גאט ווייס אויב זי וועט זיך האלטן נאך א חודש,
אדער העכסטנס צוויי חדשים.
    
בא די דאזיקע אומשטענדן און בא דער דאזיקער לאגע פון זייערע
געשעפטן האבן זיי, אסיפ און רעוועקא פלוצים דערהאלטן א טרויעריקע דעפעשע, און אט זיינען זיי געקומען צו סענדערן אין שטוב אריין,
ווו מיר האבן געהאט די ערע זיי שוין צו זען.
    
 ―
    
 ד א ס  ז י ב ע ט ע  ק א פ י ט ל.
    
 ווו דער לעזער באקענט זיך מיט צוויי זייטיקע פארשוינען
    
 אינעם דאזיקן ראמאן
    
די אלטע לייט האבן שוין אזא מזל, מ׳שטיינס געזאגט, אז ווי באלד
זיי כאפן זיך נאר אריין צווישן יונגווארג, אזוי פארגעסט מען גאר אן זיי,
גלייך ווי זיי זיינען גאר ניטא אף דער וועלט.
    
צווישן אלע אונדזערע פארשוינען, וואס דרייען זיך דא ארום בא
אונדזער פיינעם סענדערן אין הויז, האבן מיר גאר דורכגעלאזן די מומע
דאבריש, סענדערס אן אייגענע שוועסטער, אן אלטע יידענע פון א יאר
זיבעציק, מיט אונטערגעבונדענע ציין, א הויכע און א גראבע, אף סענדערס מאניער.
    
― ווי קומט איר אהער, מומעניו? ― האבן זי די יונגע דאמען
געפרעגט. ― ווען קומט איר אן? ווי ארום, און פון וואנען?
    
― אך! ― האט זיי די מומע דאבריש געענטפערט, קרעכצנדיק
און שאקלענדיק מיטן קאפ. ― אך! איך האב דערהערט די גוטע בשורה
פון א היגן בעל־עגלה, וואס פארט צו אונדז אלע וואך; פון אים בין איך
געווויר געווארן פונעם שלאק! אך! איין ברודער! איין־און־איינציקער
ברודער! און וואסער א ברודער! אזא ברודער! אך! אך!
    
― וואס אכקעט איר, דאבריש? ― האט זיך מרים־חיה אנגערופן.
― גאט וועט געבן, וועט ער, אם ירצה השם, זיין געזונט.
    
― יא, מיין קינד, יא, בא גאט איז אלץ מעגלעך יא! ער איז אודאי
א גרויסער בריה! ער איז א דאקטאר איבער אלע דאקטוירים!
    
דער בארימטער אסיפ זעמעל וואס האט נאר־וואס געהאט דעם שיינעם פסק פון זיין שווער, האט פארבונדן א שמועס מיט דער מומע דאב־ריש און האט אויסגעשאטן אינגאנצן זיין סאטירע, אלע זיינע וויצן מיט
די ווערטלעך איבער איר, און דערמיט צעלאכט דעם גאנצן עולם. ערשט
אין א פאר שעה ארום נאך איר קומען האט מען זי אריינגערופן צום
קראנקן ברודער, ווו זי איז אפגעזעסן עטלעכע מינוט און איז צוריק ארויסגעגאנגען, שנייצנדיק די נאז און ווישנדיק די אויגן. דער ניט־געפאלענער
אסיפ האט זי באגעגנט מיט א הילכיקן געלעכטער און האט איר אין די
אויגן איבערגעקרימט, ווי זי וויינט און שנייצט די נאז. דער עולם האט
אויסגעשאסן א געלעכטער, און אסיפ האט געשיינט פאר שמחה.
    
― לאכט, לאכט, קינדערלעך! ― האט זיי די גוטע מומע געענטפערט מיט גרויס הכנעה. ― איר וועט אמאל אויך אלט ווערן, וועט מען
אייך אויך אויסלאכן!
    
דער לעבעדיקער אסיפ האט ניט אויפגעהערט צו שפעטן פון דער
אלטער מומע, צום גרויסן פארגעניגן פון דער גאנצער פאמיליע, און די
גוטע מומע דאבריש האט ניט איבערגערעדט דאס צווייטע ווארט און האט
געלאכט גלייך מיט זיי אלע.
    
שווער צו פארשטיין די פראסטקייט און די ווייכקייט פון דער דאזיקער אלטער: צי ווייל זי איז טאקע בטבע אזא גוטע פרוי, צי איבער אן
אנדער זאך? מיר קענען די מומע דאבריש פאר א יידענע, וואס האט
ביז פופציק יאר עקספעדירט דריי געזונטע מענער אף יענער וועלט און
איז געבליבן א „קטלנית״, ווי עס ווערט בא אונדז אנגערופן, און קיין
קינדער האט זי ניט געהאט.
    
די מומע דאבריש האט, ווי עס ווייזט אויס, געוווסט, אז אף דער
עלטער וועט זי בלייבן עלנט, ווי א שטיין, האט זי פון פריער צוגעגרייט
א שטיקל פארמעגן, עטלעכע הונדערט רובל מיט א קליין שטיבעלע און
מיט אן אייגן קלייטל פון „באקאליע״, פון וואנען זי ציט זיך איר באדערפעניש. אין שטאט הייסט זי בא איטלעכן „די מומע דאבריש״, און
קריסטן רופן זי „דאברוכא״. א חוץ וואס זי האט א קלייטל, איז די מומע
דאבריש א שטיקל רופאטע אויך; בא איר קריגט מען אלערליי רפואות,
פארשיידענע גראזן, סם, מישיאק, ראזמארין, שאלווי, ראמאשקעס, און
זי איז א ווילדע מומחהטע אף אפשפרעכן אן עין־הרע, ציינווייטיק, א
„בעשיכע״, אפקוועטשן „זובישטשעס״, אויסגיסן אף וואקס, ווארפן אף
קארטן, ברענגען אן אנטלאפענעם מאן אף א קאטשערע, פארטרייבן
מכשפות, שדים, לצים, „דאמאוויקעס״ און א סך אנדערע תחבולות און
סגולות. פאר דער מומע דאבריש האט יעדערער אפשיי, און די קריסטן
געבן איר אפ גרויס כבוד, נאך איר ווערט נאך. זומער קאן מען זי אפט
באגעגענען גאנץ פרי, איידער די זון גייט אויף, אין פעלד, קלייבן
אירע גראזן, און ווינטער שפעט אין דער נאכט, אקעגן דער לבנה, מאכן
מיט די הענט און שעפטשען מיט די ליפן. אין דער שטאט, ווו די מומע
דאבריש וווינט, דערציילט מען וועגן איר עטלעכע זייער ניט קיין שיינע
מעשיות, און „נאטשאלסטווע״ האט אף איר שוין לאנג אן אויג, נאר אין
 די קליינע שטעטלעך ווערט אלץ אפגעטאן פארנייט און פארדעקט.
    
― איר זייט דאך עפעס יא א מומחהטע, ― האט זיך צו איר
אסיפ ניט אויפגעהערט צו טשעפען, ― ווי זשע קומט דאס, אז איר זאלט
 נישט געבן קיין רעכטע רפואה דעם שווער?
    
― גאט, גאט וועט אים צושיקן א רפואה שלמה, מיין קינד! ער
איז א רופא כל בשר, מיין קינד! ער איז א מפליא לאיינסעס (לעשות),
מיין קינד!...
    
די מומע דאבריש קאן א גוזמא לשון־קודש־ווערטער, און דערפאר
 גילט זי פאר א למדנטע, א וווילקענענדיקע, א מאנסבילשער קאפ.
    
― נו, און אפשפרעכן העלפט דען נישט? ― האט איר אסיפ
ווייטער דערקוטשעט מיט זיין סאטירע.
    
― ניין, מיין קינד! אין א פרעמדער שטאט קאן מיין שפרעכן
נישט עולה יפה זיין, מיין קינד.
    
אונדזער העלד אסיפ האט לאנג געטריבן קאטאוועס מיט דער
מומע דאבריש, וואס האט אים גערופן „מיין קינד״ און איז נישט ברוגז
געווען, וואס מע שפעט איבער איר אזוי עפנטלעך; נאר אסיפס סאטירע
האט זיך סוף־כל־סוף צוגעגעסן איטלעכן, האט אים רעוועקא געזאגט:
    
־ גענוג שוין, אסיפ! ― און האט אף אים אזא קוק געטאן, אז
אסיפ איז אנשטומט געווארן אף א היפשער וויילע, ביז דער דאקטער
קלוגער איז געקומען באזוכן דעם חולה, און באם געזעגענען זיך האט
זיך מיט אים אסיפ צערעדט מכח זיינע געשעפטן. ער האט אים דערציילט וועגן דעם גרויסן פראצעס, וואס ער פירט מיט זיין געוועזענעם
שותף פייפערמאן, וואס האט אים באראבעוועט אף אנדערטהאלבן מיליאן, און וועגן דער אמעריקאנישער וועש־פאבריק, וואס גייט בא אים
זייער גוט ― טשעסטנאיע סלאווא!
    
דער דאקטער קלוגער האט זיך תחילת שטארק פאראינטערעסירט
מיט אסיפס מעשיות און איז זייער נייגעריק געווען צו באקומען א באגריף וועגן דעם אינטערעסאנטן פראצעס אף אנדערטהאלבן מיליאן און
וועגן דער אמעריקאנישער וועש־פאבריק. אונדזער העלד האט זיך פשוט
מחיה געווען, וואס גאט האט אים צוגעשיקט אזא מענטשן, וואס אינטערעסירט זיך מיט אים, האט ער ארויסגענומען א גאנצן פאק פאפירן:
פראשעניעס, קאפיעס, חשבונות, פלאנען, וועקסלען, קוויטלעך און גלאט
אזוי פאפירן. דער דאקטער קלוגער האט נעבעך געמוזט איבערקוקן דעם
גאנצן פאק מיט פאפירן, און א קאלטער שווייס האט אים באשלאגן.
וואס האט ער געקאנט טאן, אז ער האט זיך אליין אנגעפרעגט אן אומגליק? עטלעכע מאל האט ער זיך געריסן פון זיינע הענט, געקוקט
אפן זייגער, נאר אומזיסט: אסיפ איז אים אריינגעפארן מיט זיינע
געשעפטן גלייך אין הארצן אריין און האט אים אפגעמוטשעט א גוטע
שעה צייט, ביז רעוועקא האט אים מיט איך אריינקומען איבערגעשלאגן
(פאר איר האט אונדזער העלד געהאט דרך־ארץ).
    
אז דער דאקטער קלוגער איז ארויסגעפארן פון סענדערס הויף, האט
ער ארויסגעלאזט א פרייען זיפץ פונעם הארצן, ארומגעקוקט זיך, צי
עס לויפט אים נישט נאך דער הער זעמעל מיט זיינע דאקומענטן.
    
― א זעלטענער קאפ! ― האט דער דאקטער קלוגער דערציילט
בא זיינע אנדערע פאציענטן. ― אנדערהאלבן מיליאן! איך בין געווען
בא א פאציענט, בא דעם הער בלאנק; איר קענט דאך דעם הער בלאנק?
האט ער אן איידעם, א זעלטענער קאפ. שטעלט אייך פאר, ער פירט א
פראצעס אף אנרערהאלבן מיליאן!
    
― אזוי? וואס זשע מאכט עפעס אייער חולה? ווי גייט עס
דעם הער בלאנקן אין געזונט?
    
― עט! דערווייל אן א שום פארענדערונג, סטאטוס נערוואזוס...
איך רעכן, אז מארגן אדער איבערמארגן ― ניט שפעטער ― דארף זיין
דער קריזיס, אדער אהער, אדער אהין... ― און דער דאקטער קלוגער
האט באוויזן מיטן גאנצן גוף אהער און אהין.
    
― או־ווא! אן עבירה אזא מענטש, א לייטישער מענטש, א
פאטשטיענע מענטש, א זעלטענער מענטש !
    
― נו, און דאס ווייב מיט די קינדער, הער דאקטער?
    
― א, פרעגט גאר נישט! אודאי, א גרויסער בראך, א גרויסער
בראך, א גרויסער אומגליק פארן ווייב מיט די קינדער נעבעך. גוטע
מענטשן, ערלעכע לייט, אלע, די גאנצע פאמיליע! וואסער א פאס־טוך, אזעלכע שאף. דאס עפעלע פאלט נישט ווייט פונעם בוימעלע...
לייטישע מענטשן! נאר וואס זאל מען טאן?
    
― א דימענטענער מענטש, א גילדענער מענטש, אט דער דאקטער
קלוגער!
    
אזוי זאגן אים נאך זיינע פאציענטן, און אזוי זאגן מיר אים אויך
 224  ש ל ו ם   ע ל י כ ם
 נאך דעם זעלבן שבח: א דימענטענער, א גילדענער מענטש! אלע
 קענען אים. אומעטום איז ער דא. וווהין מע זאל אים נישט רופן, פארט
 ער; וועקט אים אויף אין האלבע נאכט, וועט ער מיט אייך פארן
 אין עק וועלט אריין, אבי דאס האלבע קערבל... אוי, האט ער ליב דאס
 האלבע קערבל!
    
זייט זשע מוחל, וואס האט איר געוואלט: אומזיסט זאל ער צו
 אייך פארן? פון די דאזיקע אידעאליסטן איז נישט אויסצושטיין!
    
דער דאקטער קלוגער האט ליב דאס האלבע קערבל; ער האט
דאס אזוי שטארק ליב, אז ער לויפט נאך דעם נאך, און דינגט זיך מיטן
ארעמאן, וואס קאן עס אים נישט געבן, אזוי לאנג, ביז ער מוז עס אים
געבן. און איך זע דא בפירוש נישט ארויס קיין שום עולה פון זיין זייט,
ובפרט, אז מע טרייבט אים:
    
― גיי, נשמה מיינע, איך האב געהערט אין מארק, אז ער ליגט
אף א טיפוס, און בא דעם מאזלט א קינד! גיי, מיין לעבן, גיכער.
דארט קאנסט דו נעמען א קערבל, און אפשר טאקי צוויי, מחמת איך
ווייס, וויפל פלייש מע נעמט אהין יעדן טאג. און דו זאלסט זען, וואסער
א טואליעט זיין ווייב מיט זיינע טעכטער טראגן, וואלסטו אליין געזאגט, הארץ מיינס, אז דער רוח וועט זיי ניט נעמען! נישקשה, מאמע
מיינע, האסט גענוג געהאדעוועט, ביז דו האסט באקומען דעם דיפלאם
צו מזל! שעם זיך ניט, מיין קרוין, דאס איז דיין פרנסה; דאס איז
מיין קלייט, מיין קראם, און דאקטוירים איז היינט דא גענוג...
    
איך רעכן, אז מיין לעזער שטויסט זיך שוין אן, אז אזעלכע זיסע
רייד קאן נאר זאגן א ווייב ― א ווייב, וואס איז איבערגעגעבן צום מאן
מיטן גאנצן לעבן. אז ווויל איז דיר, הער דאקטער, אף דער וועלט, און
אז ווויל איז דיין ליבן נאמען, געבענטשטער, דער גליקלעכסטער פון
אלע, פון אלע מאנען! מיר פארגינען דיר מיטן גאנצן, גאנצן הארצן!..
    
איך מוז ווידעראמאל בעטן מחילה פון מיינע לעזער און לעזערן,
וואס איך האב אוועקגעווארפן אונדזער ליבסטע פאמיליע בלאנק און
האב זיך אביסל פארנומען מיט זייטיקע פארשוינען: ערשטנס, איז די
גוטע מומע דאבריש אונדזער סענדערס אן אייגענע שוועסטער, בלוט
און פלייש; און אזוי ווי די דאזיקע בארמהארציקע שוועסטער האט
געקאנט קומען מבקר חולה זיין דעם ברודער, האט זי געוויס פארדינט
א שטיקל ארט אין אונדזער כראניק; און צווייטנס, דעם דאקטער
קלוגער האבן מיר אהער נישט געבראכט; אים האט געבראכט צו פירן
פרויקע דער משרת.
    
ווי באלד דער דאזיקער גוטער דאקטער איז געקומען צו פארן דאס
ערשטע מאל, האט ער אנגעהויבן צו פארן אהער פינף מאל אין טאג און
האט געמאכט פון סענדערס בויכווייטיק א גאנצן יריד, און זיין געטרייע
פרוי, די דאקטערשע, האט צעקלונגען איבער דער גאנצער שטאט, אז
דער אלטער בלאנק איז פארביי, אן אומגליק, א מין כאלערע! סע גייט
ארום א כאלערע אין שטאט! מע דארף זיין געהיט זייער, זייער!
מע דארף זיך זען באצייטנס מיטן דאקטער, נישט אפלייגן אין דער
לאנגער באנק אריין!...
    
 ―
    
 ד א ס א כ ט ע  ק א פ י ט ל
    
 דער זאטער גלויבט נישט דעם הונגעריקן, די געזונטע פארגעסן
    
 אינעם חולה, און עפעס נאך.
    
דער זייגער האט געקלונגען צען, אז סענדער בלאנקס משפחה האט
זיך געזעצט עסן וועטשערע.
    
אויבן־אן, אף מרים־חיהס ארט (מרים־חיה איז געזעסן אין קאבינעט נעבן איר מאן דעם חולה), איז געזעסן רעוועקא; נעבן איר, פון
דער רעכטער האנט ― סאני, בא דער לינקער האנט ― היים; נעבן
היימען איז געזעסן אסיפ ― נעבן סאנין איז געזעסן מארקוס, נעבן אסיפן
― די אלטע מומע דאבריש. דער מאלצייט איז צוגעגאנגען גאנץ געוויינלעך; אלע זיינען געזעסן סטאטעטשנע, ווייל סענדערס שטול
איז געשטאנען ליידיק, און עס איז עפעס געווען נישט פריילעך. אונדזער
נישט פארלוירענער העלד אסיפ האט יא א פאר מאל א לאך געטאן
איבער דער מומע דאבריש, נאר זיין סאטירע האט אבער דא נישט געווירקט. די מומע דאבריש האט געגעסן מיט גרויס דרך־ארץ, דהיינו:
זי האט נאך יעדן זופ אוועקגעלייגט דעם לעפל און אפגעווישט די ליפן,
און אזוי ווייטער. פרויקע האט דערלאנגט צום טיש מיט גרויס קוראזש:
ער האט זיך געוואלט אויספיינען פאר די געסט, און פאר גרויס אימפעט
האט ער אויסגעגאסן אף דעם הער זעמעל א טעלער יויך; אונדזער
פראנט האט זיך אויפגעכאפט פונעם ארט און האט אפגעשטעקט דעם
געטרייען משרת עטלעכע פייערדיקע פעטש און האט מיט טרערן אף
די אויגן זיך גענומען ווישן, בערשטלען, רייניקן און שעלטן פרויקען
מיט טויטע קללות, און פון יענעם אוונט אן איז צווישן אונדזער אריסטאקראט זעמעל מיט פרויקע דעם משרת געווארן א ברענענדיקע שנאה
אף טויט.
    
נאך דער וועטשערע זיינען אלע געגאנגען זאגן דעם קראנקן פאטער
„א גוטע נאכט״. מרים־חיה איז געבליבן בא סענדערן אין קאבינעט. די
מומע דאבריש האט זיך געלייגט שלאפן ערגעץ אין א ווינקעלע מיט
גרויס הכנעה און עניוות. די קליינע קינדער זיינען שוין לאנג געשלאפן
מיטן זיסן, טייערן שלאף, און חיים, מארקוס, רעוועקא, אסיפ און סאני
האבן זיך אלע באזעצט אין דער שיינער, גרויסארטיקער זאל ― און
איך ווייס עד היום נישט, ווי ארום, פון וואס און פון וואנען זיינען אלע
פלוצים מוסכם געווארן צו שפילן אין קארטן? ― נאך איידער מע האט
זיך ארומגעקוקט ווו מען איז אין דער וועלט, האט שוין אסיפ געהאלטן
א פעשל קארטן אין די הענט און דאס פנים האט אים געפלאמט פאר
שמחה. נאר אסיפן איז היינטיקן אוונט נישט באשערט געווען צו טיילן
קארטן, ווייל רעוועקא האט זיך נישט געשעמט און אויסגעשריגן אף א
קול צו איר געליבטן מאן:
    
― זייט זשע מוהל, אסיפ מאיסעיעוויטש, גיט אהער די קארטן,
מחמת איר זייט צו א גרויסער מזיק אף פינף טייז...
    
דער עולם האט זיך צעלאכט, און אסיפ האט זיך נעבעך געביסן
די נעגל פאר דאסאדע; ער האט אויסגעלאזט זיין ביטער הארץ צום
אומגליקלעכן פרויקען, וואס האט אין דער מינוט אריינגעטראגן ליכט
מיט א שטיקל קרייט. פרויקע האט דערלעבט א נקמה אין זיין שונא
און האט שוין כמעט פארגעסן, אז פון אסיפס פעטש איז אים אויפגעלאפן א באק.
    
רעוועקא האט געטיילט קארטן, און דער גאנצער עולם האט כלומרשט געשפילט אן חשק, אן ווערטער; נאר ביסלעכווייז, וואס ווייטער, איז מען געווארן אלץ מונטערער, לעבעדיקער; יעדער האט גערעדט, געקוקט, גערעכנט, געציילט און געשטעלט געלט, געכאפט א
קוק צו יענעם אין די קארטן אריין, געווונקען, געשמייכלט, חוץ איין
חיים, וואס איז געזעסן, ווי א פרעמדער, און האט כסדר צעביטן איין
קערבל נאך דעם אנדערן. מער פון אלע האט געלעבט דער הער אסיפ
זעמעל: זיינע האר זיינען געווען צעקאשמעט, דאס פנים פארפלאמט,
דער שטערן פארשוויצט, און אליין איז ער אלע מאל אונטערגעשפרונגען:
    
― וואליאי!... איך קויף!... שנייד!... גיב אים אהער, דעם
חברה־מאן!... איך בראק ווייטער!... דער מלכה א קניפ אין בעקל,
און דעם מלך א פייג אונטער דער נאז!... צוויי טייז, ווי די מייז!...
א פליאסק אין פיסק!... אהא, רעוועקא!... גיב נאר, גיב!... גוט־גוט!... נאך! נאך! נאך!... אט אזוי לערנט מען בא אונדז!...
האק א צדיק!... דו פייפסט, ברודער?... קריך, קריך, חיים־סערצע!...
סאפיא אבראמאוונא! לייגט זיך שלאפן!... אט־אט־אט־אט־אט־אט!... האק! טפרררררו! לויף נישט!... מארקוס, שטעל געלט!...
זוך, זוך, חיים!... רעוועקא, מאלאדיעץ!...
    
אונדזער געערטער אסיפ האט אזוי לאנג געסמאליעט א וועלט,
ביז ער האט זיך אויסגעבייטלט ביז גאר, איז ער אויפגעשטאנען און
האט עפעס איינגערוימט רעוועקאן א סוד אפן אויער.
    
― איך וויל נישט, איך וויל נישט! ― האט אים זיין ליבסטע
פרוי געענטפערט אף א קול. ― בעסער הער־אויף צו שפילן, אז דו
האסט קיין געלט נישט!
    
אסיפ איז געווען אויסער זיך פאר כעס; פון דעסטוועגן האט ער
זיך איינגעהאלטן און האט געזאגט הויך אף א קול:
    
― דו מיינסט, אז איך האב קיין געלט נישט? איך האב, טשעסט־נאיע סלאווא! אט וועל איך באלד ווייזן.
    
און אונדזער העלד איז אוועקגעלאפן גלייך צו פרויקען אונטן, בא
די טרעפ, און בא אים געבעטן א הלואה ביז מארגן אכט דעם זייגער אינדערפרי, טשעסטנאיע סלאווא!... פרויקע האט אים דערמאנט די פייערדיקע פעטש און האט לאנג נישט געוואלט געבן; נאר ער האט אף אים
רחמנות געהאט (פרויקע האט זייער א גוט הארץ!) און האט אים געליגן
צען רובל, בתנאי, אז נישט שפעטער ווי מארגן זייגער אכט זאל ער אים
דערפאר געבן פופצן רובל.
    
אסיפ איז אריין מיט גרויס קוראזש אין זאל אריין:
    
― א פיינע שטאט! זייגער צוועלף באנאכט קאן מען שוין נישט
צעבייטן קיין הונדערטער, טשעסטנאיע סלאווא!
    
עס איז איבערגעגאנגען נאך א האלבע שעה, און בא אסיפן האבן
די צען רובל געטאגט, און חברה וואלט זיך אפשר צעגאנגען פון די
קארטן בשלום יעדער אין זיין רו אריין, ווען דער צעהיצטער הער זעמעל
וואלט פלוצים זיך נישט אויפגעכאפט פונעם ארט, ווי אן אפגעבריטער,
מיט א גוואלט:
    
― סאפיא אבראמאוונא! איר דארפט געדענקען, אז איר שפילט
נישט מיט קיין זשוליקעס! איך האב פיינט אזעלכע אפערעס!
טשעסטנאיע סלאווא!
    
סאני איז געווארן אלערליי פארבן, און דער עולם איז אנגעפאלן
אף אסיפן:
    
― הא? וואס איז דארטן? וואס? ווי אזוי? ווען?
    
― סטייטש! ― האט אסיפ געשריגן נישט מיט זיין קול. ― ווי
אזוי דערלאזט איר גאר אזעלכעס? מיר זיינען נישט קיין קארמאנשטשיקעס! דא שפילן ארנטלעכע מענטשן, נישט קיין קארטיאזש־ניקעס! סאפיא אבראמאוונא! איך פראטעסטיר פאר אלעמען, אז
איר האט געשטעלט א גילדן און האט ארויסגענומען א פערציקער אויסגאב! זייט זיך מודה! טשעסטנאיע סלאווא!
    
― אך, איר קארטיאזשניק! ― איז אף אים סאפיא אבראמאוונא
אנגעפאלן. ― איר זייט אליין דער גרעסטער אפעריסט! איר מיינט,
אז איך זע נישט, ווי איר טרעט־אן רעוועקאן אלע מאל אף די פיס אונטערן טיש?
    
― א, דו מעדזאווקע איינע! ― איז רעוועקא אף איר אנגעפאלן.
― דו האסט שוין אנגעהויבן דיינע אלטע שטיק?... ― און רעוועקא
האט איר א ווארף געטאן די קארטן אין פנים אריין און איז ארויס פונעם
טיש.
    
― דו ביסט אליין א מערזאווקע! ― האט איר סאני געענטפערט
מיט כעס. ― און דיין פראנט האט פארשארלאטאנעוועט אינגאנצן זיין
ירושה אין פעטערבורג אף גוטע זאכן...
    
― הא?! וואס??! איך???!! איך???!!!
איך???!! טשעסטנאיע סלאווא!!!!
    
― לאז זיין שטיל!
ס ע נ ד ע ר  ב ל א נ ק 229
    
― וואס זאגסט דו אף דער קאטאסטראפע, אף אזא טראגעדיע?
― האט מארקוס געזאגט צו זיך אליין.
    
― ששששששא! דער בעל־הבית האט באפוילן, עס זאל זיין שוין
שטיל! ― האט פרויקע געזאגט, אריינגעלאפן א דערשראקענער.
    
ווי דער כח פון עלעקטריע, האבן דא פרויקעס ווערטער געווירקט,
און חברה האט זיך ערשט דערמאנט, אז נישט איצט איז די צייט אין
קארטן שפילן ― און יעדער איז זיך צעגאנגען אנגעבלאזן, מיט אן
אראפגעלאזטער נאז, צו זיך אין זיין רו אריין, אן ווערטער, אפילו אן
א „גוטע נאכט״, שטיל, אף די שפיץ־פינגער...
    
 * * *
ליגנדיק אין בעט, האט חיים א פרעג געטאן זיין סאנין! „וואס
הייסט דאס?״ ― און סאני האט זיך געשווארן בא אירע קינדער, אז
זי ווייס נישט „פון קיין פותר און פון קיין חלום״, און זי וועט גיין
שווערן בא א ספר־תורה, אז זי האט אליין געזען, ווי אסיפ האט אונטערגערוקט עטלעכע מאל זיינע קארטן רעוועקאן, און ווי רעוועקא האט
געווונקען אף מארקוסן...
    
― מעגסט זיך טאקע איבערנעמען, חיים, מיט דיין משפחה ! בא
 מיין טאטן וואלט אויך אזוי געווען, איא, חיים? כאטש דיין שוועסטער
איז א טאכטער, נישט קיין זון, וועט זי נעמען מער ווי דו! איך האב
פארשפילט צוויי און צוואנציק קערבלעך, און רעוועקא האט זיי אפגעווונען, און ירושה וועט זי אויך נעמען מער פון אונדז, כאטש זי איז
א טאכטער און דו ביסט א זון!... רעוועקא האט תמיד געקאנט מאכן
דעם שווער חניפהלעך מיט חנדלעך, דערפאר וועט זי זיין א גרעסערע
 יורשטע פון דיר, דאס זאג איך דיר פריער, חיים! דו מעגסט זיין אף
 מיר ברוגז וויפל דו ווילסט !...
    
 * * *
― וויפל האסט דו געווונען, רעוועקא? ― האט אסיפ א פרעג
 געטאן, ארומגייענדיק איבערן צימער האלב אויסגעטאן און נאך אלץ
 שטארק פארפלאמט.
    
― דו דארפסט דאס טאקע נייטיק וויסן, אסיפ? ― האט אים
רעוועקא געענטפערט און האט זיך גענומען איבערציילן איר קאפיטאל:
― פערציק, פופציק, זעכציק, פינף און זיבעציק, אכציק, צוויי און ניינציק מיט פערציק קאפיקעס... צוויי און ניינציק רובל מיט פערציק קאפיקעס... אסיפ! גיב נאר אהער מיין שקאטולקע! אסיפ האט איר
צוגעטראגן די שקאטולקע, און רעוועקא האט אהין אריינגעלייגט איר
ביסל ארעמקייט, האט פארשלאסן און געגעבן אסיפן צוריק דאס קעסטעלע, ער זאל דאס אוועקשטעלן. מיט גרויס קנאה האט נעבעך אסיפ
געקוקט אף רעוועקאס קעסטעלע.
    
― עס וואלט שוין, כ׳לעבן, א יושר געווען, רעוועקא, אז דיין
„אלטער״ זאל...
    
― וואס מאכט ער דיר קאליע, אז ער לעבט, אסיפ?
    
― איך מיין פון דיין טובה וועגן, רעוועקא! טשעסטנאיע סלאווא...
    
― איך בעט דיך, זאלסט נישט זארגן פאר מיר, אסיפ!
    
― המ...
    
― ווי אזוי ווייזט „ער״ דיר אויס, אסיפ?
    
― שלעכט, זייער שלעכט, רעוועקא. היינט, מארגן... טשעסטנאיע
סלאווא!
    
― נו, נו! בייס זיך אפ די צונג!
    
― הט...
    
― וואס זאגט דער דאקטער, אסיפ?
    
― ער זאגט, אז „ער״ דארף שרייבן א צואה, מחמת...
    
― דער דאקטער איז אזא שוטה, ווי דו!
    
― הט...
    
― איך מיין, אז בא אים ליגט ערגעץ א גרייטע צואה! ווי
מיינסט דו, אסיפ?
    
― לאם איך דיר דערציילן, רעוועקא, נאר דו וועסט דאך מיר אף
קיין שבועה נישט גלייבן, ― שווער איך דיר, אז ווען נישט, זאל איך
א מיתה משונה אייננעמען דא אפן ארט, איך זאל נישט דערלעבן אויפשטיין, טשעסנאיע סלאווא!...
    
― א? דו שווערסט זיך שוין? איז דאס געוויס א ליגן!
גענוג, גענוג, אסיפ!
    
 .....................................
    
א גוטע נאכט! מיר האבן באלייגט אלע אונדזערע העלדן, וואס
דארפן אצינד רוען און געניס דעם זיסן שלאף נאך אלע נארישקייטן
מיט די שטותערייען פונעם גאנצן טאג. איך מיין, אז עס דארף זיין א
גרענעץ פאר דעם ראמאניסט אויך, ביז וואנען אים איז דערלויבט נאכצוגיין מיטן לעזער פיס־טריט נאך זיינע העלדן. פון אונדזער זייט איז
דאס אליין שוין אויך נישט אזוי שיין און איידל, וואס מיר האבן זיך
דערלויבט אונטערהערן, וואס אונדזערע פיינע העלדן שמועסן צווישן זיך
פארן שלאף. ארויסגייענדיק פון סענדערס הויז, האבן מיר דאס רעכט
בא זיך און צווישן זיך ריידן, שמועסן, באדויערן און חוזק מאכן פון אלע,
מיט וועלכע מיר האבן זיך דא באקענט ― קיינער קאן אונדז נישט
שטערן; דערויף בין איך א שרייבער, און איר, מיין ליבער פריינט, א
לעזער, אז מיר זאלן ריידן פון „יענעם״ ― און „יענער״ לאז ריידן פון
אונדז, וואס ער וויל און וויפל ער וויל... א גוטע נאכט!
    
 ―
    
 ד א ס נ יי נ ט ע  ק א פ י ט ל.
    
 אט דא הייבט זיך אן דאס רעכטע שפיל, ווי די אקטיארן קאנען
    
 באווייזן אינגאנצן זייער קונסט.
    
 עס מאכט מיר פארגעניגן, וואס איך האב די געלעגנהייט אנצוהייבן
דאס דאזיקע קאפיטל, ווי אן עכטער ראמאניסט, און פארשטעלן מיין
ליבן לעזער אויך הארצרייסנדיקע סצענעס מיט רירנדיקע בילדער, גלייך
מיט אלע מיינע חברים די ראמאניסטן, וואס האבן שוין לאנג קונה־שם
געווען און וואס איך קאן זיך צו זיי בשום אופן נישט גלייכן, דען זייער
קליין פינגערל איז גרעבער פון מיינע לענדן, און אז איך זאל אפילו לעבן
נאך הונדערט יאר, וואלט איך אויך ניט געקאנט אנשרייבן אזוי פיל שיינע
ראמאנען, מיט וועלכע אונדזער ניי־זשארגאנישע ליטעראטור האט זיך
נישט וואס צו שעמען אנטקעגן אנדערע ליטעראטורן, און איך פארהאף
אף דעם וואס לעבט אייביק, אז עס וועט, אם ירצה השם, קומען א צייט,
וואס מע וועט די דאזיקע שיינע זשארגאנישע ראמאנען אנגרוזעווען
גאנצע וואגאנעס און מען וועט זיי עקספעדירן ווייט־ווייט, און איך האב
מורא, אז דער, וואס וועט זיי אוועקהאנדלען, וועט געוויס פארדינען א
גוזמא געלט אינעם דאזיקן „פאפיר־מסחר״... איך שטעל מיר פאר די
טרויעריקע לאגע פון די דאזיקע ראמאניסטן (אויב זיי וועלן דאס דער־לעבן) מיט זייערע אויסגעצויגענע פנימער, אז זיי וועלן דערזען, ווי
אזוי זייערע אינטערעסאנטע ווערק ווערן געפאקעוועט אין זעק און אין
טיוקעס, ווי אזוי א באסיאק כאפט א גאנצן טיוק מיט „העכסט־אינטע־רעסאנטע״ ראמאנען פון פיר טייל מיט אן עפילאג און מיט א „שיר״
און טוט אים א שליידער אין וואגאן אריין! אוועק־אוועק אט די אלע
בלאנדע העלדן, די שרעקלעכע מערדערס, די יידישע גראפן מיט די
באראנען, די ווילדע מיליאנערן, די אומגעלומפערטע יידישע פראצענטניקעס, וואס זיינען נישט געשטויגן און נישט געפלויגן, אנגעצויגן אף
הויכע דרוקעס אין דער ווילדער פאנטאזיע פון די דאזיקע באהעלפער,
וואס האבן זיך א נאמען געגעבן שרייבערס, פארפאסערס, ראמאניסטן!...
    
נאר אזוי ווי ביז דעמאלט דארף נאך אוועקגיין א היבשע צייט, ביז
וואנען דאס יידישע פובליקום וועט זיך ארומקוקן, אז מע האט זיי געהאדעוועט א לאנגע צייט מיט שמאטעס, געגעבן קייען שטרוי, פשוט
ווי בהמות, און די באהעלפערס וועלן זיך נעמען צו זייער אלטער מלאכה
און וועלן אויפהערן צו פאטשקען ריין פאפיר, ― ביז אט די דאזיקע
גליקלעכע צייט וועט קומען, וועלן מיר זיך אויך פרווון כאטש אף א
מינוט נעמען זיך אף דעם דאזיקן שניט און געבן די לעזער א ראמאנטישע סצענע, ווי א סורפריז, ווי א פרעמיע צו דעם דאזיקן ווערק.
    
בכן, איז געווען אן אויסגעצייכנטע, א זעלטענע זומער־נאכט: אפן
הימל איז ארומגעשווומען די שיינע לבנה (וואס אלע פארליבטע זיינען
זייער גערן), און האט מיט איר בלאס געזיכט אראפגעקוקט אף דער
עדה, צו זיין אן עדות אף די אלע נידעריקייטן, וואס ווערן אפגעטאן
צווישן די זינדיקע מענטשן. די שטערן זיינען געווען, ווי ברילאנטן, אויסגעשאטן אף דעם ריינעם בלויען הימל, און א שרעקלעך שטילשווייגעניש
האט געטאן הערשן אף דער ערד, גלייך ווי די גאנצע נאטור מיט אלע
אירע באשעפענישן זיינען אנטשלאפן געווארן מיט א זיסן, א שרעקלעכן
שלאף, גלייך ווי אלץ איז אויסגעשטארבן אף דער ערד. מע האט נישט
געהערט קיין קול פון קיין מענטשן, קיין געזאנג פון קיין פויגל, קיין
בילן פון קיין הונט, קיין שאראך פון קיין גרעזעלע, קיין באוועגונג פון
קיין צווייגעלע. אלץ איז געשלאפן מיטן טייערן, מיטן זיסן שלאף אין
דער שיינער שטאט N, ווו עס קומט פאר אונדזער פיינע געשיכטע.
און איך, דער פארפאסער פונעם דאזיקן בוך, נאר איך אליין בין
געווען דער איינציקער מענטש אין דער גאנצער שטאט, וואס האט געוואכט די דאזיקע שיינע זומער־נאכט; איך האב מיר געשפאצירט איינער
אליין איבער אלע גאסן, פארטיפט אין געדאנקען, און געזוכט מאטעריאל
צום שרייבן, און וויפל איך האב נישט געטראכט און געקלערט, האב איך
גארנישט געקאנט אויסקלערן אזעלכעס, וואס זאל טויגן אין א ראמאן
אריין, ביז גאט האט רחמנות געהאט אף א יונגן שרייבער, און מיינע
אויגן האבן דערזען עפעס א רעדל פון שווארצע פיגורן... די פיגורן זיינען צוגעגאנגען אלע מאל נענטער צו מיר, און מיר האט זיך אויסגעוויזן,
אז איך זע מתים, אנגעטאן אין שווארצע קליידער; די מתים האבן
עפעס ווי גערעדט צווישן זיך, געטענהט און געקריגט זיך; זיי זיינען
געשטאנען ארום א מיטה, און איך וואלט געקאנט שווערן, אז זיי האבן
געהאלטן א מין זאך, ווי א פלעשל, א בוטעלקע, וואס יעדער באזונדער
האט זי אנגעבויגן צו זיך אין מויל אריין און איבערגעגעבן דעם צווייטן,
דער צווייטער דעם דריטן, און אזוי ווייטער. א פראסט איז איבערגעגאנגען איבער מיין לייב, און די האר האבן מיד זיך געשטעלט קאפויער.
איך האב געוואלט זיך לאזן לויפן, האבן מיך די פיס נישט געפאלגט.
ער היום הזה קאן איך עס נישט פארשטיין, ווי אזוי איך בין נישט געשטארבן פאר שרעק, פאר פחד! נאר שטעלט אייך פאר מיין איבערראשונג, אז די דאזיקע מתים מיט דער מיטה זיינען צוגעגאנגען נאענט
צו מיר, און איך האב זיי דערקענט!
    
― א גוטן אוונט! דאס זיינט איר, חברה שמשים? חברה
מקברים?
    
― גוט יאר! יא, דאס זיינען מיר, מיר.
    
― פון וואנען? וווהין?
    
― פונעם כית־הקברות צו רב סענדער דעם נגיד... זלמן! ווו
זיינען די כלים? בא לוי־מרדכין? שטעלט אנידער די מיטה און
גיט אהער דאס פלעשל, וועלן מיר נעמען צו קאפיטשקעלעך.
    
― רב רפאל! וואס רעדט איר? רב סענדער איז געשטארבן?
    
― יא געשטארבן, נישט געשטארבן ― ס׳איז נישט אונדזער עסק:
מע האט געשיקט רופן, גייען מיר. מסתמא נישט פאר וווילטאג, פארשטייט זיך! ווען קומט מען אן צו רפאל דעם אויבער־שמש? אז מע
גייט אף יענער וועלט... מיכאעל, האסט, דאכט זיך, א שמעק טאבאק?
234  ש ל ו ם   ע ל י כ ם
    
― אזוי? הייסט דאס, איז רב סענדער אויך אפגעשטארבן, רב
רפאל? אן עבירה, כלעבן.
    
― אן עבירה? וואס איז? געהאט א גראבן בויך? לאזן זיך
די ווערעם פרייען... אויסבאהאלטן זיך פונעם טויט איז אביסל שווערלעך, און אפן בית־עולם איז דא ארט גענוג, טאטע מיינער!... חברה,
נו? גענוג אייך שוין צו כלעפטשען, לאזט אן ארט אף שפעטער. סענדערעכע איז א גאנץ וווילע יידענע, און אן עמער שפירט וועט מסתמא
זיין, הא? מיר זאלן אים כאטש קאנען ביז טאג מאכן זיין רעכט... ווי
מיינט איר, ס׳איז שוין שפעט?
    
― זייגער, צוועלף, רב רפאל.
    
― הא? צוועלף? קינדער! קינדער! די נאכט שטייט נישט!
היידא!
    
די פלוצימדיקע בשורה פון סענדערס טויט האט אף מיר אזוי שטארק
געווירקט, אז איך האב זיך געלאזט גיין מיט דער הברה שמשים, נישט
געפרעגט זיך, וווהין און צוליב וואס. אז סענדער האט געלעבט, איז ער
מיר ווייניק־וואס אפגעגאנגען, און אז איך האב דערהערט, אז ער איז
געשטארבן, האט דאס מיך עפעס ווי א ציפ געטאן, א ריס אין הארצן:
וואס פרעגט איר? א מענטש לעבט, עסט, גייט ארום, און פלוצים, ―
נא דיר! ווי אזוי זאל דאס נישט אננעמען באם הארצן? ובפרט
נאך אזא סענדער, וואס... וואס...
    
נאר לאמיר בעסער הערן, וואס זאגט די שטאט, וואס רעדט דער
עולם, אט די אלע רעדלעך, וואס שטייען דא ארום דעם הער בלאנקס
הויז, בא דעם הער בלאנק אין הויף, באם הער בלאנק אין שטוב?...
    
  ד ע ר  ע ר ש ט ע ר  א ק ט.
    
― וואס פאר א גרויסער עולם, קיין עין־הרע נישט!
    
― נישט אומזיסט זיינען מיר יידן, רחמנים בני רחמנים.
    
― וואס זשע מיינט איר? ער האט אוודאי פארדינט, אז מע
זאל אים אנטאן א כבוד.
    
― וואס איז דארט אזעלכעס? מיט וואס?
    
― יא, די גרויסע טובות, וואס די שטאט האט פון אים דא געהאט?
די גליקן?
    
― טובות ווילט איר? וואס פאר א טובות?
    
― צי אפשר א בעל־צדקה א גרויסער?
    
― וואס הייסט בא אייך, רב מאיר, א בעל־צדקה?
    
― צי גלאט אזוי א גרויסער נדבן?
    
― איך ווייס נישט, וואס איר ווילט האבן?
    
― און דערצו א גרויסער למדן מסתמא?
    
― יא, א גאון־עולם, חוץ זיין שאדן...
    
― דערפאר איז ער אבער געווען א גרויסער ירא־שמים!
    
― יא, א גוואלדאוונע זאך!
    
― א למד־וואווניק, כא־כא־כא!
    
― איר זייט אלע זייער פרום!
    
― פרום, זאגט איר? אונדזערע קינדער גייען אויך אן היטלען,
ווי רב סענדערס קינדער, הא? וואס זאגט איר, רב היים? מיין איידעם רויכערט א פאפיראס אום שבת, איא?
    
― און אונדזערע טעכטער טראגן מסתמא אויך די אייגענע האר,
הא?
    
― קומט אייך א דאנק!
    
― וואס טויגן אונדז אט די אלע שטותערייען, איך בעט אייך?
וואס זאגט עפעס אונדזער גבאי?
    
― אונדזער גבאי פון חברה־קדישא?
    
― יא, יא, אונדזער רב קלמן פלאקן?
    
― איך ווייס? איך מיש מיך שוין נישט אין קהלשע זאכן... לאזן
זיי זיך דארט שלאגן קאפ אין וואנט!
    
― וואס זאגט איר אף אים? ער מישט זיך שוין נישט אין
קהלשע זאכן!... גוטע יארן? הא?
    
― איך מיין, וואס טויג אונדז אט די דאזיקע פוסטע מחלוקתן?
זאגט בעסער, מע וועט עפעס געבן געלט?
    
― וואס הייסט געלט?
    
― וויפל געלט? געלט צו געלט איז נישט גלייך!
    
― איך מיין א צען זעקלעך...
    
― פאר וואס נישט קיין צוואנציק, איך בעט אייך?
    
― צוואנציק טויזנט קערבלעך? וויי איז מיר! וואס וועלן מיר
טאן מיט אזא סומע געלט?
    
― טפו זאלסט דו ווערן, אז אך און וויי איז דיין שכל!... וואס
זאגט איר אף אזא שאלה פון א תם?...
    
― איך זאג אייך דעם אמת, צוואנציק טויזנט קערבלעך איז גאר
נישט אזא אי־אי־אי! וואס איז דארטן? וועט אנקומען ווינציקער
אביסל די יורשים! א גרויסער אומגליק!...
    
― ער האט אנגעזאמלט גענוג, נישקשה!...
    
― כשר געלט!
    
― מיט פרעמדע הענט!
    
― יידיש בלוט!
    
― שא!... וואס איז דארט אזא גוואלד?
    
― ווו? אין שטוב? מען קער אים שוין „אויפהייבן״? ניין!
מיר דאכט, אז עס איז געצלס קול?
    
― וואסער געצלס?
    
― געצל דעם שניידערס!
    
― וואס וויל ער? דאס איז א שייגעץ! אומעטום מישט ער
זיך אריין!
    
― א שניידערל, א פלאגע! איר ווייסט דען נישט?
    
― אזוי טאקע? און איר קאנט דאס נישט סובל זיין? ווי באלד
א נאשבראט זאגט א ווארט, אזוי כאפט אייך אוועק דער רוח!... אז געצל
איז א שניידער, איז אייך ווונד און וויי? איך בין אויך א שניידער
און שעם מיך כלל נישט מיט מיין מלאכה! אבי נישט קיין פוסטעפאסניק, קיין בלוטזויגער, קיין שבתי־צביניק! א רוח אין אייער טאטנס ביינער אריין, פאר וואס זאל מען טאקע דא נישט אפלעקן קיין ביינדל?...
איר האט א סך אזעלכע רב סענדערס? פאר וואס זאל מען טאקע
נישט נעמען אפן שניידערשן שולכל אויך א מטבע? פרעסערס! זויפערס! שקצים! הולטאיעס!...
    
― איר האט זיך אפגעזוכט כבוד, וואס טויג מיר מעשיות...
    
― וואס שרייט מען דארט אזוי?
    
― דאס טענהט א טרעגער; ער שרייט ― דרייסיק טויזנט!
דרייסיק טויזנט, און גענוג!
    
― דרייסיק! פערציק! דרייסיק!
    
― פערציק! פערציק!
    
― וואס פערציק?
    
― פערציק טויזנט קערבלעך!
    
― פערציק! פערציק! פערציק!..
    
― שרייט, קינדער, פערציק!
    
― פערציק! פערציק! פערציק !!...
    
 ―
    
  ד ע ר   צ וו יי ט ע ר  א ק ט
    
― איך פרעג אייך אליין, רב קלמן, איר זייט אן ערלעכער ייד,
ווי קומט דאס, איך זאלט אזעלכעס זאגן?...
    
― וואס זאג איך, וואס? איך זאג דען חלילה עפעס? וואס זייט
איר מיך דא חושד, רב חיים? אייער פאטער ― זאל אים גאט געבן
יארן, גאט איז א גרויסער קינסטלער ― נאר ווען חלילה וחס, די שעה
זאל ניט זיין, ער מאכט־צו א אויג, וועט מען אייך צעטראגן די שטוב
אף שטיקלעך! איר זעט? טוט א קוק, זייט מוחל, דורך דעם פענצטער,
וואס פאר אן עולם עס קלויבט זיך!
    
― וואס זשע ווילט איר, רב קלמן?
    
― וואס וויל איך? וואס זאל איך וועלן? איך וויל גארניט!
פראמענע ― זאל זיין ווי איר ווילט! איך בין אייך, גלויבט מיר, דער
בעסטער גוטער פריינט, און מיט אייער פאטער ― איז איך ווייס? מיטן
שענסטן אופן! מיט א הלואה, מיט א גמילות־חסד, מיט, מיט אלץ...
איך מיין אייער טובה דא. איר מוזט דא יוצא זיין. פארט, ווי זאגט מען,
א קאפיטאל... דער ערשטער גביר אין שטאט... דער ראש וראשון!... און
למאי זאלן מיר זיך דא טאקע נארן? אייער פאטער איז אודאי געווען
א פיינער מענטש, אן ערלעכער מענטש... אויב ער לעבט נאך, זאל אים
גאט געבן יארן... און אויב ניט, זאל ער מיר מוהל זיין... ער האט פארט
נישט יוצא געווען פאר דער שטאט !... איז א יושר, אז איך, א יורש,
אן עלטערער זון... א... א... ווי זאגט מען...
    
― וואס האט איר צו אונדז, רב קלמן, גאט איז מיט אייך? דער
טאטע איז טאקע פארביי... ער איז דאך אבער נישט געשטארבן ― ער
לעבט דאך נאך? עס אין דען ניט קיין שפיכת־דמים? איך פרעג אייך,
רב קלמן? איר האט גאר קיין מורא ניט פאר גאט?...
    
― ע, רב חיים, איר שמועסט זיך מיט מיר אויס גאר אף אן אנדער אופן! ווער איז שולדיק? איר זייט אליין שולדיק!... איר האט
געמאכט א גוואלד: „יידן, ראטעוועט!״ איז זיך דער עולם ביסלעכווייז
צונויפגעלאפן... מע הערט אזא געוויין!... מע זעט אלע לויפן, אלע שרייען...
„געשטארבן! געשטארבן!״... מע האט געפרעגט דעם דאקטאר, זאגט
ער: „שלעכט! שלעכט!״.. אייער משרת זאגט: „אן עק! א סוף!״...
און דא וויינט מען, ― נו, איז מען דאך יידן, לויפט מען! אייער פאטער איז דאך פארט, ווי זאגט מען... און פרוווט זאגן דעם עולם, אז ער
איז נאך ניט געשטארבן, וועט מען אייך דען גלויבן? שוין צו שפעט!...
אט גייען די חברה נושאי המיטה, ― נו גיי, טענה מיט זיי!... שקצים!
ווער האט געשיקט נאך אייך?... שכורים, ארויס, אין אייער טאטנס מאמעס טאטן אריין!...
    
 ***
    
  ד ע ר  ד ר י ט ע ר  א ק ט
    
― אוי, א דונער האט מיך דערשלאגן! זעלדע, איר הערט א געוויין?
איר הערט, ווי די באלעבאסטע רעוועט?
    
― וויסט איז מיר! זלאטקע, אט דאס איז ער אויסגעגאנגען, אפנים! ווונד איז מיר! ניטא שוין מיין באלעבאס!... מלכה! זלאטקע!
לויפט ארויף און טוט א פרעג בא פרויקען, א מכה איז מיר א גרויסע!
    
― אט לויפט פרויקע.
    
― ווו? וואס טראגט ער דאס? עפעס א פעקל?
    
― פרויקע סערדצע, וואס הערט זיך דארט? שוין, צי נאך ניט?
פרויקע! וואס שטומסטו? רעד! שוין, צי נאך ניט?...
    
― שוין... נאך ניט... געפעלט דיר אביסל, ווי זי האט געעפנט
א מויל! ליגט אין דער ערד אלע! ווערט די כפרה פאר מיר און פאר
מיין בליומקען! א שיינע פאדיאקע! געדינט און געדינט ― זאלסט
זאגן, אפילו אין האנט אריין אנגעשפיגן... ווער? וואס? וועמען? איין
אויבערשטע העמד, איין אלטן זשילעט ― מכות־בכורות אייך אלע מיט
אייער באלעבאסטע צוזאמען! זי האט דערזען בא מיר די שליסלעך,
האט זי זיי בא מיר צוגענומען... געווען זיבן יאר, האב איך קיין פאדעם
נישט גענומען, וועל איך גיין היינט צו דער שאפע, גיין זאלט איר אף
קוליעס!... הארעווע פון אייערטוועגן טאג מיט נאכט, ווי א פארקויפטער, קיין היי־שעה, ― און וואס?... ברענען זאלט איר אפן פייער!
אן אומגליק וואלט געווען, ווען פרויקע זאל האבן נאך א גארניטער
מיט נאך א פאר שטיוועלעטן !... און א זייגער? ווער האט היינט ניט
קיין זייגער? א ליאדע פארך טראגט זיך היינט ארום מיט אזייגער:
נא, זע, קוק מיך אן! און פרויקע דארף ניט ! פרויקע דארף גארניט!
פרויקע דארף נאר דינען יעדן באזונדער, ווי א הונט!... די שטיוול פוץ,
צום טיש דערלאנג, גענג לויף, א בריוו טראג־אפ, אהין גיי, דארט
שטיי ― טפו זאלט איר ווערן אלע מיט אנאנדער!... זעלדע! די לעפל!
גיט אהער די לעפל!
    
― וואסערע לעפל? וואס טשעפעסט דו זיך?
    
― אנא, די זילבערנע לעפל! א טוץ לעפל! גיט נאר אהער, זייט
מוחל, די זילבערנע לעפל, זעלדע! נו, גיכער, גיכער!...
    
 * * *
    
  ד ע ר  פ ע ר ט ע ר  א ק ט
    
― אוי, מיין קרוין, מיין סענדער! אף וועמען לאזטו מיך איבער? בא ניין און דרייסיק יאר אן אלמנה ― ווו איז דאס געהערט
געווארן אזעלכער?...
    
― וויינט ניט, שוויגער, גאט איז א פאטער, און דער שווער קאן
נאך לעבן בלייבן, שוויגער!
    
― אוי, זאג עס ניט, סאניטשקע, זאג עס ניט! דו האסט אים ניט
געזען היינטיקע נאכט, סאניטשקע! סע איז גאר ניט דער סענדער, וואס
פריער!
    
― אט וועלן מיר הערן, וואס וועט דער דאקטאר זאגן, שוויגער!
דער דאקטאר איז דארט?
    
― אוי, וואס קאן אים דער דאקטאר העלפן, סאניטשקע, אז איך
בין אזוי זינדיק בא גאט און אזוי אומגליקלעך, עלנט און אומגליקלעך?...
    
― אוי, אזא ברודער, איין־און־איינציקער ברודער, ווי איין אויג
אין קאפ! קינדערלעך, בעט גאט, ער איז א גרויסער גאט, א שטארקער
גאט, א גוטער גאט, ער קאן אלץ, ער קאן פון טויט אויך לעבעדיק מאכן!... אוי, מיין טייערער סענדער! געדענקסטו, ווי טייער דיין איינציקע שוועסטער, דיין דאבריש, איז בא דיר געווען? געדענקסטו, סענדער מיינער, ווי געטריי, ווי גוט איך בין געווען צו דיר, אז דיר איז,
ניט היינט געדאכט, די צייט געווען ניט אין בעסטן, און איך האב דיך,
סענדער, אונטערגעהאלטן מיט אלץ, ווי ווייט איך האב געקאנט, און
 דו האסט מיר צוגעזאגט, אז גאט וועט דיר צושיקן א שטיקעלע הצלחה,
 וועסטו מיר אפדאנקען מיטן גרעסטן כבוד, און צום סוף, סענדערל,
 האסטו פארגעסן אן דיין איינציקער שוועסטער דאבריש, וועלכע איז
 דיר אפשר געטרייער פון אן אנדערן, סענדערל, לאז דיר גאט מוחל
 זיין, ווי איך בין דיר מוחל מיין קריוודע, סענדערל! מסתמא וועלן
 מיר דיינע טייערע קינדערלעך ניט פארלאזן אף דער עלטער, און עמי־
 צער וועט זיך אפשר ארומקוקן אף מיר אויך, דיין איינציקע שוועסטער,
א פארוויסטע אלמנה און א קראנקע, סענדערל! נאר איך האב נאך
א בטחון אף דעם, וואס איך בין ניט ווערט זיין הייליקן נאמען צו דערמאנען אט דא, אז אויב איך האב בא זיין שטול א שטיקעלע זכות, וועט
ער אים נאך צושיקן א רפואה־שלמה, אם ירצה השם, כאטש אנדערע
קוקן ארויס, סענדערל, אף דיין טויט, און איך וועל נאך האבן די זכיה
צו ריידן מיט דיר, אם ירצה השם, און דאס אלץ דערציילן אין פריידן!...
    
 * * *
    
  ד ע ר  ל ע צ ט ע ר  א ק ט.
    
דער דאזיקער לעצטער אקט קומט פאר אין א צוגעשלאסענעם חדר,
וווהין מיר קאנען בשום אופן נישט אריין. איך האב געקאנט זען דורך
דעם פענצטער אונדזער געערטעסטע מאדאם רעוועקא זעמעל, וועלכע
איז געזעסן מיט זייער א פארפלאמט פנים בא א קיילעכדיקן טיש, אנגעשפארט דעם קאפ אף איר שיינער ווייסער האנט, און אירע גרויע אויגן
האבן אומגעבלאנדזשעט פארטראכט.
    
נאר איין גאט ווייס, וואס טראכט אצינד די דאזיקע פיינע פרוי?
ארום איר דרייט זיך ארום איר ליבלעכער מאן, דער גערימטער אסיפ
זעמעל, מיט די הענט אין די קעשענעס, קוועטשנדיק די סקריפנדיקע
שטיוול; ער וויל צוגיין צו רעוועקאן און וויל איר עפעס זאגן, נאר, ווי
עס ווייזט אויס, קאן ער ניט...
    
ווו איז אונדזער מארקוס, דער יינגסטער פון אלע יורשים?... סע
קאן זיין, אז ער איז דער איינציקער, וואס זיצט אצינד איבערן פאטערס
קאפ. עס קאן זייער געמאלט זיין, אז מארקוס איז דער איינציקער, וואס
האט אין דער מינוט לחלוטין פארגעסן אן זיך און טרעט נישט אפ
    
ס ע נ ד ע ר  ב ל א נ ק 241
פונעם קראנקן פאטער, וואס איז פארביי. אלץ קאן זיין אף דער וועלט,
און מיר זיינען נישט מחויב אריינקריכן יעדן באזונדער אין הארצן אריין.
גיט אהער אייער האנט, לעזער, און לאמיר אוועקגיין פון דעם דאזיקן
הויז אין דער דאזיקער נאכט, מחמת קיין פארגעניגן, ווי איר זעט ארויס,
קאנען מיר דא היינטיקע נאכט נישט געניסן... לאז גאט געבן פריילעכערע און מער איינגענעמערע סצענעס אין אונדזער לעבן!
    
 * * *
    
 ד א ס  צ ע נ ט ע  ק א פ י ט ל
    
 ווו אונדזער געשיכטע באקומט גאר אן אנדער פנים
    
שווארצע וואלקנס האבן זיך אנגערוקט אף סענדער בלאנקס הויז
און א פינצטערע, א שרעקלעך פינצטערע נאכט האט זיך דא אויסגעצויגן: א גאטס שטראף האט זיך אויסגעגאסן אף סענדערס קאפ מיט
זיין גאנץ הויזגעזינד. נאר... למאי זאלן מיר זיך נארן? איר האט שוין
געוויס געלייענט גענוג ראמאנען און זייט שוין מסתמא גוט באקאנט
מיט די אלע אנשטעלן, מיט די קונצן פון דעם ראמאניסט, וואס פירט
אייך און פירט אייך, און איר מיינט, אז איר זייט שוין מיט אים אינגאנצן פארטיק! צום סוף ― סטאפ! אייערע נערוון זיינען שטארק
אנגעצויגן און ביזן סוף געפינט איר זיך אין איין ציטערניש, אין איין
פחדנות. ניין, רבותי! איך בין א שלעכטער ראמאניסט, איך קאן
ניט אט די מלאכה, און סודות האב איך פיינט: אונדזער פיל־געליבטער
העלד סענדער איז ניט געשטארבן, הגם איך וואלט געקאנט אויספירן גאנץ
לייכט, אז ער זאל יא שטארבן, אזוי ווי עס שטארבן פיל העלדן באם
פארפאסער אונטער דער האנט און ווערן בא אים דערטרונקען אין איין
טראפן טינט. נאר, איך פרעג אייך, איז דאס א קונץ א גרויסער ― אזוי
זיך באגיין מיט א פרעמד לעבן? מע דארף האבן יושר, מיינע ליבע פריינט,
און מע דארף בארעכענען יענעם אויך. סענדער בלאנק האט טאקע געשריבן א צוואה, געזאגט ווידוי, זיך פיין געזעגנט מיט דער פאמיליע, נאר
שטארבן האט ער פונקט אזוי געוואלט, ווי איך מיט אייך ווילן שטארבן.
    
― נו? וואס האב איך געזאגט? ווער איז גערעכט? האב איך אייך
דען ניט געזאגט, אז עס מוז קומען א קריזיס? אט קאעזאר אט ניהיל ―
אהין אדער אהער! דאנקען און לויבן גאט, וואס אהער!
    
אזוי האט געזאגט אונדזער געטרייער דאקטאר קלוגער מיט אזא רו־איקער שטימע, אז די מומע דאבריש האט זיך צעוויינט, ווי א קליין קינד,
און האלטנדיק די הענט איבערן קאפ, האט זי צעשטופט דעם גאנצן עולם
און האט זיך געלאזט צום חולה אין קאבינעט אריין.
    
― אוי, לאזט מיך! לאזט מיך! לאזט מיך! לאזט מיך צו אים! איך
וויל אים זען מיט מיינע אויגן! איך וויל אים אנקוקן! לאזט מיך! לאזט מיך!
    
בא די דאזיקע ווערטער האבן זיך אלע אונדזערע באקאנטע פרויען
איבערגעקוקט צווישן זיך. אונדזער געליבטער סאטיריק אסיפ זעמעל האט
אזוי אנגעטראטן מארקוסן אפן פוס, אז יענער האט אזש אויסגעשריגן
פאר ווייטיק.
    
דאס גאנצע געזינדל האט זיך צונויפגעקליבן ארום דעם קראנקן סענדערן, וואס איז פון טויט לעבעדיק געווארן ― מזל טוב!
    
― וואס זאגט איר אף מיין מאן? ― האט די גוטע דאקטארשע
געקלונגען אין אלע גאסן. ― וואס זאגט איר עפעס? איא, מע מעג בעטן
גאט פאר אזא דאקטאר? פון טויט לעבעדיק געמאכט! וואס? ניין אפשר?
וואס, איך בעט אייך? א מענטש האט עפעס א ווערט? אט לעבט ער, און
אט ― טפו!
    
און די גוטע דאקטארשע שנייצט די נאז און ווישט די אויגן, און אלע
גוטע ווייבער שנייצן די נעז און ווישן די אויגן.
    
 * * *
    
אך, ווי שיין, ווי איינגענומען, ווי זיס דאס איז אנצוקוקן פון דער
ווייטן אזא אידיליע, ווען די גאנצע פאמיליע טאנצט־ארום ארום דעם
קראנקן, וואס האט איבערגעלעבט די שווערע קראנקייט, איבערגעקומען,
אפגעשוויצט, איבערגעטראגן דעם קריזיס, און אצינד הייבט ער אן קומען
צו זיך, ביסלעכווייז ווערן א מענטש, איבער־א־נייס לעבן, לעבן צוזאמען
מיט אט די אלע איבערגעגעבענע, ליבע, געטרייע, וואס קוקן אים אין די
אויגן אריין און קאנען זיך גאר זאט ניט אנקוקן, גלייך ווי מען האט אים
ניט געזען שוין פון צוואנציק יאר, גלייך ווי ער האט זיך אומגעקערט פון
א ווייט לאנד, און יעדער לויפט אים מקבל־פנים זיין, און בא יעדן אין
די אויגן באקומט ער גאר אן אנדער חן, און וואס ער זאל ניט זאגן, איז
דאס א חכמה. אלע דרייען זיך ארום אים, נאר מער פון אלע איז דאס
ווייב. מיר דאכט זיך, אז די ווייבער זיינען דערויף באשאפן געווארן, אז זיי
זאלן וויינען, ווען מיר ליגן שלאף, און פרייען זיך און ארומטאנצן ארום
אונדז, ווען מיר הייבן־אן געזונט צו ווערן.
    
דער מחבר פונעם דאזיקן בוך האט ערגעץ א חבר און זייער א נאענטן
גוטן פריינט, וואס איז אפגעלעגן דריי וואכן אף א היציקע שלאפקייט, און
אז ער האט אנגעהויבן קומען צו זיך, און איך בין געקומען אים צו באזוכן,
האט מיך באגעגנט אין פארצימער זיין ווייב, זייער א צערטלעך באשעפעניש, וועלכע איז אים געווען אזוי שטארק איבערגעגעבן, טאקע נאר ווי א
גוט, א געטריי ווייב קאן זיין איבערגעגעבן איר מאן א יאר דריי נאך דער
חתונה.
    
― נו, וואס מאכט ער, דער פיינער מענטש?
    
― א, ער האט אויסגעטרונקען אט ערשט דריי לעפל זופ, דריי גאנצע לעפל זופ!... ― און דאס יונגע ווייבעלע האט זיך באגאסן מיט טרערן.
    
― איך פארשטיי ניט, וואס איז דא פאראן צו וויינען, אז א מענטש
טרינקט־אויס דריי לעפל זופ? איך בין אייך מבטיח, אז שפעטער מיט
עטלעכע טעג וועט ער קאנען אויסטרינקען א סך מער פון דריי לעפל,
ניט נאר זופ, אפילו בארשטש, און נאך בעסערס פון בארשטש!
    
― א, וואס ווייסט איר? וואס ווייסט איר? פריער מיט דריי טאג
האט ער מיך שוין כמעט־כמעט גארנישט דערקענט!... און ריידן? וואס
ווייסט איר? וואס ווייסט איר?...
    
― פע, כלעבן, א חרפה, א בושה אייך צו וויינען אצינד! פרייען
דארפט איר זיך, פרייען, לאכן, זינגען, טאנצן, ניט וויינען!
    
― וואס איז, איך וויין דען? ― האט מיך דאס דאזיקע נארישע
ווייבל געפרעגט, און טרערן האבן זיך געגאסן פון אירע שיינע אויגן, וואס
איז אן עבירה געווען, זיי זאלן זיין רויט און נאס פון געוויין.
    
― אוי, פאוואלי! פאמעלעך! ― האט זי אנגעשריגן אף מיר, אז איך
האב מיין חבר א גרינגן קוועטש געטאן בא דער האנט. ־ זעצט זיך
אט דא, בא דער זייט, אט שטייט א בענקל, איר קאנט אים חלילה אומגערן א זעץ טאן מיט דער האנט, אדער מיטן פוס... ― . און אליין האט זי
זיך געשטעלט אף די קני בא אים צוקאפנס און האט אנגעהויבן צו אים
ריידן, ווי מע רעדט צו א ברעקעלע קינד, וואס ליגט נאך אין וויגעלע און
עס שפילט זיך מיט די פיסעלעך:
    
― נו, מוציקל? וואס ווילסטו? ווי אזוי איז דיר, מוציקל?
    
און „ מוציקל״ איז געלעגן, פארווארפן דעם קאפ ארויף, און האט זיך
געפעסטעט, געמאכט חנדלעך, ווי א קליין קינד, און אז איך האב געוואלט
מיט מיין חבר, וואס איז אצינד געווען אין בעסטן געזונט, אביסל שמועסן
וועגן אונדזערע געשעפטן, האט דאס דאזיקע ווילדע ווייבל אנידערגעלייגט
איין הענטל אף איר מאנס מויל און דאס אנדערע הענטל אף מיין מויל
און האט אונדז מער קיין ווארט נישט געלאזט אויסריידן.
    
דאס אנדערע מאל, אז איך בין געקומען צו מיין חבר און האב נאך
ניט אוספעיעט אראפווארפן די קאלאשן פון די פיס, איז שוין זיין ווייבל
געלאפן אקעגן מיר מיט פארטיקע קולעקעס; איך האב געמיינט, אז זי
וויל מיך דא טויטן אפן ארט.
    
― וואס איז בא...?
    
― שששששא! שששא! ששא! שא! ער שלאפט. נארוואם אנטשלאפן געווארן. ששא!
    
― ער שלאפט? זאל ער שלאפן געזונטערהייט! זאל...
    
― ששששא!!! אוי, איך בעט אייך, שששא!...
    
און אף איר פנים איז געווען אויסגעגאסן אזוי פיל רחמנות מיט געבעט, אז איך האב געמוזט אנטרונען ווערן פון דאנען און ניט שטערן דעם
זיסן שלאף פון מיין גליקלעכן חבר, וואס, איך בין זיך מודה, איך האב
שטארק־שטארק מקנא געווען אים אין דער דאזיקער מינוט!...
    
איינער פון די דאזיקע געבענטשטע לייט, וואס אף זייער דאלי איז
אנגעצייכנט געווארן צו פארזוכן דעם טעם פונעם דאזיקן גליק, איז געווען, בלתי ספק, אונדזער געשעצטער סענדער בלאנק, בשעת ער איז אינגאנצן געזונט געווארן און איז אויפגעשטאנען פונעם בעט. דער ערשטער,
וואס אים איז באשערט געווען אנצוקוקן אים פריער פאר אלע, איז געווען
אונדזער בראווער משרת; מיט ציטערנדיקע הענט האט פרויקע גענומען
ארויפציען אף זיין בעל־הבית די מלבושים, און אז עס איז געקומען צום
גאלדענעם זייגער מיט דער שווערער קייט, האט זיך פון פרויקעס הארץ
ארויסגעכאפט א שווערער, שווערער זיפץ.
    
מיט גרויס פאראד איז אונדזער העלד אריינגעקומען און האט זיך
געזעצט צום טיש מיטיק עסן, ארומגערינגלט מיט זיין גאנצער פאמיליע.
סענדערס הארץ איז אזוי צעווייקט געווארן, קוקנדיק אף זיינע קינדער מיט
די אייניקלעך, אז ער האט אנגעהויבן צו לאכן, זאגן ווערטלעך, אויספרעגן
און אויסהערן יעדן באזונדער, און דערמיט האט ער פריילעך געמאכט דאס
גאנצע הויז, און יעדערער האט דערציילט, ווי איבערראשט, דערשראקן
ער איז געווען, אז ער האט דערהאלטן די טרויעריקע טעלעגראמע. און רע־וועקא האט, דערציילנדיק, זיך אזש צעוויינט. האט זי דער פאטער בארויקט:
    
― וואס וויינסטו״ טאכטער? אט בין איך שוין געזונט, נארעלע!...
    
― יא, ! פאפאשא! ― האט אים די געטרייע טאכטער געענטפערט.
― איך דערמאן זיך אבער, אין וואס פארא טרויעריקער לאגע איך האב
דיך געטראפן, וויינט אין מיר מיין הארץ... אך, פאפאשא!...
    
― וויין ניט, נארעלע! אבי גאט האט געהאלפן, איך קאן זיצן גלייך
מיט אייך אלע באם טיש, עסן און טרינקען, ווי א מענטש. דאנקען גאט
דערפאר, נארעלע!
    
― קיין עין־הרע ניט! ― האט די מומע דאבריש אריינגעשטעלט
איר ווארט.
    
― ווען קאן איך אייך זען נאך אמאל, קינדערלעך? ― האט זיך
סענדער געווענדט צו דער גאנצער פאמיליע מיט זייער א רירנדיקער שטימע. ― איר וועט זיך אלע צעפארן, יעדער אין זיין שטאט אריין, און איך
וועל ווייטער בלייבן אליין! אך, ווען איך זאל אייך אלעמען קאנען האלטן
דא ארום זיך! (סענדער האט באוויזן מיט זיינע גרויסע הענט ארום זיך,
ווי א קוואטשקע מיט די פליגל, וואס שיצן אונטער זיך א סך הינדעלעך).
    
― איר קאנט דאס דען ניט אויספירן? ― האט זיך די מאדאם סאני
בלאנק איינגעשטעלט פרעגן דעם גוטן, בארמהערציקן שווער.
    
― ניין, קינדער, איך קאן דאס ניט אויספירן: יעדער האט זיך
זיינע גענג און איטלעכער לעבט זיך מיט זיין שכל, און עס איז זייער שווער,
אז מיר זאלן זיך אלע קאנען אויסגלייכן. גאט זאל מיר העלפן, איך זאל
שוין פטרן, חתונה מאכן מיין בן־זקונים, וואלט איך שוין מער ניט באדארפט הארעווען און וואלט מיר געלעבט מיט מיין אלטיטשקער, ווי זאגט
מען, דיד דא באבא. הא? וואס זאגסטו, מרים־חיהניו?
    
― נו, און מיטן געלט וואס וועט איר טאן? ― האט זיך אסיפ ניט
ווילנדיק ארויסגעכאפט און איז פארטיק געווען די רגע נעמען דאס ווארט
צוריק, נאר עס איז שוין געווען שפעט: סענדער איז אנגעצונדן געווארן
פאר כעס און האט אים מיט א שטאך געענטפערט:
    
― וואס איך וועל טאן מיטן געלט? איך וועל דאס געבן, געוויינטלעך, דיר, און דו וועסט שוין מסתמא מאכן דערמיט גרויסע געשעפטן פון
ערדקוילן מיט גרויסע אמעריקאנישע פאבריקעס...
    
דער גאנצער עולם איז געבליבן זיצן ווי אף נאדלען, און אונדזער
פיינער אסיפ האט אראפגעלאזט די נאז און האט אנגעהויבן רייבן איין
פוס אן דעם אנדערן. אלע האבן דערפילט, אז דערפון קאן ארויס זייער א
מיאוסע סצענע, און האבן, ווי מע זאגט, געגאפט אף די נעגל. נאר איין
מארקוס, וואס איז עפעס היינט געווען זייער אויפגעלייגט און פריילעך,
האט פלוצים אויסגעשאסן אזא שטארקן געלעכטער, אז אלע זיינען פארציטערט געווארן. דאס געלעכטער האט זיך אפגעצויגן היבשע עטלעכע מינוט, און מארקוס האט זיך פארגאנגען און איז געווארן ברוין און בלוי,
אזוי, אז אלע האבן געמיינט, אפשר איז ער גערירט...
    
― ערד־קוילן!... כא־כא־כא! כא־כא־כא!... האט מארקוס קוים
אויסגערעדט און האט זיך ווייטער פארגאנגען אף א לאנגע צייט.
    
― און דאס געלט פארטעכערן ― זאגט זיך סענדער ווייטער ― און
פירן נאכדעם א פראצעס מיט פייפערמאנען?...
    
― פיי... כא־כא־כא! פייפ... כי־כי־כי! פייפער... כא־כא־כא!
פייפערמאנען?... ― האט מארקוס קוים אויסגעשריגן און האט זיך פארגאנגען פשוט אף צו שטארבן.
    
מיר ווייסן ניט, וואס איז דא פאראן וואס צו לאכן אף ערד־קוילן,
אדער אף א פאמיליע פייפערמאן? ניט אנדערש, אז מארקוסן האט גענומען אף צו לאכן דער הער זעמעל אליין מיט זיינע געשעפטן און פראצעסן,
און ווייל דעם פאטערס ווערטער האבן דא געהאט דעם גרעסטן עפעקט,
דעריבער האט זיך מארקוס ניט געקאנט איינהאלטן און האט געמוזט איין
מאל פאר אלע מאל ארויסלאזן דאס, וואס האט אים עטלעכע טאג כסדר
אזוי געשטיקט. אקעגן זשע אבער, פאר דעם הער זעמעל איז דאס געווען
די גרעסטע באליידיקונג, און מיר קאנען אים, על־פי יושר, בשום אופן
ניט שולדיק מאכן, וואס ער האט זיך אויפגעכאפט פונעם ארט און האט
אפגעשטעקט זיין געליבסטן שוואגער א פלאם־פייערדיקן פאטש, אזוי,
אז די פענצטער האבן אזש געקלונגען.
    
דער דאזיקער אומגעריכטער פאטש האט ווי א דונער דערשלאגן יעדן
באזונדער, און קיינער האט קיין ווארט ניט געקאנט אויסרעדן. סענדער
איז געווארן מלא כעס וחמה און די אויגן זיינען בא אים אנגעגאסן געווארן מיט בלוט ― און ער איז טאקע גערעכט געווען: ווו איז דאס געהערט געווארן אזא עזות, אז מע זאל פאטשן פאר אים אין די אויגן, בא
זיין טיש, אין זיין הויז, זיין קינד, זיין פלייש און בלוט?!... ווי א צערייצטער בער, ווי א לייב, ווען ער כאפט זיך אויף פונעם שלאף, ווי א
בייזער לעמפערט, איז אונדזער סענדער אויפגעשטאנען פונעם ארט, האט
אנגעוויזן מיט דער האנט אף דער טיר און האט אויסגעברומט אף דער
גראבער שטימע:
    
― וואן! וואן פון מיין טיש!... וואן... פון מיין שטוב!... אלע
וואן!... אלע!... איך האט געמיינט, איך שטארב שוין, זייט איר געקומען
מיך ירשענען?!... וואן!!!...
    
 * * *
    
געוואלד, ווו נעמט מען אזא פעדער צו באשרייבן די דאזיקע סצענע?
ווו נעמט מען אזא פארב אויסצומאלן דאס דאזיקע שיינע בילד, ווי עס
זיצן פארשטיינערטע מענטשן מיט גלעזערנע אויגן און מיט אפענע מיילער, און אף זייערע פנימער שטייט אנגעקריצט שרעק, ציטערניש און
פארשטומונג? ווו נעמט מען אזא כח אראפצולאזן זיך צום גרונט פון
יעדנס הארץ, וואס יעדער האט געפילט, וואס יעדער האט געטראכט אין
די דאזיקע עטלעכע שווערע מינוטן?... זאלן זיך אונדזערע לעזער אליין
פארשטעלן, איטלעכער ווי ער קאן, נאך זיין השגה נאך.
    
 ד א ס  ל ע צ ט ע  ק א פ י ט ל
    
 דער פארהאנג לאזט זיך אראפ און דאס שפיל נעמט אן ענדע
    
 א טאראראם, א ליארעם, א געפילדער! מרים־חיה האט זיך געקושט
מיט די געסט, געזעגנט מיט די קינדער. סאני האט געוויינט. דער הער
אסיפ זעטעל איז ארומגעגאנגען שטארק צערודערט און האט געסקריפעט
מיט גרויס רעש. מארקוס האט זיך באהאלטן בא זיך אין צימער און האט
עפעס אלע מאל ארויסגענומען א קאנווערט און האט אים צוגעטראגן צום
מויל, צום הארצן און ווייטער צום מויל. די קליינע קינדער האבן צונויפגעלייגט זייערע קוקלעס, וואס די באבע האט זיי געקויפט. נאר איין רע־וועקא איז ארומגעגאנגען זייער צערודערט און איין באק האט איר אזוי
געפלאמט, אז זי האט זיך געמוזט פארשטעלן מיטן נאזטיכל. נאך מער
פון אלעמען איז געווען פארנומען אונדזער פילגעליבטער געטרייער משרת
פרויקע: ער האט דאס נעבעך געהארעוועט מיט אלע זיינע כוחות, לויפנדיק אף די טרעפ ― טא אראפ, טא ארויף, און האט געשלעפט פון די
קעשענעס לעקאך, ניס און קאנפעקטן, און האט געקנייפט זלאטקע די
שווארצע און מלכה דאס מיידל און האט זיי געזאגט:
    
― נו, קינדער? מארש! מארש! וואס האב איך אייך געזאגט?
כא־כא־כא! מארש אין אייער רו אריין, פון וואנען איר זענט געקומען!
און מיר, זעלדע, וועלן בלייבן פאסטאראמו אף אונדזער מיסט ― טרא־לא־לא! טרא־לא־לא! טרא־לא־לא!...
    
 * * *
    
סענדער בלאנק האט זיך געזעגנט מיט די קינדער זייער ליבלעך. ער
האט זיך צעקושט מיט רעוועקאן, מיט חיימען, מיט חיימס קינדער, און
האט עטלעכע מאל איבערגערעדט, וואס ער האט פארגעסן שענקען זיי
עפעס א מתנה.
    
― או־ווא! או־ווא! פארוואס האט איר מיך נעכטן, אייערנעכטן
ניט דערמאנט? או־ווא!...
    
נאר אז עס איז געקומען צום געשעצטן הער זעמעל, האט אים סענדער זייער קאלט געזאגט „פאר־געזונט״ און האט אים אויסגעצויגן דעם
גראבן פינגער, וואס אסיפ האט שטארק־שטארק געדריקט און האט מיט
זייער א רירנדיקער שטימע געזאגט צום שווער:
    
― איך פארהאף, אז איר וועט אונדז געוויס פארצייען. איר ווייסט,
אז אונדזער גאנצער ווילן איז... אז מיר... אז איר... אז אייער געזונט...
אז דאס, וואס איר זייט, דאנקען גאט, אין בעסטן געזונט... אז מיר אלע...
אז... אז... אז...
    
מיט דעם לעצטן „אז״ האט זיך דער שיינער העלד זעמעל דערווארגן
און איז געווארן רויט ווי פייער פאר חרפה, וואס ער איז פארקראכן דער
רוח ווייס וווהין!...
    
אנגעצויגן, שטארק אנגעצויגן איז געווען דאס געזעגענען זיך און
דאס אפרייזן פון דעם הער בלאנקס קינדער, און יעדער האט דאס געפילט, און עס איז עפעס יעדן געווען אזוי ביטער, אזוי שלעכט אפן הארצן, אזוי ליידיק אינעווייניק!... נאר ארויסריידן, אויפדעקן דאס איינער
פאר דעם אנדערן האט קיינער ניט געוואלט און ניט געקאנט. יעדער
האט זיך געהאט זיינע געדאנקען, יעדער איז געווען פארנומען מיט זיך
זעלבסט. נאר די קליינע קינדער האבן פארטרויט איינס דעם אנדערן
זייערע געפילן מיט זייערע געדאנקען.
    
― זע נאר זע, מאני, וואס פאר א הויכער מויער! אי־אי־אי! בא
אונדז איז ניטא אזא שטוב! אי־אי־אי! וויפל פענצטער! וויפל קוימענס! וואס איז דאס? פאפאשא! מאמאשא! וואס איז דאס? ווער
זיצט דא? וואס פאר א גראז! וואס פאר א ביימער!
    
גליקלעכע קינדער! קוועלן־אן פונעם גרינעם גראז, פון די שיינע
ביימער, פון דער גרויסארטיקער רייכער נאטור! גיך־גיך וועט איר
אפשר געוואר ווערן פון אנדערע זאכן, וואס וועלן אייך פארשלאגן דעם
קאפ, און איר וועט פארגעסן די נאטור מיט אירע שיינע בילדער, גלייך
מיט אייערע עלטערן אצינד, וואס זיינען אויך אמאל געווען קינדער און
האבן אויך געקוקט אף דעם דאזיקן גראז, מיט די דאזיקע ביימער, מיט
דער דאזיקער זון, מיט די זעלבע אויגן, וואס איר קוקט אצינד... גליקלעכע
קינדער! גיב גאט אף לאנג, אף לאנג אייער גליק!...
    
נאר ווי וויסט און פינצטער עס איז אונדזערע רייזנדע געווען אפן
הארצן, אזוי, פארקערט, ליכטיק, פריש, ווארעם, גרין און פריילעך איז
געוועזן אין דרויסן. אין די לעצטע טעג פונעם חודש מיי איז דאס
געווען, און די זון האט נאך נישט אזוי געבראטן, ווי געווארעמט, געלייכט, געמאכט לעבעדיק אלץ, אי דאס גראז, וואס אפן פעלד, אי די
שעפעלעך, וואס אין פעלד, אי די מענטשן מיט די קליינע מענטשעלעך,
די קינדער, וואס קריכן־ארויס גאנץ פרי פון די פינצטערע חאלב־צע־וואלגערטע שטיבעלעך, פונקט ווי די טאראקאנעס פון די שפאלטן ―
אלע און אלץ מענטשן, לויבן און דאנקען די שיינע ווארעמע ליכטיקע זון,
וואס שטייט אצינד אין האלבן הימל און גיסט פון זיך איר צערטלעכע
ווארעמקייט אף דעם גרויסן ברייטן פעלד, וואס האט דא נישט לאנג
ארויפגעצויגן אף זיך דאס גלאטע גרינע קלייד. ווי א לויטערער שפיגל
איז ריין דער הימל; עס שווימען ארום ערטערווייז שיטערע שטיקער
וואלקנס, נישט אף א רעגן, נאר אזוי שווימען זיי, אזוי לאנג, ביז זיי
ווערן צעקראכן, צעגאנגען, און מע ווייס נישט, וווהין זיי זיינען אוועק.
ווייט־ווייט אפן האריזאנט זעט זיך ארויס א שפיץ קלויסטער, אדער
א גרינער דאך פון א פריצישן הויף, עס באווייזט זיך אף א מינוט און
עס ווערט ווייטער פארשווונדן. דער וועג איז א פאסט־וועג און איז
גלייך, ווי אף א ברעט. דער שטויב איז נאך נישט אזוי גרויס, ווי אין
חודש תמוז. די סטאיפעס פונעם טעלעגראף פליען פארביי! פארביי!
און עס שווינדלט אין די אויגן, און מע הערט א געזאנג פון פייגעלעך,
און מע זעט דעם גערודער, וואס עס טוט זיך צווישן די קליינע באשעפענישן אין הער נאטור. גויים מיט זייערע אקסן און מיט זייערע
אקער־צייג באגעגנט מען גאנץ אפט; אייניקע פון זיי נעמען אראפ
דאס היטל און גיבן־אפ דעם גוט־מארגן פון דער ווייטן.
    
פלוצים, מע קוקט זיך גארנישט ארום, אט איז שוין דער וואלד!
פלוצים איז ווי פינצטערער געווארן און עס האט מיט א מאל א זעץ
געטאן א גרינער, א פרישער אראמאט אין נאז אריין, און עס איז עפעס
ווי קילער געווארן אפן לייב. מע הערט כמעט יעדן קלאפ פון די פיס
פון די פערד און פון די רעדער. ווי א לאנג, שמאל שנירל ציט זיך
דער וואלד; פון ביידע זייטן יונגע בעריאזעס, ווי מיט קרייד אפגע־ווייסט; קיין ווינט איז נישטא, און זייערע גרינע בלעטלעך געפינען זיך
בארויקט, שטיל; צווישן דעם ים ביימער לייכט זיך דורך די ליכטיקייט
― לויטער, פונקט ווי א שפיגל. פון ווייט הערט מען א קול: „אאו!״...
און דער ווידער־קול ענטפערט אויך „אאו!״...
    
נאר אט האט זיך שוין דער וואלד אויך געענדיקט, און מ׳איז אריינגעפארן אין א זאמד, א געדיכט, טרוקן זאמד, ווו די פערד גייען געמאסטענע טריט, און דער וואגן קאטשעט זיך פאמעלעך, און אפטמאל
כאפט זיך ארויס פון איין אקס אט ווי א זיפץ, אדער א קרעכץ. די
פערדלעך איז נישט גרינג צו שלעפן די פיס פונעם זאמד. דער רייזנדער איז דעמאלט אויפגעלייגט אנצושפארן זיך אף א זייט און כאפן
א דרימל, אדער אזוי ליגן אויסגעצויגן און קוקן אהין, אין דער ווייטקייט, און קלערן, טראכטן, אדער גאר נישט קלערן, אזוי לאנג ביז דער
באלעגאלע טוט א געשריי אף די פערד מיט א פייף, און די פערד טוען
פלוצים א שלעפ דעם וואגן און הייבן־אן ווייטער לויפן, ווי פריער, ביז
עס קומט צום טייך, ווו די פערד שרעקן זיך פריער און נאכדעם גייען
זיי טריט בא טריט, און דאס וואסער זשומעט, רוישט אונטער די רעדער.
און אז מע קוקט אראפ, זעט מען דעם אפשיין פון דער זון, וואס ציטערט
אין וואסער און וויגט זיך אהין און אהער, גלייך ווי מען ווארפט זי אונטער א ליילעך... נאך דעם טייך איז נאך אביסל זאמד, און ווייטער ―
דער זעלביקער ברייטער פאטשטאווער שליאך מיט די גרינע פעלדער פון
ביידע זייטן און מיט די סטויפעס פון דעם טעלעגראף, גלייך צום וואקזאל, וואס מע זעט ארויס פון דער ווייטן.
    
אפן וואקזאל, אין הויף, האבן אונדזערע פארשוינען שוין געטראפן
עטלעכע דראזשקעס מיט פאעטאנעס, און די זון האט זיך שוין אנגעהויבן
אראפלאזן נידעריקער און נידעריקער. אראפגעשפרונגען פונעם וואגן,
האט אסיפ געכאפט די דאמען אונטער די הענט, ווי אן עכטער קאוואלער,
און האט זיי אראפגעטראגן אף דער פלאטפארמע, אויסגעשריגן אף א קול:
„נאסילשטשיק!״, כאטש דער נאסילשטשיק (טרעגער) האט שוין גארנישט געהאט וואס צו נעמען, מחמת היים בלאנק האט אין זיינע ברייטע
ארעמס אריינגעכאפט אלע חפצים מיט די קינדער, אפילו די בולקעס
מיט די בייגל, וואס האבן באדארפט פארנעמען איין ארט כמעט ווי
א פאסאזשיר; נאר אונדזער געערטעסטער אסיפ זעמעל האט געהאט
א „ברייטן כאראקטער״, און האט ליב געהאט אין וועג אויסשטעלן זיך
לייטיש, ווי א פיינער מענטש, אזוי, אז אלע זאלן ארום אים פארדינען...
אריינגעלאפן אין זאל ערשטער קלאס, האט דער הער זעמעל א געשריי
געטאן זייער ברייט: „עי, טשעלאוויעק! טשאיו!״ ― כאטש עס איז
געווען צען מינוט צום צוג, און קיין טיי האט זיך לחלוטין קיינעם ניט
געגלוסט. דער הער זעמעל האט נישט געקאנט ליידן, וואס דער בופע־טשיק שטייט צונויפגעלייגט די הענט. קיין טיי האט ער אליין נישט
געטרונקען, ווייל ער האט באדארפט אוועקלויפן נאך בילעטן, און בדרך
הליכה איז ער צוגעלאפן צום בופעט, האט גיך באטראכט דורך די אש־קאלירענע ברילן און אויסגעשמעקט מיט דער נאז אלע גוטע זאכן, וואס
אפן בופעט, האט אויסגעטרונקען (ווייטער אן חשק) און פארביסן, זיך
צעצאלט ארנטלעך, גענומען בילעטן, מיט א צוויי־דריי באקאנטע זיך
געוויטעט, שטארק געסקריפעט מיט די שטיוול, געקוקט דורך די אש־קאלירנע ברילן אף א יונגע דאמע אזוי שטארק, אז די דאמע האט געמוזט אפטרעטן אין אן אנדער זייט, און האט זיך גענומען אריינצוזעצן
די דאמען, רעוועקאן מיט סאנין, אין וואגאן אריין אזוי געטריי, גלייך
ווי ער וואלט דערפאר גענומען גאט ווייס וואס פאר א געהאלט!..
    
אין צוויי מינוט ארום איז שוין קיין צוג נישט געווען; נאר א ווייסער צעגאנגענער רויך האט זיך געקייקלט־געקייקלט און איז אויך פארשווונדן ווייט־ווייט אין דעם אונטערגעפארבטן הימל, און א שטארקער
פייף מיט א טויבן גערויש האט נאך אביסל געקלונגען אין די אויערן
פון דעם פארשווונדענעם צוג. נאר גיך איז אלץ שטיל געווארן. דער
בופעטשיק פארמאכט שוין זיין קרעמל; דער סטאראזש פארקלאפט שוין
די טיר; די נאסילשטשיקעס מיט די זשאנדארמען צעגייען זיך, דער
אהער, דער אהין; און עס ווערט אומעטיק, ― פונקט ווי אין א יידישער
שול פרייטיק צו־נאכטס, נאך מעריב, אז אלע צעגייען זיך אהיים, נאר
אהרן־משה דער שמש דרייט זיך נאך ארום צונויפקלייבן די איבערגעלאזענע סידורים אף די סטענדערס, און יארעמע דער שול־סטאראזש
קריכט פארלעשן די לאמפן מיטן מויל און די ליכט מיט צוויי באשפיגענע פינגער, און קוקט־ארויס, אז עס זאל שוין זיין נאך וועטשערע,
בכדי ער זאל שוין קאנען גיין פארלעשן די ליכט בא עטלעכע באלעבאטים און כאפן דערפאר א טרונק בראנפן מיט א שטיקל „שבת׳קאווע״
קוילעטש.
    
נישטא קיין צוג, נישטא קיין פארשוינען, נישטא קיין העלדן. אפשר
וועלן מיר זיך נאך א מאל מיט זיי באגעגענען?
    
עס קאן זיין.
    
דערווייל לאמיר זיך געזעגענען.
    
אף ווידערזען!
    
 א יידישער ראמאן
    
 געשריבן אין יאר 1838
 
 