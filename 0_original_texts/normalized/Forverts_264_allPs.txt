 נישט לאנג צוריק האט דער ישראלדיקער ספרדישער הויפט־רב, יצחק יוסף, גערופן בחורים זיך צו לערנען נאר אין „הייליקע ישיבות‟, ווו מע לערנט נישט קיין וועלטלעכע לימודים. זיינע ווערטער האבן גורם געווען א קאנטראווערסיע סיי אין דער פרעסע, סיי אויף דער אינטערנעץ – טיילווייז צוליב זיין אייגענער קעגנערשאפט צו דער מאדערנער בילדונג, סיי צוליב דער פארשפרייטער שינאה צו די חרדים צווישן דעם וועלטלעכן עולם. 
 הרב יוספס ווערטער האט מען צוערשט מפרסם געווען אויף דער פאפולערער פרומער וועבזייט „כיכר־השבת‟. דער רב האט געזאגט, אז אין „הייליקע‟ ישיבות לערנט מען נאר די תורה־הקדושה מיט די „ריכטיקע‟ השקפות – אן קיין סטאנדארטער שול־פראגראם („לימודי ליבה‟) און „אנדערע שטותים‟. יוסף האט זיך בארימט, אז ער אליין האט נישט פארענדיקט קיין מיטלשול און ביז היינט האט נישט קיין שול־דיפלאם. „האב איך עפעס פארפעלט? נארישקייטן! דער עיקר איז אונדזער תורה!‟ 
 א ריי העברעיש־שפראכיקע קאמענטאטארן האבן געשטיצט דעם רבס דעות און צוגעגעבן נאך פייער; איינער האט געשריבן, אז די וועלטלעכע חכמות „פירן צו סיטרא־אחרא‟, און א צווייטער – אז דארט, ווו מע לערנט זיי, איז „אן ארמיי פון שמד און צעשטערונג‟. מיט אנדערע ווערטער, זיי זענען א סך ערגער, ווי סתם „שטותים‟. אנדערע ישראלדיקע קאמענטאטארן האבן אבער אויסגעלאכט דעם רב. 
 די סיבה פאר וואס מע זעט פארשידענע מיינונגען וועגן דעם רבס ווערטער מצד די פרומע קאמענטאטארן אין ישראל איז פארשטענדלעך יעדן, וואס קען די פרומע וועלט פון אינעווייניק. יעדע קהילה און, אין א געוויסער מאס, יעדע באזונדערע משפחה, האט שוין אן אייגענע דעה, ווי אזוי מע זאל זיך באציען צו דער וועלטלעכער בילדונג. הרב יוסף האט א פעסטע רעפוטאציע פון א גרעבלעכן פארשוין, וואס דערלויבט זיך פון צייט צו צייט בפירוש ראסיסטישע ארויסזאגונגען. ביים אשכנזישן עולם האבן זיינע ווערטער ווייניק באטייט, און ביי די ספרדים איז ער בלויז איינער פון די רבנים. יעדער ווייסט, אז די עצם־דעה איז פארשפרייט צווישן די חרדים. וואס איז דערפאר דער חידוש? 
 לויט אן ארטיקל אינעם „דזשערוסאלעם פאסט‟ האבן דעם רבס קריטיקער געטענהט, אז ער רופט זיינע נאכפאלגער נישט צו ארבעטן. דאס איז לאוו־דווקא אמת. נישט צו לערנען קיין פשוטע פאכן בכלל האט ער נישט גערופן. אין דער זעלבער צייטונג האט זיך אויך באוויזן גאר א נעגאטיווער מיינונג־ארטיקל פונעם שרייבער און פאליטישן אנאליטיקער, דן פערי. דערמאנענדיק הרב יוספס ווערטער, האט ער באטאנט, אז די חרדים זענען א גרעסערע סכנה פאר דער מדינת־ישראל, ווי די אראבער און איראן. ענלעכע עקסטרעמע דעות האבן זיך באוויזן אין פארשיידענע פייסבוק־גרופעס. 
 איין פראבלעם האט די פרעסע אבער, דאכט זיך, אין גאנצן פארקוקט: סעקסיזם. א קאמענטאטארין אויף דער וועבזייט „כיכר־השבת‟, מיטן נאמען מיכל (מיכאל), האט זיך בארימט, אז זי באזארגט איר מאן „בכבוד‟, אז צוליב דער סיעתא־דשמיא און ברכה האבן זיי געלט. בדרך־כלל שאפט זיך אבער דער איינדרוק, אז ס׳איז א מענערישער שמועס וועגן די ווערטער פון א מאן, וואס לעבט אין א מענערישער וועלט. מילא, איז אין דער טראדיציאנעלער יידישקייט גוט באקאנט דער באגריף „ביטול־תורה‟: אויב מע קאן אויסמיידן איבעריקע טירחות און לימודים, מוז יעדער מאן זיך פארנעמען, אויף וויפל מע קען, בלויז מיטן תורה־לערנען און עבודת־השם. אוודאי, איז נאך אין דער מיטל־עלטער געווען באקאנט די פארקערטע דעה: אז אלע וועלט־חכמות, אויב שטודירט לשם־שמים, העלפן צו פארשטיין די תורה בעסער. 
 אין ערגעץ שטייט אבער נישט געשריבן, אז א פרוי טאר נישט ווערן, למשל, א דאקטערין צי א פראפעסארין פון מאטעמאטיק. „ביטול־תורה‟ איז נאר א מענערישע פראבלעם. 
 פארוואס ווערן די פרויען בכלל נישט דערמאנט? אין דער ישיבישער וועלט האבן די מענער אפט נישט ליב, ווען זייערע ווייבער באקומען א הויכע בילדונג און פארנעמען זיך מיט אינטעלעקטועלע פראפעסיאעס. אזעלכע מענער ווילן זען זייערע פרויען ווי קעכערינס און מאמעס, נישט ווי „אויבערחכמדיקע‟ פראפעסארשעס. צוליב דער דאזיקער סיבה ווערן די בילדונג־רעכט פון פרויען איגנארירט. 
 פארוואס הערן מיר זעלטן די מיינונגען פון חרדישע טוערינס און רביצינס? ווען מע אנאליזירט און קריטיקירט פארשיידענע דעות פון רבנים, איז וויכטיק תמיד האבן אין זינען די אומסימעטרישע, צומאל בפירוש סעקסיסטישע סטרוקטור פון דער חרדישער געזעלשאפט. 
