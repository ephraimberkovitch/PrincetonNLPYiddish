

נאטיצן פונעם רעדאקטאר — 25 



 by באריס סאנדלער 
October 2, 2019November 1, 2019 Filed under:
באריס סאנדלער
נאטיצן פונעם רעדאקטאר
פון דא און דארט 

איך ווינטש אלע לייענער פון ״יידיש בראנזשע״ א געזונט פרידלעך יאר און א גמר חתימה טובה!
א בליק פונעם אויטאבוס־פענצטער
זיבן באלקאנער לענדער, בתוכם אלבאניע
ווי שיין און פארכאפנדיק א נסיעה זאל נישט זיין, איז איר גרעסטע מעלה, אז צום סוף קערט מען זיך אום אהיים. כמעט צוויי וואכן אין סעפטעמבער בין איך מיט מיין פרוי רייע ארומגעפארן איבער די באלקאנען, ריכטיקער געזאגט, באזוכט די נייע זעקס לענדער פון דער געוועזענער יוגאסלאוויע: סלאוועניע, סערביע, קראאטיע, צפון־מאקעדאניע, מאנטענעגרא, באסניע און הערצאגאווינע, ווי אויך דאס סודותפולע לענדל אלבאניע. ארומגעפארן זיינען מיר אין באשטאנד פון א בשותפותדיקער גרופע טוריסטן — א טייל פון ניו־יארק און א טייל פון דייטשלאנד — אלע געוועזענע בירגער פון סאוועטן־פארבאנד.
אין יענע ווייטע יארן איז יוגאסלאוויע, אין שפיץ מיט זייער פרעזידענט יאסיף בראז טיטא, געווען פאר אונדז כמעט א קאפיטאליסטיש לאנד, וואס א פשוטן בירגער פון א גאנץ יאר איז צו טרעפן אהין געווען גאר נישט פשוט; סיי ווייל די באציונגען צווישן די ביידע לענדער זיינען געווען אנגעשטרענגטע נאך פון סטאלינס צייטן, סיי ווייל דער דיקטאטאר טיטא האט געהאט אן אייגענע שיטה פון פירן זיין פעדעראטיוו לאנד צום קאמוניסטישן מארגן, וואס האט נישט געשטימט מיט דער אידעאלאגיע פון די סאוועטישע פארטיי־פירער.
א ״סעלפי״ אויף דער בריק פון דראקאנען. לובליאנע
דער סוף איז באקאנט — ביידע קאמוניסטישע שיטות האבן אין די אנהייב 1990ער געקראכט און די סאציאליסטישע לענדער זיינען זיך צעפאלן. דאס אפזונדערן זיך האט אפגעקאסט דער געוועזענער יוגאסלאוויע טויזנטער מענטשלעכע לעבנס און געבראכט צו א קאטאסטראפאלן עקאנאמישן בראך. איצט, ווען מ׳האט זיך אפגעריסן איינער פון אנדערן, רייסן זיך די אומפאהענגיקע באלקאנישע לענדער ארונטערצוקריכן אונטער דעם אלגעמיינעם אייראפעישן פאראסאל, קודם־כל, צוליב דער מיליארדישער שטיצע, וואס זיי וועלן קאנען באקומען.
דער וועג האט געפירט אונדזער אויטאבוס פון דער ערשטער סטאנציע לובליאנע, די הויפטשטאט פון סלאוועניע, צו אונדזער לעצטן פונקט, דער כארוואטישער שטאט דובראווניק. די געטלעכע פייזאזשן — א געמיש פון בערג, וועלדער, ים אונטער איין הימל, וואס מע קען אים נישט צעטיילן — האבן פארכאפט דאס טוריסטישע אויג און אטעם. ס׳איז גוט נישט צו קענען די געשיכטע פון אט די מקומות, נישט גריבלען זיך אין דער ווייטער און נאענטער געשיכטע, זיך נישט צוהערן צו דעם עכא, וואס ברענגט פון דער פארגאנגענהייט די ווערטער, אז דער באלקאנער האלבאינדזל איז שטענדיק געווען א פעסל מיט פולווער פאר גאנץ אייראפע.
 
די ווירקלעכקייט האלט זיך ביי אירע אייגענע כללים — אויף שריט און טריט רייסן זיך דורך צום הימל שפאגל־נייע מעטשעטן און קלויסטערס, און אונדזערע וועגווייזערס — אין יעדן לאנד אן אנדערער — האלטן אין איין דערציילן אונדז ווי פריינדלעך באציען זיך איינער צום אנדערן דער סערבישער פראוואסלאוונער קריסט און קאטוילישער כארוואט מיטן מוסולמענישן באסניאק. בעת מארשאל טיטאס ממשלה האט דער באגריף טאלעראנץ געטראגן גאר אן אנדער זין, יעדנפאלס, נישט קיין רעליגיעזן. די סטאטיסטיק ווייזט אבער אן, אז נאך די מלחמה־יארן פון 1992־1995 זיינען די צווישן־נאציאנאלע שידוכים זייער ווייניק פארשפרייט, בפרט צווישן די מוסולמענער און קריסטן. די קאמוניסטישע אידעאלאגיע איז פארביטן געווארן אויף א רעליגיעזער. דער מענטש מוז דאך אין עפעס גלייבן.
די היינטיקע ווירקלעכקייט האלט זיך פעסט ביי די דורכגעפירטע גרענעצן מיט אלע פיטשעווקעס — גרענעץ־לייט און טאמאזשניעס; דעריבער איז אונדז אין איין טאג אויסגעקומען דורכצופארן פיר־פינעף גרענעץ־פונקטן. באגלייט האט אונדז במשך פון דער גאנצער רייזע א מיטארבעטער פון דער דייטשישער טוריסטישער אגענץ. אויף דער פראגע, וויפל צייט וועט נעמען דער וועג פון איין פונקט צו אן אנדערן, פלעגט ער ענטפערן מיט א שמייכל: „עס ווענדט זיך, ווי לאנג מע וועט אונדז אפהאלטן אויף דער גרענעץ!‟ די צייט פון „אפהאלטן‟ איז געווען דירעקט פארבונדן מיט דער גרייס פון כאבאר; און אונדזער געניטער באגלייטער, צוזאמען מיטן שאפער, האבן שוין גוט געוווסט, ווו און וויפל דארף מען געבן. אויף איינעם אזא גרענעץ־פונקט האט זיך געווארפן אין די אויגן א גרויסער פלאקאט: „שטעל אפ די קארופציע!‟
אויף דער צענטראלער גאס אין דובראווניק
דווקא די שיינע נאטור און די רייכע געשיכטע פון באלקאנען שפילן צו דער נייער מאכט אין די היינטיקע נייע לענדער. טוריזם־אינדוסטריע ליגט אינעם יסוד פון זייער עקאנאמיע. פון דעסטוועגן, זיינען ס׳רוב שאסיי־וועגן און די פאפולערע אפרו־ערטער אויפגעבויט געווארן נאך אין די קאמוניסטישע צייטן און שטייען אוודאי אפ פון די אייראפעישע סטאנדארטן. צוריק גערעדט, זיינען דארט די פרייזן מער צוטריטלעך און דערמיט ציען זיי צו מענטשן פון א מיטעלן לעבנס־ניווא. למשל, אזא קורארט אין מאנטענעגרא ווי בודווא, איז פארפלייצט מיט טוריסטן פונעם געוועזענעם ראטן־פארבאנד, בפרט פון רוסלאנד. אויך די פאסאזשירן פון אונדזער טוריסטישן אויטאבוס, מערסטנס שוין פענסיאנירטע בירגער פון אמעריקע און דייטשלאנד, געהערן צו דער זעלבער קאטעגאריע.
צוציען דעם טוריסט ער זאל קומען פונעם אנדערן עק וועלט, מוז מען אים דערלאנגען א חריפות, א זעלטענע מציאה, וואס אין קיין שום אנדער ארט וועט ער עס נישט זען און נישט געפינען. דובראווניק (קראאטיע), למשל, א שטאט א פעסטונג, וואס האט בשלום אויסגעלעבט אירע הונדערטער יארן, און קיין מאל נישט געליטן פון מלחמות (סיידן די באמבארדירונגען בעת דער לעצטער מלחמה) האט געקראגן דעם שם פון א קינא־שטאט. דארט האט מען שוין פילמירט עטלעכע באקאנטע היסטארישע פילמען; באזונדערס פאפולער איז דאס ארט געווארן נאך דעם אסקאר־געווינער Game of Thrones.
נאך מער: די פראדוצענטן פון דער עפישער קינא־סדרה, האבן, ווי א דאנקזשעסט דער מוניציפאל־פארוואלטונג פון דובראווניק, געשענקט דער שטאט דעם אריגינעלן אייזערנעם טראן, וואס ווערט פילמירט אין אלע סעזאנען. דער דאזיקער טראן שטייט איצט אויפן שיינעם אינדלז לאקרום, נישט ווייט פון דובראווניק, און די פאנאטן פון דעם פילם קומען אהין פון דער גארער וועלט צו זען אט די ערטער און מאכן א „פיקטשער‟, זיצנדיק אויפן בארימטן טראן פון קיניג אייגאן.
די פארוואלטונג פון דער הויפטשטאט סקאפיע (צפון־מאקעדאניע) האט אויסגעגעבן אן ערך 4 מיליארד יוראס אויפצובויען אין צענטער פון דער שטאט מאנומענטאלע סקולפטורן און בנינים אין אלט־גריכישן סטיל, געווידמעט אלכסנדר מוקדון און זיין ייחוס. דאס איז אויך אן אופן צוציען טוריסטן, ווי אויך א צולהכעיס־שפיצל קעגן גריכנלאנד, וואס קאן ביז היינט נישט פארגינען דער שכנישער מלוכה צו טראגן דעם זעלבן נאמען, מאקעדאניע, וואס גריכנלאנדס א פראווינץ טראגט. אן אנדער סימן־מובהק פון צפון־מאקעדאניע און סקאפיע בפרט איז, אז דארטן איז געבוירן געווארן די הייליקע מוטער טערעזא. דער קלויסטער, אויפגעשטעלט אין איר אנדענק, ציט גענוג צו קאטוילישע פיליגרימען.
This slideshow requires JavaScript.
קלויסטערס, מאנאסטירן, מעטשעטן און אנדערע קריסטלעכע און מוסולמענישע הייליקע מקומות האבן אין אונדזער רייזע נישט אויסגעפעלט סיי אין בעלגראד (סערביע) סיי אינעם ווונדערלעכן שטעטל אכריד (צפון מאקעדאניע), ווי אויך אין זאגרעב (קראאטיע) און אין דער שטאט קאטאר (מאנטענעגרא), געבויט ווי א טיפישע שטאט אין דער אמאליקער ווענעציאנער רעפובליק; די שטאט מאסטאר (באסניע און הערצאגאווינע) מיט אירע אוניקאלע מוסולמענישע דענקמעלער, שפורן פון דער אסמאנער אימפעריע…
This slideshow requires JavaScript.
דעריבער האב איך דעם באגלייטער געגעבן צו פארשטיין, אז אין אונדזער גרופע זיינען פאראן נישט ווייניק יידן, וואס וואלטן געוואלט אויך זען און הערן א קאפיטל געשיכטע, פארבונדן מיט די באלקאנער יידן. צום באדויערן, אין סאראיעווא איז דער מלוכישער מוזיי, ווו עס געפינט זיך די בארימטע סאראיעווער הגדה, געווען געשלאסן. די דאזיקע הגדה, ווי א חתונה־מתנה, איז געווען אנגעשריבן פון א סופר אין בארסעלאנע אין 14טן יארהונדערט. די געשיכטע גופא פון דער „סאראיעווער הגדה‟ און ווי אזוי זי איז געבליבן גאנץ ביז היינט, וואלט געדארפט באשריבן ווערן אין א באזונדערער אגדה.
די צענטראלע גאס אין טיראנא
גאר אומדערווארט איז פאר אלעמען געווען דאס באזוכן אלבאניע. נאך נעכטן א געשלאסן דיקטאטאריש לענדעלע, וואס האט זיך אליין איזאלירט פון דער ארומיקער וועלט. זיינען מיר ארומגעגאנגען איבער די שיינע מאדערנע גאסן פון דער הויפטשטאט טיראנא, וואס האבן נאך ביז היינט נישט קיין נעמען — נאר נומערירט מיט ציפערן. דער לאנג־יאריקער דיקטאטאר פון אלבאניע, ענווער כאדזשא, האט פאראנוייש מורא געהאט, אז זיינע געוועזענע פריינד, סאוועטן־פארבאנד און יוגאסלאוויע, וועלן אנפאלן אויפן לאנד און עס פארכאפן. שוין אפגערעדט פון די מערבדיקע אימפעריאליסטן. אויסמעקנדיק די נעמען פון דער שטאט־מאפע, האט ער דערמיט געוואלט פארפלאנטערן די שונאים אויפן פאל, אויב זיי וועלן קומען צו פליען באמבארדירן די שטאט. צוליב דער זעלבער סיבה זיינען לויט זיין באפעל אויסגעגראבן געווארן איבערן גאנצן לאנד 700 טויזנט מיקלטים, אז יעדער משפחה זאל האבן זיין אייגענעם מיקלט זיך ראטעווען פון די נוקלעארע אטאקעס.
א גרופע טוריסטן באטראכטן דעם ״אביעקט״ — איינער פון די 700 טויזנט מיקלטים
די אלבאניער רופן זיך שטאלץ אדלערס (אויף דער רויטער פאן זעט מען א שווארצן אדלער מיט צעשפרייטע פליגלען); אין כאדזשאס צייטן איז פארווערט געווען צו האבן פריוואטן טראנספארט. עס זיינען אפילו נישט געווען אויף די וועגראגן קיין וועגליכטערס. היינט זיינען די גאסן פול מיט אויטאס. אן אלבאנישער אדלער האלט פאר נייטיק צו פארן נאר אין א „מערסעדעס‟. אויך אלבאניע, שוין א מיטגליד פון „נאטא‟, איז א קאנדידאט זיך צוטוליען צום אייראפעישן פארבאנד. מיטן רעכטן פוס.
וואס שייך רעליגיע, האט די קאמוניסטישע דיקטאטארס זיך איינגעגעבן ארויסצושלאגן פונעם פאלק דעם „רעליגיעזן סם‟. אזוי אויך אין אלבאניע, ווו היסטאריש זיינען דארט פארשפרייט געווען סיי די קריסטלעכע און סיי די מוסולמענישע אמונות. נאכן אראפווארפן פון זיך דעם דיקטאטארישן יאך, דרינגט אין אלבאניע אלץ פעסטער אריין דער איסלאם…
אויפן וועג אהיים, אראפקוקנדיק אויף דעם געטלעכן ווינקעלע באלקאנען שוין פון אויבן, פונעם עראפלאן־פענצער, פילט מען זיך פאר א שטיקל מלאך; און עס דערמאנען זיך גאטס ווערטער: „וועלט מיינע, וועלט מיינע! הלוואי זאלסטו תמיד אין אלע צייטן האבן אין מיינע אויגן דעם איצטיקן חן!.. — און ער גיט צו: — אלע מענטשן זיינען גלייך, פון איין פאטער קומען זיי ארויס!‟
ברוקלין, ניו־יארק, סעפטעמבער 2019

 

Share this:TwitterFacebookPrintLike this:Like Loading...

Related
 


Tagged: fasadhistoryresearch 
Post navigation


Previous Post
אויך אין חשכות פארגייט נישט די לבנה 

Next Post
לאפסוס־קאקטוס — 26 



