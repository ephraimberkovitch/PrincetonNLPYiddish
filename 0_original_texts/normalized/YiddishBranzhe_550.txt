

א יידישער שייגעץ (7, 8) 



 by באריס סאנדלער 
January 7, 2018March 2, 2018 Filed under:
ליטעראטור
פראזע 

יעווגעני קיסין
המשך, אנהייב אין די נומערן פאר אקטאבער, נאוועמבער און דעצעמבער
7
ווי יעדער מענטש אין לאנד, פלעגט סטאסיק אויף שריט און טריט זיך אנטרעפן אויף דעם נאמען פון קארל מארקס, וואס איז דערמאנט געווארן אין אלע לערנביכער, אין הקדמות צו ביכער אויף יעדער טעמע, אין אלע צייטונגען און זשורנאלן. ס׳האט זיך געדוכט, אז קארל מארקס האט זיך ממש געטראגן אין לופטן, ווי עפעס א חלאת, וואס יעדער ווערט מיט דעם אנגעשטעקט. פונדעסטוועגן, האט סטאסיק במשך פון א סך יאר געהאט ביז גאר א קנאפע פארשטעלונג וועגן דעם, ווער ער איז, אט דער קארל מארקס. פון די לערנביכער און פלאקאטן האט אונדזער העלד פארשטאנען, אז מארקס איז געווען דער גרונטלייגער פון מארקסיזם; וואס שייך פרטים, האט סטאסיק איין מאל געהערט, ווי די מאמע האט אויסגעזונגען: „און דער פאטער פון מיינע אידעען קארל מארקס איז אויך געווען א ייד…‟.
— ביסט א מאלאדיעץ! — האט ארויסגעפאנפעט די שול־ביבליאטעקארין — א יידענע, קרום אויף א זייט, מיט ניט־צוגעקעמטע האר, געפארבט מיט כנא, — ווען סטאסיק האט ביי איר געבעטן עפעס א בוך פונעם גרויסן גרונטלייגער. ער, סטאסיק, האט דעמאלט דערגרייכט דעם בר־מיצווה־עלטער, אבער וואס מיינט עס, בר־מיצווה, האט ער, אוודאי, אין יענע יארן ניט געוווסט.
אלע ווערק פון קארל מארקס און פרידריך ענגעלס
באקומען דעם ערשטן באנד פון א זאמלונג מארקס׳ און ענגעלסעס געזאמלטע ווערק, האט סטאסיק אינעם זעלבן אוונט זיך געזעצט צום טיש און געעפנט דאס דיקע בוך אין א ברוינעם איינבונד.
דער ערשטער ארטיקל איז פאר סטאסיקן געווען צו קאמפליצירט, האט ער א קוק געטאן אינעם אינהאלט פונעם בוך צו זען, צי ס׳איז דא עפעס פשוטערס. אין די אויגן האבן זיך געווארפן די ווערטער: „צו דער יידישער פראגע‟. א, דאס מוז זיין זייער אינטערעסאנט! סטאסיק האט גענומען איבערבלעטערן די זייטן, כדי צו געפינען דעם אנהייב פונעם עסיי, און פלוצעם איבערגעלייענט:
„וואס איז אין תוך דער וועלטלעכער יסוד פונעם יידנטום? דאס פראקטישע באדערפעניש, דער אייגננוץ. וואס איז דעם יידנס וועלטלעכער קולט? מיסחר. וואס איז זיין וועלטלעכער גאט? געלט.‟
ווא–א–אס?! עפעס אזוינס האט ער שוין געהאט פריער געלייענט אין גאגאלס בוך „טאראס בולבא‟: „דער אייביקער געדאנק וועגן גאלד, וואס ווי א ווארעם כאפט ארום דעם זשידס נשמה…‟ — און בכלל זיינען די יידן געווען געשילדערט אינעם בוך ביז גאר מיאוס. סטאסיק האט זיך דעמאלט זייער געחידושט און געפרעגט די עלטערן, וואס דאס מיינט. יענע האבן פילבאדייטנדיק א קוק געטאן איינער אויפן אנדערן און דערקלערט זייער זון, אז אין גאגאלס צייט זיינען פאראורטיילן קעגן יידן געווען זייער שטארק, אפילו ביי אייניקע גרויסע שרייבערס. סטאסיק האט דאן א טראכט געטאן: ווען איך וואלט געלעבט אין יענע צייטן, וואלט איך דעם גאגאל דערלאנגט אין די בצים אריין, געמאכט פון זיי א גאגל–מאגל, אז דער גזלן גאגאל וואלט ביי מיר תיכף פארשטאנען, ווי אזוי צו שרייבן וועגן יידן! נאר מארקס איז דאך אליין געווען א ייד?
סטאסיק האט געלייענט ווייטער: „עמאנציפאציע פון האנדלעריי און געלט מיינט אן עמאנציפאציע פון א פראקטישן, רעאל יידדנטום…‟. ער האט ניט געוווסט, וואס מיינט עס אזוינס, „עמאנציפאציע‟, נאר פארשטאנען, אז לויט מארקסן באקומט זיך, אז דאס פראקטישע, רעאלע יידנטום איז נאר מיסחר און געלט.
„אזא אופן פון א געזעלשאפט, וואס וואלט געקאנט מאכן צו נישט אלע פארבאדינגען פון האנדלעריי, און ווי א פועל־יוצה אויך די מעגלעכקייט צו האנדלען, — אזא געזעלשאפט וואלט געמאכט די יידישע עקזיסטענץ אוממעגלעך‟ — און ווייטער: „אזוי ארום, אנטפלעקן מיר אינעם יידנטום די דערשיינונג פון א היינטצייטיקן אנטי־סאציאלן עלעמענט‟… „די יידן–עמאנציפאציע אין איר לעצטן באטייט איז דער מענטשהייטס עמאנציפאציע פונעם יידנטום‟…
דא האט סטאסיק דערזען א פוסנאטע: „מארקס מיינט דער מענטשהייטס עמאנציפאציע פון האנדלעריי, פון דער געלט–מאכט. דאס באניצן דאס ווארט „יידנטום‟ (‪״‬Judentum‪״‬) אין זינען פון האנדלעריי נעמט זיך דא ביי מארקסן דערפאר, ווייל אין דייטש פלעגט דאס ווארט ‪,״‬Jude‪״,‬ חוץ זיין הויפט–באטייט, „ייד‟, געניצט ווערן אויך אינעם זינען פון „וואכערניק‟, „הענדלער‟.
 איז אט פון וואנען ס׳איז ארויסגעקומען פאשיזם! — האט סטאסיק תיכף א טראכט געטאן. נאר וואס שייך „דעם פאטער פון מיינע אידעען‟, איז ער דאך פארט אליין געווען א ייד… אדער, אפשר, ניט געווען?
 
סטאסיק האט זיך עקשנותדיק דורכגעריסן צום סוף פונעם ארטיקל. ניט אלע ווערטער זיינען אים געווען באקאנט, אייניקע פראזעס — צו קאמפליצירט פאר אים, נאר ווידעראמאל און אבעראמאל האט ער געלייענט: „דאס געלט איז דער אייפערזיכטיקער גאט פון ישראל‟, „דער וועקסל איז דעם יידנס ווירקלעכער גאט‟, „דעם יידנטומס כימערישע נאציאנאליטעט איז די נאציאנאליטעט פון דעם סוחר, דעם געלטמענטשן בכלל‟…
„אן אמת דרעק!‟ — האט סטאסיק א זאג געטאן אויף א קול און פלוצעם באמערקט, אז דעם בוכס טאוול האט טאקע דעם קאליר פון טינוף.
די גאנצע משפחה האט זיך פארזאמלט אין קיך. די מאמע האט געפרעגלט שטאקפיש, וואס צו זייער ריח איז סטאסיק געווען צוגעוווינט פון קליינערהייט אן. איצט האט דער ריח ביי אים צום ערשטן מאל ארויסגערופן אן איבל. אויף דעם ראדיא האט א באסאווע מאנצבילשע שטים געמאלדן הויך און דייטלעך: „ווי עס האט געזאגט דער גרויסער לענין: מארקס׳ לערע איז אלמעכטיק, ווייל זי איז ריכטיק!‟.
— מאמע, איז מארקס אויף אן אמתן געווען א ייד? — האט סטאסיק א פרעג געטאן.
— יא… — האט די מאמע געענטפערט. ס׳האט אבער אויסגעזען, אז זי איז ניט אין גאנצן אין דעם זיכער.
— צי ווייסטו, וואס ער האט געשריבן וועגן יידן? — און סטאסיק האט אנגעהויבן אויסדריקלעך דעקלאמירן.
די אויגן און מיילער האבן זיך ביי אלע אין קיך ברייט צעעפנט.
— שטילער, סטאסיק! — האט די מאמע געזאגט מיט שרעק, און זיך נערוועז אנגערופן צום טאטן, — שליס אויס דעם ראדיא!
פארבייגייענדיק, האט דער טאטע א קוק געטאן אויפן בוך אין סטאסיקס הענט און געפרעגט:
— ווו האסטו עס גענומען?
— אין אונדזער שול־ביבליאטעק, — האט דער זון געענטפערט און געוויזן דאס בוך אלעמען, — מארקס׳ און ענגעלסעס ווערק, ערשטער באנד. דער ארטיקל הייסט, „צו דער יידישער פראגע‟.
דער טאטע האט אויסגעשלאסן דעם ראדיא, און סטאסיק האט דערווייל דעקלאמירט ווייטער, שוין שטילער, נאר זייער אויסדריקלעך. פארענדיקט, האט ער מיט די ווערטער: „אט, גיט א קוק!‟ — און דערלאנגט דאס בוך דעם טאטן, ווייל די מאמע איז געווען פארנומען מיטן פרעגלען די פיש. דער טאטע און די באבע–זיידע האבן גענומען לייענען צוזאמען. אלעמענס פנימער זיינען געווארן גרוי.
— סטאסיק, דערצייל קיינעם ניט… — האט ארויסגעשעפטשעט די באבע מיט אן אמתן פחד אין די אויגן.
— אוודאי, וועל איך קיינעם ניט דערציילן, — האט סטאסיק באשטעטיקט, — נאר יעדערער קאן עס דאך לייענען.
— נו, איך מיין, אז קיינער לייענט עס נישט, — האט דער טאטע געזאגט, — סיידן אין דער פארטיי–שול…
— יא, אין דער פארטיי–שול, וווהין מ׳האט דיך ניט אויפגענומען, — האט די מאמע א זיפץ געטאן.
— פאר וואס ניט אויפגענומען? — האט סטאסיק געפרעגט, און איידער מ׳האט איגנארירט זיין פראגע, האט ער פלוצעם מיט עפעס א זעקסטן חוש אליין געטראפן, פאר וואס. אבער ער האט דערפילט, אז בעסער ניט צו ריידן וועגן זיין השערה און בכלל גארנישט מער ניט זאגן…
אויף דעם האט זיך סטאסיקס אינטערעס צו מארקסיזם פארענדיקט. נאך מער: דווקא אין יענער צייט האט אים אלץ מער און מער פאראינטערעסירט גאר עפעס אנדערשס…
8
במשך פון די אלע יארן האט סטאסיק תמיד געבעטן אי די באבע–זיידע, אי די אנדערע קרובים פונעם עלטערן דור, זיי זאלן אים איבערזעצן אויף רוסיש דאס, וואס ער האט פון זיי געהאט געהערט רעדן אויף יידיש. ער פלעגט זיי אויך פרעגן, ווי אזוי מע זאגט דאס און דאס אויף מאמע־לשון. נאך מער: ער האט דורכשטודירט די זעקס בענד פון שלום–עליכמס ווערק אויף רוסיש, וואס זיינען געווען אין שטוב, און אויסגעלערנט אלע יידישע ווערטער אין די הערות — די נעמען פון פארשיידענע אויסגאבעס און אזוי ווייטער.
 
דאס ווארט, וואס סטאסיק האט געהאט געגעבן די באבע–זיידע מיט א סך יאר צוריק, האט ער אוודאי ניט געהאלטן און געלערנט יידיש כמעט מיט זיין גאנצן קלאס אין שול. ווען איינער א שול–חבר האט געפרעגט ביי סטאסיקן, ווי מ׳זאגט אויף יידיש „פידאר‟, האט סטאסיק זיך דערמאנט, ווי דער באבעס שוואגער, פעטער מישע, פלעגט שפאסן: „ריידן יידיש איז זייער פשוט: מע נעמט א רוסיש ווארט און מע שטעלט צו אים צו דעם אות „א‟, למשל, ׳א סטאל׳, ׳א סטול׳…‟. סטאסיק האט באלד געענטפערט דעם חבר: „א פידאר‟. אלעמען איז עס זייער געפעלן געווארן. פון דעמאלט אן האבן די גויישע יינגעלעך אפילו צווישן זיך אנגעהויבן זאגן: „נו, איז ווו איז דער אפידאר אהינגעקומען?‟, אדער: „ס׳וועט דער אפידאר ביי מיר נאך אריינכאפן!‟.
דער שילד ביים אריינגאנג פון דער רעדאקציע אין מאסקווע אויף קיראווע־גאס 17
איין טאג האט סטאסיקן זיך אויך פארוואלט זיך אויסלערנען לייענען אויף יידיש, נאר דא האט ער שוין ביי קיינעם גארנישט ניט געקאנט פועלן: די באבע האט געטהנעט, אז זי אליין קען ניט לייענען, און דער זיידע — אז ער האט יא געקענט, נאר פארגעסן. פונדעסטוועגן, ווייסן מיר שוין, אז ווען אונדזער העלד פלעגט זיך עפעס אריינקלאפן אין קאפ, האט ער זיך תמיד דערשלאגן זיינס. היות סטאסיק האט געלייענט כמעט אלץ, וואס ס׳פלעגט אים אריינפאלן אין די הענט, האט אים א פאר מאל א שווינדל געטאן פאר די אויגן דער נאמען פונעם יידישן זשורנאל „סאוועטיש היימלאנד‟. איז אים באלד איינגעפאלן: אט אהין דארף ער זיך ווענדן! זיך דערוויסן דעם אדרעס פון דער רעדאקציע איז אים ניט אנגעקומען שווער — ער איז געווען אנגעוויזן אויף רוסיש אינעם זשורנאל גופא. אין איינעם א שיינעם מיי–טאג, אנשטאט צו גיין אין שול אריין, האט סטאסיק זיך געלאזט אין צענטער פון דער שטאט, אויף קיראווע–גאס 17.
צוגעקומען צום בנין, איז סטאסיק געבליבן שטיין ביי דער אריינגאנגטיר. פון דער רעכטער זייט איז אויף דער וואנט געהאנגען א שילדל, אויף וועלכן ס׳איז אויף צוויי שפראכן, יידיש און רוסיש, געווען אנגעוויזן, אז דא געפינט זיך די רעדאקציע פונעם זשורנאל „סאוועטיש היימלאנד‟. א שטופ געטאן די טיר, איז סטאסיק דורך א קליינעם האלבפינצטערן קארידאר צוגעקומען צו א צווייטער טיר.
אינעם געראמען צימער מיט א הויכער סטעליע איז גלייך אנטקעגן אים געזעסן ביי א שרייבטיש א מיטל־יאריקע פרוי. דערזען דאס וווקסיקע קורנאסע בחורל מיט העלע האר, אנגעטאן אין א שול־פארמע מיט א פיאנערישן האלדזטוך, איז די פרוי בפירוש צעמישט געווארן. נאך איידער זי האט באוויזן צו עפענען דאס מויל, האט דער יונגער פיאנער, צוגייענדיק צום טיש, הילכיק באגריסט זיך מיט איר אויף יידיש: „שלום־עליכם!‟. — „עליכם–שלום…‟ — האט זי אויטאמאטיש געענטפערט. איבערגייענדיק אויף רוסיש, האט סטאסיק תיכף אויסגעלייגט פאר איר, צוליב וואס ער איז אהער געקומען:
— איך וואלט געוואלט זיך אויסלערנען לייענען אויף יידיש. אפשר האט איר וועלכע–ניט–איז לערנביכער? ריידן יידיש קען איך שוין א ביסל, נאר לייענען — ניט.
— טאקע? — האט די פרוי א פרעג געטאן, — וואס זשע קענט איר זאגן אויף יידיש, יונגער־מאן?
— נו, א סך וואס! — און סטאסיק האט גענומען אויסשיטן זיין זאפאס, איבערמישנדיק דעם היימישן לעקסיקאן מיט די ווערטער און נעמען פון אלטע אויסגאבעס, וואס ער האט זיך געהאט דערוווסט פון די הערות צו שלום־עליכמס ווערק: „א נייע מייסע, די קאץ איז געקימען, באדעקנס, עמידעם קריכט ער, צעזייט און צעשפרייט, בעקיצער, דער ווילנער באלעבעסל, פוסטע כאליימעס, דאס פוילישע יינגל, גארמידער, יידישע פאלקס־ביבליאטעק, וויי ז׳מיר, כאבאט גאלעבאבאט, פידרעך, קאל מעוואסער, עמידעם צורעס…‟
— גענוג, גענוג! — האט די פרוי געוויזן מיט די הענט, שמייכלענדיק.
— איך קען אויך יידישע לידער: „אוי, לאמיר זיך צעקישן, די מאמע מעג שוין וויסן, אז איציק האט שוין כאסענע געא־א-אט!‟…
— יא, קיין צווייטער מיכאיל עפעלבאום וועט איר ניט ווערן, — האט די פרוי ניט דערשאצט סטאסיקס טאלאנט.
א זיפץ געטאן, האט זי אריינגעקוקט סטאסיקן אין די אויגן און געפרעגט:
— הייסט עס, דו ווילסט זיך אויסלערנען לייענען אויף יידיש?
— יא! — האט ער באשטעטיקט.
— נו, ווארט א מינוטקעלע.
זי האט זיך ארויסגערוקט פון איר טיש און איז אריינגעגאנגען אין אן אנדער צימער.
סטאסיק האט זיך ארומגעקוקט. א חוץ דעם מגושמדיקן שרייבטיש און דעם בענקל, זיינען אינעם אייבערשטן צימער געשטאנען א פאר שאפעס און א סקולפטור — א ביוסט פון א מאנצביל מיט געקרייזלטע האר אויפן קאפ, און אויף דער נאז א פאר ברילן. אויף דער לאנגער פענצטערברעט זיינען געשטאנען עטלעכע טעפ מיט בלומען…
— אט, גיב א קוק, — חאט ער דערהערט דער פרויס קול. זי האט געהאלטן אין די הענט א צעעפנטן זשורנאל־נומער:
— אט דא, אויף אט דער זייט ווערן געדרוקט לימודים פון יידיש. נעם!
זי האט דערלאנגט סטאסיקן דעם זשורנאל און, ווי א צוגאב, נאך עטלעכע נומערן.
— די לימודים דרוקט מען מיט המשכים און כמעט אויף די זעלבע זייטן.
נאך א קורצער פויזע האט די פרוי, סוף–כל–סוף, געפרעגט ווי סטאסיק הייסט:
— גוט, סטאסיק! ווי מ׳זאגט אויף יידיש: אין א גוטער שעה! ווען דו וועסט אלץ אויסלערנען, קום ווידער, וועסטו באקומען א נייע פארציע זשורנאלן.
נאך דעם באזוך איז סטאסיקן געווען ניט צו דערקענען: אין משך פונעם גאנצן זומער איז ער יעדן טאג שעהענווייז געזעסן און געלערנט יידיש. „היי, ייד יידאוויטש!‟ — פלעגט די מאמע אים רופן, — „גענוג לייענען, גיי העלף דעם טאטן אינעם גארטן!‟ סטאסיק איז ארויסגעלאפן פונעם דאטשע־שטיבל און, בשעתן העלפן דעם טאטן, האט ער הויך אויף א קול דעקלאמירט דאס ליד, אקארשט אויסגעלערנטע: „פון איין זייט, א האמער, פון צווייטער — א זעג, און קלאר איז מיין אויסוועג, און קלאר איז מיין וועג…‟
אלע האבן זיך געחידושט, יעדער אויף זיין אופן, נאר אין תוך, זיינען אלע געווען צופרידן און שטאלץ. פון דעסטוועגן, פלעגט די מאמע פרעגן אים פון מאל צו מאל: „צו וואס דארפסטו דאס? מיט וועמען וועסטו ריידן יידיש?‟
סטאסיק האט זיך מיטן ענטפער ניט פארהאלטן:
— ווען כ׳וועל אויסוואקסן, וועל איך פארן קיין ביראבידזשאן און דארטן ריידן מיט אלעמען יידיש! — זיך א רגע פארטראכט, האט ער צוגעגעבן מיט א כיטרע פינטעלע אין די אויגן: — כ׳וועל ווערן אין ביראבידזשאן דער ערשטער סעקרעטאר פונעם געגנטלעכן קאמיטעט! דער הויפט–ייד פון סאוועטן־פארבאנד וועל איך זיין!
— נו–נו, — האט די מאמע צוגעשאקלט מיטן קאפ.
אומגעקערט זיך צוריק קיין מאסקווע סוף–זומער, איז סטאסיק ווידער געקומען אין רעדאקציע פון „סאוועטיש היימלאנד‟ צו באקומען די המשכים פון יידיש־לימודים, און אזוי עטלעכע מאל… יעדעס מאל האט ער געבעטן די באבע־זיידע, זיי זאלן אים מאכן אן עקזאמען, און יענע האבן ניט געקאנט זיך אנפרייען אויף זייער אייניקל.
אין רעדאקציע האט סטאסיק זיך באקענט מיט איינעם א גריגארי יאקאוולעוויטש, א באיארטן מענטשן, וואס האט דארט געארבעט. אין א טאג, בערך א יאר נאך זיין ערשטן וויזיט, ווען סטאסיק האט שוין גאר ניט שלעכט געקענט יידיש, נאר געוואלט עס פארבעסערן, איז ער ווידער א מאל געקומען אויף דער קיראוו–גאס 17. דערזען דארט זיין באקאנטן, האט ער אים געבעטן אפגיין אין א זייט, דערקלערנדיק, אז ער, סטאסיק, האט צו אים א מאנצבילש געשפרעך. גריגארי יאקאוולעוויטש האט זיך גוטמוטיק צעשמייכלט.
— איר פארשטייט, גריגארי יאקאוולעוויטש, — האט סטאסיק אנגעהויבן מיט אן ערנסט פנים, — אייניקע ווערטער זיינען ניטא אין די זשורנאל־לימודים, און צו פרעגן ביים זיידן פאסט מיר ניט. כ׳וואלט געוואלט וויסן, ווי מ׳זאגט אויף יידיש… נו, איר פארשטיט… — און דער יונגער פיאנער האט אים אנגערופן אויף רוסיש עטלעכע מיאוסע, נאר זייער פארשפרייטע ווערטער, וואס מ׳האט געקאנט אפט זען אנגעשריבן אויף די פלויטן און ווענט, אריינגערעכנט ביי סטאסיקן אין הויף.
גריגארי יאקאוולעויטשס פנים האט זיך אויסגעקרימט.
— אזעלכע ווערטער, יונגער–מאן, זיינען אין דער יידישער שפראך ניטא! — האט ער דערקלערט מיט א קוויטשיק קול, און אוועקגעשפאנט דעם קאפ פארריסן.
המשך קומט

Share this:TwitterFacebookPrintLike this:Like Loading...

Related
 


Tagged: Evgeny KissinYiddish 
Post navigation


Previous Post
פון אונדזער עזבון: בער האלפערן (1902־1984) 

Next Post
א פילם, געמאכט אין א צייט פון זיצן אויף טשעמאדאנען 



