

פון אונדזער עזבון: מישע מאגילעוויטש (1920־1986) 



 by באריס סאנדלער 
November 1, 2019November 2, 2019 Filed under:
ביכער און קאמפאקטלעך
לידער
ליטעראטור
ליטעראטור־עזבון
פערזענלעכקייטן 


דער דיכטער איז געבוירן געווארן אינעם שטעטל טשערנאביל, אוקראינע. דארט האט ער פארענדיקט די יידישע זיבן־יאריקע שול, דערנאך זיך געלערנט און געארבעט אין קיעוו. מיט לידער האט ער דעביוטירט אין דער צייטונג „דער שטערן‟ הארט ערב דער צווייטער וועלט־מלחמה. אנהייב מלחמה איז ער אוועק אין ארמיי. דעם 28סטן יוני 1941 א שווער פארווונדעטער, איז ער אריינגעפאלן אין געפאנגענשאפט. ביז מארץ 1945 האט ער זיך געפונען אין לאגער נוישענוואלד (א פיליע פון בוכענוואלד), פון וואנען ער איז אנטלאפן מיט א גרופע קריגסגעפאנגענע און ווידער אוועק אויפן פראנט. אין אפריל 1945 ווערט ער שווער פארווונדעט הינטער דער שטאט ראסטאק און געפינט זיך אין שפיטאל שוין ביזן סוף פון דער מלחמה. ער קערט זיך אום קיין קיעוו, ארבעט ווי א מייסטער פון קעראמיק.
זיין אקטיווע שאפערישע טעטיקייט הייבט זיך אן ערשט אין די 1960ער יארן, ווען עס באווייזט זיך דער זשורנאל „סאוועטיש היימלאנד‟ (מאסקווע). עס דערשיינען זיינע לידער־ציקלען — ליריש־פילאסאפישע באטראכטונגען איבער לעבנס־דערשיינונגען, נאטור־פייזאזשן, ליבע־מאטיוון. אין יאר 1981 דערשיינט אין מאסקווע זיין ערשטע לידער־זאמלונג „אפנהארציקייט‟. אין קיעוו גיט דער פאעט ארויס דריי ביכער ליריק, איבערגעזעצט אין אוקראיניש.
א גרויס ארט אין זיינע שאפונגען פארנעמען קינדער־לידער. דעם דיכטער גיט זיך איין צו באווייזן, ווי רייך און פארשיידנארטיק איז די וועלט פון די קליינינקע העלדן זיינע; ווי אזוי נעמען זיי אויף כלערליי דערשיינונגען — אפט ווי א רעטעניש, אפט ווי א שמייכל, אמאל מיט באוויליקונג, אמאל מיט פאראכטונג.
דאס בוך „געקליבענע ווערק‟ האבן ארויסגעלאזט אין ניו־יארק די צוויי זין פון מישע מאגילעוויטשן אין 2011 ביים „פארווערטס‟.
ביים הויכן פעלדז
דארט, ווו דער פריפיעט פאלט
דעם אלטן דניעפער אויפן האלדז,
דארט, ווו דאס גראז איז גרין און פריש
מיט זוניקן באגין־געמיש,
דארט, ווו ס׳צעגייט זיך אין דער לופט
דער האניק און דער בלומען־דופט, —
דארט שטייט א הויז ביים סאמע פעלדז
אין הויז א סטאליער לעבט זיך שטיל.
זיין הארטע בארד שמעקט מיט געהילץ
א לאבן ברויט איז אויפן טיש,
עס שמעקט דא מיט געפילטע פיש.
כ׳בין דא געבוירן, ס׳דאכט, ניט לאנג,
די רו געירשנט, גאטס געזאנג
ביים פעלד און וואלד, ביים סאלאויי…
כ׳האב פרי דערפילט דעם טעם פון וויי.
כ׳האב ווי די גאנצע וועלט געליבט
האפשטיינס און אשר שווארצמאנס ליד.
ווען ס׳האט די לערערין געלייענט,
כ׳האב שטילערהייט פאר זיך געוויינט.
פון דעמאלט כ׳האב א יעדער קלאנג
געקליבן פאר מיין הייס געזאנג.
מיר שיינט ביז איצט די ערשטע ליד,
איר שיין האב איך אין הארץ פארהיט.
* * *
פארזשאווערטע, רויטע מיט אדערלעך געלע,
געפרעסטע, געפורעמטע דופטיקע ליים,
מע מאלט אויף איר אויסעט די שענסטע געמעלן,
מע ברענט פון איר ציגל אויף בויען א היים.
ווי ווונדערלעך איידל געקלעפט איז דער לאגל!
ווי בייגעוודיק שלאנג איז געקריצט יעדער שטריך.
די אויגן פון פויגל פאמעלעך זיי טראגן
דעם מייסטערס נשמה, זיין הייליקע ליכט.
דאס בילד
ס׳וויגט די שקיעה זיך אויף סאסנעס
און די לופט איז טוייק־פריש,
ס׳קוקט דער וואלד באשטראלט מיט בראנזע
אין די אויגן פונעם הירש.
ביי דעם הירש אין די שווארצאפלען
ברענט אן אומרויקער פונק.
פייכטע נאזלעכער, זיי צאפלען
נאך דעם ווילד־פארשייטן שפרונג.
שפיזן־אויערן פארשפיצטע,
יעדער מוסקל, דאכט זיך, שרייט.
ס׳דאכט, זיין אטעם כ׳פיל דערנעבן
פון די פארבן אויפן בילד,
ס׳האט אין מיר אליין דאס לעבן
זיך פון לייוונט אנגעצילט.
כ׳בין מיד
כ׳בין מיד פון טאג, שוין אפשר צו פיל מיד.
מיין טראט בארירט די אוונטיקע שטילקייט.
א געלער שאטן פון לאמטערן גליט
און שווער באלייכט די פרילינגדיקע גרינקייט.
עס טאפטשען מיינע שטיוול דעם אספאלט,
און ס׳טראגן זיך צעשויבערטע געדאנקען.
מיר דאכט, אז כ׳האב מיין יוגנט דא ניט ווייט
דערזען מיט אלע יינגלשע פארלאנגען.
און מיר איז גוט, שוין אפשר צו פילן גוט,
ווייל דו ביסט דא, דו שטייסט פאר מיינע אויגן,
מיין יעדער מוסקל גיסט זיך אן מיט מוט,
און ס׳דאכט — פון פרייד און ליבע כ׳וואלט געפלויגן.
נאר דו ביסט ווייט, שוין אפשר צו פיל ווייט,
און ס׳דאכט — אין גארער וועלט איך הער קיין שארך ניט,
בלויז ווי א רויך א גרויען אין דער זייט
עס וואקלט זיך לעם פארקאן א שיכורניק.
דער קאפ איז שווער, שוין דאכט זיך צו פיל שווער,
דער אלטער ווייטיק לאזט זיך שארפער הערן.
ווי עלנט כ׳בין און איינזאם אויף דער ערד,
נאר כ׳וועל דיין גליק, דיין רויק גליק ניט שטערן.
ווי שטיל ז׳ארום, שוין אפשר צו פיל שטיל.
א שטערן פאלט, אין שווארצקייט ווערט צעשאטן.
איך בלאנדזשע איבער גאסן און איך פיל,
ווי ס׳שלעפט זיך נאך פוס־טריט נאך מיר מיין שאטן.
* * *
אט שטארב איך, ס׳דאכט, און ווער געבוירן ווידער,
און וויל אריינווארפן אין פייער מיינע לידער,
וואס ברענען אינעם הארצן מיינעם לאנג,
איך טרייב אריין אין קולעק מיין געדאנק —
ווי א פרוזשינע האלט איך אים אין פויסט,
און פלוצעם רייסט ער זיך פון האנט ארויס —
ער נעמט מיך קרעפטיק פארן גארגל אן,
און כ׳מוז מיט זיך שוין ווידער עפעס טאן.
איך וויקל איין מיין קאפ אין הייסן שטורעם,
און מיין געדאנק ווערט ליכטיק אויסגעפורעמט
אין הויכן פעלדז דעם הימל צו דערלאנגען,
ווו זון פון ריינעם גאלד איז אויפגעגאנגען,
ווו ס׳גיסט זיך אן מיט בלוי און ראז, און גרין,
מיט ליכטיקייט דער נאקעטער באגין.
קום צו פליען
קום צו פליען, ליבער פויגל,
ברענג צו מיר דעם רעגן־בויגן.
זע, די ליכטיקע קאלירן
זאלסט אין הימל ניט פארלירן!
זיינע זיבן פארבן הייסע
אינעם וועג זאלסט ניט צעטרייסלען.
פון די ליכטיק־דינע פלאמען
וועל איך אויסשפינען דער מאמען
פאר איר קלייד די שענסטע קווייטן,
וועט זי זיך מיט זיי באקליידן.
האב איך אויסגעקוקט די אויגן,
נאר ניטא איז יענער פויגל
און דער ווייטער רעגן־בויגן
האט לעם יאר זיך אויסגעבויגן.
און זיין ליכט האט זיך צעגאסן,
ווו מיין מאמע ליגט צעשאסן.
ס׳וועלן קיין מאל ניט פארגיין
אין מיין הארץ די אלטע ווייען.

Share this:TwitterFacebookPrintLike this:Like Loading...

Related
 


Tagged: literaturepoetryYiddish 
Post navigation


Previous Post
לאפסוס־קאקטוס — 26 

Next Post
דער נסתרס ניט־געדרוקטע פארצייכענונג 



