 
 מאנאלאגן: דאקטוירים 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
ד י א ל א ג
    
― ווייסט איר ניט, פעטער, ווו זיצט דא ערגעץ דער דאקטער פיינפינקעלקרויט?
    
― הא? ווי אזוי האט איר אים אנגערופן? פיינפיינ...
    
― פיינפינקעלקרויט.
    
― פיינפינקעלקרויט? אזוי־זשע רעדט. פיינפינקעלקרויט... עפעס א
קענטלעכער נאמען... וואס־זשע, איר דארפט טאקע דווקא צו־נ־אים,נע־פרעמענע? צי ס׳איז נישקשה אן אנדער דאקטער אויך? פאראן בא אונדז,
קיין עין־הרע, גענוג די דאזיקע סחורה. אט דא אקעגן זיצט אויך א דאקטער, צוויי דאקטוירים; איינער אן אמתער דאקטער, און דער אנדערער א
ציין־דאקטער. און טאקע באלד די דריטע שטוב, אט דארט, זיצט אויך
א דאקטער, א גאנץ פיינער דאקטער, אפילו נאך גאר א יונגיטשקער דאקטער, נישט לאנג פון דער פאבריקע, נאר נישקשה, ער האט שוין א היפשע
פראקטיקע. עס האבן בא אונדז אלע דאקטוירים שיין פראקטיקע, ווארעם
דער עולם, פארשטייט איר מיך, קיין עין־הרע, קרענקט... ווי אזוי, האט איר
געזאגט, רופט מען אים, דעם דאקטער אייערן? פינפיינפינ...
    
― פיינפינקעלקרויט. איך דארף צו אים האבן נישט מכוח זיך...
    
― נאר צוליב אייער ווייב? טא גייט גלייך אהין ― זעט איר? דארט
זיצט א ווייבערשער דאקטער. דאס הייסט, א דאקטער אן אקושאר. מע
זאגט, א בריה א דאקטער, און נאר אף די חלאתן... אז מע שמועסט א
ספעציאליסט, איז דאך ניט שייך! ס׳איז שוין היינט אזוי איינגעפירט
אומעטום, אז אף יעדער ספעציאלנאסט איז א באזונדער דאקטער: אף
בייכער א דאקטער, אף לונג־און־לעבערס א דאקטער, אף אויגן א דאקטער, אף נערוון א דאקטער, אף קינדער א דאקטער... היינט דאס היילן,
וואס מע היילט אצינד, איז אויך נישט דאס, וואס אמאל. אמאל האט
מען געוווסט רפואות, רעצעפטן, פילן, פראשקעס, ביטערע קרייטער;
היינט איז געווארן א מאדע מאשינעס מיט רייבעניש, מיט מאסאזש, מיט
בעדער, פשוטע בעדער ― די דאקטוירים אליין זיינען היינט געווארן בעדערס, און ס׳איז גאר א סברה, אז היינט איז עס דאס בעסטע געשעפט...
אף וואס פאר א ספעציאלנאסט איז ער, דער דאקטער, וואס איר פרעגט
זיך נאך אף אים? וואס איז ער? א ייד?
    
― א ייד. וואס דען? א גוי? איר הערט דאך נאכן נאמען... פיינפינקעלקרויט...
    
― פיינפינקעלקרויט, האט איר געזאגט? נו־יא, פארשטייט זיך, א
ייד וויבאלד אז פיינפינקעלקרויט, איז א ייד. בא אונדז זיינען אלע צום
מיינסטן יידישע דאקטוירים. כאטש אפילו א ייד, אייגנטלעך, האט ליב
א גויישן דאקטער; א ייד האט ליב א גויישן אדוואקאט, א גויישע קלייט
און א גויישן לערער... א ייד איז די כפרה נאך א גוי... איז ווי אזוי, האט
איר געזאגט, רופט מען אים, דעם דאקטער אייערן? פייפער?
    
― ניט פייפער, נאר פיינפינקעלקרויט... איך דארף צו אים האבן מכוח
עפעס אנדערש...
    
― אהא! מכוחן פריזיוו מסתמא? אן עצה האלטן? איך פארשטיי
שוין!... וואס? ניין?... צי אפשר גאר מכוח א שידוך? איא, איך האב געטראפן? הערסטו! וואס דען? אז ניט היילן זיך, און ניט קיין ווייב, און
ניט קיין פריזיוו, איז מסתמא א שידוך... אויב אזוי, דארפט איר אייער...
ווי אזוי הייסט ער דארט... אף טישטשע כפרות. איך וועל אייך אנווייזן
א סך א בעסערן דאקטער. עס ווענדט זיך, בא וואס יענער האלט? וויפל
גיט מען?... ווארעם, געוויינטלעך, וואס מער פראקטיקע, אלץ מער נדן.
און אפילו גאר אן פראקטיקע, וועט איר אויך דארפן באצאלן, ווארעם
היינטיקע צייטן א ליאדע סטודענטל, אבי ער איז נאר אין אוניווערסיטעט, וועט איר אים שוין ווינציקער ווי פאר פינף־זעקס טויזנט קארבן
נישט קויפן. היינט בפרט א פארטיקער דאקטער, ער מעג זיין א שמאטע
שבשמאטע! איר זאגט מיר אקוראט, וואס מיינט יענער?
    
― ניין, ווייס איך וואס ― ניט דאס!... איר האט גאר אינגאנצן
א טעות...
    
― למאי זאלט איר וועלן איבערשפארן? איר הערט וואס א י ך
זאג אייך. אויב יענער קאן גוט באצאלן, איז דאס פאר אים אנגעמאסטן.
דאס איז שוין איין מאל א דאקטער. א פראפעסאר! ער איז אף אלצדינג:
אף בייכער, און אף נערוון, און אף ציין, און אף קינדער, און אף אפעראציעס, און ווייבער האלטן פון אים גאר אן עולם ומלואו, ווארעם ער
איז טאקע זייער א פיינער יונגאטש, פארשטייט איר מיך, א הויכער, א
„מושטשינע״; און דערצו איז ער נאך א ציוניסט אויך, און א פיסק
האט ער ― אש־להבה! אז מע שמועסט א צאצקע א דאקטער, איז דאך
נישט שייך!
    
― ניין! איך זאג דאך אייך, אז איך דארף גאר...
    
― הא? אזוי זשע רעדט! וואס־זשע דערציילט איר מעשיות? איר
זעט אן דארט א ווייס מויערל?
    
― נו? איז דארט זיצט פיינפינקעלקרויט?
    
― דארט זיצט ניט פיינפינקעלקרויט, דארט זיצט מאיר טאלאטשי־נאווס. א ייד א גביר. געווען אמאל א קבצן הגדול הגבור והנורא; אצינד,
חוץ זיין שאדן, אף אונדז ביידן געזאגט געווארן. האט ער א טעכטערל,
איז זי מיאוס ווי דער טויט. נאר אז גאט העלפט, ס׳איז דא מיט וואס,
פארשמירט מען דאס פנים מיט א צען־פופצן טויזנט קארבן און מע פארגינט זיך איר אראפברענגען א חתן א דאקטער אזש פון סאמע קיעוו. דאס
הייסט, געענדיקט האט ער אין קיעוו, אליין איז ער גאר אן אומאנער
פון אומאן...
    
― אקעגן וואס דערציילט איר עס מיר?
    
― אקעגן דעם, וואס איר פרעגט זיך נאך אף...
    
אפן דאקטער פיינפינקעלקרויט? דאס פרעג איך ניט, ווייל איך
דארף א שידוך טאן מיט א דאקטער, נאר ווייל דער דאקטער פיינפינקעלקרויט איז...
    
― האט איר דאך באלד געקאנט זאגן! און איך האב געמיינט, אז
דא האנדלט זיך וועגן א שידוך! הערט־זשע אויס, אז ס׳איז יא אזוי, גיט
אהער דאס אויער... האב איך א ספעציאליסט ― נאר־וואס פון דער
נאדל ארויס... ניט לאנג געעפנט א קאבינעט... ער האט געכאפט עטלעכע
טויזנט קארבן ירושה, האט ער זיך מישב געווען און האט דאס גאנצע
געלט אריינגעבראקט אין א מאשין, אליין געפארן קיין אויסלאנד נאך
דער מאשין. קיין פראקטיקע דערווייל האט ער נאך נישט, נאר איך זאל
שוין האבן אזא דאגה מיט ווו נעמט מען אף שבת, ווי האב איך א דאגה
מיט זיין פראקטיקע! זארגט זיך ניט, ער וועט האבן די בעסטע פראקטיקע, אט וועט איר זען, ווארעם די דאקטוירים, וואס אף ד י ד א ־
ז י ק ע  שלאפקייטן, האבן אלע די שענסטע פראקטיקע! ספעציאליסטן!...
זע־נאר! וואס כאפט איר זיך אזוי? וואס אנטלויפט איר? שטייט א וויילע!
איך האב אייך נאך ניט געקאנטשעט. איך האב נאך א פאר דאקטוירים...
    
― אבער, אין גאטעס ווילן! לאזט מיך צו־רו מיט אייערע דאקטוירים! וואס האט איר זיך אנגעקלעפט? איך דארף נישט קיין דאקטער, איך
דארף ניט קיין פריזיוו, איך דארף ניט קיין שידוך, איך דארף נישט קיין
ספעציאליסט ― איך בין ניט מער ווי א פריקאזטשיק. איך דארף האבן
צום דאקטער פיינפינקעלקרויט גאר מכוח עפעס אנדערש: סע קומט אונדז
פון אים פארן גאנצן ווינטער פאר האלץ...
    
― פאר האלץ?!... אלע בייזע וויסטע חלומות! געזען אביסל! דערטאפט א ווילד־פרעמדן יידן און דרייט אים א ספאדיק: פיינפינקעלקרויט!
אפשר האט יענער קיין צייט ניט? אפשר לויפט גאר יענער זוכן, ווו פארדינט מען א קערבל ― ס׳איז ערב שבת? איך האב אבער באלד דערקענט,
הערט איר, אז איר דארפט זיין א ייד פון האלץ, גאט זאל מיך אזוי באגליקן אף דער עלטער! אט די הילצערנע יידן ― טפו!...
    
געשריבן אין יאר 1912
    
דערציילט פון אים אליין און איבערגעגעבן מיט זיין לשון
    
― האו דו יו דו, מיסטער שלום־עליכם! איך ווייס ניט, אויב איר
קענט מיך?... איך קער מיך אן מיט אייך שטיקלעך אייגענע, שני־שבשלישים... דאס הייסט, ניט מיט אייך, נאר מיט אייער טביה דעם מילכיקן און מיט זיין קרוב מנחם־מענדל פון יעהופעץ... אהא! איא, ס׳איז
אייך אינטערעסאנט? איר האט זיך אזש אפגעשטעלט? ― שטייט־זשע
טאקע א וויילעטשקע אט דא מיט מיר אפן סיידוואק, וועלן מיר אביסל
שמועסן פון דעם אמעריטשקע, וואס פאר א גאלדענע מדינה דאס איז.
און ניט אזוי פון אמעריקע, ווי פון אירע ביזנעס, ווי מע ווערט אויסגעריסן אין עושר און אין כבוד, ביז גאט שיקט צו דעם רעכטן דזשאב,
און אז גאט העלפט, אז מע שלאגט זיך ארויף אף דעם רעכטן דזשאב,
איז דא א האפענונג, מע זאל מיט דער צייט זיך ארויפארבעטן, ווערן
גוט־אפ, אויסוואקסן א דזשייקאב שיף, א נייטען שטראוס, אדער כאטש
א העררי פישעל ― מיט איינעם ווארט: זיין אללרייט... איך קאן אף
זיך נאך לעת־עתה ניט זאגן, אז איך בין אללרייט, נאר א דזשאב, געלויבט דער אייבערשטער, האב איך שוין, און דער גאנצער אנטיק פונעם
דאזיקן דזשאב איז, וואס איך בין עס אליין דערגאנגען, אליין מיט מיין
אייגענעם שכל... נאר איך זע, אז איר ווילט וויסן, איר גייט אויס ―
ווער איז דער פארשוין, וואס רעדט צו אייך? אז איך וועל אייך זאגן,
אז דאס רעדט מיסטער גרין, וועט איר זיך טראכטן: גרין? געל? בלוי?
― ס׳איז אזוי גוט ווי גארנישט... דא הייס איך גרין, דארט האב איך
געהייסן גרינבערג. פון וואנען? פון אדעס? ― פון אדעס... פון יעהופעץ?
― פון יעהופעץ... פון כתרילעווקע, פון טעפליק, שפאלע, אומאן, בארדיטשעוו ― בקיצור, פון  י ע נ ע  מקומות... און געהאנדלט האט מען,
 
 