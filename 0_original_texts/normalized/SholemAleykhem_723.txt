 
 לכבוד יום־טוב: א פארשפילטער ל″ג־בעומר 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 א מעשה פון חדר
    
 א.
  
אונדזער רבי, „ניסל דער קליינער״ (אזוי האט מען אים גערופן,
ווייל ער איז געווען א קליינער), האט זיך געלאזט פירן בא דער נאז פון
זיינע באהעלפערס. וואס די באהעלפערס האבן געוואלט, האבן זיי געפועלט. געקומען דער ערשטער באהעלפער און האט געזאגט: מע דארף
היינט לאזן די קינדער באצייטנס פריי. ― האט ער געהייסן לאזן
די קינדער פריי. געקומען דער אנדערער באהעלפער און געזאגט: די קינדער וועלן איבערקערן די וועלט, מע דארף זיי האלטן אין
חדר ― האט ער געהייסן, מע זאל זיי האלטן אין חדר. ער זאל אליין
עפעס צוקלערן ― דאס נישט. דעריבער האבן געוועלטיקט אף אונדז די
באהעלפערס, נישט דער רבי. אין אנדערע חדרים, למשל, ווייסן באהעלפערס, איינוואשן די קינדער, זאגן מיט זיי ברכה, טראגן זיי אף די
פלייצעס איבער דער בלאטע, ברענגען זיי אין חדר אריין א טעפעלע אנבייסן. בא אונדז האבן די באהעלפערס געפוילט זיך איינוואשן אונדז,
זאגן מיט אונדז ברכה, טראגן אונדז אף די פלייצעס. דערפאר האבן זיי
אבער ליב געהאט ברענגען אונדז אין חדר אריין די אנבייסנס און... טאקע
אליין אויפעסן. אויסזאגן דאס דעם רבין האבן מיר נישט געטארט: די
באהעלפערס האבן אונדז געהאלטן רעכט אין דער מורא, אונדז אנגעזאגט, אז טאמער וועט עמעצער זיך דערוועגן זאגן א ווארט, א פיפס טאן
פאר דעם רבין, וועט מען אים קאטעווען, שינדן די הויט! איינער, א וויי־סער־חברהניק, האט זיך יא געפרוווט אמאל ארויסשפרינגען מיט א ווארט,
  
האבן אים די באהעלפערס נאכדעם אזוי געטאן, אז ער האט נעבעך געקרענקט א גאנצן זמן, פארזאגט א צענטן, מע זאל א באהעלפער פארן
רבין נישט מסרן.
    
יענע צייט קאן מען אנרופן מיטן נאמען „גלות הבהלפרים״, אדער
„באהעלפער־גלות״.
    
 ב.
    
 ויהי בימי גלות הבהלפרים ― און ס׳איז געווען אין דער צייט פון
„באהעלפער־גלות״, האט זיך געשטעלט בא אונדז אין כתרילעווקע א ל″ג־בעומר א נאסער, א קאלטער, ווי עס גיט זיך אויס אמאל תחילת מיי
קאלטע, נאסע טעג. די זון טאקע כלומרשט באווייזט זיך, לייכט און ווארעמט; נאר א שארפער ווינט בלאזט ערגעץ פון ווייטן, טראגט־אן כמארעס, רייסט בא די פאלעס, וואלגערט פון די פיס ― גארנישט פאכאזשע
אף וועסנע...
    
האט זיך פארגלוסט גראד דעמאלט אונדזערע באהעלפערס, מיר
זאלן מאכן א שפאציר ל″ג־בעומר הינטער דער שטאט און ארויסגיין אף
מלחמה, ווי דער מינהג איז בא יידישע קינדער, מיט שווערדן און מיט
פיילנבויגנס און מיט צידה־לדרך, אלערליי גוטע שפייזן, אין וועג אריין.
    
ס׳איז א מינהג בא יידישע קינדער פון קדמונים, אז עס קומט ל″ג־בעומר, ווערט מען מלחמהדיק: מע וואפנט זיך אן פון קאפ ביז פיס מיט
כלי־זיין, הילצערנע שווערדלעך, ראדביקסלעך און פיילנבויגנס, מע נעמט־מיט עסנווארג אין וועג אריין און מע גייט־ארויס אפן פרייען פעלד
כלומרשט אף מלחמה. יידישע קינדער, וואס זיצן נעבעך א גאנץ יאר
פארשפארט אינעם ענגן פינצטערן חדר, אונטער דעם יאך פון דער
תורה, אונטער דער מורא פונעם רבין און אונטער די קאנטשיקעס פון
די באהעלפערס, אז עס קומט ל″ג־בעומר און זיי גייען ארויס אפן פרייען
 פעלד, אנגעוואפנט פון קאפ ביז פיס מיט די הילצערנע שווערדלעך, ראד־
 ביקסלעך און פיילנבויגנס, מאלט זיך זיי אויס, אז זיי זיינען גיבורים,
 וואס קאנען אייננעמען דעם שטארקסטן שונא, חרוב מאכן די וועלט ―
 און זיי באקומען מיט א מאל קוראזש, און חברה הייבט־אן מאכן גרויסע
 שפאנען און זינגען לידלעך, מאדנע לידלעך, האלב־יידיש, האלב גוייש:
    
 ראז, דווא, טרי, טשעטירע!
    
 יידישע קינדער
    
 לערנען תורה,
    
 גלייבן אין ווונדער,
    
 האבן נישט מורא.
    
 שמע ישראל, ניטשעווא!
    
 ניע באאימסיא ניקאווא,
    
 קראמע באגא אדנאווא...
    
 און מיר האבן געטאן, ווי דער מינהג איז: אראפגענומען אונדזערע
פאראיאריקע הילצערנע שווערדלעך פונעם בוידעם, און פיילנבויגנס האבן
מיר אנגעצויגן אף רייפלעך פון פסחיקע וויין־פעסלעך, און ראדביקסלעך
האבן אונדז געשאפן די באהעלפערס, געוויינטלעך, פאר געלט, נאר אזעלכע
ראדביקסלעך קונציקע, וואס מע קאן שיסן מיט זיי א פליג, ווען זי זאל,
נאפשיקלאד, וועלן שטיין און ווארטן, ביז מע וועט זי שיסן... וכדומה נאך
אזעלכע מינים כלי־זיין, יידיש געווער, וואס מע קאן מיט זיי איבערשרעקן אף טויט קליינע זויגעדיקע קינדער. און מיט אנבייסן האבן מיר
זיך פארזארגט נישט אף קאטאוועס ― איטלעכער מיט וואס גאט האט
אים געבענטשט און מיט וואס די מאמע האט אים באוויליקט פון איר
ברייטער האנט. און מיר זיינען געקומען דעם טאג פון ל″ג־בעומר אין
חדר אריין, אנגעוואפנט פון קאפ ביז פיס און מיט פולע קעשענעס פון
כל־טוב, וואס א מויל קאן ריידן: בולקע, און קיכל, און אייער, און
שמאלץ, און בראנפן, און ווישניק, און פערטלען עוף, און שטיקער
קאטשקע, און פופקעלעך, און לעבערלעך, און טיי מיט צוקער, מיט ניס
מיט מאראנצן מיט איינגעמאכטס, און אויך מיט מזומנע גראשנס ―
איטלעכער פון אונדז האט זיך געוואלט אויספיינען. ברענגען וואס מער
און וואס בעסער, יוצא זיין פאר די באהעלפערס. און די באהעלפערס
האבן אונדז געלויבט, געזאגט, אז מיר זיינען וווילע, אויסגעצייכנטע
יינגלעך, צונויפגענומען אונדזערע גוטע שפייזן צו זיך אין די טארבעס
אריין, און אונדז האבן זיי אויסגעשטעלט שורות־ווייז, ווי מע שטעלט־אויס חיל, און האבן א קאמאנדעווע געטאן:
  
― נעמט זיך, יידישע קינדער, פאר די הענט און מארש איבער דער
בריק, גלייך אהין אף מעזריטשער פלאץ. דארט וועט איר זיך באגעגענען
מיט די ים־קאטערס און דארט וועט מען זיך שלאגן!
    
― הוררא, ים־קאטערס! ― האבן מיך אויסגעשריען אלע אין איין
קול און האבן זיך גענומען פאר די הענט און האבן זיך ראפטאם א לאז
געטאן אין וועג אריין, שטארק האפערדיק און זיכערלעך, ווי אמתע
גיבורים.
    
 ג.
  
די ים־קאטערס ― אזוי האבן מיר גערופן די דרדקי־תלמידים,
דערפאר וואס זיי זיינען געווען קינדער קליינע, קורצע, אלף־בית־יינגלעך,
און האבן אויסגעזען קעגן אונדז, חומש־בחורים, ווי פליגן, ווי מערעש־קעס. עס האט זיך אונדז אויסגעוויזן, אז מיט איין בלאז ― פו! ― מאכן
מיר פון זיי א תל. מיר זיינען געווען בטוח, אז זיי וועלן נאר אונדז דערזען, ווי מיר זיינען אנגעוואפנט פון אויבן ביז אראפ מיט שווערדן,
פיילנבויגנס און ראדביקסלעך, וועלן זיי געוויס כאפן די פיס אף די
פלייצעס און וועלן געוויס מאכן פליטה. א קלייניקייט ― אזעלכע גיבורים,
ח ו מ ש ־ ב ח ו ר י ם ,  וואס אלע יינגלעך פון דרדקי־חדרים האבן געציטערט פאר אונדז אימת־מוות, מורא געהאט אריינטרעטן אין אונדזערע
דלת־אמות! איר שפילט זיך מיט חומש־בחורים, ווערגעלעצן מיט לאנגע
פיס?!...
    
שלאגן מיט די ים־קאטערס האבן מיר זיך, אייגנטלעך, קיינמאל ניט
 געשלאגן; נאר על־פי סברה האבן מיר גערעכנט און געווען איבערצייגט,
 אז מיטן קוק מאכן מיר מיט די דאזיקע קליינע וועווריקעס א פארלענ־
 דונג, א סוף, א תל־עולם. חוץ וואס מיר וועלן זיי גוט איינטיילן, אנברעכן
 אף אלע זייטן, וועלן מיר נאך נעמען בא זיי רויב, דאס הייסט, מיר וועלן
 זיך צעטיילן מיט זייערע אנבייסנס, און לאזן זיי אונדז לאדן צום „ונתנה־
 תוקף״.
    
און פאר גרויס קוראזש און התפעלות פון זיך אליין און פון אונדזער
 כוח האבן מיר זיך איינס דאס אנדערע אונטערגעשטופט, דערלאנגט אלע
מאל א שטורך אין די פלייצעס אריין און א פליאסק פון הינטן, און אגב
האבן אונדז טאקע אונטערגעטריבן די חברה באהעלפערס, מיר זאלן גיין
א ביסל גיכער.
    
― וואס קריכט איר, ווי די וואנצן? ― האבן זיי צו אונדז געזאגט,
און אליין האבן זיי זיך אלע מאל אפגעשטעלט, אויפגעבונדן די טארבעס
און פארזוכט די אנבייסנס, שטארק געלויבט אונדזערע מאכלים מיט
אונדזער ווישניק:
    
― אויסגעצייכנטער ווישניק! ― האבן זיי געזאגט, איבערגעגעבן
איינער דעם אנדערן דאס פלעשל און געבולקעט ― בול־בול־בול ― פונעם העלדזל גלייך אין מויל אריין.
    
― אן אנטיק פון ווישניק! רעדט איר? טאקע גאר א חריפות!
    
אזוי האבן געזאגט די חברה באהעלפערס, געלעקט די פינגער און
שטארק אפגעשטאנען פון אונדז, באוויזן אונדז פון דער ווייטן מיט די
הענט, מיר זאלן גיין ווייטער! ווייטער!...
    
און מיר זיינען געגאנגען ווייטער און ווייטער איבער דעם גרויסן
מעזריטשער פלאץ, כאטש דער ווינט האט געבלאזן אלע מאל שטארקער
און שטארקער. דער הימל האט זיך רעכט פארכמארעט, און א געדיכט
קאלט רעגנדל האט געשמיסן גלייך אין פנים אריין. פאר קעלט האבן אונדז
די הענט געדראלן, געווארן ברוין און בלוי, און די שטיוועלעך האבן זיך
צעווייקט, געקוואטשעט אין דער בלאטע. לידלעך האבן מיר שוין לאנג
אויפגעהערט זינגען, און געפילט האבן מיר זיך מיד און הונגעריק, זייער־זייער הונגעריק. און ס׳איז געבליבן, מיר זאלן זיך ערגעץ צוזעצן אף א
וויילע אפרוען זיך און טאקע אין איינוועגס עפעס איבערכאפן, נעמען אין
מויל אריין.
    
― ווו זיינען דאס אונדזערע באהעלפערס? ― האט זיך אנגערופן
איינער פון אונדז.
    
― כאפט דער רוח די באהעלפערס! די אנבייסנס, די אנבייסנס ווו
זיינען?...
    
און דער עולם האט שטארק אנגעהויבן צו מורמלען אף די באהעלפערס: „א בעלנות צונעמען אלע אונדזערע פופקעס מיט אונדזערע לעבערלעך, מיט די קיכלעך, מיט די אייער, מיטן ביסל ווישניק, מיט די מזומנע
עטלעכע גראשנס, און אונדז איבערלאזן דא אליין אפן פוסטן פלאץ, אף
דער קעלט, הונגעריק, ― פארכאפט מעגן זיי ווערן!״
    
― א מיתה משונה זאל קומען אף אונדזערע באהעלפערס!
    
― א חלירע זאל קומען אף אלע באהעלפערס פון דער גאנצער
וועלט!
    
― די כפרה זאלן זיי זיין פאר אונדזער מינדסטן נאגל!
    
― שא! שטיל זאל זיין! אן גייט אונדזער שונא! אונדזער פיינט!
    
― קליינע וועווריקעס מיט גרויסע שטעקנס!
    
― די ים־קאטערס! די ים־קאטערס!
    
― הוררא, ים־קאטערס!...
    
ווי מיר האבן זיי דערזען, אזוי האבן מיר זיך א לאז געטאן צו זיי,
ווי די בייזע הונגעריקע וועלף, גרייט געווען זיי דורס זיין, צערייסן אף
שטיקער. נאר... עס האט זיך געטראפן מיט אונדז אן אומגליק, א גרויסער אומגליק, וואס קיינער האט דאס בשום אופן נישט געקאנט ארויסזען
פריער.
    
אז ס׳איז ניט באשערט, העלפן נישט קיין חכמות מיט קיין גבורה
מיט קיין בריהשאפטן. הערט א מעשה, וואס עס קאן זיך טרעפן.
    
 ד.
    
די ים־קאטערס, כאטש זיי זיינען קליינע קורצע וועווריקלעך, אלף־בית־יינגלעך, נאר, אפנים, נישט קיין נארישע יינגלעך: איידער זיי זיינען
ארויס צו אונדז אקעגן אפן פעלד, אף דעם גרויסן מעזריטשער פלאץ,
אף מלחמה, האבן זיי זיך אין דער היים פריער גוט צוגעלערנט, געמאכט
רעפעטיציע הייסט עס. נאכעדם האבן זיי זיך אונטערגעפיטערט, איבערגעביסן הייסט עס, מיטגענומען מיט זיך ווארעמע מלבושימלעך מיט גומענע קאלאשן, אנגעוואפנט זיך פון קאפ ביז פיס נישט ערגער פון אונדז,
און אפשר נאך בעסער פון אונדז, אויך מיט שווערדלעך און מיט פיילנבויגנס און מיט ראדביקסלעך, און האבן גארנישט געוואלט ווארטן, ביז
מיר וועלן אנפאלן אף זיי, נאר זיי זיינען בעסער אנגעפאלן אף אונדז,
און האבן אונדז גענומען ברעכן די ביינער ― ווי אזוי מיינט איר, א
שטייגער? פון אלע זייטן און אזוי געשמיידיק, אז מיר האבן גאר קיין
צייט געהאט אפילו זיך ארומקוקן, ווו מיר זיינען אין דער וועלט, גארניט
באמערקט תחילת, אז זיי זיינען אף אונדז נישט אליין, נאר מיט זייערע
באהעלפערס, וואס האבן זיי אונטערגעגעבן היץ:
    
― רעכנט זיך מיט די חומש־בחורים! קלאפט זיי, די ווערגעלעצן
מיט די לאנגע פיס!
    
סע פארשטייט זיך, אז מיר האבן אויך נישט געשוויגן. ווי די
גיבורים, געבראקט זיי מיט די שווערדלעך, אנגעצויגן די פיילנבויגנס און
אנגעשטעלט אף זיי די ראדביקסלעך. נאר ― אוי־וויי! ― אונדזערע
שווערדלעך זיינען געווען טעמפ, ווי האלץ, און ביז מיר האבן זיך א ריר־געטאן מיט די פיילנבויגנס, האבן מיר שוין אנגעהויבן כאפן קלעפ, ווי
האלץ... פון די ראדביקסלעך שמועסט מען נישט: וואס קאן מען טאן
מיט א ראדביקסל, אז דער שונא וויל נישט ווארטן, ביז מען וועט אים
אמאל טרעפן, און פליט־אונטער און שלאגט דאס אייך ארויס פון די
הענט ― און גייט טוט אים עפעס!?
    
שלעכט. מיר האבן געמוזט אוועקווארפן דאס גאנצע כלי־זיין, די
שווערדלעך מיט די פיילנבויגנס מיט די ראדביקסלעך, און נעמען זיך
צום געשלעג, וו י ג א ט ה א ט  ג ע ב א ט ן ,  דאס הייסט, מיר
האבן אנגעהויבן ארבעטן פשוט מיט די הענט, מיט די קולאקעס. דער
חסרון איז אבער געווען, וואס מיר, אויסגעמידטע, אויסגעהונגערטע און
איבערגעפרוירענע, האבן זיך געשלאגן אן א טאלק, אן א פלאן און אן א
שום אויבערהאר, ווארעם אונדזערע באהעלפערס זיינען דאך געבליבן
פון הינטן: זיי זיינען, מחילה, געווען אונטערן גלעזל און טאקע שטארק
בגילופין פון אונדזער ביסל ווישניק, פארכאפט זאלן זיי ווערן!... און זיי,
די קליינע וועווריקעס, גוט אנגעטאן און רעכט פארביסן, זיינען געקראכן
גלייך אף אונדז פון דריי זייטן, אלע מאל שטארקער און שטארקער, געשאטן אף אונדז קלעפ מיט קולאקעס מיט בוכענצעס ― טאקע די זעלביקע בוכענצעס, וואס מיר האבן גערעכנט איינטיילן זיי, האבן זיי
א ו נ ד ז  איינגעטיילט... און  ז יי ע ר ע  באהעלפערס זיינען געגאנגען
דווקא אף צופריער און האבן נישט אויפגעהערט אונטערצוגעבן זיי היץ:
― רעכנט זיך מיט די חומש־בחורים, קלאפט זיי, קלאפט זיי, די
ווערגעלעצן מיט די לאנגע פיס!...
    
ווער איז געווען דער ערשטער, וואס האט זיך אויסגעדרייט מיטן
הינטן צום פיינט? ― דאס איז שווער צו זאגן. איך ווייס נאר, אז מיר
זיינען געלאפן, שטארק געלאפן, הענדום־פענדום, צוריק אהיים, אהיים,
קיין כתרילעווקע; און זיי, די קליינע וועווריקעס, נישט געדאכט זאלן
זיי ווערן, זיינען אונדז נאכגעלאפן משוגענערווייז, געהוקעט און געטיוקעט און נישט אויפגעהערט צו לאכן און צו שרייען הינטער אונדזערע
פלייצעס:
    
― הורררא, חומש־בחורים! הורררא, ווערגעלעצן!...
    
 ה.
    
געקומען אהיים מידע, הונגעריקע, שלעפעריקע, אפגעריסענע, אפגעשליסענע, צעשלאגענע, צעהרגעטע, האבן מיר, גיבורים, גערעכנט, אז
טאטע־מאמע וועלן געוויס לייגן אף אונדז רחמנות, שענקען א לעקעכל
פאר די קלעפ, וואס מיר האבן געכאפט. צום סוף לאזט זיך אויס, אז מיר
האבן געלעבט אין טעות: מע האט אונדז אין זינען געהאט אין דער
לינקער פיאטע. דאנקען גאט, מיר זיינען ארויס גליקלעך אן פעטש פאר די
צעריסענע קאפאטקעלעך און פאר די אויסגעדרייטע שטיוועלעך, פון דער
מאמע באזונדער און פונעם טאטן באזונדער. און ערשט אף מארגן האט
אונדז רעכט מכבד געווען דער רבי, ניסל דער קליינער, פאר די ביילן, וואס
זיינען געשטאנען בא אונדז אף די שטערנס, און פאר די בלויע לאנטערנס, וואס אונטער די אויגן. מע האט אונדז ― ס׳איז א בזיון צו
דערציילן ― אנידערגעלייגט איינציקווייז, און דווקא מיטן פנים אראפ,
און מע האט אונדז אריינגעצימבלט, מחילה, אהין, ווו עס דארף צו זיין.
דאס הייסט, נאט אייך א פארבייסונג, טאמער איז קארג!... אונדז האט
אבער אף קיינעם אזוי נישט פארדראסן, ווי אף די באהעלפערס אונדזערע, ימח שמם וזכרם! טאטע־מאמע, אז זיי באשטראפן א קינד, טוען
זיי דאס אפשר מחמת געטריישאפט. א רבי לייגט אוועק און שמייסט־אפ
מיטן קאנטשיק ― דערויף איז ער א רבי און דערויף איז דאס א קאנטשיק... אבער די באהעלפערס, ימח שמם! נישט גענוג זיי האבן אויפגעפרעסן אונדזערע אלע אנבייסנס, אויסקרענקען זאלן זיי דאס נאר,
רבונו של עולם! נישט גענוג זיי האבן איבערגעלאזט אונדז איינע אליין
אין מיטן פעלד אף גאטס באראט, ― האבן זיי אונדז בשעת שמייסן נאך
צוגעהאלטן, מיר זאלן נישט דריגען מיט די פיס!...
    
* * *
    
אט אזוי האט זיך אויסגעלאזט אונדזער יענער ל″ג־בעומר. דאס איז
געווען א וויסטער, א פינצטערער, א פ א ר ש פ י ל ט ע ר  ל″ג־בעומר.
    
געשריבן אין יאר 1904
    
 א בילד פון מיינע קינדערשע יארן
    
 א.
    
― איך ווייס נישט, וואס פון דעם קינד וועט זיין, וואס פון דעם
קינד וועט אויסוואקסן? עפעס א קוואטש, א נאסע האנטשירקע, א וויינענדיקע קלאגמוטער, צו אלדי גוטע יאר! א קינד זאל האלטן אין איין
וויינען!
    
אזוי זאגט די מאמע מיינע צו זיך אליין, טוט מיך אן יום־טובדיק
און דערלאנגט מיר אלע מאל אדער א בוכענצע אין זייט, אדער א סטוסאק אין פלייצע, אדער א נעם באם אויער, אדער א ציפצאפ בא די האר,
אדער א רייס־אויס א שטיק פלייש, און זי וויל נאך, אז איך זאל פון
אזעלכע עובדות לאכן, ניט וויינען. און זי פארקניפלט מיך פון אויבן
ביז אראפ אין מיין שבתדיק קאפאטקעלע, וואס איז שוין לאנג אף מיר
אזוי ענג, אז עס שפארט מיר ארויס די אויגן פון קאפ, און דערצו זיינען
די ארבל עפעס מאדנע קורץ, און מיינע תמיד רויט־בלויע הענט זיינען
עפעס ווי ארויסגעוואקסן פון די ארבל און זעען אויס, ווי געשוואלן, און
דאס קאן די מאמע מיינע נישט איבערטראגן.
    
― זע נאר א פאר ידים! ― זאגט זי און דערלאנגט מיר א פאטש
איבער די הענט, איך זאל זיי אראפלאזן אראפ, מע זאל זיי ניט ארויסזען.
― באם פעטער הערץ באם טיש, אז דו וועסט מיר זיצן, זאלסטו מיר די
ידים האלטן פון אונטן, דו הערסט וואס איך זאג דיר? און דאס פנים
דיינס זאל מיר ניט זיין אזוי רויט, ווי, להבדיל, בא יאוודאכע דער שיקסע,
 
 