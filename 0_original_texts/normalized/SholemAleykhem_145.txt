 
 דער בלוטיקער שפאס: 5: די משפחה שפירא 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
דאס פינפטע קאפיטל
    
די משפחה שאפירא
    
אויף וויפל דער נייער קווארטיראנט איז געווען צופרידן
מיט זיין קווארטיר, אויף אזוי פיל, אויב ניט מער נאך, איז די
מאדאם שאפירא געווען צופרידן מיט איר נייעם קווארטיראנט. א
לעבעדיקער בחור, זייער א פראסטער ביי זיך, און א צוגעלאזטער מענטש,
― א דימענטיקער.
    
פונעם ערשטן טאג אן האט ער זיך שוין אינטערעסירט מיט
איר זונדל, א תלמיד פון דריטע קלאס גימנאזיע, אים א נעם
געגעבן צום עקזאמען און אליין געשלאגן זיך מאכן מיט אים אלע
טאג די אוראקן. די מאדאם שאפירא האט שוין אליין געקלערט
אויסזוכן אים א רעפעטיטאר, ס׳זאל זיך מאכן עפעס א רעכטער סטודענט
אין גלייכן געלט. קיין סך ס׳זאל קאסטן קאן זי ניט, נאר זי וואלט
וועלן וויסן, וויפל וועט ער זיך הייסן צאלן?
    
דערביי האט זי געווארפן אויף איר קווארטיראנט א קוק פון
אונטן ארויף און ס׳איז איר איבערגעלאפן א מחשבה אין קאפ:
„שיין וואלט געווען, ווען דער בחור זאגט זיך אפ פון נעמען געלט
ביי איר!״ און כך הווה ― גלייך ווי זי וואלט זיין א נביאטע. דער
בחור האט ניט נאר זיך אפגעזאגט פון געצאלטס, ער האט זי נאך
אויסגעלאכט: וואס הייסט ער וועט ביי איר נעמען געלט? פארוואס?
    
― נו? וואס האב איך דיר געזאגט? ― האט די גליקלעכע מוטער
זיך גערייצט מיט דער טאכטער.
    
― וואס האסט דו מיר דען געזאגט?
    
― האסט שוין פארגעסן? האב איך דיר ניט געזאגט באלד
אז ער איז א טאטנס א קינד?
    
― דו האסט געזאגט, אז ער איז א טאטנס א קינד?
    
― וואס דען האב איך געזאגט?
    
― דו האסט געזאגט אויף אים, אז ער איז א שלימזל, ―
האט איר די טאכטער דערמאנט.
    
― איך האב געזאגט אויף אים, אז ער איז א שלימזל?
    
― ווער דען האט געזאגט? איך?
    
― בעטי! דו הייבסט שוין אן דיינע אלטע מעשיות, אפענטפערן
דער מאמע ווי א שייגעץ? מאכן די מאמע פאר א ליגנערין?
    
― ווער מאכט דיך דען פאר א ליגנערין? איך זאג נאר, אז דו
געדענקסט ניט, וואס דו האסט געזאגט. דו זאגסט, אז דו האסט
געזאגט אויף אים, אז ער איז א טאטנס א קינד, און איך זאג, אז
דו האסט געזאגט אויף אים, אן ער איז א שלימזל.
    
― איך האב געזאגט ― דו האסט געזאגט! דו האסט געזאגט ―
איך האב געזאגט! איך בעט אייך, עס וועט א מאל האבן אן עק,
צי ניין?
    
מיט די ווערטער קומט אן דער בעל־הבית, דוד שאפירא, א ייד
א צעווארפענער, א גיכער, א כאפנדיקער, וואס טוט אלצדינג גיך,
בחיפזונדיק: רעדט גיך, עסט גיך, גייט גיך ― אלצדינג גיך, אין
איין אטעם.
    
אין געשעפט, ווו ער דינט (ער איז א בוכהאלטער אין א
גרויסער קראם) קען מען אים ווי א שטילן מענטשן, א ניכנע, אן
פרעטענזיעס און אן א שום טארעראם. נאר ביי זיך אין דער היים
שפילט ער א ראלע פון א בייזן בעל־הבית, א שטיקל דעספאט,
כאטש קיינער הערט אים ניט. דאס ווייב לאכט אים אויס אין די
אויגן, רופט אים „מיין ראכמייסטער״, און „שווידקיי״, און
„שאלאווילע״, אדער גאר „קוריערסקי פאיעזד״.
    
און די קינדער הערן אים גלאט ווי דעם פאראיאריקן שניי.
זיי ווייסן, אז זיי זענען ביי דעם פאטער דאס חיות מיט דער נשמה,
און אז דער פאטער איז נאך זיי די כפרה ― וואס איז דער חידוש? ―
סך־הכל צוויי קינדער: א בת־יחידקע בעטי, א מיידל א ברען, און
א בן־יחידל סיאמקע, פארצויגן פון שלמה־שליאמקע, א בחורל אין
דריטע קלאס, וואס מאכט ניט איין אוראק, ביז די מאמע באצאלט
אים ניט פריער א פיטאקל פאר יעדן אוראק. פונעם פאטער באקומט
ער אחוץ פאר יעדער 4, וואס ער ברענגט פון גימנאזיע, א פיטאקל
און פאר יעדער 5 ― א פערציקער. „וואס איז דער שכל, וואס פאר
א 4 קומט א פיטאקל און פאך א 5 פיר מאל אזוי פיל? ווו איז
דער חשבון?״
    
אזוי פרעגט ביי אים דאס ווייב, שרה שאפירא, און כאפט פון
אים א מיאוסן פסק. דוד שאפירא האט א טבע גאר אין גוטן מוט
אפבאדן זיין ווייב, כאטש עס טרעפט אפטמאל, אז זי זאל אים
געבן א גרעסערע פארציע ווי ער איר. זיי נארן זיך ניט איינס
פון דאס אנדערע.
    
― ווער איז דיר שולדיק, אז דו ביסט א גלאטע בהמה, ― זאגט
איר דוד מיט א שמייכעלע ― און דו הייבסט ניט אן צו פארשטיין
דעם חילוק פון א 4 ביז א 5 אין גימנאזיע?
    
― נו יא, ווי קום איך וויסן, וואס איז 4 און וואס איז 5! ―
ענטפערט אים אפ מיט א ביטער שמייכעלע שרה, און די קינדער
הערן, ווי טאטע־מאמע שפיגעווען זיך און ווארפן זיך דורך מיט
שארפע ווערטער. ― דאס קאן וויסן נאר אזא קאפ־מענטש ווי דו. פארט
א ראכמייסטער. איין חסרון נאר, וואס דו ביסט א ביסעלע צו א שווידקיי
און פליסט צו גיך.
    
― זאלסט דו טאקע וויסן. א סימן, אט וועל איך דיר באלד
באווייזן, אז דו הייבסט ניט אן צו וויסן. למשל, ביי דיר קומט
אויס, אז דער חילוק פון א 4 ביז א 5 איז נאר אין וויפל? אין
איינס? איא? זעסט דו? זאלסט אבער האבן א קלעפקע אין קאפ,
וואלסט דו געוווסט, אז דא איז פאראן א גאנצע רעכענונג. צום
ביישפיל, אט נעם דיין סיאמקען...
    
― אט האסט דו דיר נאך, טאמער איז קארג! ― האקט אים
איבער שרה. ― א שאלאווילע רעדט, פליט ער מיטן קוריערסקי־פאיעזד
און הערט גאר אליין ניט, וואס ער רעדט! וואס עפעס מיין סיאמקע?
ער איז אזוי מיין סיאמקע ווי דיין סיאמקע. .
    
― בקיצור, דיין סיאמקע, מיין סיאמקע; לאז נאר א שטייגער
זיין סיאמקע שוין האלטן ביים לעצטן עקזאמען און באקומען אלע
12 פינפן. 12 מאל 5 וויפל מאכט עס? זעכציק. געטיילט אויף 12,
קומט אויס וויפל? 5. האט ער, הייסט עס, א גאלדענע מעדאל.
    
― אמן, הלוואי, רבונו־של־עולם! ― מאכט שרה, און הייבט אויף
פרום די אויגן ארויף, און כאפט א נייעם פסק פון איר דודן, וואס
ווענדט זיך צו דער טאכטער, צו בעטין:
    
― נו? קאן מען מיט איר רעדן? איך וויל איר מאכן א
רעכענונג, הייבט זי אויף די אויגן, די מאמע דיינע, און מאכט
א שמועס מיטן רבונו־של־עולם!
    
― נו, רעכן, רעכן, ווער לאזט דיך ניט, ראכמייסטער מיינער
טייערער? ― זאגט צו אים שרה מיט אזא טאן, אן דוד ווערט נאך
מער אויפגעבראכט, און רעדט נאך גיכער, און מיט נאך מער פייער:
    
― אלזא ביי 12 פינפן האט ער א גאלדענע מעדאל. ווי זשע
איז אבער דער דין, אז ער איז געגאנגען צום עקזאמען און האט
באקומען עלף פינפן און איין 4? כפלען מיר 11 אויף 5, מאכט
דאס 55, און 4? איז 59, געטיילט אויף 12, קומט שוין אויס וויפל?
נאר דאס איז שוין ניט פאר דיין קאפ, ווארעם דאס ווערט שוין
אנגערופן, פארשטייסט דו מיך, תשבורת ― דראב הייסט עס. הכלל,
עס מאכט אויס אזוי גרויס אזוי קליין ווי 4 מיט עלף צוועלפטלעך.
און וויבאלד עס פעלט אים אויס איין צוועלפטל נאר, קאן ער שוין
קיין גאלדענע מעדאל ניט האבן, נאר א זילבערנע.
    
― לאז זיין א זילבערנע, ― זאגט שרה מיט א זיפץ, און דוד קוקט
אויף דער טאכטער:
    
― האסט דו געזען אן אקציע, א יידענע לאזט ניט רעדן?
הכלל, לאמיר גיין ווייטער. ווי זשע איז אבער דער דין, למשל,
אז ער זאל האבן, וועלן מיר זאגן, 7 מאל 5 איז 35, 5 מאל 4
איז 20: 35 און 20 האבן מיר וויפל? 55. געטיילט אויף 12?
האבן מיר א פנים 4 מיט וויפל? מיט 7 צוועלפטלעך. איז אויך
אן אן אומגליק. ער קאן נאך אלץ האבן א זילבערנע מעדאל.
זעסט דו, ווען ס׳איז שלעכט? טאמער, חלילה, פארקערט. טאמער
האט ער, הייסט עס, 5 פינפן מיט 7 פירן ― א! דעמאלט איז
פאסקודנע! פארוואס? א פראסטער חשבון: 5 מאל 5 איז 25. 4 מאל
7 איז אלע מאל 28. אינאיינעם גענומען, מאכט עס אויס, פונקט ווי
אין דער אפטייק, 53, געטיילט אויף 12, מאכט עס אויס ארום און
ארום 4 מיט 5 צוועלפטלעך, דאס הייסט מיט איין צוועלפטל
ווינציקער ווי 4 מיט א האלבן, און אז דיין סיאמקע ענדיקט גימנאזיע
מיט 5 צוועלפטלעך, גיט מען אים א פייג ניט קיין מעדאל, און אז
ער האט ניט קיין מעדאל ― מעג ער שוין זיצן אין דער היים...
    
― בייס דיר אפ די צונג! ― זאגט שרה צו דודן, און דוד
טוט א שפיי, כאפט זיך אויף און אנטלויפט אויף זיין שטעלע, צו
זיינע בוכהאלטערישע ביכער.
    
און שרה בלייבט ווי אן אויסגעפאטשטע. ניט פון איר מאנס
שפיי, וואס ער האט געגעבן ― מע ווייסט, אז ער איז א שאפירא ―
און אלע שאפיראס זענען אזוי: א משפחה פון משוגעים. ניין, שרה איז
צעקאכט פון אן אנדער זאך. שרה האט מורא טאמער טאקע,
חס־וחלילה, גייט אפ איר סיאמקען א צוועלפטל? נאר ניין! זי וויל
ניט וויסן פון קיין רעכענונגען. 7 צוועלפטלעך, 13 צוועלפטלעך ―
איר סיאמקע מוז האבן א מעדאל, און וועט, אם־ירצה־השם, מיט
גאטס הילף, געוויס האבן א מעדאל ― סיידן ס׳איז נישטא קיין
גאט אויף דער וועלט?!
    
 דאס זעקסטע קאפיטל.
    
  מ י ר  ה א ב ן א  ג ר וי ס ן  ג א ט!
    
אומזיסט האט שרה שאפירא געזינדיקט פאר גאט. האט דאס דען
ניט איר גאט געטאן, אז גראד איצט, ווען איר סיאמקע איז אין
דריטע קלאס און באדארף האבן א רעפעטיטאר אזוי ווי מע באדארף
לעבן אויף דער וועלט, און קיין איבעריקע געלטן אויף צו דינגען
א רעפעטיטאר איז נישטא, ווארעם כאטש איר דוד איז א זעלטענער
ערלעכער מענטש און אן אויסגעצייכנטער בוכהאלטער און דינט
אין איינע פון די גרעסטע קראמען אין שטאט, ביי די פיינסטע לייט,
וואס האלטן זיך פאר גרויסע אריסטאקראטן, פון דעסטוועגן שעמען
זיי זיך ניט פאדערן פון אים, ער זאל זיך געפינען אין געשעפט
פון אכט אין דער פרי ביז ניין אויף דער נאכט. און אנומלטן, אז
ס׳איז געקומען צו א שמועס וועגן א הוספה, האט מען אים
געגעבן אנצוהערעניש, אז עס קוקן ארויס אויף זיין שטעלע צען
יונגע לייט, א סך מער געבילדעטע פון אים, געענדיקטע, יונגע לייט
מיט מעדאלן!... א גליק, וואס שרה שאפירא קאכט אליין און טוט
אליין אלצדינג, כאטש זי איז עס ביי איר טאטע־מאמע ניט געוווינט
געווארן... און אונטער א נויט העלפט די טאכטער, בעטי, אויך אין
שטוב און אין קיך, כאטש זי איז א בת־יחידה און א ציטעריקע. נו, ווי
קאן מען אין זינען האבן א רעפעטיטאר? איז דאך אבער פאראן א
גאט אויף דער וועלט. וואס טוט גאט? טראגט אן דער גוטער יאר
א סטודענט א שלימזל פון שקלאוו...
    
― בעטי! ― רופט זיך אן די מוטער צו דער טאכטער, וואס זיצט
די גאנצע צייט איבער א בוך און חזרט,― בעטי! נישטא אים נאך,
דעם שלימזל?
 
 