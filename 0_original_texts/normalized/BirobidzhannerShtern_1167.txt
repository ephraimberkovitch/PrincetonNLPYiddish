
 הגם קונסט־פאָרמען, וועלכע באניצן זיך מיט שפראך – דאָס הייסט ליטעראטור, מוזיק און טעאטער – זיינען נאטירלעך געווארן די ערשטיקע פאָרמען פון דער נייער יידיש־קולטור, האט זיך היינטצייטיקע וויזועלע יידיש־קונסט נאך ניט באוויזן. 
 אבער אין וואס באשטייט די היינטצייטיקע וויזועלע יידיש־קונסט? הייסט עס א מין היינטצייטיקע וויזועלע קונסט, וואס ניצט די יידישע שפראך פֿאַר עפעס א שטייגערישן טעקסט, רייד, אותיות־בילדער – למשל, א ווידעא־ צי קלאנג־איינשטעלונג אדער א פערפארמאטיוו קונסטווערק? ווי אזוי ווייט און אין וועלכע פאָרמען דארף די יידישע שפראך זיך באווייזן אין א קונסטווערק, כדי עס זאָל איינגערעכנט ווערן אלס היינטצייטיקע יידיש־קונסט? אפשר מוז מען דעפינירן ״היינטצייטיקע יידיש־קונסט״ מיט קאָנקרעטע טערמינען? 
 איך לייג פאר, אז מע זאל האלטן פאר ״היינטצייטיקער יידיש־קונסט״ א יעדעס היינטצייטיק קונסטווערק – געמעל, פאפירענע ״רייזעלעך״, איינשטעלונג, פאטאגראפיע, ווידעא, קלאנג, פּערפאמאנס, נייע מעדיאַ, געזעלשאפטלעכע פראקטיק אאוו, וואס ווערט באוווסטזיניק אויסגעפארטיקט דורך אַ קינסטלער אלס פראיעקט פון דער נייער יידישער קולטור. אט די קונסט מעג אויסניצן די יידישע שפראך, פארמעס, חפֿצים און טעמעס פון יידיש/מיזרח־אייראפעישער יידישער קולטור סיי דירעקט, סיי אויף א מער אמביוואלענטן און אומדירעקטן אופֿן. דאס היינטצייטיקע יידיש־קונסטווערק פארמאגט א בכיוונדיקע און דערקענעוודיקע שייכות צו דער שפראך(ן) און קולטור(ן) פון מיזרח־אייראפעישע קהילות – א שייכות, וואס עקזיסטירט אין דיאלאג מיט די שפראכן און קולטורן פון די שכנים אויף דער גאנצער וועלט. 
 די פראגע פון היינטצייטיקער יידיש־קונסט באַרירט אזעלכע טעמעס ווי היברידיטעט, אסימילאציע, עסענציאליזם, און קולטורעלע צואייגענונג. 
 היינטצייטיקע יידיש־קונסט שפיגלט אפ די גענעראלע אפנקייט פון דער נייער יידיש־קולטור. זי נעמט אויף סיי יידישע, סיי ניט־יידישע קולטור־טוערס און כאַפּט ארום איעדן ענין און אַיעדע פאָרם, וואס איז באגריפיק, וויזועל ווי־עס־זאל־ניט־זיין האט א באציונג צו דער יידישער שפראך און קולטור. 
 די היינטצייטיקע יידיש־קונסט איז געזעלשאפטלעך פראגרעסיוו, איבער־טעריטאריעל, און סיי פרום, סיי וועלטלעך. זי איז גלייכצייטיק א שבטישע און אן אינטערסעקציאנעלע (זי באַטראכט געזעלשאפטלעכע אונטערטעטיקונג ניט פונעם קוקווינקל פון באזונדערע קאטעגאריעס – ראסע, קלאס, געשלעכט, סעקסועלע אריענטאַציעס, אאוו.), א טראדיציאָנעלע און א סינטעטישע. 
 אין דער וועלט פֿון דער היינטצייטיקער יידיש־קונסט קאָעקזיסטירט די מיזרח־אייראפּעישע יידישקייט בשלום מיט אויסערעטנישע הומאניסטישע אידעאלן. 
 די היינטצייטיקע יידיש־קונסט גיט אפ די בכורה ניט דער אויטענטישקייט פון איינגעבוירענע רעדנערס, און ניט דעם דמיון פֿון דעם פאסט־ווערנאקולארע יידישיסטן. ביידע זיינען נייטיק אין דער שעפערישקייט פֿונעם 21סטן יארהונדערט. קיינער קען ניט צואייגענען די אידיי פון דער היינטצייטיקער יידיש־קונסט זיך אליין. זי איז אפן און גרייט צו אַ ווייטערדיקער אנטוויקלונג. 
 די היינטצייטיקע יידיש־קונסט ווערט פּראָדוצירט דורך אַן אויסקלייב פֿון אירע שעפער. 
 די היינטצייטיקע יידיש־קונסט כאַפּט ארום פֿאַרשיידנאַרטיקייט, העלפֿט מיט דעם צווישנקולטורעלן אויסבייט און האלט אונטער די אוניווערסאליסטישע אספיראציעס פונעם 20סטן יאָרהונדערט. 
 די היינטצייטיקע יידיש־קונסט ״גנבעט״ באַשטענדיק זיך בײַטנדיקע גרענעצן פון דער היסטארישער אשכנזישער ציוויליזאציע פֿון מיזרח־אייראפע. 
 די היינטצייטיקע יידיש־קונסט דריקט אויס און אין דער זעלבער צייט שטויסט אָפּ די בענקשאפט נאך דער אַמאָליקער יידיש־קולטור. זי איז אי פארזיכטיק, אי ענטוזיאזטיש בנוגע צו דער צוקונפט. 
 די היינטצייטיקע יידיש־קונסט שטעלט דעם מענטשן אינעם צענטער פֿון קונסט. 
 אט די פאָרמען שפיגלען אָפּ דאס היינטיקע יידישע קולטורעלע לעבן. זיי ווענדן זיך אין דער זעלבער מאס צו פֿרומקייט, אסימיליזאציע, פארבינדונג מיט ״דער אלטער היים״ און פאליטישער איבערגעגעבנקייט. 
 די היינטצייטיקע יידיש־קונסט אינטערעסירט זיך ניט מיט א מין קולטורעלן תחית־המתים, נאר מיטן אונטערהאלטן און פארשטעלן אויפסניי די יידיש־קולטור אינעם היינטיקן מצב אין פריער ניט־פארויסגעזעענע פאָרמען. 
 צוריקגערעדט שטייט די היינטצייטיקע יידיש־קונסט קעגן דעם אריינציען די יידיש־קולטור אין היינטיצייטקייט מיט גוואלד, דורך אַ מין ״שאק־טעראפיע״. די יידיש־קולטור איז לעבעדיק, און מ׳דאַרף ניט פארבעסערן זי לויט אימפעריאליסטישע נארמעס פון הערשנדיקע קולטורן. מ׳דארף ניט פארטייטשן אירע פאָרמען און טעמעס אנטשפּרעכיק די הערשנדיקע קולטורן אין יידיש צי געפינען יידיש־נוסחאָות פֿאַר אַנטליענע פֿאָרמען. 
 די היינטצייטיקע יידיש־קונסט דארף מען לאָזן זיך אנטוויקלען לויט איר אייגענער, אינעווייניקסטער לאגיק, אזוי אז די איינציקע, פילזייטיקע יידיש־היינטצייטיקייט זאל זיך באווייזן. 
 די פאָרמען פון דער היינטצייטיקער יידיש־קונסט זײַנען גלייכצייטיק שוין דא און נאך ניט אנטוויקלט. טראָץ די גזירות פון קולטורעלן אימפעריאליזם, בלייבט די היינטצייטיקע יידיש־קונסט אָפֿן פאר אלצדינג, וואָס איז פראגרעסיוו, סיי פֿאַר היגן, סיי פֿאַר אלוועלטלעכן. 
 די היינטצייטיקע יידיש־קונסט שטרעבט צו אַ גלייכגעוויכט צווישן פארטיקולאריזם און אוניווערסאליזם. 
 די היינטצייטיקע יידיש־קונסט איז אַ נע־ונדניצע. זי איז גלותדיק און אלוועלטלעך. 
 די היינטצייטיקע יידיש־קונסט איז רעפרעזענטאטיוו, מאדערניסטיש, מאנומענטאל, פארשווינדנדיק, אנטייל־נעמעריש, פערפארמאטיוו, אאוו. 
 די פארבן פון דער היינטצייטיקער יידיש־קונסט זײַנען שלמותדיק, אירע פארמען זײַנען ראפינירט, און אירע ליניעס צאפלען שוין. 
 יידיש – קארבין ( חיים־פסח ) אלארדייס 
 
 פון יעווגעני פֿיקס 
 