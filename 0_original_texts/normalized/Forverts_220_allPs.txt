 דער מוזיקער און מוזיק־ארכיוויסט הענעך סאפאזשניק האט לעצטנס געמאלדן אז ער האט שוין געזאמלט גענוג געלט אויפצושטעלן א מצבה פארן מערקווירידיקן אפרא־אמעריקאנער חזן, טאמאס לא־רו דזשאונס. . 
 די אויפדעקונג, וואס וועט פארקומען פנים־אל־פנים, דארף דורכגעפירט ווערן זונטיק, דעם 29סטן אויגוסט, 11:00 אין דער פרי, 67 יאר נאך דזשאונסעס טויט, ביים „ראזהיל־בית־עולם‟ אין לינדען, ניו־דזשערזי. 
 דער ״שווארצער חזן״, טאמאס לא־רו דזשאונס 
 סאפאזשניק פארשט שוין יארן לאנג די געשיכטע פון אפראאמעריקאנער חזנים, און דזשאונס איז געווען צווישן די פראמינענטסטע פון זיי. זיינע רעקארדירונגען ווייזן ארויס בפירושע רמזים וועגן דעם קולטורעלן סימביאז צווישן די יידן און די אפראאמעריקאנער. 
 נישט געקוקט אויף סאפאזשניקס באמיונגען אויסצוגעפינען די פרטים פון דזשאונסעס לעבן, ווייסט מען עד־היום ווייניק וועגן אים. ער איז דערצויגן געווארן אין ניוארק, ניו־דזשערזי, וואס האט דעמאלט געהאט א גרויסע יידישע באפעלקערונג. הגם ס׳איז נישטא קיין ראיות אז זיין מאמע איז געווען א געבוירענע יידישע טאכטער אדער צי זי האט זיך א מאל מגייר געווען, ווייסט מען יא אז זי האט זיך געחברט מיט יידן און האט טאמאסן געשיקט אין א תלמוד־תורה. טאקע אזוי האט ער זיך אויסגעלערנט יידיש און לשון־קודש און ווי צו דאווענען פון א סידור און מחזור. 
 ווי היינט, איז אן אפראאמעריקאנער חזן דעמאלט געווען א זעלטענע זאך אבער דזשאונס איז נישט געווען דער איינציקער . מע ווייסט אויך פון א חזן וואס איז געבוירן געווארן אין בארביידאס און זיך גערופן ״מענדל״, און פון אן עטיאפישן קאליגראף, דוד הכהן. דזשאונס איז אבער געווען דער באקאנטסטער פון זיי. ער האט אויך אפט אויפגעטראטן ווי א גאסט־שטערן אין יידישן טעאטער, בפרט אין די וואדוויל־פארשטעלונגען. אויף יידיש האט מען אים גערופן „דער שווארצער חזן‟, אין די טעג איידער דאס ווארט האט, בפרט אויף ענגליש, אנגענומען א ראסיסטישן ביי־טעם. 
 צווישן זיינע באקאנטסטע רעקארדירונגען איז דאס ליד, „יידעלע, פארליר ניט דיין האפענונג‟ און די תפילה, „מתרצה ברחמים‟ , וואס ער האט געזונגען מיט דער אשכנזישער הברה, באגלייט פון אן ארקעסטער. 
 נאך א יארן־לאנגער הארעוואניע האט סאפאזשניק, סוף־כל־סוף, געפונען דאס ארט ווו מע האט דזשאונסן באגראבן אבער קיין מצבה איז דארט נישט געווען. האט סאפאזשניק לאנצירט א קאמפאניע צו זאמלען געלט אויף צו מאכן א מצבה וואס האט אריינגעבראכט $5,000 פון מער ווי 60 מענטשן. אויף דער מצבה וועט שטיין דזשאונסעס ענגלישער נאמען, אין איינעם מיט זיין צונאמען, „דער שווארצער חזן‟, און א שורה פונעם ליד, „יידעלע, פארליר ניט דיין האפענונג‟. 
 מער פרטים וועגן דזשאונסעס לעבן און רעקארדירונגען קען מען געפינען אויף סאפאזשניקס בלאג . 
