
 אינעם מאסקווער יידישן פארלאג ״יעוורייסקאיא סטארינא״ איז מיט עטלעכע טעג צוריק דערשינען א בוך, וואס איז זייער וויכטיק פאר אלע מענטשן, וועלכע אינטערעסירן זיך מיט דער געשיכטע פונעם רוסלענדישן יידנטום. 
 עס גייט א רייד וועגן אן אנאטירטן אינפארמאציע־אנווײַזער ״יידישע פעריאדישע פרעסע אין דער רוסלענדישער אימפעריע אינעם 19טן – אנהייב 20טן יארהונדערט״. זיין מחבר איז דער קוואלן־פארשער איליא פעטשענין. אינעם יסוד פון דעם דאזיקן בוך איז געלייגט געווארן זיין קאנדידאט־דיסערטאציע, וועלכע ער האט פארטיידיקט אין 2013 אויפן היסטארישן פאקולטעט פונעם מאסקווער מלוכה־אוניווערסיטעט אויף לאמאנאסאווס נאמען. 
 אין דעם בוך זיינען פארגעשטעלט באשרייבונגען פון אריבער פינף הונדערט יידישע פעריאדישע אויסגאבעס אויף רוסיש, יידיש און העברעיש מיט אן אנווייזונג פון ארט און צייט פון דער אויסגאבע, אונטערקעפלעך, לאזונגען, רעדאקטארן, ארויסגעבער, פרייזן, טיראזשן, פאליטישער אריענטאציע אא. 
 פארעפנטלעכטע אינעם בוך טאבעלעס ווערן באגלייט מיט סיגלען וועגן אנוועזנהייט פון די אנטשפרעכיקע אויפגאבעס אין ביבליאטעקן, ארכיוון און אינטערנעץ־רעסורסן. דאס בוך ווערט געעפנט מיט אן איבערזיכט פון מעטאדאלאגיע פונעם באפארשן די יידישע פרעסע, איר געשיכטע און סטרוקטור, איר לייענערשאפט און איר פארטיייש־שפראכלעכער דיפערערנציאציע. 
 
 וו\. פיריאטינסקי 
 