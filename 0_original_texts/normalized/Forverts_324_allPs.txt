 ד״ר יחיאל (דזשעפרי) שאנדלער, פראפעסאר פון יידישע לימודים ביים ראטגערס־אוניווערסיטעט, איז איינער פון די שעפערישסטע פארשערס אויפן יידיש־געביט. אין משך פון די לעצטע יארן האט ער ארויסגעלאזט א צאל ביכער אויף פארשיידענע טעמעס — נישט בלויז וועגן יידיש, נאר אויך, למשל, וועגן די רעאקציעס אויפן חורבן מצד אמעריקאנער יידן אין פילמען און טעלעוויזיע. איצט האבן מיר דאס גרויסע מזל, וואס שאנדלער האט אנגעשריבן א געראטענע געשיכטע פון יידיש וואס איז אויך א וועגווייזער אין דער יידיש־פארשונג: „יידיש: ביאגראפיע פון א שפראך‟ . 
 ס׳איז באמת נשתומם צו ווערן, ווי שאנדלער האט אין דעם רעלאטיוו קורצן באנד צונויפגעפרעסט אזוי פיל לומדות וועגן אזוי פיל פארשיידענע אספעקטן פון דער שפראך. כאטש דאס בוך לייענט זיך גאנץ געשמאק, נישט טרוקן בכלל, איז עס פארט אן אקאדעמיש ווערק מיט הונדערטער הערות און ציטאטן פון היינטיקע און אמאליקע פארשערס. ס׳איז א ניי סטאנדארדווערק, וואס סטודענטן וועלן מסתמא לייענען אין זייערע קורסן און וואס אפילו גרויסע קענערס וועלן דערין געפינען חידושים. 
 דאס בוך גיט איבער קורץ און שארף א סך וויכטיקע אויספירן פון דער יידיש־פארשונג אין משך פון די לעצטע יארן און איז גוט צוגעפאסט צו די אינטערעסן פונעם יינגערן דור. עס גיט א גוטן אריינבליק אין אזעלכע טעמעס ווי דער פאליטישער ראדיקאליזם, מין, פעמיניזם און „קוויר יידישקייט‟. אבער שאנדלער גיט זיך אויך אפ ווי געהעריק מיט די עלטערע טעמעס, ווי די אנטוויקלונג פון דער יידישער ליטעראטור, פון דער יידיש־פארשונג, אפילו פון דער יידישער ארטאגראפיע. פונעם טעקסט איז צו דערקענען, אז שאנדלער האט זיך יונגערהייט געלערנט ביי ד״ר מרדכי שעכטער און מיטגעארבעט אויפן יידישן שפראך־ און קולטור־אטלאס. 
 אין יעדן בוך מיט אזוי פיל פרטים כאפן זיך אריין א פאר קליינע טעותן, וואס ס׳איז נישט כדאי זיי אויסצורעכענען. מע קען לייענען עטלעכע אין דער רעצענזיע פון מייקל וועקס . אויך וועגן דעם ריכטיקן באלאנס צווישן די פארשיידענע טעמעס איז מסתמא אוממעגלעך, אז צוויי פארשערס זאלן מסכים זיין צווישן זיך אויף הונדערט פראצענט. פון מיינעט וועגן, וואלט שאנדלער געקענט שרייבן עפעס מער וועגן די חסידים, ווייל די שפראך לעבט היינט, דער עיקר, ביי זיי. 
 שאנדלער איז ספעציעל פאראינטערעסירט אין יידיש ווי א „פאסטווערנאקולאר‟, ד״ה ווי מע ניצט די שפראך אויף א סימבאלישן אופן נאך דעם ווי מע האט זי שוין אויפגעהערט צו רעדן. דעם באגריף „פאסטווערנאקולאר‟ האט די היסטאריקערין, ד״ר צירל קוזניץ, שוין געניצט אין אן ארטיקל פונעם יאר 2002 אבער שאנדלער האט שפעטער געהאלפן אים פארשפרייטן אין דער יידיש־פארשונג, עפענענדיק ברייטערע פערספעקטיוון אויף א סך פענאמענען, וואס מע האט פריער פארקוקט. אבער איין פועל־יוצא דערפון איז, אז די גערעדטע שפראך איז געווארן ווייניקער צענטראל. 
 שאנדלער לייגט גרויסע האפענונגען אויפן וואקסנדיקן אינטערעס צו יידיש ביי סעקולערע יידן און נישט־יידן אין א יידיש־וועלט וואס איז אפן פאר אלעמען. ער זעט א גרויסן פאטענציאל אינעם אינטערנעט צו שאפן א ווירטועלע קהילה פון יידישיסטן איבער דער וועלט, אזוי ווי מיר זעען אויף אן אמת זינט די מגפה האט אויסגעבראכן. ער זעט אויך נייע געלעגנהייטן אין „קוויר יידישקייט‟, וואס האט אן אנדער מאדעל פון שפראך־המשכדיקייט. אנשטאט דעם געוויינטלעכן משפחהדיקן מאדעל, פון דור צו דור, פון טאטע־מאמע צו די קינדער, קען די שפראך אויך ממשיך זיין דורך כסדר בייטדנדיקע גרופירונגען פון יחידים, וואס לערנען זיך די שפראך אויף ס׳ניי. שאנדלער האלט, אז אזא מין נישט־משפחהדיקע המשכדיקייט האט א סך שעפערישע און נאוואטארישע מעגלעכקייטן, וואס דער אלטער מוסטער פון דער „גאלדענער קייט‟ האט נישט. 
 שאנדלערס קוקווינקל שטייט אין קאנטראסט מיט דער וויזיע, וואס ד״ר הירשע־דוד קאץ פרעזענטירט אין זיין געשיכטע פון יידיש, „ברענעדיקע ווערטער‟ , וואס איז ארויס אין 2004. דעמאלט האט קאץ פארויסגעזען א נייעם אויפבלי פון יידיש, א דאנק דעם געוואלדיקן וווקס פון די חסידים, וואס זיי וועלן אפשר שאפן א מין קולטור־רענעסאנס. אין משך פון די לעצטע 17 יאר האט זיך די חסידישע באפעלקערונג מסתמא פארטאפלט און ביז א געוויסער מאס איז קאצעס נבואה מקוים געווארן. אבער דאס געווינס פאר יידיש איז פארט נישט אזוי דראמאטיש ווי מע וואלט זיך געריכט (אפשר ווייל קאץ האט געשאפן אומרעאליסטישע דערווארטונגען). אזוי צי אזוי, באפרידיקט די חסידישע קולטור נישט די אינטערעסן פון ס׳רוב וועלטלעכע יידישיסטן, זוכן די וועלטלעכע די ישועה ערגעץ אנדערש. 
 די נישט־משפחהדיקע שפראך־המשכדיקייט, ווי שאנדלער שטעלט זי פאר פאר „קוויר יידישקייט‟, איז היינט באמת חל אויף די יידישיסטן בכלל, ווייל ס׳רוב פון אונדז לערנען זיך אויס די שפראך דערוואקסענערהייט. מיר האבן א ברירה אדער צו באדויערן דעם מצב און צו בענקען נאך א וועלט וואס איז נישטא מער, אדער — ווי שאנדלער — צו באטראכטן די מעלות פון אונדזער מצב און צו זאגן גם זו לטובה: אז מע קען נישט אריבער, מוז מען ארונטער. 
 ס׳איז אפשר געזינטער פסיכאלאגיש צו באגריסן ביידע מינים המשכדיקייט: איבערגעבן די שפראך אין דער משפחה איז גוט, און אויסלערנען זיך דערוואקסענערהייט איז אויך גוט. נאר לאמיר זיך נישט נארן, אז פאר דער שפראך גופא איז עס אלץ איינס. ס׳איז גאנץ שווער נאך די קינדער־יארן זיך אויסצולערנען א שפראך מיט אלע פיטשעווקעס. דערפאר איז די הויפטשפראך פונעם יידיש־לימוד און פון דער יידיש־פארשונג היינט — ענגליש. 
 דער זיידע פון דער סאציאלינגוויסטיק, ד״ר שיקל פישמאן ז״ל, פלעגט אפט איבערחזרן, אז אלע אנהענגערס פון שפראך־המשכדיקייט דארפן זיך כסדר דערמאנען, אז דער עיקר איז צו רעדן די שפראך מיט קינדער אין די וויגן, און נישט צו ווערן פארבלענדט פון „זייטיקע שפילעכלעך‟. קאנצערטן און ספעקטאקלען, ביכער און ארטיקלען זיינען שיין און גוט, אבער פון זיי וועט די שפראך נישט אויסגעלייזט ווערן. דערפאר, מיין איך, האט די לעבעדיקע שפראך ביי די חסידים א גרעסער חשיבות ווי דער „פאסטווערנאקולאר‟, נישט געקוקט אויף זיינע אלע טשיקאווע אספעקטן. 
