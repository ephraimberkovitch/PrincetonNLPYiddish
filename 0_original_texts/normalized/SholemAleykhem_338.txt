 
 יוגנט־ראמאנען: קינדער־שפיל 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
דאס ערשטע קאפיטל
  
א י ן ח ד ר
    
אין די יונגע יארן זיינען זיי געווען די בעסטע גוטע ברידער:
אין איין חדר געלערנט, געהאט גלייכע פעיקייטן, גלייכע יארן, און
האבן ביידע ניט געוואלט לערנען. דער חילוק צווישן זיי, וואס איינער
איז געווען גראב און קיילעכדיק ווי אן ארבוז, שרעקלעך פויל, תמיד
פארזארגט, תמיד פארוויינט און א גרויסער פרעסער, א נאשער, ― דערפאר האט מען אים אין חדר א נאמען געגעבן „קוואשע״; דער אנדערער
איז געווען פונקט דער היפך: א לאנגער און א דארער, א לעבעדיקער
און א פריילעכער, א פליער און א טענצער, א סמיעליאק און א כיטרע
יונגאטש, א רירעוודיקער און א קרעפטיקער, אזוי אז קיינער האט אים
נישט געקאנט בייקומען, און דער גאנצער חדר האט פאר אים דרך־ארץ
געהאט: וואס ער האט געזאגט, איז געווען געזאגט, און וואס ער האט
געוואלט, האט ער געטאן. גערופן האט מען אים „מאטל־מזיק״.
    
מאיר־קוואשע און מאטל־מזיק זיינען געווען די ערגסטע תלמידים
בא רב יוסי דעמבענער אין חדר. רב יוסי פלעגט זיי הרגענען צען מאל
א טאג, ברעכן די ביינער מיט א שטעקן, אדער קאטעווען מיט א פאדעשווע, נאר וויפיל מע האט זיי ניט געשלאגן אין קאפ אריין, האט זיך
צו זיי די גמרא געקלעפט, ווי אן ארבעס צו דער וואנט! געקומען דער
„דאנערשטיק״, האבן זיי זיך שוין געריכט אף א מפלה: אט גייט רב
יוסי דעמבענער פון קלויז מיט דעם טלית־ותפילין אונטערן ארעם... זיין
גראבע נאז מיט די גריבלעך, זיין אויסגעפליקטע בארד, זיין בעלמעוואטע
אויג מיט זיין גאנצער „אסאבע״ ווארפן אף אלעמען א שרעקלעכע מרה־שחורה: עס ווערט פארקילט אינעווייניק. דער גרעסטער חריף קאן פארגעסן, ווי מען רופט אים, בשעת עס טוט אף אים א קוק רב יוסי דעמבע־נערס בעלמעוואטע אויג.
    
― נעמט די גמראס!
    
די קינדער נעמען די גמראס, דאס הארץ קלאפט און די קניען ציטערן. זיי מישן־אויף. דער רבי צעשאקלט זיך און זאגט:
    
― נא ־ א!
    
זיי הוסטן זיך אויס, ווי די סאלדאטן אף דער אוטשעניע. דער רבי
צעשאקלט זיך נאך שטארקער און זאגט נאך אמאל:
    
― נא ־ א! אמר רב פפא, האט רב פפא געזאגט! רעדט!!!...
    
חברה טוען א קלאפ אין איין קויל:
    
― אמר רב פפא, האט רב פפא געזאגט!
    
און עס ווערט א שרעקלעכער ליארעם פון דרייצן מיילער, אלע
שרייען, אלע קלינגען און אלעמען איז פריילעך אפן הארצן, מחמת אלע
ווייסן די גמרא, אלע זאגן ווי א וואסער, איינער כאפט פארן אנדערן,
קוקט מיט איין אויג אין דער גמרא און מיט דעם אנדערן אף דעם רבינס
בעלמעוואטע אויג; אפילו מאיר־קוואשע און מאטל־מזיק שרייען אויך,
שאקלען זיך אזוי ערנסט און דרייען מיטן גראבן פינגער אזוי געטריי,
גלייך ווי קיינער פארשטייט ניט אזוי, ווי זיי פארשטייען. און פלוצעם...
    
― שא! שששששא! שא!...
    
אזוי זאגט דער רבי און טוט א פאטש מיט דער האנט איבערן
טיש; ער נעמט מיט דער אנדערער האנט דאס אויסגעפליקטע בערדל,
גלעט דאס מיט ישוב־הדעת און קוקט אראפ צו זיך אף די פאנטאפל...
אלע ווערן פארשטארבן. זיי פילן, ווי עס ווארגט זיי עפעס אין האלדז
און זיי קאנען דאס ניט אראפשלינגען. א שרעקלעך שטילשווייגעניש!
גאנץ שטיל טוט זיך דער רבי א פרעג:
    
― זאג־זשע, מאיר־סערדצע, וואס לאזט מיך דא רב פפא הערן?...
זאג, זאג! שעם זיך ניט!
    
בא מאיר־קוואשע קייקלען זיך שוין טרערן פון די אויגן, גלייך
אף דער גמרא אראפ. דער רבי קוקט אלץ אונטן, צו זיך אף די פאנטאפל, און רעדט זיך ווייטער אזוי גלאט, אזוי בנעימותדיק:
    
― זאג, סערדצע ,זאג, מאירל, שעם זיך ניט, וואס ארט דיך?...
    
בא מאיר־קוואשע זיינען די באקן שטארקן פארפלאמט און די נאז
גלאנצט, ווי אן עפעלע. ער ווייס שוין זיין פסק; ער ווייס, אז אט באלד
וועט מען אים הייסן ארויסגיין פונעם טיש, אליין אראפנעמען די ריטער
פון דעם באלקן, אליין אראפציען זיך, מחילה, די תחתונימלעך, אליין אויסציען זיך מיטן פנים אראפ אף דער באנק, און נאכדעם ― נאכדעם ווייס
ער שוין וואס!...
    
א רויטער, א געשוואלענער, א צעהרגעטער, זעצט זיך מאיר־קוואשע
צוריק אף זיין ארט און קוקט אין דער גמרא אריין טיף־טיף, און זעט
נישט קיין אות פאר די אויגן, וואס זיינען שוין געשוואלן פון געוויין.
נאר, דאנקען גאט, אבי ער איז שוין זיינס איבערגעקומען!
    
איצט איז מאטל אפן צעטל.
    
― אנו, מאטעלע! ― זאגט צו אים דער רבי א ביסל פריילעכער. ―
אנו, מאטעלע, זאג נאר דו, סערדצע, וואס וויל דא רב פפא האבן? זאג,
מאטעלע, זאג!...
    
מאטל־מזיק איז אבער ניט מאיר־קוואשע: מאטל־מזיק וויל אפנארן
דעם רבין, אפנארן אלעמען און זיך אליין אויך; ער צעשאקלט זיך און טוט
א קלונג טאקע נאך ווי א מזיק:
    
― הניחא למאן דאית ליה כרב פפא; אלא למאן דלית ליה כרב
פפא ― מאי איכא למימר? תיקו ― בלייבט א קשיא!...
    
דער רבי הייבט אויף דעם קאפ, שטעלט אנידער דאס בעלמעוואטע
אויג גלייך אף מאטלען און פרעגט אים איבער נאך א מאל קאלטבלוטיק:
    
― וואס לאזט מיך דא רב פפא הערן?...
    
מאטל־מזיק פאלט בא זיך אלץ נישט אראפ און זאגט זיך ווייטער
זייער רויק, קוועטשנדיק מיט דעם גראבן פינגער:
    
― ווארום זעלטאס אנדערש זיין, אז עס זאל זיין ווי רב פפא זאגט,
וואלט דאך געווען א ווידעראנאנד אקעגן טאקע אף רב פפאן אליין; אלא
וואס דען? ― מוז איך דאך שוין אנקומען דערצו, אז עס איז אף רב פפאן
קיין קשיא ניט ― פאר וואס? מחמת קרבנות? היינט וואס לאזט ער מיך
דא הערן? איז דער תירוץ: תיקו!...
    
דער רבי גייט ארויס פון די כלים; ער כאפט זיך אויף און לאזט
אראפ מאטלען עטלעכע קלינגענדיקע פעטש, אזוי אז מאטל פאלט־אראפ
פונעם בענקל און פארלירט דאס היטל. מאטל קוקט זיך ארום פארווונדערט: וואס טוט זיך דא מיט אים? דאכט זיך, ער ווייס אזוי גוט
און זאגט אזוי גלייך?!...
    
דער רבי הייסט אים זיך אנידערלייגן אפן בענקל און ער שמייסט
אים און קאטעוועט אים, וויפל עס גייט אין אים אריין. און מאטל?
מאטל שווייגט, גלייך ווי ניט אים מיינט מען. ער זאל דאס לאזן א טרער,
ארויסלאזן כאטש א פיפס פונעם מויל ― ניין! דער רבי איז אויסער
זיך פאר כעס, עס ווערט אים נמאס שמייסנדיק, כאפט ער א שטעקל,
א „יאמשאווע״ שטעקל, און ברעכט אים די ביינער. מאטל שרייט ניט,
וויינט ניט, קרעכצט ניט; ער טוט נאר בא יעדן שנייד מיטן שטעקל
א פינטל מיט די אויגן ― און גענוג. ניין, רב יוסי דעמבענער קאן דאס
שוין מער ניט איבערטראגן! מיט אויגן אנגעגאסענע מיט בלוט טוט
ער זיך א לאז צו מאטלען; ער כאפט אים אן בא דער האנט און טוט
זי אים א דריי־אויס הינטער די פלייצעס, מע הערט א קנאק... נאר מאטל
שווייגט. ער קריצט נאר מיט די ציין ― און מער ניט. דער רבי שלאגט
אים מיט ביידע הענט אין הארצן אזוי לאנג, ביז ער טוט אף אים א שפיי
און גיט א פאל־אום אליין אף דער סאפע. עס געדויערט לאנג, ביז דער
רבי סאפעט זיך אפ...
    
די תלמידים, צען־יאריקע חברה, זעען דאס אלע דאנערשטיק; און
ווער איז דאס אומשטאנד ארויסצוגעבן, וואס עס פילט דעמאלט זייער
קינדערש הארץ און וואס עס טראכט דעמאלט זייער קינדערשער קאפ!...
    
 דאס צווייטע קאפיטל
    
 געפטרט דעם חדר
    
אין יענער צייט האט שוין אבער מאטל נישט געהייסן „מאטל־מזיק״
און מאיר האט שוין מער נישט געהייסן „מאיר־קוואשע״. דעם ערשטן
האט מען גערופן „מאטל בערציס״, און דעם אנדערן ― „מאיר לייבציס״.
    
זיי האבן חתונה געהאט ביידע אין איין חודש און פון איין שטאט.
    
בערצי בערעשעס (אזוי האט מען גערופן מאטלס שווער) האט געהאט א טאכטער א בת־יחידה, זייער א שיין מיידל. האט ער איר געגעבן
א פאר טויזנט רובל נדן מיט א טשיקאווע חתן פון א שיין ארט, אפילו
נישט קיין גרויסער למדן, דערפאר איז ער אבער אליין א מענטש, א קלוגער יונגאטש, א יונג מיט ביינער, א מענטש מיט א פיסק.
    
מאטלס עלטערן זיינען געווען געמיינע לייט און האבן זיך קוים־קוים דורכגעשלאגן דערמיט, וואס דער פאטער איז געווען... עס איז
שווער צו זאגן, וואס ער איז געווען! ער איז געווען איינער פון די געפאלענע נגידים און מיוחסים, וואס פארנעמען תמיד דעם אויבנאן סיי אין
קלויז, סיי אף א שמחה, און וואס אלע געדענקען, אז זיי זיינען אמאל
געווען נגידים, מיוחסים. מע לאזט זיי נישט אינגאנצן פאלן, זיי זאלן
דארפן חלילה גיין איבער די הייזער. די שטאט שארט זיי צו יענע ברעקלעך, וואס הארפן ממילא אראפפאלן; מע פרעגט בא זיי אמאל אן עצה
און מע פארלאזט זיך אף זיי מיט א בוררות, ווייל מע האלט זיי פאר
קלוגע לייט, פאר קאפ־מענטשן. מיט איינעם ווארט, זיי זיינען דאס, וואס
ווערט אנגערופן: „די פינפטע ראד צום וואגן״... אט אזעלכער איז געווען מאטלס פאטער אויך. און זיין מוטער האט געהאט א חוץ א פרנסה:
א קלייטל א צעלניק, וואס נאר איין גאט ווייס דעם אמת, וואס פאר
א סחורה דארט האט זיך געקאנט געפינען און ווי גרויס איז געווען דער
פדיון בא איר, מחמת דער מארק געדענקט שוין ניט די צייט, ווען עס
זאל אהין אריינשמעקן א קונה. דאך פלעגט זי פון קלייטל ניט ארויסטרעטן, און האט אזוי א צייט מיט יארן פארבראכט אט דא אפן ברעט־בענקל, ארויסקוקנדיק אף א קונה, ביז די אויגן זיינען איר אויסגעטריקנט
געווארן און איר אמאליק שיין געזיכט איז איינגעקנייטשט און איינגעשרומפן געווארן אזוי, אז צו פערציק יאר איז זי שוין געווען אן אלטע
יידענע.
    
געלעבט האבן זיי אין גרויס דחקות, און אפטמאל איז נישט געווען
אפילו אף א פוד מעל. נאר מאטל געדענקט ניט, אז זיין פאטער זאל
זיין אמאל פארזארגט, אדער ער זאל אכקען און קרעכצן אף דער ביטערער צייט, ווי אנדערע קבצנים; אדרבה, דאס איז געווען א פריילעכער קבצן, אן אפגעפוצטער און א ריינער, אז ווען איר גיט אף אים
א קוק, וואלט איר זיכער געמיינט, אז עס ליגן בא אים שווערע טויזנטער אין קאסטן. מאטל געדענקט, ווי די מוטער פלעגט יא אמאל דערקוטשען דעם טאטן וועגן דעם, וואס מע זעט נישט קיין קונה אין די
אויגן; פלעגט זי דער פאטער אפשטופן מיט א ווערטל. די מוטער אבער
האט נישט געהאלטן פון קיין ווערטלעך, פלעגט זי אים זאגן:
    
― אוודאי, בא דיר איז אלץ ווערטלעך, און מיר ווערן פארקילט
אלע געבליטן, אז איך נעם אפן קאפ און טו א טראכט, וואס וועט זיין
מיט אונדזער מאטלען? עס וואקסט, אן עין־הרע, א בחור...
    
― עט, שטותעריי! ― שלאגט זי איבער דער פאטער. ― נארישקייטן, כ׳לעבן! מיט אונדזער מאטלען האב איך שוין דווקא קיין דאגה
ניט. אונדזער מאטעלע וועט זיין א גביר, דו הערסט צי ניין? אט וועסטו
זען, אז ער וועט זיין, אם ירצה שם, א גביר!... איא, מאטל? הא?
וואס זאגסטו עפעס מכוח דעם? דו ווילסט זיין א גביר?
    
ניט אזוי איז דערצויגן געווארן מאיר־קוואשע; ער איז אויסגעוואקסן
דווקא אף ראסקאש מיט פארגעניגן. די נאטור האט אים ארויסגעלאזט
אף דער וועלט א היפשן, א געפאקטן, מיט א געזונטן מאגן און מיט
גראבע ליפן, גלייך ווי זי האט געוווסט פארויס, אז אים וועט די מוטער
פון קינדווייז אן כסדר שטאפן מיט פעטע קנישעס און קאנפעקטן, פייגן,
ניס און באקסערן. אז מע האט אים א כאפ געטאן אין חדר, האט מען
בא אים שטענדיק געפונען אנגעשטאפטע קעשענעס מיט עסנווארג, און
מיר, זיינע חברים, פלעגן ארום אים אפלעקן א ביינדל, כאטש פון דער
נאטור איז ער ניט געווען קיין גוטער, ― אדרבה, געווען איז ער דווקא
א קארגער, ניט קיין פארגינער, נאר מיר האבן בא אים תמיד גענומען
מיט גוואלד, און דערצו נאך געשענקט אים אמאל עטלעכע בוכענצעס,
אזוי אז ער פלעגט זיך באוואשן מיט טרערן. וויפל מאל פלעגט אריינלויפן אין חדר אריין זיין מוטער, א גראבע, שווארצע יידענע און צושטעלן אונדז א בענקעלע צום רבין, וויאזוי „דאס קינד״ (מאיר־קוואשע)
קלאגט זיך נעבעך, אז מע „אביזשאיעט״ אים, אז מע רייסט אויס באם
קינד דעם לעצטן ביסן פון מויל, אז דאס קינד איז נעבעך שטענדיק
הונגעריק, וויי און ווינד איז איר! און אוועקגייענדיק פלעגט זי אים
איבערלאזן א גאנצע טארבע מיט געבראטענע פופקעס, העלדזלעך, דארע
קישקעס, קארענעם לעקעך, צוקערקעס, טארט, צוקערלעקעך, וועלישע ניסלעך, באקסערן וכדומה. געוויינלעך, האבן מיר אים שטארק מקנא געווען און פלעגן זיך אן אים נוקם זיין ווו מיר האבן נאר געקאנט, און
שטענדיק אויפגעווארפן אים „דעם טאטן דעם באלעגאלע״.
    
מע זאגט, אז אמאל, שוין גאנץ לאנג, איז זיין פאטער געווען א בא־לעגאלע. גאט האט אים באגליקט, איז ער געווארן פון א באלעגאלע
א ליוועראנט (א פערד־הענדלער), און פון דעמאלט אן איז ער „אנגעשטאפט מיט געלט ווי א גוי״... אז ער האט באקומען געלט, האט ער
זיך אנגעהויבן „איידלען״, דהיינו: געקויפט זיך אן ארט אין „מיזרח״,
שבת ― „שלישי״ אדער „שישי״, ניט אנדערש; באקליידט זיך און
דאס ווייב און קינדער ווי עס דארף צו זיין; אריינגעגעבן 3 „רייניקייטן״
אין די בתי־מדרשים אריין און, ווו עס פאסט, געשענקט די שענסטע
נדבה. און כאטש דער באלעגאלע איז אים שטענדיק געלעגן אפן פנים,
דאך איז דאס ווארט „באלעגאלע״ געווען פאר אים ערגער ווי געשמדט;
זאגן אים הונדערט מאל „גנב״ איז אים א סך אנגענעמער געווען, ווי
מע זאל אים אויפווארפן, אז ער איז אמאל געווען א באלעגאלע, ―
חיות ניט זיכער!... און ווער שמועסט זיין ווייב ― די האט זיך נאך
מער „געאיידלט״ פון אים; זיין ווייב האט געשאטן מיט גאלד צוליב
כבוד, בכדי זי זאל זיין לייטן גלייך; אירע קינדער האט זי אפגעגעבן
צו די גרעסטע מלמדים פון שטאט; אף שבת האט זי גענומען צען ארעמע לייט מיטאמאל; אלע גבאיטעס זיינען געווען אירע איבערגעגעבענע
אף תמיד און האבן זי געהויבן אף דריקעם; שידוכים האט זי געוואלט
טאן נאר מיט די גרעסטע מיוחסים, און האט געצאלט א סך געלט פאר
שניר מיט איידעמס, ניט אזוי צוליב די שניר מיט די איידעמס, ווי צוליב די מחותנים מיט די מחותנתטעס. אז זי האט חתונה געמאכט א קינד,
האט זיך די חתונה געלאזט הערן גאנץ ווייט!
    
איצט קאנט איר אייך שוין פארשטעלן, ווי גליקלעך זי איז געווען,
אז זי האט א שידוך געטאן מיט רב לייבצע רב פנחסלס! ווי גליקלעך
איז זי געווען, אז איר מאירל איז רב לייבצע רב פינחסלס אן איידעם,
און רב לייבצע רב פינחסלס טאכטער איז איר שנור, און רב לייבצע
רב פינחסלס אליין איז איר מחותן, און רב לייבצע רב פינחסלס ווייב
איז איר מחותנתטע!
    
רב לייבצע רב פינחסלס איז געווען כל ימיו אן עני ואביון, נאר
ווייל ער קומט ארויס פון „גוטע יידן״ און האט געהאט עטלעכע שיינע
טעכטער, האט ער שוין קיין דאגות פרנסה נישט באדארפט האבן: מע
פלעגט אים צוצאלן אין בייטל אריין. אז מאיר־קוואשע איז געווארן זיין
איידעם, האט מען אים אפגעצאלט אחת ואחת טויזנט רענדלעך, און
דערפאר, וואס ער האט געהאלטן דאס פארפאלק אף קעסט, האט מען
אים א חוץ געצאלט חודש־געלט. זכות־אבות, דארפט איר וויסן, איז
נישט פון די קליינע זאכן!
    
זיין איידעם אבער, מאיר־קוואשע, אדער מאיר רב לייבצעס, האט
זיך נישט געפילט אזוי גליקלעך: אים האט דעם שווערס יחוס נישט
אזוי שטארק געווארעמט; ער האט פשוט געליטן הונגער און האט נישט
געקאנט סובל זיין די חסידישע תנועות פונעם שווער, וואס פלעגט אים
שטארק דערקוטשען, ער זאל נעמען א יידיש ספר אין האנט אריין...
אונדזער מאיר־קוואשע איז קוים פטור געווארן פונעם פינצטערן וויסטן
חדר, און דא דערמאנט מען אים ווידער וועגן א „יידישן ספר״!
    
זעלבסטפארשטענדלעך, אז בא אט אזעלכע אומשטענדן האט דער
איידעם נישט געקאנט הויזן מיטן שווער; זיי האבן זיך צעקריגט, צעפאטשט ― און מאיר איז ארויס פון רב לייבצע פינחסלס הויז אף תמיד.
    
מאיר איז ניט אנטלאפן אהיים צו זיינע עלטערן, וועלכע האבן זיך
אזוי געיחוסט מיטן טייערן מחותן, ― ניין; ער האט זיך באזעצט אף
א קליינער צייט בא זיין אלטן חבר, בא מאטל־מזיק, וואס הייסט שוין
היינט מאטל בערציס.
    
 דאס דריטע קאפיטל
    
 חתונה געהאט
    
מאטל בערציס איז שוין געווען א סך גליקלעכער פון זיין חבר מאיר
רב לייבציס.
    
בערצי וויינשענקער איז געווען א פראסטער ייד, נאר א וועלט־מענטש, אן אויסגעריבענער, וואס איז דורכגעגאנגען, ווי מע זאגט, דורך
פייער און דורך וואסער און דורך מעשענע רערן. אין דער יוגנט איז
ער געוואקסן אין א קליין שטעטל, און אז ער איז געבליבן א יתום, האט
ער זיך אוועקגעלאזט קיין אדעס, געשטעלט זיך אין א וויינקעלער פאר
א משרת, אפגעדינט א סך יארן, צונויפגעשלאגן א היפשן קאפיטאל,
חתונה געהאט און ארויס אין דער דאזיקער שטאט, ווו עס קומט פאר
אונדזער אמתע געשיכטע, און האט זיך איינגעפירט דאס געשעפט שטיל,
נישט געפלויגן, באלעבאטיש. אף די עלטערע יארן, אז זיין ווייב איז
געשטארבן און אליין האט ער זיך שוין געוואלט א ביסל אפרוען, האט
ער געזוכט פאר זיין איינציקער טאכטער אזא חתן, וואס זאל קאנען
פארטרעטן זיין ארט און איבערנעמען דאס געשעפט; דאס זעלבע האט
אויך געמיינט זיין טאכטער.
    
מלכה בערציס (אזוי האט געהייסן זיין טאכטער) איז ניט געווען
אזא פארשוין, ווי טייבעלע רב לייבציס; דערפאר איז זי געווען פונדאמענטאלער פון טייבעלע רב לייבציס; טייבעלע האט טאקע געהאט שווארצע אייגעלעך, רויטע בעקעלעך, לאנגע ברעמען, שיינע געקרייזלטע האר,
אן אויסגעטאקט נעזל, אויסגעשניצטע ליפעלעך ― זי איז אבער געווען
אט דאס, וואס מע רופט אן א „רוחניות״, זייער־זייער אן איידל באשעפעניש, גרינג ווי א פעדער און לופטיק ווי א מלאך. מלכה דאקעגן האט
געהאט גרויסע גרויע אויגן, לאנגע ליכטיקע האר, א ביסל א גראבלעכע
נאז, פולע ליפן, און אליין הויך און גרויס, מיט לאנגע גראבע הענט ―
און פונדעסטוועגן נישט קיין מיאוסע. מאטלען איז זי פון דער ערשטער
מינוט אן אזוי שטארק געפעלן געווארן, אז ער האט קוים דערלעבט די
מינוט, די רגע, ווען זיינע עלטערן האבן זי גענומען צו זיך אף שבועות.
אך, אין די דאזיקע צוויי טעג האט נעבעך אונדזער מאטל־מזיק איבערגעטראגן אלע שמערצן פון דער ערשטער ליבע!
    
שטעלט אייך פאר: אט זעט מאטל מיט זיינע אויגן די דאזיקע,
מיט וועלכער ער דארף אפלעבן א וועלט. אט קוקט זי אף אים מיט
אירע קלוגע גרויע אויגן. אט שמייכלט זי, און דאס פנים פלאמט איר
פאר פרייד. אט הערט ער איר קול. זי רעדט, נאר ניט צו אים. זי לאכט,
נאר ניט צו אים. ער איז „א חתן״, און דארף זיך שעמען... אט פארקאטשעט זי די ארבל, און אירע ווייסע דיקע הענט בלייבן נאקעט ―
און ער, מאטל נעבעך, איר אייגענער חתן, טאר זי אפילו ניט קיין קוש
טאן!... די מאמע מעג שטיין און צעפלעכטן איר די לאנגע, ווייכע,
שמעקנדיקע צעפ, און ער, מאטל, טאר ניט! און וואס פאר א פשוטע
זיין כלה איז: זי קאכט אליין און באקט אליין און מאכט אזעלכע בלינצעס, וואס צעגייען זיך אין יעדן אבר! כאטש א ווארט איר זאגן, כאטש
א האלב ווארט, כאטש אנרירן זיך אן איר האנט, אן איר קלייד! נאר
― שא! אט גייט זי גלייך צו אים, צו מאטלען... זי נעמט בא אים
ארויס דעם גילדענעם זייגער פון דער קעשענע (דעם זייגער האט אים
דער מחותן געשיקט א מתנה) און פרעגט בא אים, צי עס געפעלט אים
די מתנה? א! ער פילט, אז זי שטייט לעבן אים... ער רירט זי אן
אומגערן בא דער האנט... זי קוקט אף אים און שמייכלט... ער נעמט
זי אן שטארקער בא דער האנט ― זי לאזט זיך... ער כאפט איר האנט
און וויל זי א קוש טאן ― קומט אן די מאמע!...
    
דעם זעלבן שבועות איז אויך מאיר־קוואשעס כלה, טייבעלע רב
לייבציס, געקומען אף יום־טוב צו זיינע עלטערן. ניין, ניט רב לייבצי
רב פנחסלס טאכטער איז געקומען ― דאס איז געקומען עפעס א פרינצעסן, עפעס א בת־מלכה פון טויזנט־און־איין נאכט: איידל און לופטיק,
איינגעטונקען אין זיידנס און אין גאלד, קוים־קוים וואס זי רירט אן מיטן
פיסעלע די ערד, א רוחניות, וואס עסן עסט דאס ווי א פייגעלע און
פישטשען פישטשעט דאס ווי א שוועלבעלע... מאלט אייך וויפל זילבער, וויפל גוטס האט מאירס מוטער ארויסגענומען פון די קאסטנס!
וויפל האט זי אנגעקאכט און אנגעבאקן לכבוד דעם דאזיקן טייערן און
ליבן גאסט, וואס אין הארצן פילט זי, אז זי איז ניט ווערט צו זיצן מיט
איר בא איין טיש! מאירס פאטער ― דער האט מורא אפילו א קוק
צו טאן אף דער כלה: ער ציטערט, טאמער חלילה כאפט ער זיך ארויס
מיט א גראב ווארט... און מאיר? מאיר איז רויט, ווי א צוויק. זיינע
גראבע באקן זיינען נאך מער אנגעבלאזן, און דער שטערן שוויצט אים
מיט סכנת־נפשות! עס מאלט זיך אים רק אויס, אז ער זיצט נישט אקוראט. ער רוקט אלע מאל אן דאס היטל שטארקער און שטארקער. ער
באראבאניעט מיט די קורצע גראבע פינגער איבערן טעלער. דער פאטער
ווארפט אף אים אן אויג און טרעט אים אן אפן פוס. נאר דאנקען גאט,
אט טראגט מען שוין דעם פאלומעסיק מיט פיש. מאיר ווערט לעבעדיקער. מאיר האט ליב פיש פון תמיד אן. ער עסט געשמאק מיט אפעטיט
און פאטשט מיט די ליפן. דער פאטער איז אויסער זיך. ער לייגט אוועק
  
קינדער־שפיל 63
  
לעפל און גאפל, ווערט רויט, ווי א צוויק, און קוקט אפן זון מיט אזא
רציחה, ווי ער וואלט אים וועלן דורס זיין.
    
פונדעסטוועגן, אז ס׳איז געקומען צו דער חתונה, איז אויך דער
פאטער נכשל געווארן, געכאפט אן איבעריקע כוסה, און די צונג האט
זיך אים אויפגעבונדן. ער איז צוגעגאנגען צום מחותן, צו רב לייבצי רב
פינחסלס, ארומגענומען אים אפן באלעגאלישן אופן און האט אים געפרעגט, אף קאטאוועס, צי ווייס ער דעם חילוק פון א פערד ביז א שקאפע און ביז א זשערעבעץ.... א סקאנדאל! א סקאנדאל! דאס זאל געווען זיין פאר דער חופה, וואלט רב לייבצי רב פינחסלס געוויס געפארן
צוריק אהיים. אצינד איז שוין געווען פארפאלן. א סקאנדאל! א סקאנדאל!
    
אף מארגן, אז מאירס פאטער האט זיך אויסגעניכטערט, האט ער
דעם מחותן מפצה געווען פאר דעם בזיון מיט מזומנס, און געזעגענענדיק
זיך מיטן זון, מיט מאירן, האט ער אים אויג אף אויג אזוי געזאגט:
    
― פארגעס ניט, זונא, דאס... אז דו האסט זיך פאפאדיעט צווישן
מיוחסים, איידעלע לייט, וואס דו ביסט ניט ווערט זייער דאס... זייער
פאדעשווע. צווישן איידעלע לייט וועסטו זיך אויך אמאל אויסאיידלען,
מחמת דו ביסט נאך דערווייל א דאס... עס איז ניטא קיין ערגערס אף
דער וועלט פון א דאס... און מכח געלט, פרנסה, האסטו ניט וואס צו
זארגן, מחמת דו האסט נאך א דאס... א געזונטן טאטן. אמת, נעכטן
האב איך זיך אביסל דאס... צעשאקלט, נאר מען איז דאך א דאס...
א מענטש. א גוי זאגט א גלייכווערטל... עס איז פאראן, דאכט זיך, אויך
א דאס... א פסוק אזא. הכלל, ברודער, שמיר און דאס... איך מיין,
 פאר געזונטערהייט!...
    
אין דעם זעלבן טאג האט מאטלס פאטער אויך געהאלטן א רעדע
 פאר זיין זון, נאר אף אן אנדער אופן:
    
― נו, מיין ווייב, האב איך דיר ניט געזאגט, אז מיט מאטעלען
 האבן מיר קיין דאגה ניט, אז מאטל דארף זיין א גביר, אם ירצה שם...
 הא? וואס זאגסטו, מאטל? איא, איך בין גערעכט?... קוק ניט, וואס
 דיין טאטע איז א קבצן. עס איז דרינען פאראן א סך צו ריידן!...
 אבער דו דארפסט זיין א נגיד. דו מוזט זיין א נגיד מיט גאטס הילף...
 דו הערסט צי ניין? אט וועסטו געדענקען מיין ווארט: זאלסט מיך אנרופן ליגנער, אז אין צען יאר ארום, ניט מער ווי צען יאר, וועט אונדזער
מאטל ארויסשיקן נאך אונדז א קארעטע מיט פיר ברענענדיקע שקאפעס
― אנדערש וויל איך ניט, דו הערסט צי ניין? און מע וועט אונדז ברענגען
אין א דרייגארנדיקן מויער, דו הערסט צי ניין? מיט גלעזערנע פאדלאגעס, מיט לאנגע שפיגלען, דו הערסט צי ניין? מיט טייערע פאטעלן,
דו הערסט צי ניין? אט דער עיקר איז, מאטל, דו פארשטייסט צי ניין,
― דער עיקר איז היטן דאס קערבל דארט ווו מע דארף, דו פארשטייסט
צי ניין? און דארט ווו מע דארף א ווייז טאן, א גלאנץ טאן, עס זאל
יענעם א צופ טאן באם הארצן און א בלענד אין די אויגן, ― דארט טאר
מען ניט זיין קיין פארך, דו פארשטייסט צי ניין? און פירן זיך מיט
א שווער, מיט א ווייב ― דאס דארף איך דיך ניט לערנען; דערויף
ביסטו ניט מאיר־קוואשע און דיינע עלטערן זיינען ניט קיין באלעגאלעס,
דו פארשטייסט צי ניין?
    
 דאס פערטע קאפיטל
    
 אראפ סון קעסט
    
„דו פארשטייסט צי ניין? דו פארשטייסט צי ניין?״ ― אט די
דאזיקע ווערטער האבן אונדזער מאטלען געקלונגען א גאנצן וועג אין
די אויערן, נאר ער האט זיי אין זינען געהאט, ווי דעם פאראיאריקן שניי.
    
מאטל האט פאר זיך איצט א גאנצע וועלט!
    
וועמען הערט ער אצינד, אז זיין טייערע מלכה זיצט אט דא בא
דער זייט, און ער פילט זי לעבן זיך, און עס מאלט זיך אים אויס, אז
נאך אזא, ווי מלכה, איז שוין גאר אף דער וועלט ניטא!
    
און ווירקלעך, נאך אזא מלכה איז אף דער גאנצער וועלט ניטא!
קיינער קאן אזוי ניט ארומדרייען זיך א גאנצן טאג אין שטוב, ווי מלכה,
אז עס זאל זיין אי פריילעך, אי אלע ארבעטן אפגעטאן; קיינער קאן
אזוי ניט קאכן און באקן אליין און גיין ארום זיך ריין, ציכטיק, ווי
מלכה; קיינער קאן אזוי ניט פירן דאס גאנצע וויינגעשעפט און דערצו
אין זינען האבן דעם מאן, אז ער זאל עסן צו דער צייט, שלאפן צו דער
צייט און זאל אויך ניט זיצן צונויפגעלייגט די הענט; קיינער קאן אזוי
ניט צושטעלן אזוי פיל פארגעניגן דעם מאן מיטן פאטער און אוועקגעבן
אזויפיל ליבע, אזויפיל טריישאפט, ווי מלכה!
    
 אט וואס מאטל שרייבט צו זיינע עלטערן:
    
 „טייערע עלטערן! איר שרייבט מיר, אז איך האב אייך געשיקט
א קורצן בריוו, איז דאס דערפאר, ווייל איך בין שטארק פארנומען און
קאן זיך ניט אפרייסן קיין צייט אפילו צו אייך א גרעסערן בריוו אמאל
אנצושרייבן! איר ווייסט דאך, אז מיין שווער האט מיר איבערגעגעבן
אינגאנצן זיין געשעפט, וואס האט איצט אנגעהויבן נאך בעסער גיין
ווי פריער, אזוי, אז איך מיט מלכה׳ן האבן שוין קיין הענט ניט. צום
מיינסטן גייט אפטאווע פארקויף פון רוסישע וויינען, און בא אונדז
קויפט מען פון עטלעכע שטעט. ווען מיך זאלן האבן נאך א צוואנציק
טויזנט רובל, וואלטן מיר אויסגעשריבן אויך אויסלענדישע וויינען, און
דערפון וואלטן מיר גאר גליקלעך געווארן. נאך ווו נעמט מען אזויפיל
קלינגערס? א דאנק גאט דערפאר אויך; קיין גביר בין איך ניט, נאר
א נגיד יא. דער שווער האט שוין איבערגעשריבן זיין גאנצן הויף מיט
אלע קלייטן אף מיין נאמען. איך האב היינטיקס יאר אריינגעטראגן קאפיטאל און בין שוין, דאנקן גאט, לייטן גלייך ― א קופיעץ... מלכה
וואלט אייך אליין צוגעשריבן א גרוס, לאזט זי ניט דאס קינד. זייער
א וווילער יונגאטש, נאר א גרויסער שרייער. שרייבט מיר, וואס איז
די מעשה מיט מאיר׳ס פאטער, וואס ער וויל זיין אייגענעם זון ניט
העלפן אפילו מיט קיין גוט ווארט? דער דאזיקער בעל־עגלה טראכט,
אפנים, אין קבר אריין מיטנעמען דאס געלט? א ביטערער רחמנות אף
מאיר׳ן נעבעך מיטן ווייב: זיי בלאנקען זיך דא ארום, און מיטן שווער,
מיט רב לייבצי רב פינחסלס, קאן ער ניט הויזן, און פארן אהיים צום
בעל־עגלה האט ער מורא ― א גאטס רחמנות!״...
    
 די זעלבע פאסט טראגט נאך א בריוו, פון מאירן צו זיין מוטער
(צום פאטער האט ער מורא צו שרייבן):
    
„ליבע מוטער! איך האב מיט גרויס דאנק מקבל געווען די הונדערט רובל, וואס דו האסט מיר צוגעשיקט, און בין דיר מודיע, אז עס
איז שוין פון זיי ניטא קיין גראשן. דיינע טרערן זיינען ארויסגעווארפן:
איך קאן באם שווער אף קעסט ניט זיצן. טו א קוק, ליבע מוטער, אף
מיין חבר מאטלען ― ער איז דאס גליקלעך! מע זאגט, אז ער איז שוין
א גביר, ― און איך בין געבליבן באם יחוס! איך בין א גרויסער בעל־הוצאה, ווארעם מיין טייבעלע איז ניט גלייך צו מלכה בערציס, וואס
לויפט אליין אין קעלער אריין נאך וויין און שטייט באם אויוון! מיין
טייבעלע איז דערצו ניט געוווינט געווארן; זי זאגט, אז זי איז א גבירס
א שנור, קאן זי זיך פארגינען האלטן צוויי דינסטן, ווארעם ווען ניט
דאס, וואס מע זאגט, אז מיין טאטע האט א סך געלט, וואלט זי מיך
גאר ניט געווען גענומען... זי איז דען ניט גערעכט? היינט האבן
מיר דאך שוין א קינד אויך, דאנקען גאט, אפילו זייער א שיין מיידעלע,
ווי צוויי טראפן וואסער טייבעלע, נאר מע דארף אן אם... לכן בעט
איך דיך, ליבע מוטער, האב רחמנות אף דיין קינד און לאז מיך ניט
פאלן! זאג דעם טאטן, דערקוטשע אים ― ביז וואנען איז דער שיעור?״...
    
פון די דאזיקע צוויי בריוולעך זעט דער לייענער ארויס, אז איינער
פון אונדזערע העלדן הייבט ערשט אן צו לעבן אף דער וועלט, און דער
צווייטער ליגט טיף־טיף אין דער ערד און באקט בייגל! און אפילו
שפעטער, אז מאיר האט נאך זיין פאטערס טויט באקומען ירושה הונדערט טויזנט רובל, איז זיין לעבן דערפון ניט בעסער, ניט זיסער געווארן.
    
א קוק טאן אף מאירן, וואלט מען געקאנט מיינען, אז ער לעבט
זיך גאנץ צופרידן: די זעלבע אנגעבלאזענע באקן מיטן גלאנצנדיקן
שטערן; די זעלבע פולע רויטע ליפן, וואס פריער; דערצו האט בא
אים נאך אנגעהויבן וואקסן א בייכל מיט א שיינער קיילעכדיקער שווארצער בארד, אזוי אז ער האט באקומען א פנים פון א פיינעם נגיד. און
כאטש אפילו אין אים זיינען פארבליבן אייניקע אפשניצלעך פון דעם
פאטער, ווי דאס ווארט „דאס״ נאך יעדער פראזע וכדומה אזעלכע מאניערן, פונדעסטוועגן האט ער זיך שטארק „אויסגעאיידלט״, אזוי, אז
עס איז שווער געווען צו דערקענען, צי איז מאיר א ייד פון לערנען, צי
א גראבער יונג? היינט האט ער שטארק ליב געקריגן באנוצן לשון־קדוש־ווערטער, ווו מע דארף און ווו מע דארף ניט. דערפאר אבער האט ער
בא זיך אין שטוב אויפגעפירט זיך גאר ניט מעשה למדן און אריסטאקראט, דהיינו: אז ס׳איז געקומען צו דער טיי, האט ער געמוזט
אראפווארפן פון זיך די קאפאטע מיט די שטיוול, און אזוי, האלב־נאקעט
און בארוועס, זיצן און שוויצן איבערן סאמאוואר... אך, וויפל טרערן
האט דערויף טייבעלע פארגאסן! וויפל טעג און נעכט האט מאיר אליין
איבער דעם צוגעקרענקט! נאר פארפאלן! איר וועט שוין מאיר־קוואשע
ניט איבערמאכן. אזא איז ער געבוירן געווארן בא זיין טאטן און אזא
וועט ער שוין שטארבן!
    
ווי לאנג האט מאיר געקלאגט נאך זיין פאטער ― דאס קאנען מיר
ניט וויסן; מיר ווייסן נאר אז וויבאלד ער האט נאר באקומען די ירושה
אין דער האנט אריין, האט מאיר ניט געוווסט, וואס טוט מען מיט אזא
סומע געלט? און ווער ווייסט, וואס מיט מאירס געלט וואלט געווארן,
ווען זיין אלטער חבר מאטל וואלט אים ניט געקומען צו הילף און בייגעשטאנען אין זיינע נויטן!...
    
מיר קאנען ניט אפלייקענען, אז מאטל פלעגט ניט איין מאל מיטהעלפן זיין אלטן חבר בא דער נויט, און טייבעלע איז אים געווען זייער
דאנקבאר און האט תמיד געשעצט מאטלען פיל העכער פון מאירן, און
האט שטענדיק מקנא געווען מלכהן, וואס זי האט אזא מאן, ווי מאטל.
זאל אבער דער לייענער קיין טעות ניט האבן און ניט מיינען חלילה, אז
טייבעלע האט ליב געהאט מאטלען און פיינט געהאט מאירן; חס ושלום!
מיר זיינען דאך עפעס יידן, ניט קיין גויים! טייבעלע האט מקנא געווען
מלכהן אפן מאן, גלייך ווי זי האט איר מקנא געווען אפן זיידענעם
מענטעלע, אף די פערל, אף דער שטוב, אף די קינדער. טייבעלע האט
דאס גאר ניט געלייקנט פאר מאירן אליין און פלעגט אים גאנץ אפטלעך
ארויסזאגן דעם אמת, אז ער קומט ניט צו מאטלען, ווי הימל צו דער
ערד; אז מאטל איז טאקע פארט א מענטש, און ער, מאיר, איז געווען
א קוואשע און וועט בלייבן א קוואשע! אפילו איצט, אז מאיר האט
באקומען די ירושה, האט אים טייבעלע ניט אויפגעהערט צו טאטשען:
    
― דארפסט געוויס דאנקען מאטלען, וואס ער וויל דיך צונעמען
פאר א שותף, אזא באבע אין פאסטעלעס, ווי דו ביזט! מעגסט זיין
זיכער, אז מאטל וועט שוין הארעווען פאר דיר אויך, און דו וועסט זיך
ווייטער גלעטן דאס בייכל און ארומגיין, ווי א ליימענער גולם, פון
שמונין צו בונין, און רעדן פון פאליטיקע, גלייך ווי דו ווייסט אפילו,
ווער עס האט דיך געשלייערט!...
    
― נו, טייבעלע, גענוג שוין, כלעבן! גענוג שוין דיר דאס... ביזט
אפשר טאקע דאס... גערעכט, אבער ניט אזוי דאס... ניט אינגאנצן!
    
― צי איך בין גערעכט? אודאי בין איך גערעכט! איך פרעג דען
בא דיר, צי איך בין יא גערעכט, צי ניט גערעכט? געפעלט דיר א ביסל
אן אויסשמועס פון א לאנד־חכם?!...
    
 ― ניין, טייבעלע, איך מיין ניט דאס! איך מיין דאס! איך זאג
דאך אליין דאס!...
    
― דאס־דאס, דאס־דאס! מער הערט מען פון דיר ניט אז „דאס״!
דיין „דאס״ ליגט מיר שוין אט־א־דא! גיי שוין, גיי אוועק פון מיר,
לאמיך דיך כאטש ניט אנקוקן!...
    
שטיל, אן ווערטער, גייט מאיר אוועק פון טייבעלען, ציט זיך אויס
אף דער קאנאפע מיטן פנים ארויף צו דער סטעליע און שוויצט, און
דאס פנים איז אים רויט, ווי א צוויק.
    
 דאס פינפטע קאפיטל
    
 „דעפא פרידמאן עט פורמאן״
    
אט וואס פאר א שילד מיט גאנץ גרויסע גילדענע בוכשטאבן עס
הענגט אף דעם וויין־סקלאד פון מאטל־מזיק און מאיר־קוואשע.
    
 אמאל, גאר אמאל, מיט א יאר פופציק צוריק, איז געווען אף דער
וואנט אנגעשריבן מיט שווארצע אותיות אף יידיש: „בכאן מוכרים יין
גפן כשר לפסח״. ווער האט זיך עס געקאנט ריכטן דעמאלט, אז פון
יענעם ארעמען צניעותדיקן לשון־קודש־ברעטל וועט אמאל אויסוואקסן
א גרויסע ליכטיקע שרייענדיקע שילד מיט גאלדענע אותיות!
    
 און דער סקלאד גופא? דאס איז שוין ניט יענער קעלער, וואס
איז געווען אמאל פאר בערצי וויינשענקער ― ניין! דאס איז שוין
א גרויסער שיינער מויער מיט עטלעכע אפטיילונגען, און אף יעדער
אפטיילונג הענגט אן אנדער ברעטל: דא פארקויפט מען אויסלענדישע
וויינען און ליקערן; דא ― באקאליינע סחורה; דא ― געזאלצענע
זאכן. עס פליען ארום פריקאזטשיקעס מיט ווייסע פארטעכער און מען
רעדט אף רוסיש. בא דער זייט, אקעגן דער טיר, בא א קאנטארקע, שטייט
א קאסיר מיט א פעדער, פארשטעקט הינטערן אויער, און קלאפט א גאנצן
טאג אף די ביינדלעך. זעלטן־זעלטן זעט מען דורכלויפן פרידמאנען
(אונדזער אלטער באקאנטער ― „מאטל־מזיק״) מיט א פאק חשבונות
אין דער האנט. אונדזער מאטל האט זיך ניט שטארק פארענדערט פון
יענער צייט, וואס מיר האבן אים אוועקגעווארפן בא זיין שווער אף
קעסט: דער זעלבער פריילעכער לעבעדיקער מאטל, וואס אמאל, נאר
באנייט מיט א קליין בערדל, אייראפעיש געקליידט, מיט א קאפעלוש
אפן קאפ, און, ווי אמאל, גיך־גיך גערעדט, געלאפן, ניט געגאנגען,
ווארפנדיק מיט די לאנגע הענט ווי א ווינט־מיל מיט די פליגל, און אפן
פנים א שמייכעלע פון א פארנומענעם מענטשן, וועלכער האט פארגעניגן דערפון, וואס ער איז אזוי פארנומען.
    
נאך זעלטענער זעט מען אריינגיין אין קאנטאר אריין דעם הער
פורמאן (אונדזער באליבטער „מאיר־קוואשע״). זעט איר, דער הער פורמאן האט שוין דוקא א פנים פון אן עושר: סאליד און גראב, גייט
א ביסל שווערלעך בא דער ערד, מיט א שיינער קיילעכיקער שווארצער
בארד, די באקן תמיד מיט א פארב, די ליפן גראב און רויט, און אז ער
גייט, שטעלט ער זיך אפט אפ אפן וועג און בלאזט זיך אפ א ביסל, די
פאלעס צענומען, און א שיינע ווייסע מאנישקע מיט א שווארצן ברייטן
זשילעט נעמען ארום גאנץ פעסט זיין קיילעכיק בייכל, וועלכעס האט
א השגה צו ווערן מיט דער צייט נאך קיילעכיקער. ער גייט אריין צו זיך
אין „קאנטאר״ אריין (אזוי רופט מען די קלייט, ווו דער קאסיר שטייט
באם טישל און קלאפט אף די ביינדלעך) זייער שטרענג, מיט גרויס קוראזש, און פירט זיך מיט די מענטשן זייער שטרענג; „ער בלאזט פון
זיך״, ווי מע רופט דאס. און מע האט טאקע פאר אים דרך־ארץ, בעת
ער קומט אריין, הגם מע לאכט פון אים און מע קרימט אים איבער
צווישן חברה פריקאזטשיקעס, בעת ער גייט אוועק. ער האט זיך זיין
אייגענעם שטול אין „קאנטאר״, אף וועלכן ער צעלייגט זיך מיט גרויס
גדלות, ווי באם טאטן אין וויינגארטן. און יעדער מאל, וואס ער גייט
אריין, מוז ער עפעס זאגן א דעה:
    
― דער דאזיקער וויין איז א ביסל צו דאס... מע דארף אויסשרייבן אנדערע הערינג, מחמת זיי זיינען שוין געווארן דאס... איר
זאלט מיר אף באנאכט צוגרייטן א חשבון פון אלע דאס...
    
און כאטש אלע האבן גאנץ גוט געוווסט, אז דער הער פורמאן
פארשטייט אזוי וואס אין חשבון טוט זיך, פונקט ווי דער האן פארשטייט
אין „בני־אדם״, דאך האט מען אים דעם חשבון געמוזט ברענגען, און
ער האט אף מארגן געגעבן דעם קאסיר א מיאוסן פסק:
    
― וואס פאר א דאס האט איר מיר נעכטן געגעבן? איך האב
פיינט אזעלכע דאס!...
    
 און קוים איז ער ארויסגעטרעטן פון קאנטאר, אזוי האט זיך יוסעלע
דער משרת תיכף ומיד צעלייגט אפן שטול מיטן בויך ארויסגעשטעלט,
פונקט ווי דער הער פורמאן און בלאזנדיק און פעכקענדיק, האט ער
אים איבערגעקרימט:
    
― וואס איז דאס פאר א דאס? איר זאלט מיר דאס!...
    
 צווישן חברה פריקאזטשיקעס ווערט א געלעכטער. עס איז דערגאנגען דערצו, אז איינמאל איז דערפון פרידמאן געוואר געווארן, האט ער
יאסעלע דעם משרת דורכגעטריבן. פרידמאן האט נישט געוואלט, מען
זאל לאכן פון זיין שותף! פרידמאן האט געלעבט זייער גוט מיט פור־מאנען! אין יענער צייט איז פורמאן געווען דער „געלט־שידוך״; זיין
גאנצע ירושה, די הונדערט טויזנט רובל, האט ער אריינגעבראקט אין
געשעפט אריין, און אף אלע פאפירן איז געווען געחתמעט פורמאן גלייך
מיט פרידמאנען. חתמענען זיך האט פורמאן זייער ליב געהאט; אז עס
איז געקומען צום חתמענען זיך, האט ער פארקאטשעט די ארבל, אוועקגעזעצט זיך מעשה מיניסטער און א שנייד געטאן דעם נאמען „מאיר
פורמאן״ מיט אזא קוראזש און מיט אזוי פיל דריידעלעך און פלעכטע־לעך, אז עס איז אויסגעקומען א קוילעטש פון אויבן, א קוילעטש פון
אונטן, צוויי בייגל בא די זייטן און אין מיטן עטלעכע שטעקעלעך מיט
פינטעלעך.
    
 מע קאן זאגן, אז די דאזיקע חתימה איז קיינעם ניט אזוי שטארק
געפעלן געווען, ווי אים אליין, און טאקע דעריבער האט ער קיינמאל ניט
געקוקט, אויף וואס ער חתמעט זיך; אבי די חתימה זאל אויסקומען מער
פארדרייט און פארפלאכטן. הלוואי וואלט פורמאן מער אריינגעקוקט אין
דעם, וואס פרידמאן הייסט אים זיך חתמענען, וואלט אפשר געווען פיל
נוצלעכער און געזינטער פאר אים!...
    
פורמאן האט אבער נישט געהאט קיין שום סיבה ניט צו גלייבן
און ניט צו פארלאזן זיך אף זיין חבר, אף זיין שותף פרידמאן. ערשטנס,
קען ער דאך מאטלען פון קינדווייז אן פאר אן ערלעכן; צווייטנס, האט
פרידמאן פון זיינעטוועגן געטאן אזוי פיל, וואס מע טוט ניט אפילו אן
אייגענעם ברודער; דריטנס, איז פרידמאן אליין אן עושר; און ועל
כולם, ווען ער זאל זיך ניט פארלאזן אף פרידמאנען, מוז ער דאך אליין
זיין אומעטום, אכטונג געבן אפן געשעפט, אריינקוקן אין די חשבונות ―
און דאס איז שוין א צו שווערע הלכה פאר מאיר־קוואשע! גענוג פאר
אים, וואס ער מישט זיך צווישן די פריקאזטשיקעס, זאגט זיי דעות
שטענדיק, רייסט זיי אויס פאר אן איבעריקן גראשן, זשאלעוועט עסן די
משרתים, הייבט־אויף א גוואלד פאר א ביסל וויין, וואס מע האט אומגערן פארגאסן, רייסט־אראפ שכירות באם סטאראזש און פירט זיך אויף
בכלל, ווי עס דארף זיך אויפפירן א שטרענגער באלעבאס, וואס היט אפ
דאס געשעפט...
    
פרידמאן האט דאס געזען און איז געווען פון דעם זייער צופרידן:
געוויס, געוויס, אזוי דארף זיך טאקע פירן א באלעבאס! ― און אליין
האט ער זיך גענומען צום חשבון...
    
פריער, אז זיין שווער בערצי וויינשענקער איז געשטארבן, האט ער
אים איבערגעלאזט אן איינגעפאלענעם וויינקעלער, אן אלטע שטוב מיט
א נאמען ― און נישט מער! דאס ביסל קאפיטאל, וואס מאטל פרידמאן
האט צונויפגעשלאגן, האט ער אריינגעבראקט אין דער דירה, וואס ער
האט זיך אויסגעבויט, מיטן קעלער, וואס ער האט צורעכט געמאכט, און
ווייל ער האט שוין געהאט א נאמען, האט ער אראפגעבראכט א טראנספארט וויין אף קרעדיט, און זיצנדיק אזוי איינמאל אין א ווינטערנאכט
איבער די חשבונות, האט ער שטיל א רוף געטאן זיין ווייב:
    
― מלכה, קום נאר אהער אף א וויילע!
    
― וואס איז, מאטל?
    
― מלכה, מיר שטייען שמאל, מלכה! דו זעסט? אט איז דער
חשבון אינגאנצן פאר די אויגן: עס גייט אונדז אפ, טרעף וויפל?
    
― וויפל? וויפל?
    
― פינף טויזנט זיינען מיר שולדיק, און צען טויזנט דארפן מיר
האבן צום מארק. מיר מוזן דאס האבן! פופצן טויזנט מוזן מיר האבן,
דו פארשטייסט צי ניין?...
    
נו, איז דען א חידוש, וואס מאטל האט צוגענומען מאירן פאר א
שותף, און וואס פרידמאן און פורמאן זיינען געווארן פארבונדן מיט
פריינטשאפט און מיט ליבשאפט נאך מער, ווי אמאל, ווי אין די יונגע
יארן?
    
נאר ווי זייער פריינטשאפט און זייער ליבשאפט איז גרויס געווען,
אזוי איז די פריינטשאפט און די ליבשאפט צווישן זייערע ווייבער געווען
הונדערט מאל אזוי גרויס און אזוי שטארק. דאס איז געווען א ברענענדיקע ליבע צווישן צוויי לייבלעכע שוועסטער, וואס זיינען איבערגעגעבן
איינע דער אנדערער מיטן לעבן, מיטן גוף און מיט דער נשמה!
    
דער דאזיקער שיינער געשיכטע פון דער רירנדיקער פריינטשאפט
צווישן די צוויי יונגע פרויען שענקען מיר אין אונדזער דערציילונג גאר
א באזונדער קאפיטל.
    
 דאס זעקסטע קאפיטל
    
 א זעלטענע ליבע צווישן פרויען
    
פריער, מיידלווייז, האבן זיי זיך גאר נישט געקענט. דאס הייסט,
וויסן האבן זיי דווקא געוווסט איינע פון דער אנדערער: טייבעלע רב
לייבציס האט געוווסט, אז בא בערצי וויינשענקער איז דא א טאכטער,
א גראבע מויד, וואס קען זיך מיט אלע שיכורים פון איר פאטערס וויינשענק, און נעמט־צו געלט אום שבת, און גיט אויסגאב אום שבת, און
איז שוין אנגעשטאפט מיט יארן, און איז שיין „ווי מיינע צרות״ און
נאך, און נאך... און מלכה בערציס האט געהערט, אז בא רב לייבצי
רב פינחסלס איז דא א טעכטערל, א קליינס און א גרינס, קוים וואס
עס רעדט, בייז ווי א יאשטשערקע, קוקט נישט גלייך אף קיין מאנצביל
און גייט־אויס נאך אלע שניידער־יינגלעך, און נאך, און נאך... ערשט
דעמאלט האבן זיי זיך אנגעקוקט רעכט, בשעת זיי זיינען געווארן כלות
פון איין שטאט ― דעמאלט האבן זיי זיך גוט באטראכט פון קאפ ביז
די פיס; איינע האט געוווסט, וויפל קליידלעך און וואס פאר א שאלעכל
די אנדערע האט, און וויפל ארשין בלאנדן זי האט זיך געקויפט, און
וואס פאר א מתנות דער חתן האט איר געשיקט, ― און ביידע האבן
זיי געטראגן גלייכע שמערצן: מלכה האט מקנא געווען טייבעלען אף
דעם טייערן בראש מיט די אוירינגלעך, וואס איר רייכער מחותן האט
איר געשיקט, און טייבעלע האט שיעור ניט געפלאצט, קוקנדיק אף מלכהס
סאמעטענעם בורנעס מיט שליאמעס, וואס בערצי וויינשענקער האט איר
געמאכט צו דער חתונה.
    
 ערשט נאך דער חתונה, אז זיי זיינען זיך צונויפגעקומען צוזאמען
מיט זייערע מאנען, וועלכע האבן זיך געמאכט גאנצע אפטע וויזיטן, ווי
אלטע חברים, ערשט דעמאלט האבן זיך די דאזיקע צוויי יונגע ווייבלעך
באקענט פערזענלעך, און אך! ווי ליבלעך, ווי פריינטלעך זיי האבן זיך
צערעדט צווישן זיך, קנאקנדיק די ניסלעך און פארטרינקענדיק מיט קאלט
וואסער און מיט אלערליי איינגעמאכטסן, ווי עס פירט זיך בא אונדז.
עם האט זיך זיי אויסגעוויזן, אז זיי קענען זיך שוין פון הונדערט יאר,
און פון וואס האבן זיי נישט איבערגעשמועסט אין דעם ערשטן מאל?
די קאסטנס מיט די שאפעס האבן זיך געעפנט, אלע מלבושים זיינען אנגעמאסטן געווארן, אפילו די ציכלעך פון די קישנס, אפילו דאס גרעט
איז ארויס אף דער סצענע, און דאס אנקוועלן מיט דער שמחה איז גאר
ניט צום באשרייבן!
    
 און זייערע מאנען, מאטל מיט מאירן, זיינען, געוויינלעך, געזעסן
אין א באזונדערן חדר און האבן זיך, ווי דער שטייגער איז בא יונגע
איידעמס, געשפילט אין שאך ביז זייגער צוועלף אין דער נאכט, און אז
זיי האבן זיך שוין אפגעזעגנט און געקליבן זיך גיין אהיים, זיינען זייערע
ווייבלעך נאך אלץ געזעסן איינגעלעבט איינע אין דער אנדערער און
האבן געהאלטן פונקט אין מיטן אן אינטערעסאנטן שמועס, וויאזוי זי,
מלכה, האט דאס ערשטע מאל גערעדט מיט איר חתן, און וויאזוי זי,
טייבעלע, האט זיך געפירט מיט איר מאן באלד נאך דער חתונה.
    
― אהיים! אהיים! שוין צייט אהיים! ― האבן די מאנען זיי
אנגעהויבן אונטערצוטרייבן.
    
― אט באלד! אט באלד! ― האבן די ווייבער געענטפערט, גארניט געקאנט זיך אפרייסן איינע פון דער צווייטער.
    
― לאזט שוין איבער אף נאך א מאל! ― האבן די מאנען געזאגט
מיט א געלעכטער.
    
― זע נאר, ווי זיי זעצן די נשמה! ― האבן די ווייבער געענטפערט אויך מיט א געלעכטער און האבן זיך באם געזעגענען אזוי שטארק
געקושט, גלייך ווי זיי וואלטן זיך אפגעזעגנט אף אייביק.
    
קומענדיק אהיים און אריינלייגנדיק זיך אין בעט אריין, האט טייבעלע געזאגט צו מאירן:
    
― מע זאגט, אז פון א חזירשן עק קאן מען קיין שטריימל ניט
מאכן... פארט בערציס א טאכטער! בא מיין טאטן וואלט שוין א קינד
ניט גערעדט אזעלכע מיאוסע, גראבע ווערטער! און ווי געפעלט דיר
א ביסל, ווי זי האט זיך עס צעלייגט מיט אירע שמאטעס? כ׳לעבן,
מאטל איז שוין א סך לייטישער פון איר, כאטש ער ציטערט אזוי איבער איר. איך ווייס ניט, וואס האט ער אין איר אזעלכעס דערזען, וואס
ער פאדקעוועט אזוי ארום איר?...
    
אין דער דאזיקער מינוט האט זיך מלכה צעגאסן פאר געלעכטער,
ליגנדיק בא זיך אין בעט:
    
― כא־כא־כא! ווי א סאראקע אף א חזיר ― כא־כא־כא! און
וואס פאר א באלוואן ער איז! יארעמע דער סטראזש ־ כא־כא־כא!
פאלאזשים, איך בין אים ניט מקנא: זי איז אויך נישקשה פון א שלאק!
א סחורה!... איך האב געהערט פון איר נאך מיידלווייז, אז זי שלעפט
די דינסטן פאר די צעפ. דערפאר אבער גייט זי מיט צוויי צוויעקעס אין
די אויערן, און זיי פאסן איר, ווי מיינע ווייטיקן! ביסט עפעס א מבין,
מאטל, אף זיינע ליפן? כא־כא־כא! און זי קוועלט נאך אן פון אים,
כא־כא־כא!...
    
 דאס זיבעטע קאפיטל
    
 אויס שותפות ― צעשלאגן די קאמפאניע
    
אין דער צייט, בעת די פירמע „פרידמאן עט פורמאן״ האט ארויסגעשטעלט די באקאנטע גילדענע שילד אף דעם סקלאד פון וויין מיט די
קלייטן, האבן די שותפים זיך באזעצט ביידע אף דעם אייבערשטן שטאק
פונעם מויער, אין וועלכן די סקלאדן האבן זיך געפונען, און אזוי האבן
זיי געקאנט, קוקנדיק אין פענצטער, קלייבן נחת פונעם גרויסן געשעפט,
וואס איז אלע מאל געגאנגען בעסער און בעסער, כאטש זייערע שונאים
האבן געזאגט, אז דאס קאן ניט אויסגעהאלטן ווערן, און פרידמאן און
פורמאן וועלן מוזן אינגיכן אנזעצן. פרידמאן און פורמאן האבן געהערט,
וואס די וועלט רעדט פון זיי, און האבן זיך אין הארצן אויסגעלאכט פון
די דאזיקע „לייטישע מיילער״, און האבן זיך געטאן זייערס: פרידמאן
איז געזעסן איבער די ביכער און האט געהיט דעם חשבון, ווי א הונט
די שוועל, און פורמאן האט פארריסן די נאז אזוי הויך און ארויסגעשטעלט דעם בויך מיט אזא גדלות, ווי עס וואלט שוין גאר ניט זיין
קיין גלייכן צו אים אף דער גאנצער וועלט. ווער וואלט געזאגט, אז אט
דעם זעלבן פורמאן קאנט איר טרעפן צו יעדער צייט אין דער היים איבער א טאפ קארטאפלעס און הערן, ווי ער רייסט אויס די דינסט פאר
אן איבעריקן צענדליק אייער, וואס זי האט געקויפט?
    
 אז זיין נאמען האט אנגעהייבן זיך הערן אף דער וועלט, האבן זיך
צו אים א לאז געטאן קרובים פון אלע זייטן: אלערליי פעטערס, מומעס,
שוועסטערקינדער, מחותנים, אזוי גוטע באקאנטע, חברים. לכתחילה איז
פורמאן געווען שטארק צופרידן, וואס דער אדער יענער קרוב איז געקומען צו אים צוגאסט; ער האט אים געמאכט אזא ברייטן „ברוך־הבא״,
אז דעם קרוב האבן זיך געשטעלט טרערן אין די אויגן פאר פרייד און
פאר דאנקבארקייט.
    
― אבער איך האב געוווסט, מאיר, דאס הארץ האט מיר געזאגט,
אז דו האסט מיך ניט פארגעסן!...
    
 מאיר האט אים גענומען אונטער דעך האנט און האט אים אויסגעפירט איבער אלע חדרים, געוויזן דאס מעבל, דעם גאנצן הויף, די
קלייטן, דעם קעלער ― אלץ, אלץ! דער קרוב האט געשאקלט מיטן קאפ
און נאר געזאגט: „ס ס ס ס ס!...״ נאכדעם האט אים מאיר געזעצט
באם טיש אויבנאן, געלייגט אים אין טעלער אריין דאס שענסטע און
דאס בעסטע און האט געקאמאנדעוועט מיטן משרת:
    
 ― אליק, א פלאש דאס... בארדא! אליק, פון דעם בעסטן דאס...
    
 אנגעגאסן דעם קרוב דאס ערשטע גלאז וויין, האט ער אים דערציילט, וואס פאר א וויין דאס איז, וויפל ער קאסט און וועלכע פריצים
טרינקען דא אזא וויין.
    
 נאר וויבאלד דער קרוב האט נאר אנגעהייבן פארהיקען זיך און
דערציילן, וואס פאר א ביטערע צייט היינט איז, וויאזוי די פרנסה איז
געשלאגן, וויאזוי מע ווערט אויסגעריסן, וויאזוי ער האט נעבעך געהאט
אן אומגליק אף זיך, עפעס א שרפה, א פראצעס, ― אזוי האט זיך בא
פורמאנען א ריס געטאן אין הארצן: ער האט באלד דערפילט, אז דא
איז עפעס ניט גלאט, אז דאס שמעקט מיט געלט. האט ער אנגעהייבן
פינטלען מיט די אויגן, שאקלען מיטן קאפ און קרעכצן, און אף גיך געכאפט אף זיך דעם ראק, ארויסגעלאפן אין קאנטאר און אפגעזעסן דארט
ביז שפעט אין דער נאכט. אף מארגן ― ווידער דאס אייגענע; אזוי
לאנג, ביז דער קרוב האט א שפיי געטאן און איז אוועקגעפארן מיט
ליידיקע הענט.
    
נאר ניט אלע קרובים זיינען גלייך; עס גיט זיך אויס אמאל אזא
סמעליאק, פון וועמענס הענט עס איז שווער אזוי גיך זיך ארויסצודרייען!
אזעלכער איז געווען דער „פעטער דן״, וועלכער פארדינט, אז מע זאל
זאגן וועגן אים עטלעכע ווערטער. דער „פעטער דן״, מאירס א לייבלעכער פעטער פון דער מאמעס צד, איז תמיד געווען א קבצן און האט
תמיד געצויגן בא דער שוועסטער די קליי, בעת זי, מאירס מוטער, איז
געווארן א נגידיתטע. אליין האט ער ניט געטאן קיין האנט אין קאלטן
וואסער, האט זיך גערעכנט פאר אן איידעלן יידן, וואס קוקט־אריין אין
א יידישן ספר; דערפאר האט ער געפאדערט פונעם שוואגער, פונעם
„באלעגאלע״, ער זאל אים ביישטיין אין זיינע נויטן, און וויפל מע האט
אים געגעבן, איז אים קארג געווען. א טויבער, מיט שטיקלעך וואטע
אין די אויערן, איז ער תמיד ארומגעגאנגען און האט געווארטשעט: ער
האט געהאלטן, אז נאר פאך זיין איידלקייט אליין האט שוין דער שוואגער, דער באלעגאלע, זיך באדארפט טיילן מיט אים אף דער העלפט...
צום סוף האט ער אים א שעה פארן טויט אפילו פארגעסן אריינצושטעלן
אין דער צוואה אריין!... דער „פעטער דן״ האט דעמאלט געשוווירן
בא בארד און פאות, אז צייט ער וועט לעבן, וועט ער ניט אנקוקן ניט די
שוועסטער, ניט אירע קינדער!... נאר וואס א מענטש נעמט אף זיך,
איז נאך אלץ ווייניק. אין א צייט ארום, אז דער „פעטער דן״ האט דערהערט, אז זיין פלימעניק „מאיר־קוואשע״ איז געווארן גאר א גאנצער
גביר, א מיליאנער, האט ער זיך מיישב געווען און איז זיך דורכגעפארן
צוס פלימעניק, צום הערן פורמאן, א קוק טאן, וואס טוט זיך דארט
אזעלכעס? פארט א פלימעניק, בלוט און פלייש!...
    
דער „פעטער דן״ איז ניט געקומען צו הערן פורמאן, ווי עס קומט
א גאסט ― ניין! דער „פעטער דן״ איז צו אים געקומען, ווי מע קומט
צו זיך אהיים פון א ווייטער נסיעה. פריער האט מען אריינגעווארפן גלייך
אין זאל אריין א פארשמירטן, א פארשטונקענעם זאק מיט חפצים,
א גרויסן קישן, פון וועלכן עס זיינען געפלויגן פעדערן א סך, א גרויסן
בלעכענעם טשייניק, א פלאש מיט בראנפן, א טלית־ותפילין. און אליין
איז דער „פעטער דן״ אריין מיטן וואלפענעם פעלץ (עס איז געווען
ווינטער־צייט), מיט א גרינער שאל, מיט שטיוול און מיט אזא ליארעם,
אז אלע זיינען טויט געבליבן פאר שרעק. וואס איז דאס פאר א שלאק?
ווער איז דאס?...
    
― דאס בין איך! איך בין עס! דו האסט מיך ניט דערקענט? האר
אויס א ביסעלע ― אט וועל איך זיך אויסטאן און א ביסל זיך אנווארעמען. איי, א קעלט, א ביטערע קעלט!... אזוי? דו זיצט זיך טאקע
קיין מעשה ניט! הערסטו!... און דאס איז דיין ווייבל?... קום נאר
אהערצו, מאירל, נא דיר אפ שלום־עליכם! א־א־א! מחיה־נפשות אט
דא בא דער הרובע!... א ביסל בראנפן וועט מסתמא זיין? הא? ווי
מיינסטו, א שטייגער? אט וואש איך די הענט און דאוון־אפ מעריב,
וועלן מיר א קאפ שמועסן...
    
 מאיר ציטערט פאר כעס און קריצט מיט די ציין: ער געדענקט
נאך דעם „פעטער דן״ פון יינגלווייז, וויאזוי דער טאטע האט געליטן
פון אים! נאר וואס טוט מען מיט א פעטער? ארויסטרייבן קאן מען
אים ניט! מע דארף אים עפעס געבן, עס העלפט זיך ניט ― אבי גיכער
פטור ווערן!
    
 נאר פון דעם „פעטער דן״ ווערט מען ניט אזוי גיך פטור: ער
הערט ניט וואס מע רעדט צו אים... מאיר שרייט צו אים אף א קול
― ענטפערט ער גאר בויבעריק! ער שטופט וואטע אין די אויערן און
צעלייגט זיך אין זאל, ווי בא זיין טאטן אין וויינגארטן. ער פאראומערט
אלעמען דאס לעבן. ער לאזט ניט ריידן, ניט עסן, ניט שלאפן, דאס גאנצע הויז איז פול מיטן „פעטער דן״!... מאיר מאכט שוין אליין א רעדע מיטן פעטער מכח זיין קומען. ער פרעגט בא אים הויך, אף קולי־קולות: וואס וויל ער, וואס באגערט ער, וואס פארלאנגט ער פון אים?...
דער „פעטער דן״ האט אבער צייט. ער זאגט:
    
― כאפ ניט, מיין קינד, האב צייט א ביסל! מיר וועלן נאך שמועסן
וועגן דעם אויך, אם ירצה שם! דערווייל זאג מיר בעסער, מאיר־סערדצע,
אט וואס איך וועל דיך פרעגן...
    
 ניט אזוי אבער איז זיך באגאנגען טייבעלע מיט אירע קרובים. די
מאדאם פורמאן האט זיך געשעמט מיט איר ארעמער פאמיליע און ניט
געקאנט ליידן, אז עס איז צו איר אריינגעקומען אן ארעמער קרוב אין
א צעריסענער קאפאטע, ווען די מאדאם פרידמאן איז געווען בא איר
צוגאסט; דעריבער האט זי געטיילט מיט דער ברייטער האנט, נאטירלעך,
אז מאיר זאל ניט וויסן, ניט דערפאר ווייל זי האט מורא געהאט פארן
מאן ― ניין! זי האט שוין לאנג געהאלטן מאירן שטארק אין די הענט
― נאר ווייל עס איז איר ניט אנגעשטאנען, אז אירע פריינט, איר גילדענע משפחה, זאל דארפן אנקומען צו איר מאן.
    
די מאדאם פרידמאן איז געווען גליקלעכער פון איר. א געזונטע און
א פריילעכע, האט זי געלעבט א גוטן טאג, געוווסט פון א וועלט צו
זאגן, שטארק ליב געהאט דעם מאן, וועלכער איז אויסגעגאנגען נאך אירע טריט, געפירט זיך א סך פרייער פון טייבעלען, דהיינו: דעם פאריק
שוין לאנג אראפגעווארפן, געגאנגען אין טעאטער, געשלאסן באקאנטשאפט מיט יונגע לייט. עס קאן זייער זיין, אז די מאדאם פורמאן וואלט
זיך אויך דערלויבט אזוי צו לעבן, ווען איר פאטער זאל ניט הייסן רב
לייבצי רב פינחסלס און זי זאל ניט הייסן נאך עד היום „טייבעלע לייב־ציס״. איי, האט זיך איר נעבעך געגלוסט אראפווארפן דעם פאריק און
ארויסשטעלן כאטש א ביסעלע אירע שיינע שווארצע האר! בא איר
איז דאך שענערע האר, ווי בא דער „געלער״ מאדאם פרידמאן!... ניט
קאנענדיק דערגרייכן איר ווילן, האט זי אלץ שטארקער און שטארקער
פיינט געקריגן איר פריינדן ― די מאדאם פרידמאן; איר געלעכטער,
אירע „געלע״ ניט־צוגערעקטע האר האבן איר געברענט די אויגן און
געשטאכן אין הארצן! די מאדאם פרידמאן האט דאס גאנץ גוט געוווסט,
און האט שוין לאנג געפיקט מאטלען אין קאפ אריין, אז עס וואלט שוין
צייט געווען אפטיילן זיך פונעם שותף און אנהייבן זעלבסטשטענדיק צו
לעבן אף דער וועלט...
    
― אוודאי, זאג איך דיר, וועסטו זי אוועקקוילען! ― האט איר
מאטל דערויף געענטפערט. ― דו וועסט איר גאר מאכן דעם טויט! דו
ווייסט, מלכה, וויפל, א שטייגער, עס קאן אים ארויסקומען אף זיין
חלק? אנו, טרעף! וועסט טרעפן, צי ניין?
    
― וויפל?
    
― כמעט דריי הונדערט טויזנט קערבלעך! דו פארשטייסט צי
ניין?...
    
― אט דעם סטאראזש?!... אט רער יאשטשערקע?!...
    
און מלכהן איז אריין א שלעכטער געדאנק אין קאפ אריין... דער
דאזיקער געדאנק האט זי לאנג־לאנג ניט געלאזט רוען, ביז זי האט אנגעהייבן מוטשען דעם מאן, וואס האט זי תמיד געפאלגט, אזוי אז ער
האט צולעצט אויך מסכים געווען דערויף.
    
אף וואס האט ער מסכים געווען? דאס האבן זיי ביידע צווישן זיך
קיינמאל ניט גערעדט, נאר זיי האבן ביידע פארשטאנען איינער דעם אנדערן אן ווערטער.
    
און אט זיצן זיי ביידע: פרידמאן און פורמאן. פרידמאן רעדט און
מאכט מיט דער האנט; ער ווייזט דעם שותף פאפירן, חשבונות; ער
ווארפט אף די ביינדלעך; ער שוויצט און פארענטפערט זיך און רעדט
מיט גרויס היץ:
    
― פארשטייסט צי ניין? פארשטייסט צי ניין?...
    
―. יא! איך פארשטיי, וויאזוי דאס... פון וואנען אבער קומט
עס, אז עס זאל זיין אזוי דאס?... ― פרעגט אים פורמאן, קוקנדיק
אראפ אף די שפיץ שטיוול מיט פארפלאמטע באקן און מיט א צעבלאזענער נאז, און די הענט ציטערן בא אים, און דער שטערן שוויצט.
    
א שווערע צייט איז דאס געווען פאר דעם הער מיט דער מאדאם
פורמאן; א שווערע צייט פאר די דינסטן אין שטוב; נאר שווערער פון
אלעמען איז דאס פאר מאטל פרידמאן! ער פילט, ווי נידעריק, ווי ניט־ערלעך ער באגייט זיך מיט זיין חבר, וואס האט אים כמעט בא זיין לעבן
דערהאלטן מיט דער ירושה! נאר די מאדאם פרידמאן נעמט אף זיך די
עבירה. זי איז ערב פאר אלץ. זי האט א סך אורזאכן, אז דעם שותף,
דעם גראבן פורמאן, קומט מער ניט ווי פופציק טויזנט רובל. דאס איז
אויך צופיל: ער האט קיינמאל ניט געארבעט, און, פארקערט, אלץ געגעסן פונעם גרייטן, און זי, די יאשטשערקע, האט אויסגעהאלטן א גאנצע משפחה מיט טונעיאדצעס, ליידיקגייערס...
    
די מלחמה האט זיך געצויגן א פאר חדשים. טייבעלע טרייבט דעם
מאן, ער זאל לויפן, וויינען, שרייען, זיך פארלאזן אף מענטשן. פרידמאן
איז מרוצה זיך פארלאזן אף מענטשן.
    
― אף מענטשן?! ― שרייט מלכה פרידמאן. ― אף מענטשן?
מיין טאטנס וויינקעלער? מיין מאנס הארעוואניע? איך וויל ניט קיין
מענטשן! איך דארף ניט קיין מענטשן!...
    
אן עק ― א סוף! שוין צעטיילט. דאנקען גאט ― געפטרט!
    
בא די פרידמאנס איז גאנץ ליכטיק און פריילעך. דער הער פרידמאן זיצט בא זיך אין קאבינעט, ווי תמיד, איבער זיינע חשבונות. ער
איז שטארק פארטראכט, און ווי א קליין וואלקנדל פליט־דורך איבער
זיין געזיכט און לייגט א קנייטש אף זיין הויכן ווייסן שטערן. נאר אט
עפנט זיך די טיר און עס גייט אריין די מאדאם פרידמאן, געזונט און
שיין, פריילעך און צופרידן. איצט איז זי די איינציקע באלעבאסטע איבערן גאנצן רייכטום, שוין פטור געווארן פון די שותפים! זי גייט צו
צום מאן, לייגט אנידער איר פעטע האנט אף זיין דארער פלייצע. ער
טוט זיך א ווארף און דערזעט מלכהן. א, מלכה?... ער האט גאר ניט
געהערט, ווי זי איז אריינגעגאנגען! זי וויל וויסן, וואס איז ער אזוי
פארטראכט, פארזארגט? גארניט! גארניט! ער פארענטפערט זיך און
כאפט ארויס א שטיקל פאפיר פונעם שופלאד און ווייזט איר מיטן
פינגער, אן ווערטער. זי קוקט לאנג־לאנג, און א רויט צוויקל באדעקט
איר געזיכט. אפן שטיקל פאפיר שטייט א 5 מיט פינף נולן, אט אזוי:
500\. 000.
    
― דו פארשטייסט צי ניין? ― זאגט צו איר מאטל פרידמאן. ―
דו פארשטייסט צי ניין?...
    
א! זי פארשטייט שוין זייער גוט! דאס הייסט אזוי גרויס, ווי
פינף הונדערט טויזנט רובל! א האלבער מיליאן!...
  
דאס אכטע קאפיטל
    
א מלחמה צווישן דעם אייזערנעם באלקאן אין די רויטע לאדן
    
אלץ איז געווען ווי פריער: אי דער שיינער מויער, אי די סקלאדן, אי
די קלייטן, אי די פריקאזטשיקעס מיט די ווייסע פארטעכער, אי דער
קאסיר מיט דער פען הינטערן אויער ― אלץ, אלץ ווי פריער. נאר די
גרויסע שילד מיט די גרויסע גילדענע אותיות „פרידמאן עט פורמאן״
איז ניטא. אף איר ארט הענגט שוין אן אנדער שילד א גרעסערע און
א שענערע, מיט שרעקלעך גרויסע בוכשטאבן: „פרידמאן״. אויבן, אפן
אייזערנעם באלקאן, זיצט די מאדאם פרידמאן, און ארום איר זיצן יונגע
לייט, פרויען, באקאנטע ― און מע טרינקט טיי. עס איז גאנץ פריילעך;
אלע ריידן און לאכן. די מאדאם פרידמאן קוקט אראפ פונעם הויכן
באלקאן אקעגן, אף א קליין ווייס שטיבל מיט רויטע לאדן בא די פענצטער. זי לאזט ניט אראפ קיין אויג פונעם דאזיקן שטיבל. זי זעט, זי
פילט, ווי א פאר שווארצע אויגן קוקן דארט דורכן פענצטער גלייך אף
איר מיט קינאה און מיט שינאה. די מאדאם פרידמאן גייט אין א לייכט
ווייס קלייד. איר האנט ליגט אף דער פארענטשע פונעם באלקאן, און
א גרינג ווינטעלע פארגנבעט זיך צו איר אין ארבל אריין און דעקט
אפ איר האנט, איר ווייסע פעטע האנט. די צוויי שווארצע אויגן, וואס
קוקן אף איר דורכן פענצטער פונעם ווייסן שטיבל מיט די רויטע לאדן,
טרעטן־אפ פון זייער ארט, טוען א שפיי און קערן זיך אום צוריק צום
פענצטער און קוקן ווייטער אפן באלקאן. וויפל שמערצן, וויפל קינאה,
וויפל שינאה גייען־ארויס פון די דאזיקע שווארצע אויגן צום באלקאן, און
וויפל שלעכטיקייט, וויפל נקמה גיסט זיך פונעם באלקאן אראפ אף דעם
דאזיקן ווייסן שטיבל מיט די רויטע לאדן, מיט די שווארצע אויגן, וואס
טרעטן קיינמאל ניט אפ פונעם פענצטער.
    
 אלע מאל זעען די שווארצע אויגן, ווי עס פארט צו צום טויער
א גלענצנדער פאעטאן, און די „געלע״, די גראבע מאדאם פרידמאן,
זעצט זיך קוים אריין, און א פאר טייערע פערדלעך טראגן זי אוועק צום
טייך זיך באדן. א גאנצן טאג זעען די שווארצע אויגן, ווי אונטן, אין
די סקלאדן, קאכט ווי אין א קעסל, דער עולם שטופט זיך, מע לייזט
געלט, און גרויסע שווערע פעק מיט סחורה קאטשעט מען אריין און
ארויס. און אויבן, אפן באלקאן, לעבט מען א גוטן טאג. מע פרעסט און
מע זויפט און מע טוט זיך אן אלע פארגעניגנס! די רייכסטע לייט פארן
צו אהין מיט וויזיטן, אפטמאל טאנצט מען דארט און מען הוליעט אפ
א גאנצע נאכט ביזן ווייסן טאג אריין, און בעת דא עפנט מען נאר אויף
די רויטע לאדן, שטייט שוין דארט דער לאקיי אדער דאס שטוב־מיידל
און טרייסלט אפ דעם שטויב פון די טייערע דיוואנעס מיט די סאמעטענע קליידער, און דער שטויב פליט און לייגט זיך דא אף די רויטע
לאדן, ווי בכיוון, ווי אף צו־להכעיס... אז צום באלקאן פארט צו די
מאדאם שפיגלגלאז, די מאדאם רעגנבויגן אדער די מאדאם שטעכנהאלץ,
ווייסן שוין די שווארצע אויגן, וואס מע רעדט דארטן: זיי טרעפן, זיי
פילן, וואס זאגט די מאדאם שפיגלגלאז, וואס דערציילט די מאדאם רעגנבויגן און פון וועמען לאכט די מאדאם שטעכנהאלץ. און אז די שווארצע
אויגן דערזעען ארויסגיין אפן באלקאן א הויכן יונגן מאן מיט לאנגע
בלאנדע האר, מיט גרויע אויגן און מיט א ווייס געזיכט, קלערן זיי זיך:
    
 „אט איז ער שוין, איר ,קדיש׳! א לאנגער, א ווייסער גאלאגאנס־קער האן... זי מיינט, אז איר באריס וועט זיין א דאקטאר... עס וועט
איר נאך פריער די אויגן ארויסקריכן, ביז עס וועט אמאל עפעס ווערן!
אזוי לאנג קרענקט זי, ווי לאנג מיין ראזע וועט אפילו וועלן קוקן אף
איר באריסן מיט די לאנגע פיס! א! אט גייט מיין ראזעטשקע! טראגט
מיט זיך ביכער, נאטן. עס קער איר גוט שטעכן, דער „גראבער״! איך
ווייס ― זי פארגינט מיר ניט מיטן גאנצן הארצן!״...
    
 :: :: ::
    
„א! אט גייט זי, די ,קארלעטשקע׳!״ ― קלערט זיך אין דער
דאזיקער מינוט די מאדאם פרידמאן אפן באלקאן. ― „פונקט אזוי גרויס
ווי די מאמע אירע, און גרין אויך אזוי ווי די מאמע, און מיינט אויך,
אז יעדער קוקט אף איר און איז זי מקנא. שא! זי טראגט, דאכט זיך,
עפעס א ביכל? א גאנצע מלומדת, א קאטאוועס א ביסל? זי שפילט
אפן טאפטשאן, כא־כא־כא!״...
    
און א בייזער געלעכטער, פול מיט סם־המוות, גיסט זיך פונעם הויכן
אייזערנעם באלקאן אראפ אפן נידעריקן ווייסן שטיבל מיט די רויטע
לאדן. און צוויי שווארצע אויגן ווארפן פון זיך פייער צוריק ארויף אפן
אייזערנעם באלקאן.
    
די דאזיקע צוויי שווארצע אויגן געהערן צו דער מאדאם פורמאן,
און דער שיינער אייזערנער באלקאן ― צו דער מאדאם פרידמאן.
    
ניט מער ווי זעכצן־זיבעצן יאר צוריק זיינען די דאזיקע צוויי ווייבלעך געזעסן ביידע אף איין קאנאפע, געקנאקט צוזאמען ניסלעך, געגעסן
איינגעמאכטס, געלאכט און געשפעט פון דער גאנצער וועלט, געלעבט
ווי צוויי שוועסטער, ווי צוויי טרייע ליבנדע שוועסטער ― און אצינד?
    
נאר ווי טרויעריק די לאגע איז געוועזן צווישן אט די צוויי פרויען,
איז זי צווישן זייערע מאנען נאך טרויעריקער געווען; דער חילוק איז
נאר, וואס די ווייבער האבן געפירט אן עפנטלעכן קריג צווישן דעם אייזערנעם באלקאן און די רויטע לאדן, און זייערע מאנען האבן מלחמה
געהאלטן צווישן זיך פארשטעלט, באהאלטן, טיף־טיף אין זייערע הערצער. קיינער האט ניט געקאנט פארשטיין, פארוואס האט זיך דער הער
פורמאן, זינט ער האט זיך אפגעטיילט פונעם הער פרידמאן, פארשלאסן
בא זיך אין שטיבל מיט די רויטע לאדן, אזוי אז מען האט אים שוין
מער ניט געזען, ווי ער שפאצירט ארום איבער דער שטאט מיט א פארריסענער נאז, מיט א גרויסן בויך און מיט די הענט אין די קעשענעס,
ווי פריער. ער האט זיך פארשלאסן אין דעם דאזיקן ווייסן שטיבל, וועלכע ער האט זיך געקויפט באלד נאך דער „חלוקה״, און האט צוגעשלאגן אף די פענצטער שטארקע אייזערנע לאדן, וואס אים איז אויסגעקומען אפצופארבן מיט רויטן, און האט שוין מער ניט געוואלט ארויסטרעטן פון שטוב, ווו ער האט פארבראכט א סך יארן, ליגנדיק אויסגעצויגן אף א הארטער סיראטענער סאפע, אדער זיצנדיק אין א סירא־טענער קרעסלע און ציענדיק א פאסקודנעם פאפיראס. ניטא שוין אמאליקע ווייכע פאטעלן! ניטא די סאמעטענע דיוואנעס! ניטא יענע שמעקנדיקע ציגארן!...
    
תחילת, אז פורמאן האט זיך צעטיילט מיט פרידמאנען, האט ער
געוואלט אויפברעכן אקעגן אים א קאנקורענציע. איז ער אוועקגעפארן
און האט געבראכט א גרויסן טראנספארט וויין און האט אין א פארלויף
פון א האלב יאר געפטרט שיינע עטלעכע קערבלעך. האט ער דערזען, אז
ער קאן זיך מיט פרידמאנען ניט שפילן. אין יענער צייט האט ער א חוץ
דעם געפירט קעגן דעם שותף א גרויסן פראצעס, פון וועלכן ער האט
באדארפט גליקלעך ווערן; אזוי האבן אים געזאגט זיינע אדוואקאטן. נאר
דער סוף האט באוויזן, אז דאס וואס פורמאן פלעגט זיך אזוי גרינג,
אומבאטראכט חתמענען אף יעדן פאפיר, וואס פרידמאן האט אים אונטערגערוקט, האט אים געקוילעט ביז גאר, און דער פראצעס האט אים
אויך אפגעקאסט א שיינע קאפיקע. דעמאלט האט פורמאן דערזען, אז
קיין אנדער געשעפט איז ניטא, אויסער ווי געבן געלט אף פראצענט,
זיין א מלוה אדער א „באנקיר״ ― איז ער געווארן א באנקיר.
    
 דער געדאנק, אז דער, וואס דארף דאס געלט, וועט מוזן צו אים
אנקומען, אים בעטן, האט אים דערהאלטן באם לעבן, און די ערשטע
עטלעכע יאר האבן די פורמאנס דערזען, אז נאך אין צען יאר ארום
קאנען זיי ווערן גבירים, און זייער שכן פרידמאן, פליענדיק און טראסקענדיק, קאן פלאצן און בלייבן באנקראט, און אפשר נאך אנקומען צו
זיי, צו די פורמאנס, ווי אמאל... די דאזיקע זיסע האפענונג האט זיי
געצווונגען צו פארגעסן אן דעם אומגליק, וואס זיי האבן געהאט, און
זיי האבן גענומען שינדן די פעל פון זייערע בעלי־חובות, רייסן פראצענט פון פראצענט אף וואס די וועלט שטייט!
    
פורמאן איז שוין קליגער געווארן און האט שוין אנגעהויבן היטן
חשבון: זיין פריערדיקער שותף האט אים געקאסט גענוג רבי־געלט.
און ווי גליקלעך זיינען זיי געווען דעם טאג, ווען זיי האבן דערהערט,
אז מע רעדט אף פרידמאנען עפעס ניט פריילעך, גאר ניט פריילעך,
זייער־זייער ניט פריילעך! פורמאן האט נאכאמאל איבערגערעכנט דאס
„וואכצעטל״ און האט דערזען, אז איבעראיאר קאן געמאלט זיין, ער
זאל האבן א הונדערט טויזנט רובל! דאס יאר איז אוועקגעגאנגען;
פרידמאן האט אנגעהויבן נאך מער גלאנצן, נאך מער קלינגען אף דער
וועלט, און זיי, די פורמאנס, האט איין פריץ אנגעזעצט פופציק טויזנט
רובל. ווידער א פראצעס, ווידער אדוואקאטן, ווידער אומזיסטיקע הוצאות
מיט אומזיסטיקער מי. ניין! מע דארף זיין נאך מער געהיט און מע
דארף רייסן די הויט!... מע דארף לעבן מיט חשבון און מע דארף
היטן דאס קערבל! וואס וועט זאגן דער אייזערנער באלקאן, אז די
רויטע לאדן וועלן בלייבן אן א גראשן געלט?... און די פורמאנס זיינען
געווארן אזוי קארג, אז קיין ארעמאן האט ניט אריבערגעטרעטן זייער
שוועל; קיין ארעמער קרוב איז שוין מער צו זיי ניט געקומען; דעם
„פעטער דן״ האט פורמאן אן צערעמאניעס ארויסגעטריבן און זיין גאנץ
ביטער הארץ האט ער אויסגעלאזט צו אים. אפילו די גאלדענע משפחה
פון רב לייבצי רב פינחסלס פאמיליע האט שוין אויך מורא געהאט
באווייזן זיך צו די פורמאנס. טייבעלע האט דאס אפילו ניט געוואלט
ליידן, נאר פון דער צייט אן, וואס זיי האט אנגעהויבן דאס גליק גיין
צוריק איז מאיר געווארן אזוי צערייצט און צעבייזערט, אז טייבעלע
האט אנגעהויבן פאר אים דרך־ארץ האבן, מורא האבן, אזוי לאנג, אזוי
ברייט, ביז פורמאן איז געווארן א דעספאט בא זיך אין הויז, א טיראן,
וואס יעדער האט געציטערט פאר זיין פארע, פאר זיין קוק. א שטילער
פון שטענדיק אן, האט פורמאן נאך מער פיינט געהאט אצינד צו ריידן,
פארברענגען, ווי דער שטייגער איז, מיטן ווייב, מיטן קינד, און האט זיי
שטרענג פארבאטן, אז דער נאמען „פרידמאן״ זאל ניט דערמאנט ווערן
בא אים אין שטוב!... אף טייבעלען איז געקומען א שווערע צייט,
דאס לעבן איז איר קיין לעבן ניט געווען: פון איין זייט דער מאן דער
דעספאט, און פון דער אנדערער זייט דער אייזערנער באלקאן. און גאט
ווייס, צו וואס זיי וואלטן געקומען, ווען ניט איר איינציקער טרייסט אף
דער וועלט, איר טייערסטער חיות, איר איינציקע טאכטער, איר קינד
― ראזעטשקע, מיט וועלכער זי האט פארבראכט אירע גאנצע יארן און
טעג, און פאר וועלכער איר הארץ איז געווען תמיד אפן. נאר דאס דאזיקע קינד האט געזען און געפילט, וויאזוי איר מוטער לעבט, וואס זי
טראגט איבער ― זי האט איר אבער ניט געקאנט העלפן מיט גארניט:
ערשטנס, איז זי אויך געווען דאס זעלבע שוואכע באשעפעניש, ווי איר
מוטער, און, צווייטנס... נאר דאס ווערט בא אונדז דערציילט אין
פאלגנדיקן קאפיטל.
    
דאס ניינטע קאפיטל
    
א פלאם־פייעריקע ליבע צווישן דעם אייזערנעם באלקאן און
    
 די רויטע לאדן
    
דער אייזערנער באלקאן און די רויטע לאדן זיינען געווען פארבונדן
צווישן זיך ניט נאר מיט קריג אליין, ניט נאר מיט קנאה, מיט שנאה,
מיט נקמה און מיט שלעכטיקייט; דעם אייזערנעם באלקאן מיט די
רויטע לאדן האבן, אחוץ דעם, פארבונדן צוויי יונגע הערצער מיט די
שטארקסטע קייטן פון דער ערשטער, זיסער און צויבערלעכער ליבע!
ניט איין מאל האט דער אייזערנער באלקאן געשיקט צו די רויטע לאדן
הייסע, פלאמפייעריקע בריוועלעך, און די רויטע לאדן האבן געענטפערט
דעם אייזערנעם באלקאן מיט זודיקע ווערטער, מיט ברענענדיקע אויגן,
מיט קלינגענדיקע קושן. דער אייזערנער באלקאן האט ניט געקאנט לעבן
אן די רויטע לאדן, און די רויטע לאדן האבן פארגאסן הייסע טרערן,
ווען זיי האבן ניט געזען פאר זיך דעם אייזערנעם באלקאן.
    
באריס פרידמאן און ראזע פורמאן, וואס זיינען פון קינדווייז געוואקסן אונטער איין דאך, דערצויגן געווארן גלייך, געלערנט בא איין
לערער, האבן זיך די ערשטע יארן פיינט געהאט אזוי שטארק, אז ניט
איין מאל האבן זיך איבער זיי די מוטערס צווישן זיך געקריגט און
געריסן. באריס האט תמיד בייגעקומען די קליינע ראזעטשקע און האט
זי אפטמאל געשלאגן פאר איר וויינען, פאר איר בלאזן זיך, פאר איר
גדלות און אלע אירע אנדערע מעלות, וואס זי האט געהאט בירושה פון
איר טאטן. באריס, פארקערט, איז געווען א פריילעכער, א לעבעדיקער,
א געזונטער יונגאטש און האט ניט געקאנט סובל זיין ראזעטשקעס קוויטשענדיק קולכל און האט ניט געקאנט אנקוקן אירע שטענדיקע פארוויינטע שווארצע אויגלעך. ביז ער האט זיך גאר אויפגערעדט מיט איר
צו באגעגענען. און אזוי איז אוועקגעגאנגען א צייט מיט יארן.
    
אין דער דאזיקער צייט איז ראזע געוואקסן אליין, אן חברטעס, אן
באקאנטע, און אירע יונגע קינדערשע יארן זיינען געגאנגען זייער אומעטיק, איינפאך, טרויעריק: די מוטער איז געווען פארנומען פריער
מיט פליאטקעס, נאכדעם מיטן פראצעס, און צולעצט מיטן אייזערנעם
באלקאן, פון וועלכן זי האט קיין אויג ניט אראפגעלאזט. און דער פאטער
האט איר פון קינדווייז אן באוויזן, אז ער איז א פאטער און פאר אים
דארף זי דרך־ארץ האבן. זעלטן האט זי זיך געזען מיטן פאטער: קומענדיק פונעם שרייבער, האט זי אליין אפגעגעסן און גענומען זיך צום
ביכל; צום פאטער אין קאבינעט אריין האט זי מורא געהאט אריינטרעטן, סיידן אמאל פארגנבענען זיך, דורך א שפארונקעלע כאפן א קוק
― און אנטלויפן. מיט דער מוטער האט זי יא ליב געהאט צו זיצן און
דערציילן איר מעשיות, נאר מייסטנטייל האט די מוטער פארבראכט
באם פענצטער, קוקנדיק ארויף אפן באלקאן, ― און אין יענער צייט
האט מען זי ניט געטארט אנרירן און איבערשלאגן איר די געדאנקען,
און ניט איין מאל האט ראזעטשקע געכאפט פעטש פון דער מוטער דערפאר, וואס זי איז געקראכן צו איר דעמאלט, בעת זי איז געזעסן באם
פענצטער און געקוקט ארויף אפן באלקאן. פון דעמאלט אן האט שוין
דאס קינד געוווסט, אז ווען די מוטער זיצט באם פענצטער און קוקט
א ה י ן, טאר מען צו איר ניט צוגיין...
    
ערשט דעמאלט, אז ראזע איז אלט געווארן דרייצן יאר און איז
שוין געגאנגען אין פאנסיאן, איז זי געוואר געווארן, וואס באטייט אט
דער דאזיקער אייזערנער באלקאן און פארוואס קוקט אהין די מוטער
מיט אזא פייער. וויפל שרעקלעכע זאכן האט ראזע זיך דעמאלט אנגעהערט פון דער מוטער! פון וויפל שלעכטיקייט, פארדארבנקייט און
אומדאנקבארקייט איז זי געוואר געווארן צו דרייצן יאר!
    
― מאמעניו! טייערע מאמע! קוק גאר ניט אהין!...
    
און אליין פלעגט זי זיך פארגנבענען און כאפן א קוק ארויף, אפן
באלקאן, און לאנג־לאנג קוקן אף דער גראבער מאדאם פרידמאן, וויאזוי
זי ווארפט זיך אריין אין דער קארעטע אריין און פליט ארום צווישן די
קלייטן און ברענגט צו פירן אהיים פעק מיט סחורה, מיט עסנווארג, און
וויאזוי געסט פארן צו און פארן אפ ― און זיי, די פורמאנס, קוקן ניט אן
כמעט די ליכטיקע שיין, קיינער פארט צו זיי ניט, און זיי קענען זיך
מיט קיינעם ניט, און אין שטוב פירט מען זיך ווי בא דעם ערגסטן
קבצן: דער פאטער טיילט אליין ארויס אין מארק אריין, און נעמט־אפ
חשבון בא דער יידענע פון פלייש, פון זאלץ און פון ציבעלעס, און אמאל
צעבייזערט ער זיך אזוי אף דער מוטער, אז זי פאלט אריין אין בעט
אריין און באוואשט זיך מיט טרערן.
    
― דו פארגעסט זיך? ― שרייט אף איר דער פאטער. ― דו
ווילסט מיך בדלות שטעלן, איך זאל דארפן גיין איבער די הייזער איבער
דיר, דו אויסברענגערן? אלע טאג א האלב פונט ליכט? ווער פארמאגט
דאס אלע טאג צוויי פונט פלייש? גענוג איין מאל אין טאג עסן פלייש
בא אט אזא יקרות! עס איז נאך קארג, וואס די קעכן באגנבעט מיך
אלע טאג, אלע שעה, אלע מינוט, אלע רגע, און מע צעטראגט מיר די
ביינער פון אלע זייטן? מע ראבעוועט, מע גזלט, מע רייסט פון די
הענט, און קיינער זאגט ניט א ווארט!...
    
די מוטער ליגט מיטן פנים אין קישן, און די טאכטער זיצט נאנט
נעבן איר און ציטערט, ווי א שעפעלע. זי האט מורא אויפהייבן די
אויגן, און איז זיך מחיה, וואס „ער״ איז שוין אנטשוויגן געווארן. דער
פאטער הייסט בא די דאזיקע צוויי פרויען „ער״; קיין אנדער נאמען
האט ער בא זיי ניט.
    
― שטיי אויף, מאמע, „ער״ איז שוין אנטשוויגן געווארן און ליגט
שוין אף דער סעראטענער סאפע...
    
טייבעלע שטייט אויף מיט רויטע אויגן, און צווישן דער מוטער
מיט דער טאכטער פארבינדט זיך א לאנגער שמועס, נאר שטיל, קוים
וואס מע הערט. פון אלץ, פון אלץ ווערט דא איבערגערעדט: וויאזוי
זי, טייבעלע, איז אמאל געווען גליקלעך. וויאזוי זיי זיינען אמאל געווען
רייך. אמת, זיי זיינען אצינד אויך ניט ארעם; עס קאן זיין, אז זיי
זיינען אצינד רייכער ווי אמאל, נאר זי ווייס עס ניט. דאס ווייס „ער״...
„ער״ האלט דאס געלט אין קאסטן, אין דעם אייזערנעם קאסטן. דארט
ליגן א סך פאפירן, וועקסלען, דאקומענטן, באנקאווע בילעטן, משכונות,
געלט, און נאר „ער״ אליין גייט צום קאסטן. „ער״ האלט בא זיך די
שליסעלעך, און זי האט מורא צו זיי זיך צוצורירן. זי וויל אים ניט
פרעגן: זי איז גערן, אז „ער״ טשעפעט זי ניט. און אלץ איבער זיי,
איבער אט די מערדער, וואס אפן אייזערנעם באלקאן!...
    
― וואס איז דארט בא אייך פאר סודות? ― שרייט פורמאן,
ליגנדיק אף דער סעראטענער סאפע.
    
פורמאן ציטערט פאר א שארך... ער האט מורא פאר גנבים, פאר
גזלנים, מע זאל אים חלילה ניט באפאלן. ער פארלאזט זיך אף קיינעם
ניט. אליין פארמאכט ער אלע נאכט די רויטע לאדן, פארשליסט די טיר
און כאפט זיך אויף עטלעכע מאל אין דער נאכט און טאפט דעם אייזערנעם קאסטן, די שליסל. אף יעדן באזונדער קוקט ער מיט מורא, מיט
חשד. יעדער איז אים עפעס ווי פארדעכטיק. אפילו דאס ווייב, דאס קינד
ווארפן אויך אף אים אן א מרה־שחורה, בעת זיי זיצן אין שלאפצימער
און שושקען זיך שטילערהייט... ווער ווייס? אפשר ריידן זיי זיך
עפעס אן צווישן זיך? אפשר פארטראכטן זיי א שלעכטע מחשבה קעגן
אים?...
    
― ראזעלע! ראזעלע! קום נאר אהער, ראזעלע!
    
מיט אראפגעלאזטע אויגן, א בלאסע, א דערשראקענע, גייט זי צו
צום פאטער.
    
― קום אהער! קום אהער נענטער! קוק נאר אן א ביסל, ווי זי
האט עס מורא... איך וועל דיך ניט אויפעסן! איך בין ניט קיין
דאס!... זאג נאר, טאכטער, וואס איז דארטן געווען בא אייך פאר
א דאס? וואס האט דיך די מאמע עפעס געזאגט אזעלכעס? זאג נאר
דעם דאס... דעם אמת! זאג אויס, האב קיין מורא ניט פאר דאס!...
    
נאר אמאל, זייער זעלטן, טרעפט זיך בא אים אויך א גוטע שעה.
ער ווערט עפעס ווי לעבעדיקער, מונטערער און ווייכער. ער קוקט דעם
ווייב אין די אויגן אריין, ווי איינער, וואס פילט זיך, אז ער איז שולדיק.
ער מאכט מיט איר א רייד וועגן דער טאכטער, וועגן זייער איינציקער
טאכטער:
    
― הערסט, טייבעלע, דאס... איך מיין אקעגן דעם... ראזעלע
איז שוין, קיין עין־הרע, א דאס... א פיין מיידל. מע וואלט שוין באדארפט א טראכט טאן מכח א דאס... דאנקן גאט, א ביסל דאס איז
פאראן... ניט קיין סך ― אזוי, קיין מעשה ניט (ער טוט זיך א טאפ
אין קעשענע בא די שליסעלעך)... פארשטייט זיך, אויב מע וועט אונדז
אפגעבן אלע דאס... אויב עס וועט ניט זיין חלילה קיין אנזעצן בא
היינטיקע דאס... פון ראזעלעס וועגן האב איך אפגעלייגט באזונדער
א ביסל דאס (ער קוקט זיך ארום אף אלע זייטן)... זאלסט איר נאר
ניט זאגן, טייבעלע! א קינד, וואס טויג דאס איר צו וויסן? אז עס
וועט קומען די דאס... די צייט, וועט זי אליין וויסן...
    
טייבעלע פארגעסט זיך: זי מיינט, אז דאס איז אמאליקע יארן,
בעת זי האט געקאנט א געשריי טאן אף מאירן, אזוי אז ער זאל צובייסן
די צונג. זי שטעלט אן אירע שווארצע אויגן אף איר מאן און הייבט
אן צו טענהן פאר איר קינד:
    
― איך פארשטיי ניט, וואס איז דא פאראן מורא צו האבן פאר
אן אייגן קינד? ובפרט...
    
― שא־שא ― הייבט אף איר אן מאיר צו שרייען, מאכנדיק מיט
די הענט. ― זע נאר, ווי מען האט איר דא אנגערירט דעם דאס... דעם
האנאר! איך זאל דיך וועלן פאלגן, וואלטן מיר שוין לאנג באדארפט
גיין אין די דאס... אין די הייזער! דו קערסט מיינען, אז בא מיר איז
פולע קאסטנס מיט דאס?...
    
די מאדאם פורמאן גייט אוועק פונעם מאן מיט א ביטער הארץ, ―
און עס גייען ווייטער אוועק פינצטערע, וויסטע, טרויעריקע טעג, לאנג־לאנג, אן א סוף, אן אן עק! די מוטער זוכט איר טרייסט בא איר קינד,
בא איר איינציקער טאכטער, בא איר טייערער געטרייער ראזעטשקע,
און איר טייערע געטרייע ראזעטשקע זוכט איר טרייסט אין א בייגעלע
פאסט־פאפיר, וועלכע איז באשריבן געדיכט פון אלע פיר זייטן, מיט
א סך פאסיקלעך און מיט א סך פינטעלעך. אין דעם דאזיקן בייגעלע
פאסט־פאפיר, וועלכן ראזע טראגט בא זיך אפן הארצן און לייענט
דאס נאר באנאכט, בא א צווייגראשנדיק ליכטל, בעת די גאנצע שטוב
שלאפט שוין לאנג, שטייט געשריבן דאס דאזיקע:
    
„מיין נשמה, מיין לעבן, מיין מלאך ― ראזע!... דאס ליבסטע
ווארט, דער גרעסטער טיטל וועט זיין נאר א באליידיקונג פאר מיין
ליבע צו דיר. מיין טייער לעבן! אך, פאר וואס בין איך אזוי געשטראפט,
אז איך מוז מיט דיר רעדן אף פאפיר? וואס האבן מיר אזעלכעס פארזינדיקט? מיר דאכט, אז אין די דריי יאר, וואס אונדזערע הערצער
זיינען צונויפגעקניפט געווארן מיט דער זיסער אייביקער ליבע, האבן
מיר אויסער שמערצן קיין גוטע שעה ניט פארזוכט? נאר, דאנקען גאט,
איך קאן דיר פארזיכערן, אז דאס איז שוין דאס לעצטע יאר, דער לעצטער חודש, די לעצטע וואך, דו הערסט? ― די לעצטע וואך פון אונדזער
ארעסט! ניט מער ווי אין פינף טעג ארום ענדיקט זיך בא מיר דער
עקזאמען, און איך פאר... ניין! איך פלי צו מיין טייערער, טייערער,
טייערער ראזע אף תמיד, אף אייביק־אייביק, מיין ראזע, מיין שמעקנדיקע, מיין בליענדיקע ראזע, מיין אייביקער און מיין איינציקער
פריינט אף דער גאנצער וועלט!...
    
„פון מיר דיין פריינט, דיין ברודער און דיין אויסלייזער,
    
 וואס דערווארט שוין די מינוט די רגע צו זען דיך,
    
 וואס קושט די ערד ווו דיין פוס טרעט,
    
 וואס לעבט אינגאנצן נאר צוליב דיר,
    
 וואס טראגט דיין פארטרעט בא זיך אפן הארצן,
    
 וואס בעט גאט פאר דיר שטענדיק,
    
 וואס בוקט זיך דיר פון ווייטן,
    
 „באריס פרידמאן״.
    
 דאס צענטע קאפיטל
  
ווו עס ווערט באשריבן, וויאזוי א יידישער פרינץ, פון וועלכן עס
    
דארף ארויס א פראפעסאר, אדער, לכל הפחות, א דאקטאר,
    
 גיט־אפ גלענצנד דעם עקזאמען און פארט טאנצנדיק
    
 און זינגענדיק אהיים
    
אונדזער העלד, באריס פרידמאן, גייט־אום מיט ברייטע שפאן איבערן צימער, און רייבנדיק זיך דעם שטערן, כאפט ער זיך א סך מאל
צום ביכל און לייגט דאס ווידער אוועק, אזוי לאנג, ביז ער טוט א שמיץ
די ביכער אן דער ערד און כאפט א בייגעלע פאסט־פאפיר און שרייבט
אן איינע פון די דאזיקע בריוו, וואס מיר האבן שוין געהאט די מעגלעכקייט פארצושטעלן פאר אונדזערע לייענער אין דעם פאריקן קאפיטל.
ער טראגט אליין אפ דאס בריוול אף דער פאסט, און גייט פון דארטן
 גלייך אין טעאטער אריין. אף מארגן שטייט ער אויף מיט א קאפווייטיק
און קאן ניט גיין אין גימנאזיע צום עקזאמען. נאכדעם קומט צו אים
דער רעפעטיטאר און זאגט אים מוסר און דערמאנט אים, אז ער קאן
בלייבן אפן צווייטן יאר אין לעצטן קלאס, און דער פאטער וועט זיין
דערפאר שטארק ברוגז. אונדזער העלד וויינט אזוי לאנג, ביז ער פאלט
ארויף דעם לערער אפן האלדז און דערציילט אים מיט טרערן פון זיין
ליבע, פון זיין ראזע, פון זיין טייערער, טייערער ראזע! דער לערער איז
אויך ניט מער ווי א יונגער מענטש מיט א ווייך ווארעם הארץ, קוקט
ער אפן שילער און שאקלט מיטן קאפ און פינטלט מיט די אויגן. ער
דערמאנט זיך אצינד, וויאזוי ער האט אליין אמאל געהאט א שיין מיידל
מיט א זיס קול און מיט ברענענדיקע אויגן. וויאזוי ער האט אן איר
ניט געקאנט לעבן. וויאזוי זי האט געקוקט אף אים און האט צו אים
געזאגט: „אך! דיינע האר! דיינע האר!״... פארשטייט זיך, אז
בייגעלמאן (אזוי הייסט דער לערער) איז אין זיין ליבע ניט גליקלעך
געווען און האט שוין לאנג פארגעסן דאס שיינע מיידל מיט די פייערדיקע אויגן. דאך איז בא אים אין הארצן געבליבן א פונק, וואס צאנקט
נאך ערגעץ טיף־טיף אין דער נשמה, און א קליין ווינטעלע קאן דאס
נאך אמאל צעבלאזן, עס זאל דערפון ווערן א פייערל. בייגעלמאן פארשטייט דעם שילער: נאר ווייל בייגעלמאן איז שוין ניט קיין יינגל און
האט שוין אף זיין לעבן ניט איין מאל זיך געלייגט שלאפן א הונגעריקער, דעריבער פרעגט ער דעם שילער א קלאץ־קשיא:
    
― יא, באריס, אלץ איז רעכט! וואס זשע וועט אבער זיין דער
תכלית? דו דארפסט דאך אפגעבן דעם עקזאמען! מע וועט דאך דיך
ארויסטרייבן פון גימנאזיע! דיין פאטער וועט דיך אף דער שוועל צו
זיך ניט ארויפלאזן. ער וויל דיך זען נאר א פראפעסאר, אדער, לכל
הפחות, א דאקטאר... דו קאסט אים שוין אפ אזוי פיל גאלד! דו
דארפסט...
    
באריס פארשטעלט אים דאס מויל מיט דער האנט און לאזט אים
גאר ניט רעדן ווייטער. וואס מיר געלט? וואס מיר פראפעסאר? ראזע,
ראזע איז מיין פראפעסאר!...
    
― יא, ביזט טאקע גערעכט: ראזע איז דיין פראפעסאר. וואס
וועסטו אבער טאן, אז דו וועסט שוין מיט איר אנטלויפן און חתונה
האבן? ווו וועסטו נעמען מיטלען צום לעבן? עסן, טרינקען?...
    
― בייגעלמאן! וואס רעדט איר? ווי קומט דאס גאר צו אייך,
איז איר זאלט גאר אזעלכעס פרעגן? און מיינע הענט? און האלץ
האקן? און ערד גראבן? און זעקלעך טראגן?...
    
בייגעלמאן שאקלט מיטן קאפ, קוקנדיק אפן זייגער, און מיט א
ביטער שמייכעלע גייט ער אוועק צו זיינע איבעריקע שילער. און באריס,
דער קינפטיקער האלצהאקער, ערדגראבער און זעקלטרעגער, עסט דערווייל א שיינעם אנבייסן, פארטרינקט מיט א גוט גלאז וויין און פאררויכערט א טייערן ציגאר. דער זעקלטרעגער גייט זיך דורך א ביסל אין
מארק צווישן די קלייטן, ווו די קרעמער פרייען זיך, אז זיי דערזעען אים
פון ווייטן, און ברענגט אהיים א נייע פאר הענטשקעס, צוויי פלעשלעך
פארפיומען, גליצערין־זייף, א שפאגל־נייעם שניפס, וואס פארשפיליעט
זיך פון ביידע זייטן, א האלב טוץ ניי־מאדישע העמדער, א גוטן טשעמאדאן, א פאר מעשענע לייכטער מיט א טוץ מעסער און גאפלען, מיט נאך
א סך זאכן, וואס ער דארף זיי אף כפרות האבן; נאר דאס איז שוין בא
אים אזא חולאת, אזא שלאפקייט פון שטענדיק ― אויסגעבן געלט און
קויפן אלץ, וואס דאס אויג דערזעט.
    
די טעג פונעם עקזאמען האבן זיך שוין געענדיקט, און אט איז שוין
דער לעצטער טאג אין גימנאזיע ― דער אקט. אט פליט מיט רויטע פארפלאמטע באקן גאלדענשטאדט אהיים מיט דער ערשטער „נאגראדע״
אונטערן ארעם. ער וועט קומען אהיים ווי א העלד, וואס האט איינגענומען די מלחמה און פארט אצינד מיט טריומף, און אלע מענטשן, אלע ביימער, אלע ווינקעלעך שרייען אים „הוררא!״
    
א בלאסער, א געלער פאר כעס, פאר קנאה, שטייט זילבערשטאדט
אן א זייט און איז גרייט צערייסן די לערערס דערפאר, וואס גאלדענשטאדטן האט מען געשענקט די ערשטע „נאגראדע״, און אים, זילבער־שטאדטן, וואס האט א גאנץ יאר אזוי ערנסט, אזוי געטריי געהארעוועט,
― האט מען געגעבן א פייג, ניט קיין „נאגראדע״...
    
א טויטער שטייט אייזענשטאדט אין א ווינקעלע ― ער, אייזענשטאדט, האט ניט אויסגעהאלטן דעם עקזאמען! ווי אזוי וועט ער קומען אהיים צו ארעמען פאטער, צום שניידער, וועלכער האט פון זיך די
קליי געצויגן און זיך אויסגעבראכט אפן זון? די מאשין פארזעצט, געהארעוועט ביז אן אויג איז אים אויסגערונען ― און צום סוף!...
    
און אונדזער פרינץ, באריס פרידמאן, דרייט זיך אויך דא ארום אינעם טייערן גארניטער, אויסגעזייפט, אויסגעשמירט מיט שמעקנדיקע
טראפנס און פארקעמט ווי א מיידעלע, מיט א ווייסן שרונט איבערן
גאנצן קאפ. ער ווייס, אז אין זיין בילעט שטייט: увольняется,
נאר ער דרייט זיך דא ארום א פארטראכטער, א וואזשנער, גלייך ווי ער
איז אריינגעגאנגען אהער פון דער גאס א קוק געבן, וואס טוט זיך דא.
און דארטן, אין ווינקל, שטייט אייזענשטאדט, דער בידנע אייזענשטאדט
מיט די גרויסע אויגן, אף אן ארט, פונקט ווי א פארגליווערטער.
    
פונדעסטוועגן, זארגט ניט: באריס פרידמאן פארט אהיים מיט א
גאנצע קאמפאניע חברים, וועלכע ער פירט צו זיך אף זיינע הוצאות. א
פריילעכער וועג! זומער. די פעלדער זיינען גרין. די זון באקט. די שטיינער פונעם שאסיי גליען, און די פערד טראגן דעם עקיפאזש כמעט אין
דער לופטן. איין ווערסט נאכן אנדערן פליען פארביי די אויגן, און
„חברה״ עפענען אויף די געמבעס און מע זינגט צוזאמען, אלע מאל אן
אנדער לידל. שטארקער פון אלע שרייט גאלדענשטאדט. אין דעם דאזיקן
יונגן מענטשן זינגט די ערשטע „נאגראדע״. אים ציט נאך זילבערשטאדט
מיט א שרעקלעכן באס, וואס בייזערט זיך אף דער וועלט פאר דעם אומרעכט, וואס עקזיסטירט נאך אף דער ערד. נאר איין אייזענשטאדט זיצט
איינגעהויקערט און טראכט וועגן זיין ארעמען פאטער, דעם שניידער, וואס
האט געפטרט אן אויג איבערן זון... נאר פרידמאן, גאלדענשטאדט און
זילבערשטאדט לאזט אים לאנג נישט טראכטן: זיי שטורכן אים אונטער
פון אלע זייטן, ער זאל אויך זינגען מיט זיי.
    
און אייזענשטאדט עפנט־אויף דאס מויל, פארקרימט זיך אזוי זויער
און לאזט ארויס אזא משונה־נאריש קול, אז חברה ווערן שיעור נישט
צעזעצט פאר געלעכטער.
    
אין יעדער קרעטשמע שטעלט מען זיך אפ. מע נעמט צו קאפעלעך.
מען דארף באווייזן, אז מען איז שוין „גרויסע״... מע פאלט פון די פיס.
מע לאכט פון אייזענשטאדטן. אייזענשטאדט אליין לאכט שוין אויך ―
און מע פארט ווייטער.
    
אפן צווייטן טאג קומט מען אהיים, צו פרידמאנען. פיר יונגאטשעס שפרינגען־ארויס פונעם וואגן, און דער העכערער פון אלע, מיט
לאנגע בלאנדע האר, מיט רויטע בעקלעך, עלעגאנט געקליידט, מיט א
רייזעטאש איבער די פלייצעס, מיט א גילדענער פענע, פליט דער ערשטער אפן באלקאן, אפן באקאנטן אייזערנעם באלקאן, און פאלט־ארויף
דעם פאטער און דער מוטער אפן האלדז, און מע קושט זיך איין מאל,
און צוויי מאל, און דריי מאל, און נאך אמאל, און ווידער אמאל. מאטל
און מלכה ווייסן שוין גאנץ גוט פונעם אומגליק, וואס זייער זון האט
געטראפן: ווי אזוי מע האט אים נעבעך אפן עקזאמען געמוטשעט, ווי
אזוי איינער פון די לערערס האט אים נעבעך אומזיסט־אומנישט „געשניטן״. דערפון האט זיי שוין באריס לאנג געשריבן, און דער לערער,
בייגעלמאן, האט אויך געשריבן, אז די מעשה איז לויטער אמת...
    
― אט זיינען מיינע חברים: גאלדענשטאדט, זילבערשטאדט און
אייזענשטאדט, מיט וועלכע איך בין געקומען אהער פארברענגען די וואקאציעס, איר קאנט זיי פרעגן; זיי ווייסן דעם אמת. אט דער דאזיקער
אייזענשטאדט האט אויך דעם זעלבן אומגליק, וואס איך. איא, אייזענשטאדט? איך זאג אמת, צי ניין?...
    
אייזענשטאדט, וואס איז דאס ערשטע מאל אין אזא רייכער שטוב,
שטייט און פינטלט מיט די אויגן.
    
― נו־נו, באריס! מע גלויבט דיר, מע גלויבט דיר! ― זאגט אים
די מוטער, די מאדאם פרידמאן, און כאפט אים נאך אמאל ארום קושן.
    
― דו פארשטייסט צי ניין? דו פארשטייסט צי ניין?... ― זאגט
דער הער פרידמאן ווי צו זיך אליין, קוקנדיק אפן זון און אויסרעכענענדיק
אפן קאפ, וויפל קאסט ער אים שוין אין דער צייט פון די דאזיקע אכט
יאר, וואס ער האט אים אומזיסט אפגעהאלטן אין דער גימנאזיע.
    
― מזל־טוב! איר „קריש״ איז שוין געקומען!... ― זאגט טייבעלע פרידמאן צו זיך אליין, קוקנדיק פונעם פענצטער מיט די רויטע לאדן
ארויף, אפן באלקאן.
    
― טייערער, טייערער! ― זאגט צו זיך ראזע פורמאן, קוקנדיק
פונעם אנדערן פענצטער אף איר טייערן באריס פרידמאן, און קוועטשט
זיך מיט ביידע הענט שטארק־שטארק צום הארצן, גלייך ווי „ער״ איז
שוין דא, אין אירע ארעמס.
    
דאס עלפטע קאפיטל.
  
וויאזוי דער „סטודענט״ באריס פרידמאן מיט זיינע דריי חברים
    
 פארברענגען נוצלעך די צייט
    
מיט וועמען קער זיך דאס, א שטייגער, אן, וואס סע שטייט אנגעשריבן בא באריס פרידמאן אפן ווייסן בויגן פאפיר, וועלכן ער האט געבראכט אהיים פון דער גימנאזיע? וועמענס עסק איז דאס? דער בויגן
פאפיר ליגט באהאלטן בא דער מאדאם פרידמאן אין א קאמאד, און זי
רופט אים „דער טעסטאט״, און איר זון הייסט בא איר „דער סטודענט״.
    
ווי צופרידן, ווי גליקלעך איז די מאדאם פרידמאן מיט איר זון, מיטן
פרישן, געזונטן, שיינעם סטודענט: זי האט אים אפגעגעבן באזונדערע
צוויי חדרים פון זיינעטוועגן מיט זיינע חברים, וועלכע זיינען דא גיך געווארן היימיש, חוץ איין אייזענשטאדט, וואס קאן נאך אלץ נישט פארגעסן דעם פאטער, דעם בלינדן שניידער, און זיצט דעריבער באזונדער
אין א ווינקעלע, בלעטערט א בוך און וויל זיך גאר ניט אריינמישן צו
זיינע חברים, וואס קלייבן זיך פארן הינטערן שטאט אף א גאנצן טאג
שיפן זיך איבערן טייך. אליק דעך משרת פאקט אין טשעמאדאן אריין
צידה לדרך: געבראטענע קאטשקעס, ווורשט, וויין, ניס, קאנפעקטן. דער
עקיפאזש שטייט שוין באם באלקאן. עס גייען ארויס דריי יונגעלייט און
זעצן זיך אין אים אריין, אליק זעצט זיך אקעגן, דער קוטשער טוט א
שמייס די פערד ― און חברה סטודענטן פארן אוועק. די מאדאם פרידמאן זאגט:
    
― א גאנץ יאר הארעווען נעבעך די סטודענטן, ווי די פערד, דארפן
זיי זיך אצינד אפרוען. יעדער מענטש דארף האבן רו, ובפרט נאך א יונגער מענטש, א סטודענט!...
    
אפנים, זי איז צופרידן דערמיט, וואס זי קאן זיך אליין אפנארן. זי
גייט־אריין אין שטוב און דערזעט דארט זיצן אייזענשטאדטן איבער א בוך.
    
― וואס איז דאס? פארוואס זייט איר אויך ניט געפארן מיט די
סטודענטן? זיי האבן אייך פארגעסן מיטנעמען? מיין באריס האט מיר
דערציילט, אז איר האט אויך געהאט דעם זעלבן אומגליק ― איר זייט
נישט אריבער... מסתמא האט צו אייך אויך דער לערער זיך געטשעפעט
אומזיסט?...
    
― ניין, ניט דערפאר! ― ענטפערט איר אייזענשטאדט בתמימות.
― ניט איבערן לערער; איך בין אליין שולדיק. קיינער איז דערין ניט
שולדיק, נאר איך אליין!...
    
און אייזענשטאדט דערציילט איר א גאנצע געשיכטע, א טרויעריקע
געשיכטע, ווי אזוי ער האט געמוזט אונטערהאלטן אן ארעמע שוועסטער
מיט א גאנצער פאמיליע, וואס שטארבט פון הונגער, און אויסהאלטן א
קלענערן ברודער אין גימנאזיע, צוליב וועלכע ער האט געמוזט געבן
שטונדן, צען שטונדן א טאג, אזוי, אז עס איז אים כמעט קיין צייט ניט
געבליבן צו לערנען. פונדעסטוועגן וואלט ער באדארפט צום עקזאמען א
 ביסל צוהארעווען, א ביסל איבערן כח, א ביסל ווינציקער שלאפן... האט
 ער אבער אזוי ניט געטאן און האט דעם עקזאמען ניט אויסגעהאלטן. עס
 ארט אים שוין ניט אזוי פאר זיך, ווי פאר זיין ארעמען פאטער, דעם
 בלינדן שניידער, וואס האט צוליב אים די מאשין פארזעצט...
    
די מאדאם פרידמאן הערט אויס די דאזיקע טרויעריקע געשיכטע
 מיט רחמנות, און אין קאפ פליט איר דורך אזא מחשבה: „וואס וואלט
זי געטאן, ווען איר באריס זאל זיין בא דער לאגע פונעם דאזיקן ארעמען
אייזענשטאדט?״... און זי דאנקט און לויבט גאט, וואס ער האט זי
 געבענטשט מיט אזא רייכטום, און וואס איר באריס האט ניט די דאגות
מיט די שמערצן, וואס אייזענשטאדט האט.
    
איר באריס האט טאקע באמת ניט אזעלכע דאגות מיט אזעלכע
שמערצן, ווי אייזענשטאדט האט. איר באריס זיצט אצינד מיט זיינע
חברים ― גאלדענשטאדט און זילבערשטאדט ― אף דער שיף, וועלכע
דאס וואסער טראגט אלץ ווייטער און ווייטער, און לאכט, און זינגט,
און עסט, און טרינקט. נאר אזוי ווי קיין צופרידענער מענטש איז גאר
אף דער ערד ניטא, דעריבער איז קיין ווונדער ניט, וואס אט דער
גליקלעכער פרינץ, אף וועלכן עס הארעווען א סך הענט, א סך פיס, א סך
פלייצעס, א סך קעפ, ― אט דער געבאלעוועטער באריס פרידמאן איז
אויך ניט צופרידן מיט זיין דאליע: אים גייט אויך אפ א סך צום אמתן
גליק; אים גייט אפ אט דא, בא דער זייט, אפן שיפל, דאס קליינע
שווארצע מיידל פון דער ווייסער שטוב מיט די רויטע לאדן...
    
ליגנדיק אפן גראז אויסגעצויגן מיטן פנים ארויף דערציילט באריס
פרידמאן זיינע חברים די גאנצע געשיכטע פון זיין ליבע. די געשיכטע
איז א קורצע, נאר זייער א רירנדיקע, פון וועלכער יעדער יונגער מענטש
מיט א ווייך ווארעם הארץ קאן זיך אראפנעמען א מוסר...
    
„ער״ איז אלט געווען זעכצן יאר און האט געלערנט אין פערטן
קלאס, און „זי״ איז אלט געווען פערצן יאר און האט געענדיקט דעם
פאנסיאן. ער איז געווען אין א מונדיר מיט גילדערנע קנעפ, און זי האט
געהאט א פאר שווארצע פייערדיקע אויגן מיט געטלעכע געקרייזלטע
האר. ער איז געגאנגען אין שטאט־גארטן מיט זיין מוטער שפאצירן,
און זי איז געגאנגען מיט איר מוטער אויך אין שטאט־גארטן שפאצירן.
זייערע אויגן האבן זיך באגעגנט, און פון דעמאלט אן האט זי אריינגעווארפן א פונק אין זיין הארצן. דער פונק האט זיך מיט דער צייט
צעברענט און איז געווארן א שרעקלעך פייער, א פלאם־פייער אין זיין
הארצן... וויפל נעכט האט ער פארבראכט, וואכנדיק און טראכטנדיק,
וויאזוי קומט מען צו איר? צום אומגליק, שטייט זי איין בא אזעלכע
עלטערן, צו וועלכע ער טאר זיך ניט ווייזן פאר די אויגן. ביז גאט האט
אים געהאלפן, אין א יאר ארום האט ער שוין געהאט די געלעגנהייט
צו זען זי, ריידן מיט איר, האלטן איר טייער הענטל אין זיין האנט. זי
האט דא א קרובה, א גרושה, א יונגע, נאר זייער א מיאוסע, וואס האט
מיטלייד מיט אומגליקלעכע ליבנדע, מחמת זי אליין האט אמאל ליב
געהאט און פארשטייט דאס ווארט „ליבע״... געלויבט און געבענטשט
זאל זיין די דאזיקע גרושה: זי האט אונדז צונויפגעפירט, זי האט אונדז
אנגעוויזן, ווו דאס גליק געפינט זיך. אף איר אדרעס שרייבן מיר זיך
דורך שוין כמעט דריי יאר און אף אירע אויגן האבן מיר זיך געגעבן
די הענט און געשוווירן בא גאט, באם הימל, אז מיר זאלן זיך פארבינדן
אף אייביק און קיינמאל ניט צעשיידן!״...
    
די דאזיקע ליבע־געשיכטע הארמאנירט זייער אין דער דאזיקער
מינוט מיט דער שיינער זומערדיקער נאטור, און אונדזערע יונגעלייט,
וואס ליגן דא אויסגעצויגן אפן גרינעם גראז, ווייזט זיך אויס, אז אלץ
ארום און ארום זאגט: „אמת! אמת! אמת!״ ― אי די גרינע ביימער
אף וועלכע עס פליט דורך א גרינג ווינטעלע און מאכט אף א מינוט
א רעש צווישן די בלעטער, אי די פייגעלעך, וואס זינגען און טאנצן
אומרויק דא און דארטן, אי דאס שמעקנדיקע גראז, וואס לייגט זיך
אונטער די פיס מיט גרויס הכנעה, אי דאס וואסער, וואס פליעסקעט
און הודעט אי די צעריסענע ווייסע שטיקער וואלקנס, וואס שווימען אום
אפן בלויען הימל און האבן א פנים אין דער דאזיקער שטילער זומערצייט ווי שטיקער וואטע, וועלכע מע צעלאזט און מע צעבלאזט, ― אלץ,
אלץ רעדט אין איין קול: „אמת! אמת! אמת!״... און די ווארעמע
הערצער פון די יונגעלייט ווערן נאך מער דערווארעמט פון דער שיינער
ליבע־געשיכטע, וואס זייער חבר האט זיי אט ערשט דערציילט. זיי כאפן
זיך אויף ביידע מיטאמאל און ווענדן זיך צו באריסן מיט דער דאזיקער
פראגע:
    
― נו, באריס, און דו וועסט האלטן ווארט?...
באריס געפינט זיך שטארק באליידיקט פון אזא פראגע. ער ענט־
 פערט זיי מיט גדלות:
    
― באריס פרידמאן וועט האלטן ווארט! וואס באריס פרידמאן
 זאגט, איז הייליק!... נאר, ברידער, עס איז דא דערין אזויפיל שטע־
 רונגען, אזויפיל בערג און טאלן, פייערן און וואסערן!...
    
― דהיינו?
    
― דהיינו, דהיינו... ערשטנס, איז איר פאטער א פראצענטניק,
א דעספאט, א טיראן וואס וועט זי פריער א לעבעדיקע אין דער ערד
אריינלייגן איידער אפגעבן זי מיר. צווייטנס, זיינען מיינע עלטערן מיט
 אירע עלטערן צעריסן, אף מעסערשטעך. דריטנס, וועט מיין מוטער
שטארבן אפן ארט, אז זי וועט נאר דערהערן דעם נאמען פון מיין כלה.
און, פערטנס, ווייס איך ניט, וויארום און וויאזוי קאן איך זי ארויסרייסן
פון דארטן, פון די דאזיקע מערדער?...
    
די חברים האבן זיך א ביסל פארטראכט. אין עטלעכע מינוט ארום
האט זיך גאלדענשטאדט אנגערופן:
    
― נו, ברודער, מיר וועלן זיך אן עצה געבן!
    
― מיר וועלן דיר העלפן! ― האט זיך אנגערופן זילבערשטאדט
מיט זיין באסאווע שטימע.
    
― מיר זיינען דיינע!
    
― קאנסט זיך אף אונדז פארלאזן!
    
― ווי אף אייגענע ברידער!
    
― אין פייער און אין וואסער!
    
― אפילו אונטער דער ערד!
    
― אפילו צום רוח אליין!
    
― לאמיר נעמען צו ביסלעך וויין!
    
― לחיים, ברידער!
    
― פאר אלעמענס געזונט!
    
― נידער מיטן פאנאטיזמוס!
    
― אין דער ערד אריין אלע דעספאטן!
    
― הורררא, באריס!
    
― הורררא, ראזע!
    
― הורררררא!!!...
    
אליק דער משרת האט זיך נאר וואס אפגעבאדן אין טייך און גייט
  
צו צו די „סטודענטן״ און קוקט אף זיי פארווונדערט, וואס האבן זיי דא
פלוצים אויפגעהויבן אזא הויכן „הורררא״? נאר פאר אליקען איז
ניטא וואס מורא צו האבן: אליק האט שוין ניט אזויפיל האר אין קאפ,
וויפל בריוועלעך ער האט איבערגעטראגן פון באריסן צו בערטע דער
גרושה און פון בערטע דער גרושה צו באריסן. דעריבער האט מען ניט
וואס מורא צו האבן און מע מעג רעדן וואס מע וויל. און מע רעדט;
מע זוכט זיך א וועג, מע גיט עצות, מע בויט לופטשלעסער. דער זאגט
אזוי, דער אזוי, ― נאר ענדלעך באשטימט מען אז מע דארף זיך זען
מיט ראזען בא בערטע דער גרושה און דארט אפרעדן פינקטלעך, אף
וואסער אופן די ליבנדע זאלן קאנען אנטלויפן פון דער דאזיקער שטאט,
און ערגעץ, אין א קליין שטעטל, א חופה שטעלן. און ווייל באריס אליין
קאן דאס דאזיקע מיט ראזען ניט איבערריידן, מחמת יעדער מאל, ווען
זיי זעען זיך, סטייעט זיי קיין ווערטער ניט און אחוץ „אך!״ און „אך!״
מיט פייעריקע קוקן און מיט הייסע ווערטער איז בא זיי קיין מאטעריאל
ניטא צום שמועסן, דעריבער מוז מען דערצו האבן א פרעמדן. בלייבט
מער ניט, ווי צו ווארפן גורל, ווער פון די דריי זאל זיין דער דיפלאמאט
צווישן באריסן מיט ראזען? פארשטייט זיך, אז דער גורל איז געפאלן
אף אייזענשטאדטן, מחמת גאלדענשטאדט איז א כוואט נאר אף צו באקומען ערשטע „נאגראדעס״ אין דער גימנאזיע, און זילבערשטאדט איז
א צו הייסער יונג, און צו אזא זאך דארף מען זיין א ביסעלע קילער,
באטראכט, מיט ישוב־הדעת. קיין בעסערער פון אייזענשטאדטן איז טאקע
ניטא. אייזענשטאדט איז אן ערלעכער מאן און א קאלטע בריאה, א
פלעגמאטיקער...
    
דאס צוועלפטע קאפיטל
  
בערטע די גרושה ווערט בא ראזע פורמאן א לערערן פון ליבע
    
שטעלט אייך פאר א יונגע פרוי פון א יאר עטלעכע און צוואנציק,
א נידעריקע און א גראבלעכע, מיט גרויסע שווארצע אויגן, מיט געדיכטע ברעמען, מיט א פנים, אף וועלכן עס זיינען אנגעזעצט אלערליי
פרישטשיקלעך: רויטע, בלויע, גרינע, ווייסע, מיט א ביסל א פארריסענער נאז, מיט צוויי קליינע שווארצע וואנסעלעך אף דער אייבערשטער
גראבער ליפ, מיט א היבשער בראדעווקע אף דער לינקער באק, אף
וועלכער עס וואקסט און בליט א בוטאן פון זעקס אדער זיבן לאנגע
שווארצע האר, מיט א קורצן האלדז, מיט שווארצע באוואקסענע הענט
און מיט ווייסע פערלדיקע ציין ― און אט האט איר „בערטע די
גרושה״.
    
בערטע די גרושה האט א פנים פון א מאנספערזאן און א הארץ
פון א פרויענצימער, א גוט, ווייך, ווארעם הארץ מיט א רייכער פאנטאזיע פון א סך פראנצויזישע ראמאנען. א גרושה איז זי געווארן נאכדעם, ווי זי איז אריינגעפאלן צו א גראבן מענטשן אין די הענט, וואס
האט אויסגענארט בא איר עטלעכע טויזנט רובל, אוועקגעווארפן זי אף
דער דריטער וואך נאך דער חתונה און זיך אזוי נידעריק, אזוי אוממענטשלעך אויסגעלאכט פון אירע טרערן, פון איר צעבראכן הארץ!
וואס האט זי געקאנט טאן, א שוואכע פרוי, אן עלנטע אן עלטערן?
פארשטייט זיך, ווען איר פאטער, שניאור שימשעלביין, זאל אויפשטיין
אצינד פון קבר און א קוק טאן אף זיין איינציקער טאכטער, אף זיין
בערטע, וואלט ער זיך צוריק א לעבעדיקער באגראבן! שניאור שימשעלביין האט ליב געהאט זיין בערטע און געהיט זי, ווי דאס שווארצאפל
פונעם אויג. שניאור שימשעלביין איז געווען אן ארנטלעכער מאן און
האט זיין ברויט פארדינט מיט זיינע הענט: ער איז געווען א גאלדשמיד
און א יווועליר, וואס האט ביזן טויט געהארעוועט טאג און נאכט און
האט איבערגעלאזט זיין בערטען טאקע גאר א היבשן קאפיטאל. אז
שניאור שימשעלביין האט דערפילט, אז עס איז שוין צייט צו שטארבן,
איז ער געקומען צו מאיר פורמאנען, וואס איז געווען זיינער א קרוב,
און האט בא אים איינגעלייגט דאס געלט אף א צייט, ביז זיין בערטע
וועט דארפן חתונה האבן: שימשעלביין האט געוווסט, אז פורמאנס
אייזערנער קאסטן איז גלייך ווי די באנק. און כך הוה. אז בערטע איז
אין א צייט ארום געקומען צום אפעקון, צו מאיר פורמאן, און האט
אים געזאגט, אז אין צוויי וואכן ארום האט זי חתונה, און בעט אים
דעריבער צוגרייטן דאס געלט, האט איר פורמאן געענטפערט, אז ער
וויל פריער אליין זען זיך מיט איר באשערטן. ווי פארווונדערט איז ער
אבער געווען, ווען צו זיין שטיבל מיט די רויטע לאדן איז צוגעפארן
א קארעטע, פון וועלכער עס איז ארויסגעשפרונגען א פראנט מיט א
צילינדערהוט, מיט ווייסע הענטשקעס און מיט א ווייסן שניפס. דער
פראנט האט זיך פארגעשטעלט: „ארטור פלעכטענטאל״. דער דאזיקער
וויזיט האט זיך געצויגן א פאר שעה, און אז ארטור פלעכטענטאל האט
זיך אפגעזעגנט און איז אוועקגעפארן, האט זיך פורמאן געטאפט בא די
קעשענעס, געקוקט אפן אייזערנעם קאסטן, געקוועטשט די שליסעלעך
אין דער האנט, געשיקט רופן בערטען און האט איר געזאגט:
    
― הער נאר אויס, בערטע, דיין חתן איז א קעשענע־גנב און א
שארלאטאן... מער האב איך דיר ניט וואס צו זאגן.
    
 פארשטייט זיך, אז בערטע האט זיך געפונען אזוי באליידיקט, אז
זי האט דריי טעג מיט דריי נעכט געוויינט אן אן אויפהער. מאיר פורמאן
האט אויסגעוויזן אין אירע אויגן א „פארדארבענער מערדער״, פונקט
ווי עס ווערט באשריבן אין די שיינע ראמאנען, מיט וועלכע זי האט זיך
אנגעלייענט ווי א פויק.
    
 ארטור פלעכטענטאל האט זי געטרייסט:
    
 ― אף דעם דאזיקן בעל־עגלה איז ניטא וואס פאריבל צו האבן.
ער האט אף זיין לעבן נאך ניט גערעדט מיט קיין „ציוויליזירטן״ מענטשן.
ער איז א פראצענטניק און א דעספאט!...
    
בערטע האט אזוי לאנג געוויינט איבער פורמאנס קאפ, ביז ער
האט איינמאל מיט כעס ארויסגעכאפט א פאק מיט אסיגנאציעס פונעם
קאסטן און האט איר א שמיץ געטאן אין פנים אריין. די הענט האבן
אים געציטערט בעת מעשה.
    
 ― נא! אט האסטו דא פינף טויזנט רובל! מער גיב איך דיר
איצט ניט. לאזן די איבעריקע פינף טויזנט בלייבן. נישקשה, זיי וועלן
דיר צונוץ קומען אף שפעטער...
    
 אוי, זיינען זיי איר צונוץ געקומען! אז ארטור פלעכטענטאל האט
זי באראבעוועט און אוועקגעווארפן, און בערטע האט קוים־קוים געפועלט
בא אים, ער זאל איר געבן גט, איז זי אריינגעפאלן צו פורמאנען אין
שטוב אריין מיט א געוויין און האט אים געקושט די הענט. זי האט
בא אים געבעטן מחילה און האט אים געזאגט, אז ער איז איר אויסלייזער, איר צווייטער פאטער. דאס האט אים שטארק דורכגענומען. ער
האט אריינגערופן דאס ווייב מיט דער טאכטער און האט צו זיי געזאגט
מיט גרויס אויפרעגונג:
    
― נו? זעט איר?... אט וויינט זי. וואס האב איך געזאגט?
האב איך דען ניט פריער געזאגט, אז דאס?...
    
פון יענער צייט אן איז צווישן בערטע דער גרושה און ראזע פורמאן
געווארן א גוט לעבן, אז מען איז געגאנגען איינע צו דער אנדערער יעדן
טאג; פורמאן האט דערפון געוווסט און איז דערפון געווען צופרידן:
„לאז זי זיך אויסלערנען פון איר, וויאזוי דאס״...
    
און ראזע פורמאן האט זיך אויסגעלערנט פון „בערטע דער גרושה״
א סך זאכן.
    
„בערטע די גרושה״, וואס האט אליין טייער באצאלט פאר איר
אייגענער ליבע, האט זיך געטרייסט מיט דער פרעמדער ליבע און האט
געהאט פארגעניגן פון ראזעס גליק. אז ראזע האט איר איבערגעגעבן
אלץ, וואס בא איר אפן הארצן איז געווען, האט איר בערטע געזאגט,
אז זי מוז פריער אליין אנקוקן דעם, וואס האט „געווונען איר ליבע״.
א, בערטע איז שוין א געשלאגענער הונט! זי וועט מען שוין אזוי גיך
ניט אפנארן ― ניין!...
    
און באריס פרידמאן איז איר פונעם ערשטן מאל געפעלן: זיין
שיין געשטאלט, זיינע לאנגע בלאנדע האר, זיינע ווייסע הענט מיט די
איידעלע מאניערן זיינען אזויפיל געווען ענלעך מיט די מאניערן פון
א העלד, פון אן אמתן העלד, וואס ווערט באשריבן אין די ראמאנען,
אז עס איז גאר קיין ווונדער ניט, וואס ראזע האט זיך אזוי איינגעליבט
אין אים! מע דארף נאר אכטונג געבן פון דער זייט, אז עס זאל דערפון,
חלילה, ניט ארויס עפעס אן אומגליק, אז די ליבנדע זאלן אף תמיד
זיין גליקלעך. ראזע איז נאך אזוי יונג!...
    
און בערטע די גרושה האט זיך גענומען צו איר ארבעט ערנסט
און געטריי. דריי יאר כסדר איז זי געשטאנען אף דער וואך פון דער
ווייטנס און האט געהערט, ווי די דאזיקע טייבעלעך שושקען זיך און
קושן זיך; דריי יאר כסדר האט זי געהיט, ווי א גוטער הונט, בא דער
טיר, אז קיינער זאל ניט איבערשלאגן די גליקלעכע ליבנדע צו רעדן,
אכקען און זיפצן און צו קוקן זיך אין די אויגן אריין; דריי יאר כסדר
האט זי זיך מקריב געווען צוליבן גליק פון צוויי פרעמדע יונגע ליבנדע
נפשות!
    
און זיי, די יונגע גליקלעכע ליבנדע נפשות, ― צי האבן זיי כאטש
אין זינען געהאט א מאל זייער טרייע באשיצערן, בערטע די גרושה?...
דאס דרייצנטע קאפיטל
    
וויאזוי דער ערלעכער אייזענשטאדט ווערט א דיפלאמאט און
    
 ווי קונציק ער שפילט זיין ראלע
    
א קוק טאן אף אייזענשטאדטן ― האט ער באמת אויסגעוויזן ווי
א מענטש „מיט א גלאטן לונג־און־לעבער״. צוויי ווייסע גלעזערנע אויגן,
ווי די באנקעס, א לאנגע נאז מיט א שארפן שפיץ, דינע ליפן, ווייסע
שיטערע האר, און אליין א דארער און א לאנגער, א ביסל א געהויקערטער, א קורצזיכטיקער, א פארטראכטער, א צעטראגענער, ― אט דאס
איז דער פארטרעט פון פינחס אייזענשטאדט, וועמען עס איז באשערט
צו שפילן אין אונדזער דערציילונג א ראלע פון א העלד, גאר ניט ווילנדיק און אומגעריכט, אקוראט ווי ניט וויסנדיק און אומגעריכט ער האט
געלערנט אין דער גימנאזיע... צו וואס האט ער גאר באדארפט שטודירן, אז זיין פאטער, אן ארעמער, א קראנקער שניידער, איז ניט אימשטאנד געווען אויסצוהאלטן אים? נאר זיין פאטער, דוד דעם שניידער,
האט זיך געגלוסט דוקא, אז זיין זון זאל זיין א דאקטאר. אמת, פינחס
האט באוויזן אין גימנאזיע א זעלטענע פעיקייט און האט אנגעהויבן
גיין פון איין קלאס אין דעם אנדערן אלץ בעסער און בעסער. דוד דער
שניידער פלעגט אנווייזן אף אים מיטן פארבויגענעם פינגער:
    
― זעט איר? אט דאס איז מיין פאדפארע אף דער עלטער. פינחס
וועט זיין א לייט!
    
ווער האט זיך געקאנט גלייכן צו אים, ווען זיין פינחס איז שוין
אריין אין זיבעטן קלאס? דוד האט טאקע פארזעצט די מאשינע; נאר
וואס מאכט עס אויס? זיין פינחס איז דאך שוין אבער אין זיבעטן
קלאס, און אט־אט נאך א יאר, נאך א יאר ― איז ער א דאקטאר!
און אז מע וויל שמועסן צוריק, האט ער די מאשינע פארזעצט ניט צוליב
פינחסן: פינחס האט שוין פון לאנג געגעבן שטונדן און זיך פארדינט
זיין שטיקל ברויט. פארקערט, ער האט נאך אויסגעהאלטן א ברודערל
אין גימנאזיע און אויסגעהאלטן א שוועסטער מיט א גאנצער פאמיליע.
    
 נאר צי איז דער זון אויך געווען אזוי צופרידן, ווי דער פאטער,
― דאס קאנען מיר ניט וויסן. מיר ווייסן גאר, אז אין די קלענערע
קלאסן איז ער געווען דאס כפרה־הינדל פאר זיין אפגעלאזנקייט, קורצזיכטיקייט און תמימות, און אין די העכערע קלאסן, בשעת ער האט
שוין געגעבן שטונדן, האט מען אים עקספלאאטירט דערפאר, וואס ער
האט יעדן געגלייבט אף נאמנות, און ניט איין מאל האט ער אפגעהארעוועט א קיילעכיק יאר אומזיסט אן א גראשן. נאר מער פון אלע האט
אים עקספלאאטירט זיין עלטערע שוועסטער, וואס האט געהאט א טוץ
קינדער מיט פארשלאגענע קעפ, ווי די העלצער, און פונדעסטוועגן האט
זיך איר געגלוסט, זיי זאלן זיין דוקא געשטודירטע.
    
― וואס פאר א פנים וועל איך האבן מיט מיינע קינדער, ― האט
זי געטענהט ― אז זיי וועלן זיין, גאט זאל מיר ניט שטראפן פאר די
רייד, שניידערס אדער שוסטערס, און מיין ברודער פינחס וועט זיין
א דאקטאר?...
    
קיין פרייע מינוט האט אייזענשטאדט נעבעך ניט געהאט פון דער
דאזיקער שוועסטער!
    
און ניט נאר אייגענע אליין מוטשען אים; אייזענשטאדט איז אן
עבר כנעני בא יעדן אומגליקלעכן שילער, וועמען די נאטור האט ניט
געבענטשט מיט א מוח און מיט פעיקייטן. אז עס איז אונטערגעקומען
אן עקזאמען, איז אייזענשטאדט געווען פארווארפן מיט ארבעט, פונקט
ווי זיין פאטער דוד דער שניידער פאר א יום־טוב; ד ע ם אנשרייבן
א פארפאסונג, מיט ד ע ם צולערנען א פאר טעג, ד ע ם אונטערווארפן
פאפירלעך מיט „גערעשעטע זאדאטשעס״, ד ע ם אונטערזאגן פון אונטער דער באנק... פארשטייט זיך, אז פאר אזעלכע און אנדערע עבירות
איז אפגעקומען אייזענשטאדט אליין און ניט קיין אנדערער, און אז
ער איז אפגעזעסן א מעת־לעת אין קארצער, האט זיך קיינער ניט דערמאנט
צו ברענגען אים אהין כאטש א שטיקל ברויט. נאך מער: מע האט
געלאכט און געשפעט פון אים איבער זיין הילוך, איבער זיינע קליידער,
וואס זיינען אף אים תמיד געלעגן קאמיש, אז מע האט זיך ניט געקאנט
איינהאלטן, מע זאל ניט לאכן; עס האט זיך נאך ניט געטראפן, אז בא
אייזענשטאדטן זאל ליגן דער קאלנער אדער דאס היטל אף אן ארט,
אדער דער מונדיר זאל זיין מיט אלע קנעפלעך, אדער א הויז זאל ניט
זיין צעשפאלטן ביז ארויף. שענער פון אלץ זיינען געווען זיינע שיטערע
האר אפן קאפ, וואס זיינען תמיד געשטאנען קאפויר, ווי בא א האן,
ווען ער צעבייזערט זיך; די פלייצעס האט ער געהאלטן שטענדיק אויפגעהויבן, און דעם קאפ איינגעבויגן אראפ, און וויפל קלעפ, וויפל קולאקעס האט דער דאזיקער יונגער מענטש געכאפט אף זיין לעבן פון זיינע
חברים!...
    
מע קאן ניט זאגן, אז אייזענשטאדט איז שטארק געפעלן געווארן
בערטע דער גרושה. זי האט אים אויפגענומען אזוי קאלט, גלייך ער
וואלט געווען א שפיאן, וואס איז געקומען נאכשפירן און אויסטאפן און
אנמאכן אן אומגליק. אייזענשטאדט האט זיך ניט געפונען באליידיקט
פון אזא אויפנעמען. ער האט איר איבערגעגעבן שטייענדיק בא דער
טיר, אז אים האבן געשיקט זיינע חברים: גאלדענשטאדט, זילבערשטאדט
און פרידמאן.
    
― ווער זיינען עס גאלדענשטאדט און זילבערשטאדט? ― האט
אים בערטע געפרעגט. ― איך קען זיי ניט!
    
― איר קענט זיי ניט? נישקשה, איר מעגט זיך אף זיי פארלאזן;
עס איז א גוטע חברה!
    
― א „גוטע חברה״? וואס דארפן זיי צו מיר? וואס קער איך
זיך אן מיט זיי?
    
― איר קערט זיך טאקע מיט זיי גאר ניט אן ― אמת; נאר
ווייל באריס און מיר אלע האבן באשטימט, אז היינטיקע וואך מוז מען
אפזוכן א מיטל, וויאזוי באריס מיט ראזען זאלן...
    
― ששששא! האט אים בערטע איבערגעשלאגן, ארומקוקנדיק זיך
אף אלע זייטן. ― קומט אריין אין זאל אריין!
    
בערטע האט זיך באטראכט, אז זי האט זיך שוין צו גראב באגאנגען
מיט דעם דאזיקן יונגן מענטשן, האט זי אים געבעטן זיך זעצן אף א
קרעסלע, און אליין איז זי אוועקגעלאפן צו זיך אין צימער און איז באלד
ארויסגעגאנגען פון דארטן אין אן אנדער קלייד, מיט א שיין שאלעכל
אף די פלייצעס, וועלכע האט באדארפט צוגעבן חן איר פנים. מיר
האבן פריער פארגעסן באמערקן, אז בערטע שימשלביין האט ליב געהאט
שיין אנטאן זיך און גאנץ אפט פארברענגען די צייט מיטן שפיגל. אף
יעדן יונגן מענטשן האט זי געקוקט ניט אנדערש ווי אף א העלד, וואס
שפילט א ראלע אין א ראמאן. דאס גאנצע לעבן, די גאנצע וועלט איז
בא איר געווען א ראמאן, א טרויעריקער ראמאן.
    
אייניקע מינוט איז בערטע די גרושה געזעסן שטיל, אן ווערטער,
און האט באטראכט דעם דאזיקן „העלד״ פון קאפ ביז פיס. אייזענשטאדט
האט אויך באטראכט די מאדאם בערטע. זייט ער לעבט האט ער נאך
אזא מיאוסע פרוי ניט באגעגנט! ענדלעך האט זי זיך צו אים געווענדט,
ארויסלאזנדיק א גרינגן זיפץ און אויפהייבנדיק די אויגן ארויף:
    
― אפנים, אז איר ווייסט שוין די טרויעריקע געשיכטע פון די דא־דאזיקע אומגליקלעכע ליבנדע?...
    
― „אומגליקלעכע״? פאר וואס אומגליקלעכע?
    
― איר ווייסט דען ניט, ווער זייערע עלטערן זיינען? דאס זיינען
דאך דעספאטן, טיראנען, פאנאטיקער...
    
― נו, איז וואס? ― האט זי אייזענשטאדט פארווונדערט געפרעגט.
    
― וואס הייסט, נו איז וואס? איר פרעגט נאך? ס׳טייטש!
אנדערע עלטערן וואלטן זיך אליין געסטארעט זייערע קינדער גליקלעך
צו מאכן. אנדערע עלטערן וואלטן פארשטאנען, אז טאמער גרייכן זייערע
קינדער ניט צו זייער צוועק, וועלן זיי דאס ניט אויסהאלטן; זיי וועלן
יונגערהייט גיין פון דער וועלט...
    
בערטע האט צוגעטראגן דאס טיכעלע צו די אויגן, פון וועלכע עס
האבן שוין גערונען טרערן. נאר ווי פארווונדערט איז זי געווארן, אז זי
האט דערהערט פונעם דאזיקן יונגן דיפלאמאט אזא מין ענטפער:
    
― מיר דאכט, אז איר האט א טעות: איך ווייס ניט, וויאזוי זי,
ראזע, ― נאר באריס וועט זיך שטארק ניט נעמען צום הארצן, אויב ער
וועט ניט דערגרייכן זיין צוועק... פארשטייט זיך, אז דאס זאג איך נאר
אייך, ווייל איר זענט א פרעמדע; ראזע דארף דאס ניט וויסן. איר פארשטייט?...
    
― איך זע שוין, וואס פאר א גוטער פריינט איר זענט באריסן!
איך פארשטיי, איך פארשטיי! איר זייט אים מקנא ― איר זייט ווי
אלע מאנסבילן...
    
בערטע איז פארפלאמט געווארן פאר כעס. אייזענשטאדט האט זיך
צעלאכט:
    
― מקנא? יא, אודאי בין איך אים טאקע מקנא, נאך איידער איך
האב אנגעקוקט די טייערע ראזע...
    
בערטע איז געווארן אויסער זיך פאר כעס. זי איז אויפגעשטאנען
פונעם בענקל און האט זיך צו אים געווענדט שוין מיט אזעלכע רייד:
    
― זאגט, וואס דארפט איר?...
    
― איך דארף מיט אייך איבערריידן וועגן מיין חבר באריס פרידמאן, וואס וויל חתונה האבן פאר ראזע פורמאן ניט שפעטער ווי היינטיקע
וואך.
    
בערטע האט זיך צוריק אנידערגעזעצט איבערראשט.
    
 בערטען האט א גאס געטאן דאס בלוט אין פנים אריין פאר פרייד
און פאר פחד. שוין דריי יאר, אז די דאזיקע ליבע ציט זיך און ציט זיך,
אן אן עק, אן א סוף. אבער אמאל הייסע בריוולען און ווידער אמאל הויכע
ווערטער ― פון חתונה האבן האט נאך קיינער פון זיי ניט געפרוווט
שמועסן. בערטע האט תמיד געטראגן די דאזיקע אידעע בא זיך אין הארצן, נאר זי האט ניט געהאט די שטארקייט פארצולייגן אזא געדאנק פאר
די גליקלעכע ליבנדע, וועלכע האבן איבערגעלעבט א לאנגן און א זיסן
חלום. און איצט רעדט זי פונעם דאזיקן יונגן מענטשן אזעלכע עפנטלעכע פראסטע ווערטער. איז דאס מעגלעך?...
    
― וואס האט איר געזאגט? ― פרעגט בערטע נאך אמאל. ―
חתונה האבן? היינטיקע וואך? קאן דאס דען זיין?
    
 ― פארוואס דען ניט? ― האט זי אונדזער דיפלאמאט איבערגעפרעגט, קוקנדיק איר גלייך אין די אויגן אריין.
    
― ווי אזוי? ווי ארום? אף וואסער אופן?...
    
― זייער פשוט; זיי וועלן זיך ארויסכאפן באנאכט, בעת אלע
שלאפן, און וועלן אוועקפארן ערגעץ אין א שטעטל און דארט שטעלן
א חופה...
    
 ― אין א שטעטל?... א חופה?... אך, וואס פאר א טייערע,
וואס פאר א גליקלעכע אידעע!...
    
עס האט זיך איר באלד פארגעשטעלט א בילד, פונקט ווי ער ווערט
באשריבן אין די ראמאנען: א צויבערלעכע זומער־נאכט... הי לבנה
לייכט... דער סאלאוויי זינגט... די ליבנדע גייען געארעמט, שטארק צוגעדריקט איינער צום אנדערן... וואס קען נאך זיין שענער פון דעם?
    
― זיי ווייסן דען, ווי אזוי, וווהין צו אנטלויפן? ― האט אים בערטע א פרעג געטאן. ― און טאמער נעמט מען זיי איבער?...
    
― דאס איז א קלייניקייט. ― האט איר דער דיפלאמאט געענטפערט. ― זיי וועלן ניט זיין אליין.
    
 ― זיי וועלן ניט זיין אליין? ווער זשע וועט זיין מיט זיי?
    
― איך וועל זיין; מיר וועלן אלע זיין, אויב מע וועט נאר דארפן.
― האט איר אייזענשטאדט געענטפערט.
    
בערטע האט זיך אויפגעכאפט פונעם בענקל און האט אנגענומען
אייזענשטאדטן בא דער האנט און האט זי שטארק־שטארק געדריקט.
    
― איר זענט אן ארנטלעכער מאן! איר זענט א העלד! א העלד!...
    
אייזענשטאדט האט איר דערויף גארנישט געענטפערט; ער האט
נאר באטראכט די דאזיקע גרושה, וואס האט לאנג־לאנג געהאלטן זיין
האנט אין איר האנט...
    
 * * *
    
פארנאכט, אז אונדזער דיפלאמאט איז געקומען צו בערטע דער
גרושה, האט ער זיי געטראפן ביידע ― בערטע מיט ראזען; זיי זיינען
געזעסן ביידע אף א קאנאפע, ביידע פארפלאמט, ביידע פארוויינט, און
דאך ווי גרויס איז געווען דער קאנטראסט צווישן די דאזיקע צוויי פרויען:
איינע איז געווען מיאוס ווי דער טויט. און די אנדערע ― שיין ווי די
וועלט, ליכטיק ווי די זון און פריש ווי דער חודש מיי! ראזע, וועלכע
די מאדאם פרידמאן האט אנגערופן „די קארליטשקע״, איז טאקע באמת
נישט געווען קיין הויכע, נאר איר ליכטיק געזיכט, אירע געדיכטע שווארצע האר, אירע קליינע ווייסע הענטלעך, איר שיין מיילעכל און אירע
שווארצע טיפע אויגן האבן אזוי גוט הארמאניזירט צווישן זיך, אז אונדזער דיפלאמאט, וואס האט נאך ביז אהער קיין צייט ניט געהאט זיך
צוצוקוקן צו שיינע מיידלעך, איז אביסל ווי צעמישט געווארן און האט
זיך ניט געקאנט געפינען קיין ארט נאכדעם, ווי די מאדאם שימשעלביין
האט אים פארגעשטעלט פאר איר.
    
בערטע איז אוועקגעגאנגען שטיין בא דער טיר, ווי איר שטייגער
איז, אכטונג געבן, טאמער גייט עמעצער אריין, און אייזענשטאדט איז
איבערגעבליבן אויג אף אויג מיט ראזע פורמאן. אך! ווו איז אהינגעקומען זיין שטארקייט, זיין פראסטקייט? ער האט נישט געקאנט עפענען דאס מויל צו רעדן א האלב ווארט, און פאר גרויס חרפה און צע־מישטקייט האט ער אומגערן מיטן עלנבויגן צעבראכן דאס גלאז פונעם
שפיגל, וואס איז געשטאנען הינטער זיינע פלייצעס... בערטע איז אריינגעלאפן ניט טויט ניט לעבעדיק, און צונויפקלייבנדיק דאס צעבראכענע
גלאז, האט זי געוואלט טרייסטן דעם אומגליקלעכן דיפלאמאט. נאר מער
זי האט גערעדט ,איז ער אלץ מער צעמישט געווארן ― ביז ער איז
ענדלעך אויפגעשטאנען, געכאפט דאס היטל, א נייג געטאן זיך צו ביידע
דאמען, עפעס א מורקע געטאן אונטער דער נאז, עפעס זייער נאריש,
און ארויס פון בערטע דער גרושהס הויז.
    
 אט וויאזוי עס האט זיך געענדיקט דער ערשטער דיפלאמאטישער
ארויספאר פון אונדזער יונגן, נאר זייער באגאבטן אייזענשטאדט!
    
דאס פערצנטע קאפיטל.
  
אלע הארעווען צוליב דעם פרינץ
    
אין דער דאזיקער צייט ווען אייזענשטאדט מיט בערטע שימשעל־ביין האבן געפלאנעוועט, ווי אזוי מיטצוהעלפן באריס פרידמאנען מיט
ראזע פורמאן, איז אונדזער פרינץ באריס געזעסן צעלייגט בא דער מאדאם רעגענבויגן אין גאסט־צימער אף א פאטעל מיט א ציגאר אין די
ציין, א פוס פארלייגט איבער א פוס, די הענט אין די קעשענעס, און
האט דערציילט, ווי גלענצנד ער האט אפגעגעבן דעם לעצטן עקזאמען,
ווי אזוי עס שטייט אים פאר א שווערע צייט דעם אוניווערזיטעט דורכצומאכן, ווי אזוי ער רעכנט נאכדעם פארן קיין אויסלאנד שטודירן.
    
 אקעגן אים זיצט די מאדאם רעגענבויגן, נישט קיין יונגע דאמע
מיט געלע האר און מיט עטלעכע בראדעווקעס אפן פנים, און בא דער
זייט, מיט ביכלעך אין די הענט, זיצן אירע צוויי טעכטער, אויך געלע,
געראטענע איינע אין דער אנדערער, פונקט ווי צוויי טראפן וואסער.
    
 מאשא און פאשא (אזוי רופט מען זיי) קענען שוין פון לאנג באריסן.
זיי געדענקען אים נאך, אז ער איז ארומגעלאפן איבערן מארק מיט זיינע
אפגעריסענע חברים און באפאלן מענטשן אין די גאסן. נאר פון יענער
צייט איז שוין אוועק א סך יארן, און באריס אין שוין ניט יענער באריס,
וואס אמאל ― ניין! דאס איז שוין א יונגערמאן מיט שיינע מאנירן,
א געבילדעטער, א קלוגער, א פריילעכער און ― א „סטודענט״!... מא־שא און פאשא ― ביידע ווינטשן זיך מיטן גאנצן הארצן נישט קיין ער־
 גערע חתנים, ווי באריס פרידמאן. זיי ווייסן אבער גאנץ גוט, אז באריס
 פרידמאן וועט ניט נעמען מאשען און ניט פאשען: באריס פרידמאן
פארט קיין פעטערבורג, און נאכדעם קיין אויסלאנד... נאר איין מאדאם
רעגענבויגן האט נאך א האפענונג, אז באריס פרידמאן וועט ― ניט
היינט איז שפעטער ― געוויס זיין איר איידעם. און פאר וואס דען ניט?
דער הער רעגענבויגן איז רייכער פון פרידמאנען און קאן געבן א הונדערט טויזנט רובל נדן, און די מאדאם פרידמאן, מיט וועלכער זי לעבט
אזוי צונויפגעלייגט, האט איר ניט איין מאל געגעבן אנצוהערן, אז,
אדרבה, זי וואלט נאך זייער געווען צופרידן...
    
― איר גייט היינט אין טעאטער אריין? ― פרעגט אים די מאדאם
רעגענבויגן און ווארפט אן אויג אף די טעכטער, וואס ווערן ביידע רויט
ווי פייער.
    
― דא אין טעאטער? ― ענטפערט באריס. ― פע! אין פעטערבורג איז כאטש כדאי צו גיין אין טעאטער, אדער, א שטייגער, אין
אויסלאנד... נו, און איר גייט אין טעאטער? ― האט זיך באריס פארכאפט.
    
― מיר האבן שוין אפילו בילעטן! ― ענטפערן אים ביידע רויטע
מיידלעך און ווערן נאך רויטער.
    
― אך, פארדאן! ― זאגט צו זיי באריס. ― אויב אזוי, גיי איך
אויך מיט אייך.
    
די מאדאם רעגענבויגן ווערט צעגאנגען פאר נחת. אין איר פאנטאזיע שטעלט זיך איר שוין פאר, ווי אזוי באריס גייט־צו צו איר און
בעט זי גראטולירן. זי ווייסט נאר ניט, ווער פון די ביידע איז די כלה:
מאשא, צי פאשא?... נאר עס איז קיין חילוק ניט. אבי באריס איז איר
איידעם. זי זאגט צו זיין מוטער: „איא? וואס האב איך אייך געזאגט?״
און די מאדאם שפיגעלגלאז ווערט אלערליי קאלירן פאר קנאה. און די
מאדאם שטעכענהאלץ קוויטשעט מיט איר קול: „עס קאן ניט זיין! עס
קאן ניט זיין!״...
    
נאר ניט אזוי קלערט די מאדאם פרידמאן. די מאדאם פרידמאן קוקט
א סך ווייטער און א סך העכער! זי חלומט איצט, אז איר באריס וועט
ווערן א מיליאנער!
    
ווי ארום? ― זייער פשוט! צי וואס טויג אים שטודירן? צי וואס
נוצט דאס איר, אז איר זון זאל זיין א דאקטאר אדער אן ארעמער אדוואקאט! וואס איז? ער קאן זיך נישט דערשלאגן צו א גרויסער, א
גלענצנדער פארטיע?... עס קאן אלץ געמאלט זיין! ובפרט נאך אין
אויסלאנד, אז מע וועט זיך נאר באקענען מיט איר באריסן!
דאס זעלבע האט געטראכט דער פאטער אויך, נאר אף אן אנדער
אופן:
    
 „מיין ברוך איז נישקשה פון א שארלאטאן, כ׳לעבן... אין איין זומער פארלעבט דריי טויזנט רובל און א חוץ אנגעחתמעט וועקסלען אף א
פאר טויזנט רובל! דו פארשטייסט צי ניין? אז מלכה וועט אים אזוי
נאכגעבן, קאן ער ווערן לייטנגלייך... געלערנט, געלערנט ― ביז מע
האט אים ארויסגעטריבן פון דער גימנאזיע. אן עק, א סוף ― אויס לערנען! גענוג! מע דארף אים נעמען אביסל צום געשעפט און ברעכן די
ביינער, טאמער וועט פון אים ווערן כאטש א שטיקל מענטש, דו פארשטייסט צי ניין?״...
    
מיט איינעם ווארט ― אלע האבן גערעדט פון באריסן, אלע האבן
געבויט אנדערע פלענער פון זיינעטוועגן, אלע האבן אים געוואלט פארזארגן: דער פאטער, די מוטער, די מאדאם רעגענבויגן, די מאדאם שטע־כענהאלץ, די מאדאם שפיגעלגלאז, גאלדענשטאדט, זילבערשטאדט, איי־זענשטאדט, בערטע שימשעלביין און ראזע פורמאן ― יעדער נאך זיין
השגה און נאך זיין פארשטאנד; נאר איין מענטש האט ווינציקער פון
אלע געטראכט וועגן אים; דער דאזיקער מענטש איז געווען טאקע ער
אליין.
    
 גאנץ אויפגעלייגט איז ער זיך געזעסן אין טעאטער צווישן מאשא
מיט פאשא רעגענבויגן, וואס זיינען געווען אף דעם זיבעטן הימל פאר
פרייד, פאר גדלות און פאר פארגעניגן. א! ווען די מאדאם שטעכענהאלץ
זאל זיין אצינד אין טעאטער! מיט וואסערע אויגן וואלט זי געקוקט אף
זיי!... נאר די מאדאם שטעכענהאלץ איז אצינד גראד ניט געווען אין
טעאטער; אף איר ארט איז געזעסן אן אנדער דאמע, וואס האט ניט
אראפגעלאזט קיין אויג פון מאשא מיט פאשא רעגענבויגן און פונעם קאוואליר, וואס איז געזעסן צווישן זיי, ווי א פארשולדיקטער צווישן צוויי
זשאנדארמען. די דאזיקע דאמע איז געווען נישט מער און נישט ווייניקער
ווי בערטע שימשעלביין.
    
 איך ווייס ניט, אויב עס האט עמעצער אמאל, זייט די וועלט שטייט,
געווארפן אזעלכע פייערדיקע אויגן אף זיין ערגסטן שונא, ווי בערטע שימשעלביין האט אין דעם אוונט געווארפן אף באריס פרידמאנען... ס׳טייטש!
נאך אמאל! אין אזא צייט? אין טעאטער? און מיט וועמען?
    
אויב איר מיינט אבער, אז בערטע שימשעלביין האט געמאכט דערפון א גאנצן עסק ― האט איר א טעות. בערטע האט טאקע ניט צוגעמאכט מיט קיין אויג א גאנצע נאכט און האט זיך געקאטשעט פון איין
זייט אף דער אנדערער, זיפצנדיק און קרעכצנדיק, נאר אף מארגן, אז
ראזע איז צו איר געקומען, האט איר בערטע אפילו נישט מזכיר געווען
וועגן דעם, וואס אירע אויגן האבן געזען אין טעאטער. זי האט נאר אוועקגעשיקט איר מענטשן צו אליק דעם משרת, וואס האט שוין מיטן קוק
פארשטאנען, וואס מע מיינט, און האט פון זיין זייט אויך א ווונק געטאן
צו זיין יונגן פרינציפאל. באריס האט אבער איצט קיין צייט ניט געהאט
צו גיין: ער איז געזעסן מיט דער מוטער און מען האט געפירט א נייטיקן
שמועס. אליק האט דאס איבערגעגעבן בערטען, און בערטע האט באפוילן, אז אייזענשטאדט זאל, למען השם, קומען צו גיין וואס גיכער.
אייזענשטאדט האט זיך באלד גענומען צו באריסן, אוועקגעפירט אים
ווייט אין גארטן אריין און האט מיט אים געהאט זייער א וויכטיקן שמועס.
    
אט וואס פאר א שמועס זיי האבן געהאט:
    
באריס פארט אוועק אין א חודש ארום מיט דער מוטער קיין אויסלאנד... ער דארף פארן; ער מוז פארן קיין אויסלאנד: ערשטנס, אביסל
צעשלאגן זיך די געדאנקען נאך דעם שיינעם עקזאמען. צווייטנס, וועט
ער זיך אביסל אויסרייבן, אנטוויקלען. דריטנס, קאן ער ניט אפזאגן דער
מוטער, וועלכע האט אים אזוי ליב. פערטנס, איז דאס טאקע זייער א
נייטיקע זאך: זען א נייע וועלט. פינפטנס, איז דאס אים זייער נוצלעך
פשוט פארן געזונט... און וואס קער זיך דאס אן מיט דער „אידעע״, מיט
זיין ראזע, וועלכע וועט אים לייכטן אומעטום ווי א גלענצנדער שטערן?...
וויבאלד ער וועט נאר קומען צוריק, אזוי וועט ער זי מיט גוואלט אויסרייסן פון די הענט פון די דעספאטן און וועט אוועקפארן מיט איר ווייט־ווייט. דערווייל וועט ער זיך מיט איר איבערשרייבן אפט, אלע טאג,
אלע טאג...
    
די גאנצע צייט האט אייזענשטאדט געהאלטן דעם קאפ אראפגעלאזט און האט ניט געענטפערט דאס צווייטע ווארט. נאר אז באריס
האט געענדיקט, האט ער אויפגעהויבן דעם קאפ, אנידערגעשטעלט זיינע
גלעזערנע באנקעס אף באריסן און האט אים א פרעג געטאן:
    
― באריס! זאג מיר דעם רעכטן אמת: דו האסט ליב ראזען?
דו האסט זי שטארק ליב?...
    
― אייזענשטאדט! דו ביזט משוגע, צי וואס?... צי האב איך זי
ליב? וואס פרעגסטו?...
    
 אליק האט געזוכט באריסן אין גארטן און האט אים געזאגט אז
דער פאטער רופט אים. באריס האט זיך מחיה געווען: די גלעזערנע
באנקעס פון זיין חבר אייזענשטאדט זיינען פאר אים געווען זייער שווער
איבערצוטראגן... דעם גאנצן טאג האט זיך באריס אויסבאהאלטן פון אים.
    
פארנאכט, אז אייזענשטאדט איז אוועקגעגאנגען צו בערטע דער
גרושה, איז אים געווארן גרינגער אפן הארצן...
    
דאס פופצנטע קאפיטל.
    
 יעדער האט זיך זיין פעקל
    
אט וואס פאר א בריוול ראזע פורמאן האט יענע טעג באקומען פון
איר באריסן:
    
„טייערע, טייערע ראזע מיינע! איך קוש דיך פון דערווייטנס. צו
מיין אומגליק קאן איך דיך נישט זען... א! דו פארשטייסט וואס הייסט
בא מיר דיך ניט זען?... מען היט מיך... מע קוקט אף מיר מיט טויזנט
אויגן... מיין מוטער האט מיך אזוי ליב, אז זי לאזט מיך ניט אפ אף
קיין מינוט. א! איך בין אן אומגליקלעכער!... איך בעט דיך, ראזע, נעם
צו מיין חבר אייזענשטאדט גלייך ווי מיך אליין. דאס איז א זעלטענער
ארנטלעכער, גוטער מענטש! פאר אים איז ניטא קיין סודות ― ער מעג
אלץ וויסן, ער ווייס אלץ און איז אזוי קלוג, אזוי געטריי און איבערגעגעבן מיטן גאנצן לעבן!״...
    
א, אמת. אייזענשטאדט איז טאקע א גאנץ ארנטלעכער מאן, א גוטער, א קלוגער. ראזע האט אבער א סך בעסער געוואלט זען זיך מיט
איר באריסן, ווי מיט אייזענשטאדטן. זען באריסן איין מינוט, הערן פון
אים איין איינציק ווארט איז בא איר געווען א סך טייערער און ליבער, ווי
צו זען אייזענשטאדטן דריי שעה כסדר און רעדן מיט אים א גאנצן טאג!...
אונדזער יונגער דיפלאמאט האט דאס זייער גוט פארשטאנען, נאר וואס
האט ער געזאלט טאן, אז באריס האט פארט ניט געקענט קומען אהער?
אייזענשטאדט האט איר אויסגעוויזן מיט אזעלכע ראיות, אז ראזע האט
ניט געקאנט קלערן אנדערש. אין א צייט פון צוויי וואכן האט אייזענשטאדט ארויסגעזען ,אז וויפל ראזעס ליבע צו זיין חבר איז שטארק, אז
אויסער באריסן האט פאר איר נישט עקזיסטירט קיין מענטש, קיין וועלט,
קיין ליבע, קיין גליק; „באריס״ ― אט דאס איז געווען איר גאט, אף
וועלכן עס איז געהאנגען איר גאנצע האפענונג אין לעבן. איינס פון די
צוויי: אדער באריס, אדער דער טויט!...
    
וועגן דעם האט אייזענשטאדט גענוג נעכט פארבראכט אין שמועסן
מיט בערטע שימשעלביין.
    
― שלעכט, בערטע! ― האט ער איר איינמאל געזאגט, בעת זיי
זיינען געבליבן אליין באנאכט אין זאל אף דער קאנאפע. ― שלעכט!
מע דארף זען נעמען אנדערע מיטלען ער זאל ניט פארשווונדן ווערן פון
אונדזערע הענט...
    
― ווער? ווער זאל ניט פארשווונדן ווערן? ― האט אים בערטע
מיט שרעק איבערגעפרעגט.
    
― אונדזער פרינץ, באריס...
    
בערטע האט א פאטש געטאן מיט די הענט און כמעט וויינענדיק
ארויסגערעדט:
    
― אייזענשטאדט! איר זייט א שלעכטער! איר האט תמיד ליב
צו זאגן אזעלכע שרעקלעכע זאכן, אז עס איז גאר א מורא מיט אייך
צו ריידן!...
    
אייזענשטאדט האט אף איר אנידערגעשטעלט זיינע גרויסע אויגן,
וועלכע זיינען ניט געווען אזוי בייז און מוראדיק, ווי די מאדאם שימשעלביין האט געמיינט. זי האט אים נאך א מאל איבערגעפרעגט:
    
― איך פארשטיי ניט, וואס איר מיינט... וואס ווילט איר זאגן?...
באריס האט ניט ליב ראזען?...
    
― ניין, פארקערט, ער האט זי דוקא ליב. נאר עס קאן זיך טרעפן,
אז ער זאל אנטלויפן... אויסרייסן זיך ― און אנטלויפן פון ראזען אף
תמיד...
    
אזעלכע מרה־שחורהדיקע געדאנקען האבן שטארק געווירקט אף
דער מאדאם שימשעלביין; אירע טרערן, וואס האבן זיך קיינמאל לאנג
ניט געלאזט בעטן, האבן זיך איצט ווי פון א קוואל געגאסן. אייזענשטאדט
האט אין דער דאזיקער צייט אריינגעקוקט אין בוך אריין, און אז ער
האט דערזען, אז די טרערן הויבן אן ווערן שיטערער און די אויגן טרוקענער, האט ער זיך ווידער צוגערוקט צו בערטע דער גרושה און האט
איר איבערגעגעבן זיינע געדאנקען, פאר וואס ער קלערט אזוי, און די מאדאם שימשעלביין האט ענדלעך געמוזט איינשטימען מיט אים, אז ער
האט רעכט, ― ניט אינגאנצן, נאר א ביסל.
    
 ― וואס זשע טוט מען דערצו? ― האט זי אים געפרעגט.
    
 ― מע דארף ניט שלאפן. מע דארף זיך באקלערן. איך וועל פרווון,
טאמער וועט מיר געראטן...
    
 ― אייזענשטאדט! איר זענט דער ערלעכסטער, דער בעסטער
מענטש אף דער וועלט! איר זענט א ווירקלעכער העלד!...
    
 ***
    
וואס גייט דאס אן באריסן, וואס זיינע פריינט הארעווען אזוי פון
זיינעטוועגן? דער דאזיקער וווילגעבוירענער פרינץ, דער קינפטיקער
יורש פון דער גלענצנדער פירמע „פרידמאן״, איז פון קינדווייז אן אויפגעצויגן געווארן דערויף, אז אלע דארפן הארעווען אף אים, און עס וואלט
אים גאר געווען א ווונדער, ווען עמעצער זאל פרעגן, פארוואס איז דאס
אזוי? בטבע ניט קיין שלעכטער, מיט א ווייך הארץ, האט אים די ברייטע דערציונג געמאכט פאר א מענטש מיט א שוואכן, נאר א גוטן כאראקטער. דערפאר האט אים יעדער ליב געהאט און געשעצט נאך זיין
ווערט. אף זיין לעבן האט ער נאך קיינעם אפגעזאגט, וואס מע האט בא
אים געבעטן, און געגעבן און געטאן מיט דער ברייטער האנט, וויפל
ער האט נאר בכח געהאט צו געבן און צו טאן; און הגם אייזענשטאדט
האט נאך פון אים קיין שום טובה נישט געהאט און ניט געפאדערט, דאך
האט זיך באריס ניט געפרעגט, פארוואס לויפט דער דאזיקער דיפלאמאט
אלע טאג, ווי א פארסמטע מויז, צו בערטע דער גרושה מיט זיינע קוויטלעך צו ראזען און מיט ראזעס בריוועלעך צוריק? עס איז א סברה, אז
אייזענשטאדט אליין האט זיך אויך ווייניק באשעפטיקט מיט דער דאזיקער פראגע, פארוואס עס ציט אים עפעס אהין? ערשט נאכדעם, אין
א צייט ארום, דעמאלט ווען ראזע... נאר מיר פארלויפן צו־פרי; עס איז
ניטא קיין ערגערע זאך ווי דאס, וואס דער שרייבער האט קיין צייט ניט
און כאפט איינס פאר דאס אנדערע, גלייך ווי עמעצער שלאגט אים האלדז
און נאקן... האב צייט ― ס׳וועט ניט אנטלויפן!
    
גאלדענשטאדט און זילבערשטאדט האבן זיך תחילת אפילו יא אביסל
געווונדערט דערויף וואס דער דיפלאמאט פארברענגט טעג מיט נעכט
בא דער „גרושה״, נאר ווייטער־ווייטער האבן זיי אויפגעהערט זיך צוקוקן דערצו, ווייל יעדער מענטש האט זיך זיין פעקל.
    
גאלדענשטאדט און זילבערשטאדט זיינען געווען אזוי שטארק פארנומען מיט זייערע אייגענע פעקלעך, אז עס איז זיי שוין גאר אין קאפ
נישט געקראכן באריס פרידמאנס ליבע מיט אייזענשטאדטס דיפלאמאטיע. גאלדענשטאדט און זילבערשטאדט זיינען געקומען אהער צו זייער
חבר א ביסל אפרוען זיך פונעם יאר, א ביסל לעבן, אנטרינקען זיך
מיט דער פרייהייט איינמאל פאר אלעמאל, ובפרט אז עס שטייט נאך
פאר זיי פאר אזא שווערער וועג, אן אוניווערזיטעט אף פיר אדער פינף
יאר. מיט וואס פארא זיסקייט ליגן זיי אצינד אויסגעצויגן אפן גראז
ערגעץ אונטער א בוים און קוקן ארויף אפן בלויען זומערדיקן הימל!
ווי טייער איז די פרייהייט! נאר ניין, ניט דאס, וואס זיי האבן געזוכט,
האבן זיי דא געפונען. דאס גרינע שמעקנדיקע גראז מיט די בלעטערדיקע
ביימער האבן זיי גיך פארביטן אף דעם געלן מויער פון דעם הער רעגנבויגן, און דעם בלויען זומערדיקן היטל האבן זיי פארביטן אף די געלע,
נאר געזונטע און פרישע טעכטער פונעם הער רעגנבויגן.
    
מאשא און פאשא רעגנבויגן זיינען ניט קיין יונגע, ניט קיין שיינע,
ניט קיין איבעריק קלוגע, ניט קיין זייער געבילדעטע ― נאר וווילע
מיידלעך, אויסגעצייכנטע מיידלעך. עס איז א פארגעניגן צו קוקן, וויאזוי
די דאזיקע צוויי שוועסטער גייען ארויס אפן שפאציר תמיד געארעמט,
שטענדיק צוזאמען, גלייך געקליידט ― נאטירלעך, זייער עלעגאנט, און
נאך דער לעצטער מאדע ― שטענדיק אין איין צייט, שטיל, פיין,
בנעימות, ליבלעך, פריינטלעך ― פונקט ווי שוועסטער דארפן גיין.
קיינער וועט גאר ניט וועלן גלייבן, אז בא זיך אין דער היים זיינען זיי
צווישן זיך די ערגסטע שונאים און רייסן זיך הונדערט מאל אין טאג,
ווי די קעץ. וואס איז דא צו ווונדערן זיך? גאט האט זיי אזוי שוין
באשאפן, אז זיי מוזן זיך קריגן צווישן זיך, ווארום אז מאשא זאגט
„ווייס״, מוז שוין פאשא זאגן „שווארץ״. עס קאן זייער געמאלט זיין,
אז עס איז דערפאר, ווייל זיי זיינען ביידע גלייך צערייצט, צעבייזערט
דערמיט, וואס זיי האבן ביידע רויטע האר מיט לאנגע שפיצעכיקע נעזער
און גרויסע אויערן; עס קאן זיין, אז דערפאר, ווייל זיי זיינען ביידע
א ביסל אריבערגעוואקסן, ביידע פארזעסענע, אן חתנים; און עס קאן
זיין, אז דערפאר, ווייל מאשא האט גערעכנט, אז איבער פאשאן איז זי
אזוי אומגליקלעך, און פאשא האט געדרונגען פארקערט, אז די גאנצע
צרה איז ווייל זי האט אן עלטערע שוועסטער, וועלכע הייסט מאשא...
נאר וויאזוי די מעשה איז דארט געווען, ― די דאזיקע צוויי שוועסטער
האבן געפירט צווישן זיך מלחמה א צייט מיט יארן. ניט דער פאטער,
וואס איז זעלטן אין דער היים געווען, ניט די מוטער, וואס האט מורא
געהאט אריינמישן זיך צווישן זיי, האבן זיי ניט געשטערט צו קריגן
זיך, זידלען זיך, שעלטן זיך ― און אפטמאל ― צווישן אונדז זאל עס
בלייבן ― טאקע פאטשן זיך...
    
 כעס איז, געוויינלעך, ניט אזא טייערע מעלה; דאך פארשטייען
מיר, אז יעדער האט א גאל און א מענטש איז ניט קיין אייזן. וויאזוי
זאל מאשא ניט זיין אין כעס אף פאשאן, אז זי פארגינט זיך נאך שפארן
און זאגן אף צו־להכעיס, אז זילבערשטאדט איז א שוטה?
    
 ― ער איז קליגער פאר דיר, מאשא!
    
 ― פארשטייט זיך: פאשא אליין זאגט אזוי ― דארף מען איר
גלייבן! איר ווייסט, ווער עס זאגט? דאס זאגט פאשא, מיין שוועסטער
פאשא! איר קענט זי, צי ניין?. .
    
― צי מיך קען מען, צי ניט, ― דיך, מאשא, קען מען אודאי!
מע קען דיך, דאנקען גאט, אומעטום, מע קען דיך. מע האט געהערט
פון דיר...
    
 ― געלויבט איז גאט, וואס מע קען מיך! מע וואלט מיך נאך
מער געקענט, ווען איך זאל ניט האבן דיך פאר א שוועסטער!
    
 ― ע? איך מאך דיר קאליע? איך פארשטיי!...
    
  ― ד ו מאכסט מיר קאליע? ד ו? ד ו?... וואס איז? ווער
ביסטו אזעלכע? ווער ביסטו? אדרבה, ווער ביסטו?...
    
― ווער איך בין? עס איז שוין גענוג פאר מיר, אז איך בין
מיין שוועסטערס א שוועסטער !...
    
 ― צו פיל כבוד פאר דיר! וואלסט זיך שוין טאקע, כלעבן, געמעגט אריבערטראגן מיטן פעקל אהין, ווו מע האט שוין לאנג צוגעגרייט
פאר דיר אן ארט!...
    
 ― דו ביסט עלטער, שוועסטער־לעב!...
    
― ע? דו הייבסט שוין אן צו שעלטן? נא זשע דיר! נא!
נא!...
    
― נא דיר צוריק!...
. . . . . . . . . . . . . . . . . .
. . . . . . . . . . . . . . . . . .
. . . . . . . . . . . . . . . . . .
    
און עס קומט צווישן זיי פאר אזעלכעס, וואס עס פאסט ניט פאר
קיין פריילנס, וועלכע שפילן פיאנע און האלטן א ביכל אין דער האנט.
און דעריבער האבן מיר אויסגעשטעלט דריי שורות מיט פינטעלעך.
    
און מערקווירדיק! טאמער האט עמיצער געזאגט א שלעכט ווארט
אף מאשאן, האט פאשא יענעם געקאנט אויסרייסן די אויגן, און ווידער
צוריק, ווען פאשא איז ניט געזונט געווען, האט מאשא ניט צוגעמאכט
מיט קיין אויג גאנצע נעכט און איז אויסגעזעסן לעבן איר טאקע נאר
ווי א שוועסטער קאן זיצן. עס איז זיי שווער געווען צו נעמען אף די
געדאנקען, וואס וועלן זיי טאן, אז זיי וועלן זיך דארפן צעשיידן, צעשיידן אף תמיד, אף אייביק? דער דאזיקער געדאנק האט ניט איין מאל
ארויסגערופן טרערן אף זייערע אויגן, געוויינלעך, באהאלטנדיק איינע
פאר דער אנדערער. נאר גאט דער האר האט זיי אפגעהיט פון צעשיידן
זיך, און עס איז זיי באשערט געווען צו פארברענגען אלע זייערע בעסטע
יונגע יארן נאר צוזאמען, און דאס דאזיקע האט זיי געמאכט נאך מער
בייז, נאך מער צערייצט, ביז זיי זיינען גאר געווארן אפגעזונדערט פון
זייערע אמאליקע חברטעס און באקאנטע און פון דער גאנצער שטאט,
און דערפאר האבן זיי באקומען אין שטאט א נאמען: „די אלטע
מוידן״...
    
― אט גייען זיי שוין, די אלטע מוידן!... וואס וועלן זיי אויסזיצן, איך בעט אייך? רעגנבויגן איז ניט קראנק צולייגן נאך עטלעכע
צענדליק טויזנט רובל און קריגן זיי חתנים, כאטש וואסערע חתנים
ס׳איז, אבי זיי זאלן זיך נישט ארומבלאנקען אזוי ביז צום גרויען צאפ!
    
און די צייט שטייט ניט אף איין ארט. איין יאר יאגט דאס אנדערע.
דער הער רעגנבויגן קומט פון פעטערבורג און פארט ווידער אוועק אף
א גאנץ יאר צו זיינע געשעפטן. די מאדאם רעגנבויגן קוקט אף די
טעכטער מיט רחמנות און זיפצט און קרעכצט, אדער זי גייט אוועק
צו דער מאדאם פרידמאן און ברענגט פון דארטן פעק מיט רכילות. און
ווידער די אייגענע בלאטע פאר פסח. ווידער די שרעקלעכע היצן מיט
דעם שלעכטן ריח אום תמוז. ווידער די ברענענדיקע פרעסט אום ווינטער.
אלץ די אייגענע האלב־איינגעפאלענע קלייטן מיט די פארארעמטע קרעמערקעס אין מארק, וואס שלעפן פאר די פאלעס. ווידער די אייגענע
פיזיאנאמיעס מיט די קאסטיומען אף יעדן טריט. ווידער די אייגענע
„אינטעליגענציע״, וואס פארפלייצט אלע שבת די ב א ר ד י ט ש ע וו ע ר
גאס, איינגעטונקען אין זייד און אין סאמעט מיט א סך רויטע, גרינע,
בלויע, געלע סטענגעלעך אפן האלדז, מיט זיסע, זויערע, ביטערע, ווייניקע, געזאלצענע שמייכעלעך אף די ליפן... ווען וועט דאס שוין האבן
אן עק? ווען וועט קומען א שרפה אף דער דאזיקער שטאט? ווען וועט
קומען א מפלה אף אלע מאנספערזאנען?...
    
 פונקט אין דער דאזיקער צייט האט זיי באריס פרידמאן פארגעשטעלט זיינע צוויי געטרייע חברים ― גאלדענשטאדט און זילבערשטאדט,
אף וועלכע די אויסגעטריקנטע שוועסטער זיינען אנגעפאלן, ווי די הונגעריקע בינען. מיט כעס און מיט פרייד צוזאמען האבן זיי זיך צוגעכאפט
צו די דאזיקע צוויי אומשולדיקע נפשות, וועלכע האבן מער ניט געהאט אין זינען נאר דערטאפן זייער נדן... מיט וואס פארא נקמה האבן
זיי געקוקט אף דער מאדאם פרידמאן מיט איר פרינץ, שפאצירנדיק אין
גארטן געארעמט מיט גאלדענשטאדט און מיט זילבערשטאדט!
    
 ― פארלע ווו פראנסע, מסיע גאלדענשטאדט? אך, פארוואס זאלט
איר ניט קאנען קיין פראנצויזיש, גאלדענשטארט? א שאד, א שאד,
וואס איר רעדט נישט קיין פראנצויזיש!... וואס לויפט איר אזוי, גאל־דענשטאדט?... איר זעט, גאלדענשטאדט, איר זעט אט די דאזיקע מאמזעל?... איר זעט זי נישט? איר זענט א קורצזיכטיקער? פארוואס זאלט
איר ניט טראגן קיין ברילן, קיין פענסנע?... ווי געפעלט אייך עפעס מיין
שוועסטער פאשא?.. איך זע, איר קוקט אף איר די גאנצע צייט!... זי
איז יונגער פון מיר... זי איז שענער פון מיר... אייער חבר איז ערלעכער
פון אייך: ער טרעט נישט אפ פון פאשאן אף קיין מינוט, קיין רגע...
איר קאנט נאר קאמפלימענטן מאכן! איך ווייס! איך ווייס!... ווו איז
דאס אייער דריטער חבר, אייזענשטאדט? פארוואס ווילט איר אים קיינמאל ניט ברענגען מיט זיך? איר האט מורא, טאמער וועט ער בעסער
געפעלן פון אייך?... מע זאגט, אז ער איז זייער אן ארנטלעכער מאן, א
זעלטענער מענטש... וואס שווייגט איר? וואס ווערט איר רויט, בעת
איר ווילט עפעס זאגן?...
    
אזוי, אדער כמעט אזוי, באגייט זיך אויך פאשא מיט איר קאוואליער,
מיט זילבערשטאדטן. די דאזיקע צוויי צערייצטע שוועסטער, מיט וועלכע
די וועלט באגייט זיך אזוי אוממענטשלעך, ציען בא אונדזערע בידנע
סטודענטן די קליי, רייסן פון זיי פאסן, שלעפן די אדערן, הענגען זיך צו
זיי אפן האלדז און מאכן פון זיי חוזק מיט לייטישע געלעכטער... אט
גיט מען זיי א האפענונג, אז אלץ וועט זיין רעכט, אז זייערע הערצער
מיט זייער פארמעגן וועלן גיך־גיך איבערגעגעבן ווערן צו זיי; און אט
טוט מען זיי א שמיץ פון זיך, און זיי פאלן פונעם זיבעטן הימל אראפ־אראפ אף דער ערד... אלע טאג, אלע טאג די זעלבע געשיכטע, אן אן
עק און אן א סוף!
    
איז שוין א ווונדער, וואס די דאזיקע צוויי חברים ווייסן ניט און
ווילן נישט וויסן, וואס עס טוט זיך דארט בא זייער חבר באריס מיט
זיין ראזען, און וואס הערט זיך עפעס מיט אייזענשטאדטן?
    
יעדער האט זיך זיין פעקל.
    
 דאס זעכצנטע קאפיטל.
    
 אלע צעפארן זיך
    
 די מאדאם פרידמאן האט שוין אפגעשמועסט מיטן זון מכח זייער
ווייטער נסיעה קיין אויסלאנד אף קוראציע, כדי צו באקענען זיך א ביסל
מיט דער וועלט.
    
― דו פארשטייסט צי ניין? ― זאגט צו איר דער מאן. ― איך זאג
דיר, מלכה, אז דו וועסט נאכדעם אליין חרטה האבן. אונדזער ברוך איז
א צעבאלעוועטער בן־יחיד, און דארטן קאן פון אים ווערן א שיינער שארלאטאן. ער האט פיינט האלטן געלט בא זיך און האט ליב קויפן אלץ,
וואס דאס אויג זעט, און אז עס גייט אים אויס געלט, חתמעט ער וועקסלען. מיר וועלן אים דארפן אין צוויי חדשים ארום אויסקויפן פון א
טורמע, אדער זוכן ערגעץ גאנץ ווייט... אונדזער בן־יחיד איז טאקע א
וווילער יונגאטש, נאר ער איז נאך צו יונג און מוז האבן א ניאניע...
ער האט א צו ווייך הארץ און מיינט, אז ער איז רויטשילדס א יורש. דו
פארשטייסט צי ניין?...
    
― וואס זשע ווילסטו, מאטל? פארוואס זאלסטו מיך אומזיסט
מוטשען, ווען דו ווייסט, אז עס וועט דיר ניט העלפן? וואס זשע דען
זאל ער טאן, א יונג קינד פון פארמעגלעכע עלטערן?
    
― זאל ער זיך פריער באקענען מיטן געשעפט דא, אפן ארט, מלכה!
זאל ער זען, פון וואנען דאס עשירות צאפט זיך, און נאכדעם, ווען ער
וועט קאנען אריינברענגען א קערבל, וועט ער שוין ממילא קאנען אויסברענגען אויך. דו פארשטייסט צי ניין?...
    
― א? דו ווילסט אים מאכן פאר א משרת? איך פארשטיי שוין
דיין ציל! מאטל, עס וועט זיך דיר ניט העלפן, מאטל! באריס פארט
מארגן אוועק!...
    
 ***
    
מע פאקט און מע גרייט זיך אין וועג אריין. א גרויסע באוועגונג
אפן אייזערנעם באלקאן. די מאדאם פרידמאן איז שטארק צעטראגן.
אליין, מיט אירע אייגענע הענט, לייגט זי צונויף דאס גרעט, די מלבושים, דאס עסנווארג. זי בייזערט זיך, קאמאנדעוועט און איז שטארק
צעטראגן. דערפאר אבער זיצט זיך דער הער פרידמאן אין קאנטאר און
איז שטארק פארטיפט אין די חשבונות. ער רופט צו דעם קאסיר און
שמועסט מיט אים גאנץ קאלטבלוטיק וועגן די געשעפטן און מישט זיך
ניט און פרעגט אפילו ניט, וואס טוט זיך דארט, אפן באלקאן.
    
באם טיש זיצן שוין אלע אונדזערע באקאנטע און מע ווארט אפן בעל־הבית. די מוטער איז פארטראגן מיטן טואלעט. דער זון איז אויך שטארק
צעפלאכטן. ער היט זיך עפעס פאר אייזענשטאדטס גרויסע אויגן, וואס
קוקן אים גלייך אין הארצן אריין. ער שמועסט מיט גאלדענשטאדטן און
מיט זילבערשטאדטן און מאכט זיך, אז ער לאכט, און וויל, אז זיי זאלן
אויך לאכן. נאר זיי לאכן ניט. גאלדענשטאדט און זילבערשטאדט זיינען
פארטראגן אין זייערע אייגענע געשעפטן, און זייערע אויגן קוקן ערגעץ
ווייט, אהין, אין פענצטער, אף דעם געלן מויער, דארט ווו זיי האבן
נעכטן געהאט א לאנגן שמועס מיט מאשאן און מיט פאשאן, אזא שמועס,
וואס זיי קאנען פון אים בשום אופן נישט פארשטיין, צי זאלן זיי לערנען
דעם פשט אזוי, צי אנדערש... דער טיש גייט־צו גאנץ שטיל; עס איז
יעדן עפעס אנגעזאלצן אפן הארצן. נאר איין הער פרידמאן איז ניט צעטראגן.
    
― דו פארשטייסט צי ניין? ― זאגט דער בעל־הבית גאנץ רויק,
פארנעמענדיק זיין ארט און ניט קוקנדיק אף קיינעם. ― דו פארשטייסט
צי ניין? ער פלעגט מיר תמיד אראפווארפן פון טיי צוואנציק פראצענט
סקידקע, און איצט שרייבט ער, אז עס לוינט אים ניט. איך האנדל שוין
מער ניט מיט אים פון היינט אן! איך גיב אים צו לייזן א יאר כמעט
הונדערט און צוואנציק טויזנט רובל, און אפשר נאך מער. דו פארשטייסט
צי ניין?...
    
― די פערד זיינען שוין גרייט! ― זאגט אליק נאך דעם אנבייסן
און הייבט אן ארויסטראגן די פולע טשעמאדאנעס. אלע קוקן זיך איבער.
נאר דער הער פרידמאן גייט־אוועק אין קאנטאר אריין און זעצט זיך צו
די חשבונות. די מאדאם פרידמאן וויל זיך שוין אנהייבן געזעגענען, איז
דער זון נישטא. ווו איז ער? אין גארטן מיט אייזענשטאדטן...
    
― איך בעט דיך, אייזענשטאדט, טייערסטער פריינט, איך פארלאז
זיך אף דיר, ווי אן אייגענעם ברודער. דו פארשטייסט?... זאג איר, אז
נישט מער ווי אין דריי־פיר וואכן ארום קום איך צוריק, און דעמאלט...
איך וועל איר שיקן פון וועג אפטע בריוו, אלע טאג, צוויי מאל, דריי מאל
א טאג! אייזענשטאדט, איך בעט דיך... אפשר דארף איך איר אצינד
אויך איבערלאזן א בריוו? הא? ווי מיינסטו, אייזענשטאדט?...
    
― צו וואס? מע דארף ניט. איך וועל איר שוין אלץ איבערגעבן.
    
― אייזענשטאדט! מיט וואס קאן איך דיר אפדאנקען פאר דיין
גוט הארץ, טייערער אייזענשטאדט?... אין קיעוו וועל איך שטיין א טאג
דריי ― שרייב מיר אהין א בריוו. זיי געזונט! גריס ראזען. זיי געזונט! זיי געזונט!
    
― פאר געזונט! פאר געזונט!
. . . . . . . . . . . . . . . . .
    
― זיי געזונט, פאפאשא! ― האט זיך אונדזער יונגער העלד געווענדט צום פאטער. ― זיי געזונט!
    
― הא? הונדערט אכציק, צוויי טויזנט דרייהונדערט פופציק, אכט
מיט פערציק, פיר מיט א האלבע... א, דו פארסט שוין?... און זיבעציק,
דריי טויזנט פירהונדערט צוואנציק. איינס מיט זעכציק, זעקס מיט דריי
פערטל... נו, פאר געזונט! און דרייסיק, ניין טויזנט מיט הונדערט, אכציק מיט צוועלף דריי פערטל... און זיי א מענטש, דו פארשטייסט צי
ניין?... גיט מיר אהער דעם חשבון פון אפריל מיטן באלאנס!..
    
 * * *
    
 ― זייט געזונט! ― זאגט גאלדענשטאדט, געזעגענענדיק זיך מיט
מאשא רעגנבויגן, און קוקט אראפ צו זיך אף די שפיץ שטיוול.
    
 ― פארט געזונט! ― ענטפערט אים מאשא רעגנבויגן, קוקנדיק
אף אים מיט א געלעכטער. ― פארט געזונט! איר זאלט דאס אנדערע
מאל זיין געהיט מיט א ווארט און פריער גוט באקלערן, וואס איר ווילט
זאגן!... איר זאלט ניט מיינען, אז מיר, פרויען, זיינען אזא וואלוועלע
סחורה, וואס יעדער קאן זי קויפן, אבי עס לוינט זיך אים... איך ווייס,
איר וועט מיר זאגן, אז איר האט מיך ליב, איר גייט אויס נאך מיינע
טריט... זאגט דאס ניט: איך וועל אייך ניט גלייבן; ניט מיך מיינט איר
― איר מיינט עפעס אנדערש... איר זאלט מיך פאלגן, וואלט איר באלד
געגאנגען זאגן די דאזיקע ווערטער אויך אייער חבר זילבערשטאדט, בכדי
ער זאל זיך היטן און זאל מיין שוועסטער אזעלכעס נישט פארלייגן,
מחמת פון איר קאן ער א סך ערגער אפשניידן, ווי איר פון מיר! מיין
שוועסטער איז ניט פון די פריילנס, וואס האבן מורא פאר א מאנספער־זאן און וואס גלייבן אים אף נאמנות, ווען ער זאגט, אז ער האט ליב,
ער גייט אויס, ער שטארבט!
    
. . . . . . . . . . . . . . . . .
    
 עס קאן זיין, אז אונדזערע צוויי פיינע יונגעלייט, גאלדענשטאדט
און זילבערשטאדט, וואלטן אפשר ניט אזוי מיאוס באהאנדלט געווארן
פון די מאמזעלן רעגנבויגן. ווען די דאזיקע צוויי שוועסטער זאלן ניט געווען זיין היינטיקן טאג אזוי צעבייזערט און צערייצט דערמיט, וואס
באריס פרידמאן, אף וועלכן זיי האבן ביידע אויסגעקוקט אזוי לאנג, איז
אוועקגעפארן קיין אויסלאנד און איז אפילו נישט געקומען מיט זיי זיך
געזעגענען! דעם גאנצן כעס מיטן פארדרוס האבן זיי אויסגעלאזט צו
די צוויי אומשולדיקע העלדן, וואס זיינען אוועקגעפארן דעם זעלבן טאג
פון דאנען מיט צעבראכענע הערצער, מיט צעוואלגערטע לופט־שלעסער
און מיט פוסטע ליידיקע קעשענעס...
    
 ― פארשרפעט זאל ווערן די דאזיקע שטאט מיטן געלן מויער און
מיט די געלע אלטע מוידן!... ― האט געבענטשט גאלדענשטאדט, זיצנדיק אין א טרייסלענדיק ביידל און ארומקוקנדיק זיך דאס לעצטע מאל
אף דער שטאט, וואס האט א פנים געהאט פון ווייטן, ווי א בערגל, אף
וועלכן מען האט אנגעווארפן רויטע, געלע און שווארצע שטיינדלעך מיט
מיסט און מיט שטרוי.
    
― א פאהיבעל זאל קומען אף אלע אלטע מוידן פון דער גאנצער
וועלט!... ― האט אונטערגעהאלפן זילבערשטאדט, אונטערשפרינגענדיק
אין ביידל און שלינגענדיק דעם געדיכטן שטויב, וואס קריכט אין די
אויגן, אין נאז און אין הארצן.
    
 * * *
    
נאר איין אייזענשטאדט איז געבליבן נעכטיקן אין דער דאזיקער
שטאט און האט אין דעם אוונט לאנג פארבראכט מיט „בערטע דער
גרושה״, וואס האט ניט אויפגעהערט צו וויינען, אכקען און זיפצן.
    
ניט אומזיסט האבן מיר אונדזער העלד אייזענשטאדטן געקרוינט
מיטן טיטל „דיפלאמאט״. אייזענשטאדט האט ווירקלעך פארטראכט גרויסע וויכטיקע פלענער, ווי מיר וועלן דאס ארויסזען בעשיינפערלעך פון די
ווייטערדיקע קאפיטלעך פון אונדזער אמתן ניט־אויסגעטראכטן ראמאן.
    
 דאס זיבעצנטע קאפיטל.
    
 אומגעריכטע באגעגענישן
    
„ווו זיינען זיי אצינד? וואס טוען זיי? וואס ריידן זיי? אך, ווי
גליקלעך זיינען זיי אין דער פרעמד, אין דער גרויסער שטאט, ווייט פון
זייערע עלטערן, די דעספאטן, ווייט פון דער דאזיקער וויסטער שטאט
מיט אירע אייביקע רכילות!... נאר פארוואס האב איך קיין בריוו ניט
פון זיי? זיי זיינען מסתמא פארנומען מיט זייער אייגן גליק אזוי שטארק,
אז זיי האבן שוין פארגעסן אין זייער בערטען... פארוואס זשע שרייבט
ניט אייזענשטאדט? ער האט דאך מיר צוגעזאגט שיקן בריוו, וויבאלד
זיי וועלן נאר קומען אפן ארט און וועלן אפזוכן באריסן. אפנים, אייזענשטאדט איז דער אייגענער, וואס אלע מאנסבילן. ניט ערגער און ניט
בעסער״...
    
 אזוי טראכט זיך די מאדאם שימשעלביין און ברעכט זיך דעם קאפ
וועגן אייזענשטאדטן מיט ראזען, וואס זיינען אוועקגעפארן שוין אכט
טאג, און זי האט נאך פון זיי קיין שום ידיעה ניט, גלייך ווי זיי וואלטן
אין וואסער אריין. קארג די שמערצן מיט די בזיונות, וואס זי האט דא פון
די פורמאנס, דארף זי נאך האבן יסורים פון די העלדן אליין, וואס צאלן
איר פאר איר פריינטשאפט און ליבע מיט אומדאנקבארקייט? וויפל
איז זי אויסגעשטאנען פון דער מאדאם וואס איז אריינגעלאפן צו איר
מיט א געוואלד אף דעם אנדערן טאג נאך איר טאכטערס אנטלויפן און
איז אנגעפאלן אף איר מיט א געוויין:
    
 ― הולטייקע! גיב מיר אפ מיין קינד! חצופה, ווו איז מיין ראזע?
גיב מיר אפ מיין טאכטער, מיין אויג אין קאפ!...
    
 שרעקלעך איז געווען די דאזיקע אומגליקלעכע אין יענער מינוט!
בערטע האט אליין אויך אנגעהויבן צו וויינען, אף איר קוקנדיק. נאך
מער שרעקלעך איז געווען מאיר פורמאן... נאר לאמיר אוועקווארפן די
דאזיקע פארשוינען מיט די טרויעריקע סצענעס און לאמיר בעסער נאכקוקן נאך אונדזערע הויפט־העלדן, זען, ווו זיינען זיי און וואס טוען זיי?
    
 אז די אנטלאפענע, אייזענשטאדט און ראזע פורמאן, זיינען אף דעם
צווייטן טאג געקומען בשלום אין דער גרויסער שטאט, איז די ערשטע
זאך געווען בא אייזענשטאדטן אפצוזוכן פאר דער מידער און הונגעריקער
ראזע אן אפרו. ער האט אזוי לאנג געזוכט, ביז ער האט געדונגען א
קליינע, נאר זייער א ליכטיקע און א ריינע קווארטיר, וווהין ער האט
אריינגעפירט ראזען און האט באפוילן, עס זאל זיין דער סאמאוואר, געבראכט אין איין אויגנבליק בייגל, בולקעס, פוטער. און אליין האט ער
זיך גענומען קלייבן אין וועג אריין, קייענדיק און כאפנדיק עפעס אין
מויל אריין.
    
 ― אייזענשטאדט! ― האט זיך צו אים ראזע געווענדט, קוקנדיק
אים אין די אויגן אריין. ― אייזענשטאדט! איך וויל אויך גיין מיט אייך.
    
 ― וואס רעדט איר, ראזע? ניין! מיר האבן איינמאל אפגערעדט,
דאכט זיך, אז איר דארפט מיך פאלגן?... איך דארף גיין אצינד אליין,
און איר רוט זיך אויס א ביסל פונעם וועג: דער רעגן האט געמאכט
פון אייך א תל... ביז איך וועל קומען מיט אים צוריק, וועט איר שוין
האבן זיך א ביסל דורכגעשלאפן, אזוי אז באריס וועט אייך טרעפן נאך
שענער, ווי ער האט אייך אוועקגעווארפן...
    
ראזע האט זיך צעלאכט און איז רויט געווארן. אונדזער כיטרער
דיפלאמאט האט, אפנים, געוווסט, ווי אזוי צו האנדלען מיט דער פריילין
ראזע און מיט וואס צו ווירקן אף איר. זי איז מרוצה געווארן צו בלייבן
דא אף דער קווארטיר און ווארטן, ביז זיי וועלן קומען צוזאמען, און אין
דער צייט וועט זי זיך דערווייל אויסשלאפן.
    
זיך אויסגעשלאפן?... אצינד, ווען זי האט שוין אפגעטאן אזא פארברעכן: אנטלאפן פון דער היים באנאכט מיט א פרעמדן יונגנמאן,
אוועקגעווארפן די אומגליקלעכע מוטער, איר איינציקן פריינט פון אירע
יונגע יארן, ― און אף וועמען? אף איר פאטער דעם דעספאט, וואס איז
אזוי פיל יארן אפגעזעסן אף איין ארט ― באם אייזערנעם קאסטן, ווי א
געטרייער הונט, און האט געקליבן א גראשן צו א גראשן ― פון וועמענס
וועגן, אז ניט פון אירטוועגן, ווי ער אליין זאגט אלע מאל? אצינד, ווען
זי איז שוין געקומען צו איר ציל, וווהין זי האט זיך דריי יאר געצויגן
און געריסן, ― וועט זי זיך אוועקלייגן שלאפן? ניין! זי וועט זיך אזוי
צולייגן א ביסל אפן בעטל, און לייענענדיק צום הונדערטסטן מאל איינע
פון זיינע לעצטע בריוו, וועט זי ווארטן אף אים...
    
אין דער זעלבער צייט, וואס ראזע ליגט אפן בעטל מיט אזעלכע געדאנקען, לויפט באריס ארום מיט דער מוטער דא, אין דער גרויסער
שטאט, פון איין מאגאזין אין דעם אנדערן. ער קלייבט זיך מארגן פרי
אוועקפארן פון דאנען קיין אויסלאנד און האט זיך דא קוים צוגעקליבן
עטלעכע פיינע גארניטורן אין וועג אריין. אפנים, ער הייבט ניט אן צו
וויסן, אז שוין גוטע דריי שעה ווארט אף אים אונדזער דיפלאמאט איי־זענשטאדט אין דעם האטעל און קאן זיך אף אים ניט דערווארטן. אייזענשטאדט שפאנט אום אפן טראטואר, קוקט אף אלע זייטן, כאפט ארויס
אלע מינוט דאס זייגערל, דאס וויסטע אפגעריבענע זייגערל, און הייבט
שוין אן צו זיין ברוגז. נאר שא!... אט פארט, דאכט זיך, אונדזער העלד
מיט דער מוטער אף א פאר ריסאקעס גלייך צו דעם דאזיקן האטעל?
ער שפרינגט אראפ מיט עטלעכע פעקלעך סחורה און לויפט צו דער טיר
― פלוצים...
    
― אייזענשטאדט?!...
. . . . . . . . . . . . . . . . .
    
 צוויי שיינע מעבלירטע נומערן. פעק מיט סחורה אף די טישן ,אף
די בענקלעך, אף דער ערד. צוויי לאקייען שטייען גרייט און ווארטן, מע
זאל מיט זיי עפעס שאפן. באריס פרידמאן הייסט זיי ארויסגיין און
צומאכן די טיר. ער איז עפעס ווי צעמישט פון דעם, וואס ער האט פלו־צים, אומגעריכט, דערזען דא אייזענשטאדטן.
    
 ― מאמא! איך וועל באלד אריינגיין, איך וועל א ביסל שפאצירן
מיט אייזענשטאדטן דא אין קארידאר!
    
 ביידע גייען־ארויס אין קארידאר.
    
 ― ווי קומסטו אהער, ברודער? וואס מאכסטו עפעס? וואס מאכן
דארט אונדזערע?... וואס טוט זיך דארטן?...
    
 ― אלץ אין ארדענונג. ― ענטפערט אים אייזענשטאדט, נישט
אראפלאזנדיק די אויגן פון אים. באריס זעצט זיך אנידער אף א בענקל.
ער כאפט זיך אבער באלד אויף און לויפט ארום הין און צוריק, ווי א
פארטשאדעטער, און קאן זיך קיין ארט נישט געפינען. ער שיט מיט
ווערטער:
    
 ― אך, ברודער! וואס זאל איך דיר זאגן?... איך האב געהאט
אזא שווערן וועג, אז איך קאן דיר גאר אזוי פיל ניט איבערגעבן! א
שלאקס־רעגן... א בלאטע... א ווינט... קוים א לעבעדיקער געקומען
אהער... א ביסל זיך אפגערוט... געווען אין עטלעכע ערטער... געזען דאס
טעאטער... די אפערע... אך, ברודער!... נאר וואס קאן איך דיר זאגן?
וועסט זיין ― וועסטו זען... היינט גייט „אפריקאנקא״... ווילסט? וועלן
מיר גיין צוזאמען... יא, מיר וועלן ביידע זיין היינט... איך וועל דיר
ווייזן... ביסט אף לאנג געקומען אהער? וואס טוסטו דא?...
    
 ― איך בין געקומען געוואר ווערן וועגן דעם היגן אוניווערזיטעט...
איך רעכן האלטן דא עקזאמען... מע דארף זיך זוכן שטונדן...
    
 ― א? זייער רעכט! שטונדן? גאנץ רעכט! א פיינע שטאט...
זאלסט בלייבן א היגער...
    
 ― באריס! אייזענשטאדט! קומט־אריין טיי טרינקען! ― שרייט
די מאדאם פרידמאן פון איר צימער.
    
 ― באלד! באלד! ― ענטפערט איר באריס און כאפט אייזענשטאדטן אונטער א האנט און שפאנט מיט אים ארום איבער דעם קארידאר, און דערציילט אים מיט גרויס ענטוזיאזם וועגן זיין נסיעה, וועגן
דער היגער שטאט, וועגן די יונגעלייט, מיט וועלכע ער האט זיך שוין
באקאנט, פיינע, זייער פיינע יונגעלייט, רייכע, געבילדעטע... באריס פארגעסט ניט אויספרעגן זיך בא אים וועגן ראזען, וועגן בערטע שימשעל־ביין, וועגן זיין פאטער, זיינע חברים גאלדשטאדט און זילבערשטאדט.
אייזענשטאדט ענטפערט אים פארטראכט, צעטראגן; דער דאזיקער דיפלאמאט האט זיך זיינס אין זינען, זיין קאפ איז פארנומען מיט פארשיידענע געדאנקען און פראיעקטן. פלוצים שטעלט ער זיך אפ און טוט אים
א פרעג:
    
― וואס וואלסטו געטאן, באריס, ווען דו זאלסט, למשל, גיין און
באגעגענען דא, אין דער דאזיקער שטאט, די מאמזעל פורמאן?...
    
בארים בלייבט שטיין א בלאסער. דאס הארץ הייבט אים אן צו
קלאפן, און ער ווייסט ניט וואס צו ענטפערן. ענדלעך זאגט ער מיט היץ:
    
― אייזענשטאדט, דיינע תנועות קאן איך שוין ניט איבערטראגן!...
דו ווייסט גאנץ גוט ווי אזוי איך גיי אויס נאך ראזען... צו וואס פרעגסטו
מיך אזעלכעס? וואס איז דיר פלוצים אריינגעפאלן אין קאפ אזא געדאנק, משוגענער אייזענשטאדט?...
    
― איך זאג דאס גלאט אזוי, צום ביישפיל...
    
― משוגענער אייזענשטאדט! קום, מיר וועלן טרינקען טיי, און
נאכדעם וועלן מיר זיך א ביסל דורכגיין איבער דער שטאט. א פיינע
שטאט, מעגסט זי אנקוקן... מאמע! נאכן טיי וועלן מיר זיך א ביסל
דורכגיין, איך מיט מיין חבר!
    
און אונדזערע צוויי יונגע העלדן נעמען זיך גאנץ פיין פאר די
הענט און גייען־ארויס אין גאס נאכן טיי טרינקען.
    
― וווהין פארן מיר? ― פרעגט באריס און רופט צו אן איזוואש־טשיק.
    
― צו מיר אף דער סטאנציע! ― ענטפערט אייזענשטאדט גאנץ
פעסט.
    
 * * *
    
 אונדזער העלדן, ראזע פורמאן, וואס האט זיך געגעבן דאס ווארט
נישט שלאפן, האט איבערגעלעבט פיר שווערע אומענדלעכע שעה! וואס
פאר א שלעכטע געדאנקען זיינען איר ניט ארויף אף דער מחשבה? וואס
פארא פאזע האט זי ניט אנגענומען, ארויסקוקנדיק פון איין מינוט אף
דער אנדערער? עס האט זיך איר געדאכט, אט־אט עפנט זיך די טיר
― און ער קומט אריין... זי איז געלעגן, געזעסן, געשטאנען, געקוקט אין
 פענצטער אריין...
    
 דאס הארץ קלאפט איר. זי לייגט זיך ווידער אפן בעטל און מאכט־צו די אויגן. אלערליי געדאנקען, גוטע און שלעכטע, ווערן צונויפגעמישט
בא איר אין קאפ. עס שטעלט זיך איר פאר א גילדענער רעגן מיט שווארצע, געלע, בלויע און גרינע פלעקן. דער גילדענער רעגן גיסט און גיסט,
און די שווארצע, געלע, בלויע, גרינע פינטעלעך ווערן אלע מאל גרעסער
און גרעסער און דרייען זיך און טאנצן און שפרינגען פאר אירע אויגן...
עס זשומעט איר אין די אויערן... זי הערט, ווי עמעצער רעדט הינטער דער
טיר... זי הערט א באקאנטע שטימע, א זיסע שטימע... זי הערט, ווי די
טיר עפנט זיך. זי עפנט אויף די אויגן און זעט... זי כאפט זיך אויף
פונעם בעטל און לויפט אקעגן.
    
 ― באריס!...
    
 ― ראזע!...
    
 זיי ליגן איינער בא דעם אנדערן אין די ארעמס. זייערע ליפן האבן
זיך צונויפגעגאסן אין איין לאנגן קוש.
    
 און אייזענשטאדט? אייזענשטאדט איז ארויסגעלאפן אין קארידאר מיט טרערן אף די אויגן...
    
 דאס אכצנטע קאפיטל.
    
 פאעזיע און פראזע
    
 אונדזער באגאבטער דיפלאמאט האט, אייגנטלעך, שוין אפגעטאן
וואס ער האט באדארפט: צונויפגעפירט דאס גליקלעכע פארל, ארומגעפלויגן נאכדעם א גאנצן טאג פונעם רב צום ראבינער און פונעם ראבינער צום שמש מיט די עדות, באדונגען זיך מיט זיי אלע, צוגעגרייט
די נייטיקע פאפירן (וועגן דעם האט ער זיך נאך פריער באווארנט...),
געשטעלט באם רב אפן הויף א געמיינע חופה, וואס האט פונדעסטוועגן
אויסגעוויזן בא די ליבנדע אין די אויגן ווי די רייכסטע, די שענסטע און
די פריילעכסטע חתונה, אזוי, אז דעם רבס הויף, אין וועלכן קיין מענטש
האט נישט געקאנט אריינטרעטן מיט ניט קיין פארשטעלטער נאז, האט
בא זיי א פנים געהאט ווי א פראכטפולער שמעקנדיקער גארטן, און
די פיר פשוטע שטעקנס מיטן פרוכת, וואס די שמשים האבן אונטערגעהאלטן, האבן בא זיי אויסגעוויזן ווי דער גן־עדן. מיט איינעם ווארט,
אייזענשטאדט האט פון זיין זייט אפגעטאן אלץ, וואס ער האט באדארפט
און געקאנט, און ער וואלט שוין, דאכט זיך, געמעגט עפעס אנהייבן
טראכטן אויך וועגן זיך ― נאר ניין! זיין מיסיע איז נאך נישט געענדיקט. אף מארגן, נאך דער מערקווירדיקער חופה, האט אים עמעצער א
קלאפ געטאן אין דער טיר; דאס איז געווען דער שווייצאר פונעם גאסט־הויז, ווו דאס פארפאלק איז געשטאנען: „אייזענשטאדט! קומט באלד
― מיר דארפן אייך. ראזע פרידמאן״...
    
עס ווייזט אויס, אז אונדזער העלדן איז געווען אזוי גליקלעך מיט
איר נייער פאמיליע „פרידמאן״, אז זי האט ווייניק־וואס אין זינען גע־
 האט דעם דאזיקן יונגן מענטשן, וואס האט בא איר געהייסן פשוט:
„אייזענשטאדט״ ― און נישט מער; קיין שטיקל טיטל ניט, קיין ווארט
ניט!
    
ראזע האט באגעגנט אייזענשטאדטן אין קארידאר מיט א גליקלעך
שמייכל אף די ליפן.
    
― גוט מארגן, אייזענשטאדט! באריס שלאפט נאך. איך וויל אים
ניט וועקן... עס איז ערשט עלף אזייגער. באריס איז נישט געוווינט געווארן צו אזא ליארעם, ווי אין דעם דאזיקן גאסטהויז... ער קאן ניט
שלאפן רויק... מען דארף דינגען א נייע קווארטיר אין א פריוואט־הויז.
איך בעט אייך, אייזענשטאדט, אויב עס איז מעגלעך נאך היינטיקן טאג,
וואלט געווען אויסגעצייכנט... שפעטער מיט א שעה צוויי אדער דריי
קומט צו אונדז אף אנבייסן. זוכט־אפ א ליכטיקע און א פריילעכע קווארטיר... אף א גרויסער לעבעדיקער גאס... דריי אדער פיר צימערן מיט א
קיך... אויב עס איז מעגלעך ― א גארטן. באריס האט ליב א גארטן,
ביימער, גראז... אדיע, אייזענשטאדט, אף ווידערזען!
    
אונדזער אייזענשטאדט איז געווען גליקלעך, קוקנדיק אף ראזעס
צופרידן און לעבעדיק געזיכט, אף וועלכן עס איז שוין לאנג־לאנג קיין
שמייכל נישט געווען, אף אירע טיפע, שווארצע גרויסע אויגן, פון וועלכע
עס האבן זיך אצינד געגאסן ליכטיקע שטראלן פון ליבע און גליק. אין
דער דאזיקער מינוט האט ער פארגעסן זיינע ביכער, דעם עקזאמען, די
שטונדן, אפילו דעם אלטן קראנקן, בלינדן פאטער, דוד דעם שניידער.
אין דער דאזיקער מינוט איז ער גרייט געווען צו לויפן אין עק וועלט,
ווען זי זאגט אים נאר „לויף!״...
    
און מיט וואס פארא פארגעניגן האט ער געקוקט אף ראזען, ווי זי
האט געטאנצט און געשפרונגען פאר פרייד פון דעם נייעם שטיבל, וואס
ער האט זיי געדונגען, און אפן פארטעפיאן, וואס באריס האט געהאנדלט
א מציאה און באצאלט צוויי מאל אזוי פיל, ווי ער איז ווערט! די
פריער־פארזארגטע ראזע איז געווארן צוריק א פריילעכע, א לעבעדיקע,
ווי אין אירע ערשטע קינדער־יארן. קוקנדיק אף איר, איז אייזענשטאדט
אויך געווארן מונטערער און לעבעדיקער. ער האט אבער קיין צייט נישט
געהאט לאנג אנקוועלן פון דעם יונגן פארפאלק: אייזענשטאדט האט נאך
געהאט א סך ארבעט מיט זייער נייער קווארטיר; ער האט באדארפט
דינגען א מיידל אין שטוב אריין מיט א לאקיי, איינקויפן מעבל, געפעס,
כלים און נאך אנדערע קלייניקייטן, וואס זיינען נייטיק אין יעדער ווירטשאפט . און מערקווירדיק! וואס פארא פעיקייטן און וויפל געניטשאפט האט דער דאזיקער יונגער מענטש באוויזן אין דעם פאך.
    
אין דער דאזיקער צייט, ווען אייזענשטאדט פליט ארום ערגעץ אין
מארק און דינגט זיך פאר שטובזאכן, וואס ער קויפט איין, אדער ווען
ער שטייט אין הויף און טענהט מיט דער דינסט און לערנט זי וואס
צו טאן און וויאזוי צו טאן, ― פארט זיך דאס פארפאלק דורך איבער
דער שטאט אין א גלענצנדן פאעטאן מיט ברענענדיקע ריסאקעס, אדער
זיי שיפן זיך אפן ברייטן לאנגן טייך אף א שיפל. ראזעס קאפ ליגט
בא באריסן אף די פלייצעס, זייערע אויגן באגעגענען זיך, זייערע ליפן
גיסן זיך צונויף, און דער פליעסק פון די וועסלעס קלאפט־צו צום טאקט
צו זייערע הייסע קושן. שפעט אף דער נאכט קומען זיי אהיים, אף
א מינוט, עפעס איבערכאפן און זיך איבערטאן ― און גייען אוועק אין
טעאטער אדער אין גארטן. אז זיי קומען אהיים, טרעפן זיי שוין אלץ
וואס זיי דארפן: טיי, קאפע, א ווארעמע א שמעקנדיקע וועטשערע,
ווייכע אויסגעבעטע בעטלעך ― אלץ, וואס מע דארף... זיי זיינען
ווי אין א טשאד. קיין זאך קער זיך מיט זיי ניט אן. די מענטשן דערלאנגען און נעמען צו. אין אלע חדרים איז פריש און ליכטיק, און עס
קומט זיי גאר ניט אויף אף זייערע געדאנקען א פרעג צו טאן, וואס
פארא צויבערלעכע האנט גרייט זיי צו אט די אלע פארגעניגנס, וואס
פאר אן אפן אויג גיט אכטונג אף דער גאנצער שטוב?... אמאל מאכט
זיך, אז זיי געפינען אפן טיש א צעטל מיט א באקאנטער האנטשריפט,
קליינע אותיות:
    
 דער קעכין באצאלט................. .18 רובל.
    
 דעם קצב פאר פלייש................ .2 „
    
 דער וועשערין...................... 17\. 50 „
    
 פאר געבעקס...................... 1\. 30 „
    
 איזוואשטשיקעס ................. 1\. 75 „
    
 דעם שפיגל פארריכט............. 2\. 20 „
    
 ―
    
 סך־הכל.. ...... ... ............. 42\. 75 רובל.
    
 „אויסגאב 7\. 25 רובל האב איך איבערגעלאזט בא דעם לאקיי.
    
מיר דאכט, אז איר נעמט בא אים קיינמאל קיין אויסגאב ניט?...
    
די נייע וואזאנעס וועט מען אייך איבערמארגן ברענגען. בא סטע־
    
פאנאווסקין בין איך געווען; ער וויל 700 רובל פאר די זשרעבצעס.
    
איר זאלט מיך פאלגן, וואלט איר זיי ניט געקויפט: ערשטנס,
    
זיינען זיי ניט ווערט, און צווייטנס, דארפט איר זיי אף כפרות...
    
מארגן פרי וועל איך זיין. נעמט אפ בא דעם לאקיי די 7\. 25 רובל.
    
 פ. אייזענשטאדט.״
    
― כא־כא־כא! ראזעטשקע! וואס זאגסטו אף אים? כא־כא־כא!...
    
און דאס גליקלעכע פארל, זיצנדיק איינער בא דעם אנדערן אף
די הענט, קאטשען זיך פאר געלעכטער.
    
― זע נאר זע, באריס, די פינקטלעכקייט פונעם חשבון, אקוראט
ווי אייער אלטער קאסיר, כא־כא־כא!
    
― כא־כא־כא! ער זאגט, אז מיר דארפן סטעפאנאווסקיס פערדלעך
אף כפרות! וואס זאגסטו דערויף, ראזע? א מבין אף פערדלעך, כא־כא־כא! האסט זיך צוגעקוקט נעכטן, ווי סטעפאנאווסקיס זון איז דורכגעפלויגן פארביי אונדז מיט די דאזיקע פערדלעך? פייל אויסן בויגן!
א פארגעניגן צו קוקן! ― זאגט ער, אז זיי זיינען ניט ווערט,
כא־כא־כא!...
    
דער דאזיקער געלעכטער, וואס קאן אויפוועקן א טויטן, ענדיקט
זיך מיט עטלעכע קלינגענדיקע, הייסע, פייערדיקע קושן.
    
 * * *
    
מיר ברענגען דא א בריוו, וואס אייזענשטאדט האט געשריבן אין
יענער צייט צו בערטע שימשעלביין.
    
אט וואס אייזענשטאהד שרייבט צווישן אנדערע זאכן:
    
,,... איך קאן אייך שווערן, אז ווען איר זאלט איצט א קוק טאן
אף ראזען, וואלט איר זי ניט דערקענט ― אזוי גליקלעך, אזוי צופרידן
איז זי! דאס איז גארניט די ראזע, וואס פריער; זי זינגט און טאנצט,
ווי א קליין קינד, און זעלטן־זעלטן פרעגט זי מיך, וואס שרייבט איר
מיר פון דער היים, וואס טוען אירע עלטערן, וואס מאכט איר מוטער?
דאס טרעפט זיך נאר דעמאלט, ווען באריס איז ניטא; קוים אבער
דערזעט זי אים ― אזוי פארגעסט זי שוין אלץ אף דער וועלט! זי
איז אינגאנצן ― „ליבע״. אז זי זעט אים ניט פאר א מינוט ― איז זי
שוין פארזארגט, בלאס, פארטראכט, און הערט ניט, וואס מע רעדט
צו איר... קוקנדיק אף איר, קאן מען אויסדריקלעך זאגן, אז זי איז
באשאפן געווארן נאר פון זיינעטוועגן... א ווונדערלעכע זאך! כ׳לעבן,
א ווונדערלעכע זאך!... און באריס... וואס קאן איך אייך זאגן וועגן
אים? ער איז זייער אן איידעלער, זייער א גוטער מענטש. נאר איך
פארשטיי ניט, וויאזוי קאן ער בא אזא ברענענדיקער ליבע, ווי ראזע
שענקט אים, אוועקגיין אמאל אף דריי שעה אליין שפאצירן אין גארטן,
אדער אפזיצן צוויי שעה אף דער קאנאפע א פארזארגטער, אזוי, אז איר
וואלט געקאנט מיינען, אז דער דאזיקער מענטש בענקט נאך עמיצן,
אדער ער איז ניט גליקלעך מיט זיין שיקזאל, וואס אן אנדערן וואלט
זיך אזא גליק קיינמאל אפילו ניט געחלומט... איך רעכן, אפשר
בענקט ער נאך זיינע עלטערן?. . איך קאן דאס ניט פארשטיין! מיר
געפעלט ניט דאס, וואס ער טוט קיין האנט אין קאלט וואסער ניט אריין
און רעדט אזוי אפט וועגן זיין צעשלאגענער נסיעה קיין אויסלאנד...
איך זאג אייך, אז דערמיט ברענגט ער איר אזויפיל שמערצן, אז זי
ווערט דערפון אויס מענטש. איינמאל, בשעת באריס איז ניט געווען
אינדערהיים, האט מיט מיר ראזע געמאכט א שמועס וועגן אויסלאנד.
    
„― איר ווילט זיך דורכפארן קיין אויסלאנד? ― האב איך זי
א פרעג געטאן.
    
„― ניין... ― האט זי מיר געענטפערט פארטראכט. ― ניין,
ניט איך ― באריס וויל פארן... ער דארף זיך א ביסל דורכפארן...
    
,,― נו, און איר?
    
 ,,― וואס איז דאס פאר א פראגע? ― האט זי מיך איבערגעענטפערט מיט פארדראס. ― עס פארשטייט זיך, אז איך וועל דא ניט
איבערבלייבן אליין, אן אים!... וואס וועל איך דא טאן? וואס האב
איך דא נישט געזען אזעלכעס?... ― אזוי לאנג, אזוי ברייט ― ביז
זי האט זיך צעוויינט... אך, בערטע, בערטע! ניטא וואס צו ריידן!...
מיט באריסן האב איך נאך ניט גערעדט וועגן דעם: מיר זעען זיך ניט
אזוי אפט, ווי איר מיינט, און ווען מיר קאנען אמאל עפעס ריידן צווישן
זיך, רעדט מען פון טויזנטער נארישקייטן, פון טעאטער, פון פערדלעך...
אונדזער באראן איז געוווינט געווארן לעבן פון דער ברייטער האנט,
און ער ווארפט מיט געלט אן א חשבון. איך ווייס ניט, ווי גרויס זיינען
בא אים די פאנדן אצינד, נאר איך האב מורא, אז דער קוואל וועט זיך
סוף כל סוף מוזן אויסשעפן ביז צום גרונט! דעם דאזיקן געדאנק, ווען
איך נעם אפן קאפ, בין איך אויסער זיך! וואס וועלן זיי טאן נאכדעם
אן מיטלען, דא, אין א פרעמדער שטאט! מיט ליידיקע הענט און מיט
אזעלכע געוווינהייטן, ווי בא אונדזער פרינץ? דער דאזיקער געדאנק
ווארפט אף מיר אן אזא מרה־שחורה, אז איך וויל שוין גאר ניט קלערן,
וואס עס וועט זיין ווייטער, פונקט אזוי ווי אונדזער גליקלעכע ראזע,
וואס איז אזוי פארנומען מיט איר „היינטיקן״ גליק, אז עס עקזיסטירט
גאר ניט בא איר קיין „מארגן״... איך זאג אייך נאכאמאל, בערטע,
איר זאלט זיך ניט כאפן קומען אהער: אייער אפפארן פון דער היים
וועט ארויסגעבן אונדזער געהיימניש, און איר וועט דערפון קיין פארגעניגן ניט האבן. האלט זיך אויף נאך א ביסעלע, מיין גוטע בערטע,
איך גלייב אייך, ווי איר בענקט נאך איר, איר דארפט מיר קיין סך נישט
זאגן. שרייבט מיר אפטע בריוו, וואס מאכט אצינד אונדזער ראזעס
מוטער? צי האט זי זיך שוין פארריכט פון דער שלאפקייט? און וואס
הערט זיך בא די פורמאנס? זיי ווייסן נאך אלץ ניט, ווו זיי זיינען?
זיי מיינען נאך אלץ, אז זיי זיינען אין אויסלאנד? א ווונדערלעכע זאך,
כ׳לעבן!... איר פרעגט, וואס הערט זיך עפעס מיט מיר? וואס זאל
זיך הערן, מיין גוטע בערטע? ניטא קיין אסאבענע נייעס. איך בין אין
בעסטן געזונט. איך האב דא דריי שטונדן, וועלכע ברענגען מיר אכצן
רובל א חודש. דעם עקזאמען האב איך קוים מיט צרות אויסגעהאלטן.
נאך אין א פאר וואכן ארום טרעט איך אריין אין אוניווערזיטעט. איך
האב אויסגעשריבן אהער מיין קליין ברודערל ― אין גימנאזיע אריין;
עס איז זייער א ווויל קינד, און דארטן וועט ווערן פון אים א תל אן
מיר. פאר דער קווארטיר צאל איך זעקס רובל; פאר עסן אכט רובל.
בלייבט אונדז פיר רובל אף קלייניקייטן. נאר מיין שוועסטער שרייבט
מיר, אז אינגיכן וועט זי מיר צושיקן א צוויי קינדער פון איר „חברה״.
וואס זאל איך טאן מיט זיי?... איר ווייסט, ווי טייער מיין שוועסטער
איז בא מיר. נאר וואס בין איך שולדיק, אז גאט האט זי געבענטשט
מיט א טוץ קינדער? טאמער וועט גאט צושיקן נאך א צוויי שטונדן.
מיינע חברים, אייערע גוטע באקאנטע, גאלדענשטאדט און זילבערשטאדט,
שרייבן מיר אויך, אז זיי זוכן שטונדן. זיי זיינען אין פעטערבורג אין
אוניווערזיטעט; איינער שטודירט אף דאקטאר, דער אנדערער ― אף
אדוואקאט. איר ווייסט ניט, בערטע, וואס זיינען זיי אזוי אין כעס אף
אייער שטאט, און נאך מער ― אף דער געלער מאדאם רעגנבויגן מיט
אירע געלע טעכטער?... איך האב אייך פארגעסן זאגן, אז באריס האט
געקויפט פון ראזעס וועגן א טייערן ראיאל, און איך בין ערשט ניט
לאנג געוואר געווארן, אז ראזע שפילט פיאנא אויסגעצייכנט; און ווער
שמועסט, אז באריס איז ניטא און זי שפילט א ביסל פארטראכט־מע־לאנכאליש, דאן גיסן זיך אויס פון אירע פינגער ווונדערלעכע זיסע
אקארדן מיט טרויעריקע געזאנגען, אזוי, אז עס קלעמט אמאל שטארק
דאס הארץ, און איך פארשטיי ניט, וויאזוי קאן באריס אוועקווארפן אזא
זעלטענעם פארגעניגן און אוועקגיין אף דריי שעה שפילן אין ביליארד מיט
עטלעכע ליידיקגייערס און טונעיאדצעס?... ווען איך קום אמאל צו
זיי און טרעף זי בא דעם פארטעפיאן און טו זי א פרעג, ווו איז ערגעץ
באריס? ― שטעלט זי אנידער אף מיר אירע שווארצע טיפע אויגן און
ענטפערט מיר צערייצט, מיט פארדראס:
    
 ,,― ווו זאל ער זיין? ער איז זיך דורכגעגאנגען א ביסל צו זיינע
באקאנטע... צי איר ווילט, אז ער זאל זיצן שטענדיק אינדערהיים,
גארניט ארויסטרעטן פון שטוב?...
    
 „און נאכדעם הייבט זי אן צו שפילן אלץ שטארקער און שטארקער,
אזוי, אז דער פארטעפיאן ציטערט און קרעכצט אונטער אירע הענט,
און נאכדעם אלץ שטילער און נידעריקער, און וויינענדיקע, רירנדיקע
מעלאדיעס גיסן זיך אויס פון זיך אליין און קריכן גלייך אין הארצן
אריין, און מיר ווייזט זיך דעמאלט אויס, אז זי קלאגט זיך און באדויערט
איר מזל און באוויינט איר ליבע, איר מערקווירדיקע ליבע... נאר אט
קומט אריין באריס ― און עס ווערט אלץ ווי פריער: זי פאלט אים
אפן האלדז. זי לאכט, זי זינגט, זי מאכט זיך נאריש, ווי א קליין קינד.
    
„א ווונדערלעכע זאך, בערטע, כ׳לעבן א ווונדערלעכע זאך!...
    
 „פ. אייזענשטאדט.״
    
אף מארגן גאנץ פרי נאך דעם אויבנדערמאנטן בריוו, בעת אונדזער
טאלאנטפולער דיפלאמאט האט נאר־וואס געקלערט איבערקערן זיך אף
דער אנדערער זייט בא זיך אפן בעטל, וואס איז פול מיט וואנצן, בכדי
ער זאל קאנען געשמאקער שלאפן, האט מען אים אנגעקלאפט אין
פענצטער אריין מיט אזא כח, אז ער האט זיך באלד אויפגעכאפט און
געעפנט די טיר. א גאראדאוואי האט אים איבערגעגעבן א קוויטעלע:
    
„אייזענשטאדט! למען השם, די רגע! מע האט אונדז באנומען
ביז דעם לעצטן העמד! באגנבעט ביז דעם לעצטן פאדעם! ניטא ניט
די קעכן, ניט די פאקאיאווע, ניט דער לאקיי! א גליק, וואס מע האט
אונדז געלאזט לעבעדיקע! באריס איז אויסער זיך! קומט באלד! די
רגע!
    
 „ראזע פרידמאן.״
    
עס פארשטייט זיך, אז אייזענשטאדט האט זיך לאנג ניט געלאזט
בעטן. ער האט געטראפן זיינע פריינט זייער אין א טרויעריקער לאגע:
באריס איז געלעגן א בארוועסער אין זאל אפן דיוואן, איינגעוויקלט אין
א רויטער קאלדרע, און ראזע האט זיך ארומגעדרייט אין קאלאשן אף
די קליינע ווייסע פיסלעך, איינגעהילט אין א גרינער שאל, וואס די
גנבים האבן, אפנים, פאר רחמנות, איבערגעלאזט. די שאפעס מיט די
קאמאדן זיינען געשטאנען אפן און אויסגעראמט מיט א זעלטענער
פינקטלעכקייט; די טישן מיט די בענקלעך צעשטעלט און צעדרייט;
די דיוואנעס מיט אלע אנטיקלעך צוגענומען; די שופלאדן מיט די
קעסטלעך אויסגערייניקט; אפילו די צוויי טייערע בראנדזענע שפיגלען
אראפגענומען, אפילו די לאמפן מיט די זילבערנע לייכטערלעך האט מען
באווארנט. זעלטן־זעלטן האט זיך דורכגעווארפן אן אלט קוויטעלע, א
ווייסע הענטשקע, א טאוול פון א ביכל...
    
― עס ווייזט אויס ― האט זיך אנגערופן אונדזער דיפלאמאט
מיט א שמייכעלע, באטראכטנדיק דעם דאזיקן חורבן ― עס ווייזט אויס,
אז די גנבים האבן צייט געהאט זיך איינפאקעווען, ווי עס געהער צו זיין.
א ווונדערלעכע זאך, כ׳לעבן, א ווונדערלעכע זאך!...
    
מיר ווייסן ניט פארוואס, ― נאר בא די דאזיקע לעצטע ווערטער
פון אייזענשטאדטן האט זיך אונדזער האלב־נאקעטע העלדן אנגעכאפט
בא ביידע זייטן און האט זיך אזוי שטארק, אזוי הילכיק צעלאכט, אז
באריס איז אראפגעשפרונגען פון דער קאנאפע און איז מיט דער רויטער
קאלדרע צוגעלאפן צו זיין יונג ווייבל, וועלכע האט ניט אויפגעהערט
צו לאכן אלע מאל העכער און שטארקער; קוקנדיק אף איר, האט זיך
אייזענשטאדט ניט געקאנט איינהאלטן און האט זיך אויך צעלאכט, ניט
וויסנדיק אף וואס און אף ווען... פאר דעם דאזיקן יונגן מענטשן, וואס
האט ליב געקריגן ראזען פונעם ערשטן מאל, וואס ער האט זי דערזען
בא בערטען אין זאל, איז גענוג געווען צו זען, ווי זי לאכט, ער זאל זיך
אויך צעלאכן, אדער דאס הארץ זאל אים קלעמען, ווען ער דערזעט טרערן
אף ראזעס אויגן...
    
 דאס ניינצנטע קאפיטל
    
 די מאדאם פרידמאן ווייזט זיך ארויס אלס די בעסטע דיפלאמאטן,
    
 און אונדזער יונגער פרינץ האט חרטה אף דער גאנצער מעשה
    
די מאדאם פרידמאן, אז זי איז איבערגעבליבן אין דער גרויסער
שטאט אליין, אן דעם זון, האט זי ניט געחלשט און ניט געוויינט און
ניט געליארעמט; זי האט נאר געגעבן א דעפעשע אהיים צום מאן און
האט באקומען אן ענטפער פון אים, אז מאיר פורמאנס טאכטער איז
אויך אנטלאפן, ― האט זי שוין פארשטאנען די גאנצע געשיכטע און
איז צוריקגעקומען אהיים. זי האט געוווסט, ווי ווייט געבאלעוועט און
געפיעסטעט איר בן־יחיד איז. מלכה פרידמאן האט באלד פארשטאנען,
אז זיין פייערדיקע ליבע צו דער „שווארצער״ ראזע וועט געוויס לאנג
ניט דויערן; זי וועט אים גיך נמאס ווערן, אזוי ווי עס פלעגט אים
נמאס ווערן יעדע זאך אין די קינדערשע יארן.
    
און ווירקלעך! לאנג האט אונדזער יונגער געבאלעוועטער העלד
ניט געקאנט אויסהאלטן מיט זיין ליבע צו דער „שווארצער״ ראזע. נאכן
ערשטן טשאד איז זיין צעהיצטע פאנטאזיע באלד אפגעקילט געווארן,
און ער האט פלוצים דערפילט אף זיך א שווערע משא: ער האט א
ווייב... די פרייהייט האט ער שוין אנגעוווירן אף שטענדיק... פון
דעם דאזיקן געדאנק איז אים קאלט געווארן אין אלע אברים: וואס
הייסט דאס? וויאזוי איז דאס געשען? און וואס וועט זיין ווייטער?...
    
אמת, עס זיינען געווען מינוטן, בעת ראזע פלעגט זיצן מיט אים
צוזאמען, און אירע שיינע געקרייזלטע האר זיינען געלעגן צעווארפן אף
זיינע הענט, און אירע פייערדיקע אויגן האבן אף אים געקוקט פול מיט
ליבע, ― דעמאלט איז אים געווען ניט אזוי שלעכט; נאר אז ער איז
געבליבן אליין אף א שעה און זיינע שווארצע געדאנקען האבן זיך אים
צוריקגעקערט, איז אונדזער יונגער העלד געווען באמת אן אומגליקלעכער
מענטש. ליגנדיק מיטן פנים ארויף אף דער סאמעטענער סאפע, אויסציענדיק די פיס אפן טיש און פייפנדיק פון ניט האבן וואס צו טאן,
זיינען אים ווידער ארויפגעקומען שלעכטע געדאנקען און עס האט זיך
אים פארגעשטעלט, אז ער האט פארשפילט, לחלוטין פארשפילט זיין
לעבן אף דער וועלט, ― און דורך וועמען? דורך „איר״! דורך אט
דער דאזיקער שווארצער ראזע, וואס ווארפט זיך אים אלע מינוט אפן
האלדז און קושט אים און האלובעט אים, ― וואס וויל זי פון אים?
וואס האט זי צו אים? פאר וואס און פאר ווען האט זי אים באגראבן
יונגערהייט דא, אין דעם דאזיקן קליינעם שטיבל?...
    
און ביסלעכווייז־ביסלעכווייז האט אונדזער העלד אנגעהויבן פילן
צו זיין געליבטער ראזען עטוואס פארדראס, א מין שנאה. עס זיינען
געווען צווישן די „ליבנדע״ אזעלכע מינוטן, וואס זי איז געהאנגען
בא אים אפן האלדז און איז אויסגעגאנגען ווי א ליכט פאר גרויס גליק,
און ער האט זי אין דער זעלבער מינוט ניט געקאנט סובל זיין און איז
געווען אויסער זיך פאר כעס: „וואס וויל זי פון מיין לעבן האבן? פון
וואנען האט זי זיך גענומען?״... נאך מער האט אים געברענט אף זיין
חבר אייזענשטאדט: „וואס האט געוואלט האבן פון מיר אט דער דאזיקער שוטה מיט די גלעזערנע באנקעס?״... ― און אונדזער געפעסטעטער פרינץ האט אויסגעלאזט זיין גאנץ ביטער הארץ אף זיין חברס
קאפ; ער האט איבערגעגעבן ראזען, אז ער האט פיינט אייזענשטאדטן,
אז אט דער דאזיקער בחור מיט די גלעזערנע באנקעס פארגינט אים ניט
דאס גליק און איז אים א דם־שונא, אז אייזענשטאדט האט ליב זיך
אומעטום אריינצומישן, ווו מע בעט אים נישט...
    
ראזע זעט, אז איר באריס איז עפעס צעפלאכטן, אז עפעס פעלט
אים, ― נאר זי ווייס ניט וואס. פרעגט זי אים מיט דער גרעסטער
צערטלעכקייט:
    
 ― וואס איז דיר, באריס? וואס פעלט דיר? וואס זאל איך דיר
טאן אזעלכעס? דו ווייסט דאך, אז איך בין גרייט אין פייער, אין
וואסער, אין עק וועלט, שטארבן צוליב דיר, באריס!
    
 דערויף האט איר באריס געענטפערט, אז מע מוז זיך אמאל איבערבעטן מיט די עלטערן, אז אנדערש קאן ניט זיין: מע מוז זיך אונטערגעבן. זיין מוטער האט אים אזוי ליב, אז זי וועט אים באלד מוחל זיין;
זי וועט איבערגעבן דעם פאטער און וועט פועלן, אז ער זאל אויך געבן
זיין הסכמה...
    
 ― נו, באריס, פארוואס־זשע דען ניט? נו, לאמיר פארן! פארן
מיר?...
    
 ― ניין, נארעלע. ביידע טארן מיר אצינד נאך ניט פארן. עס איז
נאך צו פרי. איך מוז פריער אליין זיך דורכפארן, און נאכדעם... דו
פארשטייסט צי ניין?...
    
 אף א מינוט בלייבט זי זיצן טויט; עס האט זיך איר אפגעריסן
אין הארצן. דער געדאנק, אז ער וועט אוועקפארן און זי וועט דא בלייבן
אליין, פארגליווערט איר דאס בלוט. נאר זי זעט, אז ער וויל אזוי, אז
באריס וויל אזוי, פאלט זי אים אפן האלדז און זאגט אים מיט טרערן:
    
 ― ביסט גערעכט, באריס, ביסט גערעכט: דו דארפסט פריער
אליין זיך דורכפארן... אף א קליינער צייט, איא, באריס?
    
 ― אף א וואך אדער אף צוויי, ניט מער!
    
 ― ניט מער, באריס, ניט מער, מיין טייערער!
    
 און ווידער א לאנגער, א הייסער קוש דורך טרערן.
    
 דאס האט אים אזוי באנומען, אז ער האט זי אין דער דאזיקער
מינוט ערנסט ליב געהאט און איז איר געווען דאנקבאר פאר די פרייהייט,
וואס זי שענקט אים... זייער געזעגענען זיך איז געווען אזוי רירנד,
אז אפילו אייזענשטאדט האט שטילערהייט, אן דער זייט, געלאזט א
טרער...
    
 צוויי טעג האט ראזעס פארטרעט באגלייט באריסן, און אים האט
זיך געדאכט, אז אין וואגאן, ווו ער איז געזעסן, זיינען געשטאנען קעגן
אים אירע שווארצע פייערדיקן אויגן. נאר קוים איז ער געקומען אהיים
און איז אריינגעפאלן צו מלכהן אין די הענט אריין, אזוי האט ער אלץ
פארגעסן.
    
אז די מאדאם פרידמאן האט פלוצים באקומען די פריילעכע דע־פעשע פון איר זון, איז זי געווען אזוי גלייכגילטיק, פונקט ווי זי האט
נאך פריער געוווסט די שעה, ווען איר באריס וועט קומען. דאך האבן
איר די הענט געציטערט אזוי שטארק, אז זי האט זיך אליין ניט געקאנט
אנטאן און האט געמוזט אריינרופן דאס דינסטמיידל, וועלכע האט באמערקט, אז די מאדאם איז עפעס שטארק צעטראגן, און האט דאס באלד
איבערגעגעבן אליקן, און אליק האט דאס די רגע אפגעטראגן צו בערטע
דער גרושה און אין נאך עטלעכע ערטער, אזוי אז דעם זעלבן טאג איז
שוין ארויס א קלאנג אף דער גאנצער שטאט, אז די מאדאם פרידמאן
האט דערהאלטן א דעפעש און איז ארויסגעפארן צום וואקזאל אקעגן
דעם זון מיט דער שנור... דאס האט אנגעמאכט אזא רעש, אז עס
זיינען באלד נאך איר נאכגעפארן די מאדאם שפיגלגלאז, די מאדאם
רעגנבויגן און די מאדאם שטעכנהאלץ... מיטן מאן האט זי וועגן דעם
ניט גערעדט: מאטל האט שוין פארשטאנען, וואס דאס באטייט. ער
האט זי נאר א פרעג געטאן:
    
― מלכה! ער פארט?
    
― ער פארט.
    
― אליין?
    
― אליין.
    
דער צוג איז אנגעקומען ,און באריס איז ארויסגעשפרונגען פונעם
וואגאן א בלאסער: ער האט צוויי נעכט ניט געשלאפן. ער האט אראפגעלאזט דעם קאפ און איז געבליבן שטיין אף איין ארט, ווי א באגראבענער. מלכה איז צוגעגאנגען צו אים און האט אים ארומגעכאפט קושן.
    
― באריס!...
    
― מאמע!...
. . . . . . . . . . . . . . . . . .
    
מלכה האט צוגערופן דעם עקיפאזש און האט זיך אריינגעזעצט
מיטן זון. זי האט אים ניט געשטראפט, ניט געפרעגט גארניט, כמעט
גארניט גערעדט: זי האט שוין געוווסט אלצדינג ― וואס וועט זי בא
אים פרעגן? וואס וועט ער איר דערציילן? ער האט אנידערגעלייגט
זיין קאפ בא איר אף די הענט און האט גענומען וויינען. זי האט אים
געלאזט זיך אויסוויינען. זי האט אים געקרייזלט זיינע לאנגע בלאנדע
האר, און האט נאר געזאגט: „מיין קינד! מיין קינד!״ קומענדיק
אהיים, האט זיך אונדזער יונגער העלד ארומגעוואשן, ארומגעראזירט,
אנגעטאן, באשפריצט זיך מיט אדעקאלאן און איז געווארן ווידער דער
זעלבער לעבעדיקער און פרישער באריס, וואס פריער. דעם פאטער האט
ער געטראפן אין קאבינעט איבער די חשבונות מיט א פעדער אין די
ציין.
    
 ― וואס מאכסטו, פאפא?
    
 ― א־א־א?! ― האט אים דער פאטער געענטפערט, קוקנדיק אין
די חשבונות, און האט אים אונטערגעשטעלט די לינקע באק אף א קוש
טאן. נאכדעם איז ער אריינגעגאנגען ווידער צו דער מוטער און איז איר
געפאלן אפן האלדז. ער האט איר געוואלט אנהייבן דערציילן אלץ, אלץ;
נאר זי האט אים איבערגעשלאגן, זאגנדיק צו אים מיט א געלעכטער:
    
 ― קינד! מיר וועלן נאך צייט האבן צו ריידן וועגן דעם אויך;
איצט דארפסטו גיין צום טיש עפעס איבערבייסן.
    
 באם טיש האט באריס געגעסן מיט גרויס אפעטיט, זייער פיל
גערעדט, דערציילט חידושים פון דער גרויסער שטאט, און די מוטער האט
אים אויסגעהערט מיט א צופרידן שמייכעלע אף די ליפן, גלייך ווי עס
וואלט צווישן זיי גאר נישט פארגעפאלן, גלייך ווי ער האט זיך זייער
פיין אויסגעשטעלט קעגן זיך, קעגן זיינע עלטערן, קעגן גאט און לייט...
    
 דער וויין, דאס באגעגעניש מיט דער מוטער, די שיינע צימערן מיטן
ווייכן גרויסארטיקן מעבל האבן אויפגעבונדן די צונג פון אונדזער יונגן
העלד, און ער האט איבערגעגעבן זיין מוטער א לאנגע געשיכטע, די גאנצע געשיכטע, וואס מיט אים האט פאסירט, מיט אלע קלייניקייטן און
מיט דער גאנצער עפנטלעכקייט און תמימות.
    
 אין דער צייט, וואס באריס האט דערציילט, איז די מאדאם פרידמאן געזעסן אין א ווייכן סאמעטענעם פאטעל און אים אויסגעהערט מיט
א זיס שמייכעלע אף איר געזונט און פריש געזיכט, גלייך ווי באריס
וואלט איר דערציילט א שיינע מעשה פון א בוך. מלכהס צופרידן געזיכט
האט נישט אויסגעזאגט וואס עס האט זיך געטאן בא איר אין הארצן,
ווען זי האט דערהערט, אז אט דאס דאזיקע קליינע שווארצע מיידעלע,
אט די דאזיקע „קארלעטשקע״ מיט איר טייערן בן־יחיד האבן דריי יאר
כסדר געפירט צווישן זיך א שטילן ראמאן, און זי, מלכה, האט נישט אנגעהויבן צו וויסן פון קיין „פותר״ און פון קיין „חלום״!
    
„א! ― האט זיך מלכה געקלערט. ― זי דארף זיין א גוטע סחורה!
נאך א בעסערע, ווי די מאמע אירע, די יאשטשערקע!... און די דאזיקע
„קארלעטשקע״ איז היינט מיין שנור, מיין זונס ווייב?.... און מיין בא־ריס האט שוין א ווייב? און אף וואסער אופן? און איך זאל דאס אזוי
איבערלאזן? ― א, ניין!״...
    
נאר דאס איז געווען אירע אינעווייניקסטע געפילן; אויסנווייניק,
אפן פנים, איז זי געווען גאנץ רויק, א ביסל ווי פריילעך, און אז באריס
האט געענדיקט זיין דערציילונג מיט טרערן אף די אויגן, האט זי פארשטאנען, אז איר זון הייבט שוין אן חרטה האבן אף דער גאנצער מעשה,
און אצינד איז דא צייט צו פארכאפן, פארריכטן. זי האט אים געגלעט
זיינע לאנגע בלאנדע האר און האט צו אים געזאגט:
    
― נו, מיין קינד, גענוג, גענוג. שוין צייט רוען, שוין צייט שלאפן...
    
― ניין, מאמע, ניין! איך וויל, אז דו זאלסט מיר זאגן, אז דו ביסט
מיר מוחל... איך וויל, דו זאלסט מיר צוזאגן, אז דו וועסט מיך ניט פארלאזן, אז דו וועסט מיר העלפן! דו ביסט אזא קלוגע, אזא גוטע!...
    
― קינד! ― האט זי אים געענטפערט, אפווישנדיק מיט אירע ווייכע ווייסע הענט זיינע טרערן. ― קינד! פארוואס זאל איך דיר מוחל
זיין? וואס האסטו אזעלכעס פארזינדיקט? וואס כיטרע מענטשן האבן
דיך געוואלט ארייננארן אין זאק אריין? וואס אפעריסטן האבן געוואלט
זיך באנוצן מיט דיין רייכטום?... דאנק און לויב גאט, וואס דו האסט
א מוטער, וועלכע וועט איר לעבן אוועקגעבן צוליב איר קינד... דו האסט
גוט געטאן, וואס דו האסט מיר אלץ אנטדעקט און נישט פארלייקנט קיין
זאך. פון היינט אן בין איך דיין איינציקער העלפער, און אף מיר מעגסטו
זיך פארלאזן מער ווי אף אלע דיינע גוטע פריינט, וואס מיינען זייער אייגענע טובה און דיין קעשענע...
    
די גאנצע נאכט איז אונדזער יונגער העלד אפגעשלאפן אויסגעצייכנט, און ווי נאר ער האט געעפנט די אויגן, האט ער זיך אנגעהויבן
ארומקוקן אף אלע זייטן. ער האט פארגעסן, ווו איז ער און ווי קומט ער
אהער? דער גילדענער שפאליר פון די הויכע ווענט, דער גרויסער סאמעטענער קאוויאר בא דעם בעט, די הויכע גלענצנדע קאלאנעס מיט די
ליכטיקע פענצטער, דאס טייערע מעבל מיט די גרויסע בראנזענע שפיגלען ― דאס אלץ, פון וועלכן ער איז שוין א ביסל אפגעוווינט געווארן,
האט אים אויסגעוויזן ווי א חלום. אין דער דאזיקער מינוט איז אריינגעקומען זיין מוטער מיט איר זיס שמייכעלע אף די ליפן. באריס האט
זיך אין איין אויגנבליק דערמאנט אין אלץ.
    
 ― שטיי שוין אויף, קינד, שוין צייט פארן.
    
 ― די רגע, מאמע, די רגע, אט טו איך זיך אן! ― און באריס האט
זיך גענומען אנטאן; נאר ווי איבערראשט איז ער געווען, אז פאר זיינע
אויגן איז געלעגן א שפאגל־נייער קאסטיום, נאר־וואס פון דער נאדל
ארויס! דאס איז געווען א סורפריז פון זיין מוטער.
    
 אין פארלויף פון דריי וואכן האבן זיי צווישן זיך קיין איינציק ווארט
ניט גערעדט וועגן דעם, וואס באריס האט געוואלט ריידן, און אזוי האבן
זיי זיך צוגעגרייט אין וועג אריין ― קיין אויסלאנד פארן אף א גאנצן
ווינטער. אז זיי זיינען געקומען קיין ווארשע, האבן זיי זיך אפגעשטעלט
אין דער דאזיקער שטאט אף עטלעכע טעג, ווו די מאדאם פרידמאן האט
באדארפט איינקויפן א טראנספארט פארשיידענע סחורות. זי האט באקאנט געמאכט איר זון אין עטלעכע גאנץ רייכע הייזער, וווהין מען האט
אים געבעטן אף אוונט־ברויט אדער אף מיטאג. זי האט אים אויך באקאנט געמאכט מיט דער רייכער פירמע „עסיגמאכער״. און אזוי האבן
זיי פארבראכט אין דער גרויסער שטאט ווארשע. אף דער נאכט זיינען
זיי געווען אין טעאטער, און באריס איז געקומען צוריק מיט א קאפווייטיק. ליגנדיק אין בעט, האט ער זיך דערמאנט אן דעם, וואס ער האט
צו ריידן מיט דער מוטער; ער האט דאס געלאזט אף מארגן, אף שפעטער...
    
 די גאנצע נאכט האט ער געזען שלעכטע חלומות, און ראזעס גרויסע, שווארצע, טיפע אויגן, וועלכע ער האט שוין כמעט פארגעסן, האבן
זיך אים געפלאנטעט א גאנצע נאכט פאר זיינע אויגן. נאר אף מארגן,
ווען ער איז געקומען צו דעם באנקיר עסיגמאכער מיט א וויזיט, און מען
האט אים איינגעלאדן אף אנבייסן און נאכדעם אין טעאטער, איז ער
געווארן ווידער מונטער און פריילעך, און דעם באנקירס עלטערע טאכטער, די מאמזעל עסיגמאכער, מיט אירע גרויסע אויגן, מיט איר הויך
געשטאלט און מיט אירע איידעלע מאניערן, האט אף אים געמאכט א
היפשן איינדרוק. די מוטער האט אים געזאגט, אז דער דאזיקער מאמזעל
גיט דער באנקיר עסיגמאכער נדן ניט מער און ניט ווינציקער פון א
האלבן מיליאן רובל.
    
„אהא! ― האט זיך אונדזער נאיווער העלד געטראכט. ― אהא!
א האלבן מיליאן רובל נדן? נישקשה פון א נדן, כ׳לעבן!״...
. . . . . . . . . . . . . . . . .
. . . . . . . . . . . . . . . . .
    
נאר גענוג! גענוג שוין אונדז נאכצוגיין טריט בא טריט אונדזער
יונגן העלד, וועלכער האט עס געוויס בא אונדז נישט פארדינט. מיר וועלן
זיך בעסער אומקערן צו אונדזערע צוויי ערלעכע פריינט, פינחס אייזענשטאדט און בערטע שימשעלביין, און וועלן איבערגעבן א גאנצע רייע
פון זייערע בריוו, וואס זיי האבן אין יענער צייט געשריבן איינער צום
אנדערן.
    
 דאס צוואנציקסטע קאפיטל.
    
 קארעספאנדענץ
    
 א.
    
 פון פ. אייזענשטאדט צו ב. שימשעלביין
    
„מיין גוטע בערטע!
    
„א ווונדערלעכע זאך, כ׳לעבן, א ווונדערלעכע זאך! ווי אזוי האבן
מיר דאס ניט ארויסגעזען פריער, אז סוף־כל־סוף וועט אזוי זיין? און
פארוואס האב איך אים געלאזט אוועקפארן אליין, אן איר? אמת, זי
האט אליין געוואלט בלייבן דא, ווארטן ביז ער וועט זיך אביסל דורכפארן אהיים און וועט זיך אומקערן; נאר איך האב דאס ניט געטארט
דערלאזן. איך בין מער שולדיק פון באריסן; איך האב געהאט ביד ניט
ארויסלאזן אים פון דאנען... נאר וואס זאג איך? עס איז גאר אוממעגלעך
געווען אים צו האלטן; ער איז געווען אזוי אומגליקלעך, אזוי פארזארגט,
אז איך אליין האב אף אים רחמנות געהאט. איך האב געזען, אז ער עקט
זיך, אז ער וועט דאס נישט אויסהאלטן, ער וועט באנאכט אנטלויפן, ווי
א גנב, און דאס וואלט פאר איר נאך ערגער געווען... די לעצטע עטלעכע
טעג האט ער ניט געגעסן, ניט געטרונקען, ניט געשלאפן; ארומגעגאנגען
איבער דער שטוב, ווי א שאטן, פינצטער ווי די ערד, ניט גערעדט קיין
ווארט, נאר געזיפצט און געגלעט זיך די האר... אך, בערטע, בערטע!
וואס האבן מיר געטאן? צו וואס האבן מיר זיך אזוי געכאפט זיי צונויפבינדן, נישט באקלערט און נישט באטראכט? מיר, נאר מיר, זיינען
שולדיק אין דעם אלעם! די צייט וואלט אליין געטאן אירס; ווען מיר
זאלן זיי נישט געווען מיטהעלפן, וואלטן זיי אפשר געווען ביידע גליקלעכער. אצינד איז זי אומגליקלעך ,אזוי אומגליקלעך, אז נאר איך און
איר קאנען זי פארשטיין... זי איז נאך מער אומגליקלעך דערמיט, וואס
זי האט ניט פאר וועמען ארויסצוריידן איר הארץ, פאר וועמען אויסצוגיסן
אירע טרערן! ערשט היינט בין איך געווען בא איר; זעענדיק איר טויט
פנים, אירע געשוואלענע אויגן, בין איך געשטארבן פאר שרעק; זי האט
מיך אפגעזידלט ווי תמיד:
    
,,― איר זייט, אפנים, געקומען מיר באוויינען? צי איר זייט
געקומען מיך טרייסטן, אויסריידן דאס הארץ?... איר זאלט ניט מיינען,
אייזענשטאדט, אז באריס איז בא מיר אזוי נידעריק געפאלן, ווי בא אייך
אין אייערע אויגן!... איך קען אים בעסער, ווי איר קענט אים! ווען
ער זאל קאנען, וואלט ער שוין לאנג געקומען. מסתמא קאן ער ניט;
מסתמא לאזט מען אים ניט... אדער אפשר איז ער ניט געזונט... אפשר
איז ער אזוי שלאף, אז ער קאן מיך אפילו ניט שרייבן... ער קער געוויס
זיין שלאף! ער איז נעבעך שלאף! איר ווייסט דערפון גאנץ גוט, און
ווילט מיר ניט אויסזאגן! איר באהאלט פון מיר! איך ווייס, איך ווייס!...
איך קען אייך, אייזענשטאדט, איך קען אייך! איר האט תמיד ליב באהאלטן! איר ווילט מיך מוטשען! איר מוטשעט מיך! וואס האט איר
צו מיר?!...
    
„איך האב געבראכט דעם דאקטער, וועלכער האט געפונען, אז זי
האט היץ. דער דאקטער זאגט, אז זי איז ניט מיט אלעמען, אז מען דארף
זי אפהיטן, ווייל זי איז... איר פארשטייט? איך בעט אייך, בערטע, גיט
מיר אן עצה, וואס טוט מען? איר ווייסט בעסער; איך קאן אליין גאר
ניט טאן!... איך האב שוין געשריבן באריסן עטלעכע בריוו; ער ענטפערט מיר ניט. אפשר איז ער שוין ניט דארטן, אין אייער שטאט? וואס
טוט מען? וואס טוט מען? דאס ביסל געלט, וואס ער האט איבערגעלאזט, הייבט שוין אן אויסגיין. דער דאקטער גייט צוויי מאל אין טאג.
די אפטייק שלינגט איין א סך געלט. די הוצאות אין שטוב זיינען גרויס,
ווי פריער, און איבערמאכן אנדערש לאזט זי ניט; זי זאגט, אז באריס
וועט קומען און וועט זי טרעפן אין אן אנדער לאגע, וועט ער זיין אומצופרידן... איר פארשטייט, וואס דאס הייסט? באריס, וואס האט זיך
ניט געשעמט צונעמען די הונדערט רובל, וועלכע איך האב אפגעלייזט
פארן עקיפאזש מיט די פערד, וועט זיין אומצופרידן דערמיט, וואס זיין
אומגליקלעכע ראזע וועט ניט זיצן אין פיר צימערן מיט ווייך מעבל, ווי א
גרעפן!... נעכטן האב איך זי פון דער זייט א פרעג געטאן, צי האט זי
נאך עפעס געלט, צי דארף זי געלט? וואלט איר באדארפט הערן, וואס
פאר א תשובה זי האט מיר געגעבן, ווי אזוי זי האט זיך געפילט באליידיקט פון דער פראגע!
    
„אך, גוטע בערטע! גיט מיר אן עצה, וואס טוט מען? וויאזוי
ראטעוועט מען אפ דאס ארעמע קינד, וועלכן מיר אליין האבן אין אזא
אומגליק אריינגעפירט. שרייבט מיר, טאמער ווייסט איר עפעס פון בא־ריסן? ווו איז ער? וואס טוט ער? וואס פלאגט ער? טאמער קאנט
איר אים זען און מיט אים איבערשמועסן? יא, יא, א ווונדערלעכע זאך,
כ׳לעבן, א ווונדערלעכע זאך! ווי בלינד מיר זיינען ביידע געוועזן!
    
„מיט דער גרעסטער אומגעדולד דערווארט איך פון אייך א תשובה.
    
 „אייער בעסטער פריינט פ. אייזענשטאדט״.
    
 ב.
    
 פון בערטע שימשעלביין צו פ. אייזענשטאדט
    
„טייערער פריינט אייזענשטארט!
    
„זעט וואס איר האט אנגעמאכט! זעט, ווי גאט צאלט אייך דערפאר, וואס איר האלט אונדז, פרויענצימער, פאר גארנישט! איר מיינט,
אז נאר איר זייט קלוג, אז נאר איר האט שכל!... איך פרעג אייך? פארוואס האט איר מיך פריער ניט געלאזט קומען צו אייך? איך וואלט
נישט דערלאזט, אז באריס זאל אוועקפארן און ראזע זאל איבערבלייבן
אליין, בא אזא טרויעריקער לאגע! איך, וואס האב אליין איבערגעלעבט
כמעט דאס זעלבע, וואס ראזע לעבט איצט איבער, וואלט שוין געוווסט וואס צו טאן!... נאר, אייזענשטאדט, איר זייט פון תמיד אן א
סקעפטיק. ס׳טייטש, וויאזוי קאנט איר גאר רעכענען אזעלכעס אף
אונדזער ארנטלעכן באריסן, וועלכער ― דאס איז בא מיר זיכער ווי דער
טאג ― וועט היינט־מארגן קומען צוריק צו ראזען! גלויבט מיר, אז ער
איז גלייך אומגליקלעך ווי ראזע, און זי איז גערעכט, וואס זי פארענטפערט אים. דאס, וואס עס האט זיך געטראפן אצינד, האט מען באדארפט
דערווארטן פריער; איך האב אייך ניט איין מאל געזאגט, אז קיין גליקלעכע ליבע איז גאר אף דער וועלט ניטא, אז יעדע ליבע מוז זיך ענדיקן
טרויעריק, אז דאס גאנצע לעבן איז א שרעקלעכע טראגעדיע...
    
 „דאס, וואס איך וויל אייך אצינד שרייבן, איז זייער־זייער ניט
פריילעך: די מאדאם פורמאן, ראזעס מוטער, איז נעכטן געשטארבן...
גאט זאל אייך אפהיטן פון צו זאגן דאס ראזען! די דאזיקע אומגליקלעכע
פרוי, וואס האט אזוי ליב געהאט איר איינציק קינד, איז אויסגעגאנגען
מיט א קללה אף די ליפן... איר דארפט זיך שטויסן, וועמען זי האט געשאלטן: זי האט אייך גערעכנט פאר איר מלאך־המות, און איר דארפט
איר מוחל זיין ― זי איז גענוג אפגעקומען אף דער וועלט!... איך קאן
זיך אן טרערן ניט דערמאנען, וואס זי האט איבערגעטראגן פון איר מאן
דעם דעספאט די לעצטע צייט. זי האט שוין בא אים לאנג פון קיין וועלט
ניט געוווסט; נאר זינט די טאכטער איז אנטלאפן, איז מאיר פורמאן
געווארן ערגער ווי א ווילדע חיה. ער האט איר אלע מינוט געשטאכן
די אויגן מיט די אויסגעלאסענע טאכטער, וואס איז אנטלאפן מיט אן
ארעמען סטודענט (איר פארשטייט כאטש, אייזענשטאדט, וועמען מען
מיינט דא?...). און צייטנווייז, אז זי האט שוין נישט געקאנט איבערטראגן און האט אים געענטפערט מיט א ווארט אדער צוויי, האט ער זי
געטריבן פון שטוב און האט איר געשריען:
    
 ,,― גיי דיר צו דיין טאכטער, צו דער מופקרת!... איר מיינט, איר
וועט מיך ירשענען לעבעדיקערהייט?...
    
 „אז זי איז שלאף געווארן, האט ער נישט געוואלט רופן דעם דאקטער... די דאזיקע אומגליקלעכע פרוי האט געצאנקט, ווי א ליכט. ער
האט נישט צוגעלאזט צו איר קיינעם; ער האט פארטריבן אלע קרובים.
איך האב זיך ניט געטארט ווייזן פאר זיינע אויגן; ער האט כסדר געזאגט, אז ער וועט מיך פארשיקן אין סיביר... נאר צום סוף, אז ער האט
דערזען, אז זיין ווייב גייט שוין אויס, האט ער אראפגעבראכט אלע דאקטוירים פון דער שטאט. ער איז ארומגעלאפן, ווי א משוגענער, ער האט
געווארפן די שליסעלעך. ער האט געעפנט דעם קאסטן און האט געשריען:
    
 „― ראטעוועט! ראטעוועט! נעמט וויפל איר ווילט ― און ראטעוועט!
    
„ער האט מיך געשיקט רופן. איך האב נישט געגלויבט מיינע אויגן:
ער איז געווען פארוויינט, צעפלאכטן, און האט ניט געקאנט איינזיצן
אף איין ארט. ער האט מיך געכאפט פאר א האנט און האט מיך צוגעפירט צום בעטל, ווו זיין אומגליקלעכע ווייב איז געלעגן בא די לעצטע
גראדן.
    
,,― דו זעסט, טייבעלע? ― האט ער איר געזאגט, איינבויגנדיק
זיך צום בעטל. ― דו זעסט, טייבעלע? דאס האב איך דיר געבראכט
בערטען. דו זעסט, טייבעלע? אט דאס איז בערטע...
    
„טייבעלע האט שוין ניט געזען און ניט געהערט. אין צוויי שעה
ארום איז זי שוין געווען אף דער אמתער וועלט.
    
„נאר דער דאזיקער אומגליקלעכער פרוי איז אנגעצייכנט געווען
נישט אזוי גרינג צו קומען אהין, ווו זי האט באדארפט געפינען איר רו...
מאיר פורמאן, וואס האט א שעה פאר זיין ווייבס טויט געווארפן מיט א
סך טויזנטער ― אבי מע זאל אים לעבעדיק מאכן זיין טייבעלען, האט
זיך נאך איר טויט איינגעשפארט און האט מער ניט געוואלט געבן דער
חברה־קדישא, ווי דרייסיק רובל. א גאנץ מעת־לעת האט ער זיך געדונגען, ווי מען דינגט זיך פאר אן אקס, ― ביז מען האט קוים אויסגעריסן
בא אים הונדערט רובל. איך בין גאר ניט אימשטאנד צו באשרייבן אייך
די בזיונות, מיט די קללות, מיטן גאנצן רעש, וואס עס האט זיך דא געטאן אין דעם מעת־לעת וואס זיין ווייב איז געלעגן אף דער ערד און ער
האט זיך ארומגעטראגן מיט די שליסעלעך און געטאפט דעם אייזערנעם
קאסטן!
    
„נאר איין זאך קאן איך ניט פארשטיין: היינט פארנאכט האב איך
געזען אריינגיין צו פורמאנען אין הויף אריין דעם הער מאטל פרידמאן!
וואס קאן דאס באטייטן? אפשר איז ער אזוי אריינגעגאנגען, מנחם־אבל
זיין זיין אלטן חבר?... איך קאן דאס ניט פארשטיין! איך האב נאר־וואס געשיקט אהין מיין מיידל, זי זאל א קוק טאן, וואס איז דארטן און
וואס טוט זיך בא פורמאנען?... דאס מיידל איז געקומען און זאגט, אז
דארט איז שוין קיינער ניטא אצינד; נאר דער הער פורמאן איז אזוי
בייז, אזוי צערייצט! ער שרייט אף דער דינסט (ער האלט איצט ניט
מער ווי איין דינסט ― אן אלטע יידענע, א קארגע, ווי ער אליין), אז
טאמער וועט זי דאס צווייטע מאל אריינלאזן אט דעם קעשעניק, אט
דעם גנב, ― וועט זי האבן בא אים דעם טויט! איך קאן דאס גאר ניט
פארשטיין, וואס דאס באטייט!...
    
„אך, אייזענשטאדט, אייזענשטאדט! איך בין אייך מקנא אף
אייער פלעגמאטישן כאראקטער. איר קאנט אלץ איבערטראגן קאלטבלוטיק. איר זייט קיינמאל ניט געווען קיין אומגליקלעכע פרויענצימער, און
אייער הארץ, ווי איך זע ארויס, איז נאך גאנץ פריי פון דעם הייליקן געפיל, וואס ווערט אנגערופן „ליבע״... איר ווילט נישט גלויבן, אז באריס
איז מיט זיין גאנץ לעבן איבערגעגעבן ראזען. איר קאנט דאס ניט פארשטיין, איא? ― זאג איך אייך, אז עס אין געוויס אזוי!... אמת, איך
האב דאס פון באריסן נישט געהערט, מחמת זען זיך מיט אים ביז אהער
איז מיר נישט געווען מעגלעך בשום אופן ואופן. און איצט... איצט איז
ער ניטא; ער איז מיט זיין מוטער ערגעץ אוועקגעפארן. מע זאגט, אז קיין
אויסלאנד; נאר עס איז ניט אמת: מיין דינסטמיידל האט גערעדט פון
אליק דעם משרת, אז די בריוו שיקט מען זיי קיין ווארשע, ניט קיין
אויסלאנד. איך רעכן, אז צוליב דעם זיינען זיי זיך דורכגעפארן קיין ווארשע צו זייערן א פריינט אדער א באקאנטן, בכדי די מיילער פון אונדזערע
רכילותניקעס (איר געדענקט די מאדאם רעגנבויגן, שטעכנהאלץ, שפיגל־גלאז א. ד. ג.?) זאלן פארשטאפט ווערן אף א קליינער צייט... און איך
זאג אויך, אז עס איז נאך קיין עולה ניט פון זייער זייט, מחמת פון דעם
ערשטן טאג נאך אייער אוועקפארן פון דאנען האבן זיך דא די מיילער
נאך ניט צוגעמאכט ביז היינטיקן טאג. עס איז געווען אזא גערודער אין
שטאט, אז עס האט זיך געטאן חושך, חושך! אין יעדן הויז, אף יעדער
גאס, אין אלע ווינקעלעך האט מען נאך גערעדט פון מאיר פורמאנס
טאכטער, וואס איז אנטלאפן מיט אן ארעמען סטודענט, פרידמאנס א
חבר. און מערקווירדיק! איר זייט דאך מיט קיינעם ניט געווען באקאנט אין דער דאזיקער שטאט, ― און פונדעסטוועגן זאלט איר הערן,
וואס פארא מיינונגען יעדער זאגט זיך וועגן אייך; דער זאגט, אז מען האט
געזען בא אייך אפן פנים אנגעצייכנט, אז איר זייט א גנב א רוצח, א
מענטשנפרעסער; דער זאגט, אז איר זייט גאר ניט קיין סטודענט, נאר א
„ליטוואק״, וועלכער האט ערגעץ אין דער ליטע נאך דריי ווייבער; און
דער דריטער זאגט, אז איר זייט גאר אן אנטלאפענער סאלדאט!...
הכלל ,עס איז גאר ניט איבערצוגעבן די אלע היסטאריעס, וואס יעדער
דערציילט זיך דא אן וועגן אייך. און שטעלט אייך פאר זייער איבערראשונג, ווען זיי האבן דערהערט, אז ניט איר, נאר דער יונגער פרידמאן
האט חתונה געהאט פאר דער אנטלאפענער! דא איז געווארן אזא געוואלד אין שטאט, אז ווען איך זאל ניט געווען מורא האבן ארויסצוגעבן
דעם סוד, וואלט איך שוין לאנג אנטלאפן פון דאנען. איך ווייס נאך עד
היום ניט, פון וואנען און ווי ארום איז מען דא געוואר געווארן וועגן
דער חתונה, נאר מען ווייס שוין אלץ ניט קוקנדיק דערויף, וואס די פריד־מאנס האבן ניט באוויזן קיין שום מינע, אז עס קער זיך אן מיט זייער
זון. שטעלט אייך פאר, ווי אזוי איז געווען דער מאדאם פרידמאן צו קומען צוריק אליין, אן באריסן, און נאך מאכן יעדן א פריילעכע מינע,
ריידן גלייך מיט אלע וועגן אייער ראמאן מיט ראזע פורמאן... און נאך
דעם, אז מען איז אין גיכן געוואר געווארן דעם אמת, האט יעדער איר
געקוקט אין פנים אריין און האט געוואלט איבערלייענען בא איר אפן
שטערן די משער מיט איר זון און מיט דער אנטלאפענער ― און זי, די
מאדאם פרידמאן, זאל דאס אפילו מיט אן אויג א פינטל טאן! גארניט,
לעבעדיק, פריילעך, ווי תמיד!... כמעט יעדן טאג זיינען געקומען צו איר
די גוטע פריינט, די מאדאם רעגנבויגן מיט די געלע טעכטער, די מאדאם
שפיגעלגלאז און די מאדאם שטעכענהאלץ, און די גאנצע צייט האבן זיי
מיט איר גערעדט נאר וועגן „דער אנטלאפענער״, און הונדערט מאל א
מינוט איבערגעפרעגט, ווו איז אצינד איר באריס? וואס מאכט ער אין
געזונט? פארוואס זאל מען אים ניט אפזוכן קיין רעכטע פארטיע?
אליק דער משרת האט מיר איבערגעגעבן, אז אף די אלע פראגן האט זי
געענטפערט פריילעך, גלייך ווי תמיד. דערפאר אבער האט זי זיך מיט
זיי אפגערעכנט אט דא, אז באריס איז געקומען! זי איז מיט אים די
גאנצע צייט געזעסן אפן באלקאן, בכדי מען זאל אים זען, אלע זאלן אים
זען ― און דערמיט פארשטאפן די בייזע מיילער. זי איז געגאנגען און
געפארן מיט אים עטלעכע מאל אין טאג שפאצירן און האט אים אויסגעפירט אין אלע גאסן, אין אלע געסלעך, ― אלע זאלן זען, אז איר באריס
איז דא, אז ער איז ניט אנטלאפן מיט קיינעם, ובפרט נאך מיט דער
שווארצער ראזע פורמאן פונעם קליינעם שטיבל מיט די „רויטע לאדן״.
מען האט מיר דערציילט פון דער זעלביקער מאדאם פורמאן, אז בשעת
מלכה פרידמאן מיטן זון זיינען דורכגעגאנגען פארביי איר פענצטער,
איז זי געפאלן אפן בעט, און מע האט זי קוים אפגעראטעוועט... נאר די
מאדאם פרידמאן האט שוין מער נישט געקאנט איבערטראגן אף זיך דעם
גיפט פון די לאנגע צונגען און האט געמוזט אפטרעטן אף א קליינער
צייט מיט באריסן פון דאנען ― און זיי האבן געטאן זייער קלוג! אך,
ווען איר זאלט געווען זען, וויאזוי אונדזער יונגער העלד האט אף מיר
געקוקט מיט זיינע שיינע אויגן פונעם אייזערנעם באלקאן ,בעת איך בין
פארבייגעגאנגען א האלבע שעה פאר זיין אפרייזן פון דאנען מיט דער מוטער! ווען איר זאלט געווען אין דער דאזיקער מינוט א קוק טאן באריסן
אין די אויגן אריין, וואלט איר שוין מער ניט געצווייפלט, אז זיין ליבע
צו ראזען איז פיל גרעסער און שטארקער, ווי איר קאנט זיך פארשטעלן
מיט אייער שכל...
    
 „כדי איר זאלט מיך בעסער פארשטיין, וועל איך אייך דא איבערגעבן אלץ, וואס איז פארגעקומען צווישן מיר און באריסן זינט ער איז
געקומען צוריק מיט זיין מוטער.
    
 „אז באריס איז געקומען, האב איך מיך דערוווסט באלד פון אליק
דעם משרת, וועלכן איך האב אונטערגעקויפט שוין פון לאנג, ער זאל
מיר אפטראגן יעדע קלייניקייט, וואס עס קומט פאר בא די פרידמאנס
אין הויז. איך האב אים פיין באלוינט און געהייסן, ער זאל איבערגעבן
באריסן פון מיר א בריוו. איך דארף אייך ניט דערציילן, וואס איך האב
אים געשריבן; איר קאנט זיך אליין פארשטעלן, ווי איבערראשט איך בין
געווען, אז איך האב דערהערט, אז באריס איז געקומען אליין, אן איר!
אף דעם צווייטן טאג האט מיר אליק איבערגעגעבן, אז מיין בריוו האט
ער אים אפגעגעבן מיט גרויס מי, נאר קיין ענטפער קאן אזוי גיך ניט
זיין, מחמת די מאדאם פרידמאן טרעט נישט אפ אף קיין רגע פון איר
זון. זי זיצט מיט אים, זי גייט מיט אים, זי לאזט פון אים קיין אויג נישט
אראפ; אפילו אז ער לייגט זיך שלאפן באנאכט בא זיך אין צימער,
שטייט זי לאנג הינטער דער טיר, אדער זי דרייט זיך אזוי ארום אין דעם
צווייטן צימער, בכדי זי זאל קאנען זען, וואס ער טוט, און הערן, וואס
ער רעדט דארט מיט אליקן אדער מיט אן אנדער באדינער. זי האט
שטרענג פארבאטן, אז קיינער זאל זיך ניט דערוועגן ברענגען אדער אפטראגן א בריוו פון באריסן אן איר וויסן, אזוי אז יעדער בריוו, וואס ער
שיקט אפ אף דער פאסט, פאלט אריין גלייך צו איר אין די הענט אריין...
היינט פארשטייט איר שוין, ליבער אייזענשטאדט, ווי אומגליקלעך אונדזער יונגער העלד איז בא אט אזעלכע פאנאטישע עלטערן, בא אט אזעלכע דעספאטן? ערשט אף דער אנדערער וואך האט מיר אליק געבראכט
אף אלע מיינע בריוו (מער ווי צען) איין ענטפער פון באריסן. איך גיב
אייך דא איבער, ליבער אייזענשטאדט, בוכשטעבלעך זיין קוויטעלע, פון
וועלכן איר וועט זיך געוויס קאנען אפנעמען א מוסר, וואס הייסט
ליב האבן און זיין אומגליקלעך. אט וואס באריס שרייבט מיר:
    
„טייערסטע פריינט בערטע! איין גאט איז מיין עדות, אז איך
האב אייך ביזן היינטיקן טאג ניט געקאנט שרייבן. איך שרייב יעדן טאג
בריוו צו מיין טייערער ראזעטשקען, און האב ביז היינט קיין שום ענטפער. איר פרעגט מיך, וואס האב איך געפועלט מיט מיין קומען אהיים?
א, איך פארהאף, אז איך וועל געוויס מיין ציל דערגרייכן! גיך־גיך וועלן
מיר זיין גליקלעך צוזאמען מיט מיין טייערער ראזען, וועלכע שטייט מיר
שטענדיק פאר מיינע אויגן (איר הערט, אייזענשטאדט?). איך וועל איין
מאל פאר אלע מאל לייגן א פעסטן פונדאמענט, אף וועלכן אונדזער ליבע
וועט זיין געבויט עפנטלעך פאר אלעמען, אזוי אז אלע זאלן וויסן און
זען, אז ראזע איז מיינע, מיינע אף אייביק!... איך בעט אייך, ליבע בערטע, שרייבט צו מיין ראזען און גיט איר איבער מיין ביטערע לאגע, אין
וועלכער איך געפין זיך אצינד, און טרייסט זי מיט דער האפענונג, אז
מיר וועלן גיך ווידער לעבן צוזאמען, און אונדזער ליבע, אונדזער גליק
וועט שוין מער קיינער ניט שטערן, און עס וועט שוין אלץ זיין גוט, אזוי
ווי עס באגערט אייער איבערגעגעבענער
    
 „באריס פרידמאן״.
    
„עס פארשטייט זיך, אז אף דעם דאזיקן בריוו האב איך אים אפגעענטפערט פינקטלעך, אף יעדער זאך באזונדער, און האב אים געגעבן
אונטערריכט, ווי אזוי ער זאל צוטרעטן צום פאטער און צו דער מוטער
וועגן דער הויפט־פראגע, און ווי אזוי ער זאל ווירקן אף זייערע הערצער
― ער איז דאך פארט זייער איין־און־איינציק קינד, איין אויג אין קאפ!
איך ווייס ניט עד היום, וואס און ווי אזוי ער האט מיט זיי גערעדט און צו
וואס פארא רעזולטאט זיי זיינען געקומען, מחמת פון באריסן האב איך
שוין מער קיין בריוו ניט געקאנט באקומען; נאר וועדליק ווי אליק האט
מיר איבערגעגעבן אייניקע קלייניקייטן, פארשטיי איך, אז אונדזער מי
וועט ניט זיין אומזיסט, און אונדזער אומגליקלעך פארפאלק וועט ענדלעך ווידער צוזאמען זיין אף אימער און אייביק. דערהויפט בעט איך
אייך, ליבסטער אייזענשטאדט, אכטונג געבן אף אונדזער טייערסטער
ראזעטשקע און ― חיות ניט זיכער! ― ניט ארויסכאפן זיך פאר איר
מיט אזעלכע ווערטער, ווי איר שרייבט צו מיר. היט־אפ, אייזענשטאדט,
דאס דאזיקע יונגע בלימל, עס זאל אף דעם קיין שטויב ניט פאלן. דאס
איז אייער פליכט אלס מענטש און מאנספערזאן. אדיע! אונדזער רא־זעטשקען שיק איך באזונדער א בריוו.
    
„אייער בעסטער פריינט, וואס פארבלייבט צו אייך מיט גרויס אכטונג, ניט קוקנדיק דערויף, וואס איר זייט אזא קאלטער עגאיסט...
    
 „בערטע שימשעלביין״.
    
 ג.
    
 פון פ. אייזענשטאדט צו ב. שימשעלביין
    
„בערטע! קומט צו פארן. אפשר וועט איר בעסער קאנען אויסקומען
מיט איר... זי איז זייער־זייער אומגליקלעך און דארף האבן הילף. זי נייטיקט זיך, מע זאל זי היטן ― און איך קאן דאס ניט, איך טויג ניט
דערצו. איך זע, אז איך פארשאף איר נאר שמערצן ― און מער נישט!
פאר אייער ארויספארן שרייבט א בריוו. איך דערווארט אייך, איך קוק
ארויס אף אייך. למען השם, קומט צו פארן!
    
 „פ. אייזענשטאדט״.
    
 ד.
    
 פון בערטע שימשעלביין צו פ. אייזענשטאדט.
    
„ליבסטער פריינט! איר האט מיך מיט אייער לעצטן בריוו אזוי
פיל איבערגעשראקן, אז איך בין אויס מענטש. איך פאר באלד ארויס און
וועל שוין זיין אליין בא ראזעטשקען, און איר זאלט די רגע ארויספארן
אהער און קומען גלייך צום הער פרידמאן. איר וועט אים טרעפן דא
אליין, ווייל אונדזער אומגליקלעכער באריס מיט דער מוטער זיינען אצינד
אין אויסלאנד. איך גלויב, אז בא דער מוטער האט באריס שוין לאנג געפועלט; מע דארף נאר איבעררעדן מיטן פאטער. מיין איך, אז איר, ליבער
אייזענשטאדט, זייט דערצו מער פעיק, ווי אן אנדערער. איר זאלט
אויסנוצן אלע מיטלען און אויסמאלן פאר אים מיט אלערליי פארבן די
טרויעריקע לאגע פון זיין בן־יחיד און פון זיין יונגער אומשולדיקער פרוי
ראזע, וואס האט שוין גענוג־גענוג געליטן, גענוג איבערגעטראגן, גענוג
אפגעקומען פאר די זינד פון די עלטערן, וועלכע זיינען אזוי איינגעשפארט
אין זייער פאנאטיזם;... איך דארף אייך נישט לערנען, וויאזוי צו ריידן.
ריידן קאנט איר; הלוואי וואלט איר אזוי געקאנט פילן, ווי איר קאנט
ריידן... גריסט ראזען און זאגט איר, אז איך פאר צו איר די מינוט, די
רגע!
    
 אייער בעסטער פריינט בערטע שימשעלביין״.
    
 ה.
    
 פון פ. אייזענשטאדט צו ב. שימשעלביין.
    
„בערטע! בערטע! צו וואס האט איר מיך געשיקט אהער? קארג
געווען פאר מיר דאס, וואס איך האב איבערגעטראגן דארט? אך, וואס
פארא הארטער מענטש דער הער פרידמאן איז! און מערקווירדיק ―
וואס פארא קלוגער מענטש, וואס פארא פראקטישער מענטש דאס איז!
איך האב אים גאר ביז איצט אזויפיל ניט געקענט. איך האב קיין צייט
ניט געהאט צו אויסריידן עטלעכע ווערטער, האט ער מיך שוין איבערגעשלאגן און האט מיר פארגעלייגט אזעלכע פראגן, אז איך בין געבליבן
אן לשון. איך האב אייך געפאלגט, בערטע, און האב אים אנגעהויבן
אויסצומאלן מיט שרעקלעכע פארבן די ביטערע לאגע פון זיין אומגליקלעכן זון. האט ער מיך אזוי אויסגעלאכט, אז איך האב שוין ווייטער
 ניט געהאט וואס צו זאגן.
    
,,― ע, ברודער! ― האט ער מיר געזאגט דערויף מיט א קלאפ
אין די פלייצעס אריין. ― ע, ברודער! איר לאכט מיך אויס, איר מאכט
פון מיר חוזק, אפנים, יונגערמאן! נישקשה, איר וואלט זיך געמעגט
 ווינטשן כאטש האלב אזוי אפלעבן ווי אייער אומגליקלעכער „העלד״
 לעבט זיך אפ אצינד אין אויסלאנד! אך, ווי טרויעריק זיין לאגע איז!
 ווי „אומגליקלעך״ ער איז אצינד ערגעץ אין א טעאטער נעבעך, אדער
 אין א שיינעם רעסטאראן נעבעך, ווו ער זיצט נעבעך איבער א שיינעם
 מאלצייט נעבעך מיט א גוטן גלאז וויין, און מיט אן אראמאטישן ציגאר
 נעבעך! איר פארשטייט צי ניין?...
    
גלייבט מיר, בערטע, אז ער קען זיין זון א סך מער, ווי איך מיט
 אייך קענען אים. צום לעצט האט ער מיר ערנסט געזאגט, אז ער האט
 רחמנות אף דער אומגליקלעכער ראזע און פארשטייט, ווי שלעכט עס
 איז איר אצינד און ווי טרויעריק איר לאגע וועט נאך זיין שפעטער...
 ווי א גוטער פריינט, האט ער מיר אן עצה געגעבן, אז מיר זאלן ביסלעכווייז אויפדעקן פאר איר, ווער איר אפגאט איז און וואס ער איז...
ער האט מיך אויסגעפרעגט, וויאזוי זי פארברענגט די צייט, און פון
וואס לעבט זי, און צי נייטיקט זי זיך אצינד אין געלט, וועט ער איר
שיקן, וויפל זי דארף... אך, בערטע, בערטע, איך זאג אייך נאכאמאל,
און וועל אייך שטענדיק זאגן דאס זעלבע, אז מיר, נאר מיר זיינען
שולדיק אין איר אומגליק, און גאט ווייס, מיט וואס עס וועט זיך נאך
ענדיקן!...
    
 „איך האב דא שוין מער ניט וואס צו טאן, און אף זיין מוטער
זאלט איר אויך קיין האפענונג ניט האבן. דער הער פרידמאן האט מיר
אויסדריקלעך געזאגט, אז „פריער וועט דער הימל קומען צו דער ערד,
איידער מיין מלכה וועט דערלאזן, אן איר באריס זאל זיין פורמאנס
איידעם, און ווען איר זאלט קענען מיין מלכהן, וואלט איר געזעסן בארוט
אינדערהיים, ווארום מיין מלכה ― דאס איז שטאל און אייזן: זי וועט
זיך גיכער צעברעכן, איידער איינבייגן. איר פארשטייט צי ניין?״ ―
און מיט די ווערטער האט מיך דער הער פרידמאן אפגעלאזט. איך
בלייב דא נאך אף א צוויי טעג און ווארט אף אייער ענטפער. שרייבט
מיר, איך בעט אייך, וואס מאכט ראזע? גאט זאל העלפן, זי זאל איבערקומען, ווי עס געהער צו זיין... איך וואלט איר איבערגעגעבן א
גרוס, נאר איך ווייס, אז זי גייט ניט אזוי שטארק אויס נאך מיין
גרוס... א ווונדערלעכע זאך, כ׳לעבן!...
    
 „אייער פריינט, וואס קוקט ארויס אף אייער גיכן בריוו,
    
 „פ. אייזענשטאדט״.
    
 ו.
    
 (טעלעגראמע)
    
 פון בערטע שימשעלביין צו פ. אייזענשטאדט
    
„הער אייזענשטאדט. היינט אוונט האט ראזע געהאט א מיידל און
איז געשטארבן. דאס קינד לעבט. קומט צו פארן.
    
 „בערטע״.
ווו דער פארפאסער זאגט נאך עטלעכע ווערטער און געפינט, אז עס איז שוין
    
צייט צו געזעגענען זיך מיטן לעזער און מאכן א סוף מיט דער דאזיקער
    
 ווירקלעכער געשיכטע
    
געזעגענענדיק זיך מיטן לעזער, מוזן מיר, ווי עס פירן זיך אף
דער וועלט די אלע ראמאניסטן, שענקען אים אן עפילאג און איבערגעבן
אלץ, וואס עס האט זיך אויסגעלאזט מיט אונדזערע העלדן, וועלכע
ווערן דערמאנט אין דער דאזיקער ריכטיקער, ניט אויסגעטראכטער געשיכטע.
    
אלע אונדזערע באקאנטע פארשוינען זיינען געזונט און שטארק,
אויסער די צוויי אומגליקלעכע פרויען: טייבעלע פורמאן און ראזע
פרידמאן. אפילו דער אלטער מאיר פורמאן לעבט נאך! נאר זיין לעבן
איז טרויעריקער, ווי דער טויט: צו וואס און פון וועמענסוועגן לעבט
אזא אומגליקלעך נפש אף דער וועלט? פון וועמענסוועגן האלט ער דעם
אייזערנעם קאסטן מיט געלט? צו וואס פארשליסט ער די רויטע לאדן
אלע נאכט, און אז ער דערהערט א שארך פון א מויז, ווערט ער פארציטערט און כאפט זיך צו די שליסעלעך? צוליב וועמען טרייבט ער
אן ארעמאן פון שטוב? פאר וועמען און פאר וואס קוילעט ער זיך אלע
טאג מיט דער יידענע פאר די אפגעלעקטע ביינער, וואס זי ווארפט
ארויס פאר די הינט? אז עס וועט א קלאפ טאן זיין לעצטע שעה, וועט
ער שיקן רופן דעם רב מיט די דיינים און וועט מאכן א „צוואה״: כך
וכך רובל אף „עולמות״; כך וכך רובל אף א מרחץ; כך וכך אף דעם
הקדש; כך וכך קיין ליבאוויטש דעם רבין אף א סוכה (וואס ווייטער
ווערט ער אלץ פרימער); כך וכך אף „חברה־קדישא״, אף „הזכרת־נשמות״, אף „חברה תהלים, אף „חברה משניות״, אף „עשרה בטלנים״...
אף דעם דאזיקן געלט וועט ער מאכן עטלעכע אפעקונעס, גבירים, שיינע
יידן, וואס וועלן זיך נאכדעם צווישן זיך צעטיילן אחת ואחת, און די
ארעמעלייט פון דער שטאט וועלן ארומגיין פון איינעם צום אנדערן און
וועלן שרייען: „גנבים! רוצחים! הולטייעס! ווו איז ערגעץ דאס געלט,
וואס רב מאיר פורמאן האט איבערגעלאזט? די נגידים האבן זיך צעטיילט ― און מיר וועלן שווייגן?! גיט אונדז אפ פורמאנס געלט ―
עס איז אונדזער געלט!״...
    
 אט אזוי זיינען, הייסט עס, די „רויטע לאדן״ שוין פארמאכט פאר
אונדז אף תמיד... אבער דער אייזערנער באלקאן״?
    
 דער „אייזערנער באלקאן״ איז תמיד יונג, תמיד פריילעך, תמיד
באלויכטן און פול מיט געסט, פונקט ווי פריער, קיין שום פארענדערונג!
דאס געשעפט פון דער גלענצנדער פירמע „פרידמאן״ איז זייער א גרויס
געשעפט. די קלייטן וואקסן. די קאנטאר ארבעט. מאטל פרידמאן איז
שטענדיק פארנומען מיט זיינע חשבונות. ער איז שטענדיק פארטראגן.
ער איז איינגעטונקט פון קאפ ביז פיס אין ציפער... אז זיין זון איז
דאס ערשטע מאל געקומען אהיים צו גאסט מיט זיין גרויסארטיקער פרוי
„יאדוויגא״, די טאכטער פונעם ווארשעווער באנקיר לודוויק עסיגמאכער,
איז מלכה געווען אזוי גליקלעך, אז זי האט ארומגעכאפט דעם מאן קושן.
    
 ― וואס זאגסטו עפעס, מאטל, אף אונדזער באריסן און אף זיין
פרוי, אף יאדוויגאן?...
    
 ― „ יא, אויב אונדזער פויגל וועט אוועקווארפן די שארלאטאנסקע
שטיק, קאן פון אים ווערן מיט דער צייט א שטיקל מענטש, דו פארשטייסט צי ניין?... איך האב געהאט א דעפעש פון זימעלשטיין.
פארקויפט דרייסיק טויזנט פוד צוקער אף חודש מיי ― בין איך צופרידן.
דו פארשטייסט צי ניין?...
    
 וואס האט געטאן מאטל פרידמאן בא מאיר פורמאן, בעת יענער
איז געבליבן אן אלמן? עס ווייזט אויס, אז אין פרידמאנען האט פלוצים
אנגעהויבן צו ריידן זיין געוויסן, צי אפשר האט ער זיך דערמאנט, אז ער,
מ א ט ל ־ מ ז י ק, איז אמאל געווען א חבר און א גוטער ברודער מיט
מ א י ר  ק וו א ש ע? אדער ער האט געוואלט מיט זיין וויזיט פונעם
„אייזערנעם באלקאן״ צו די „רויטע לאדן״ אויסקויפן זיינע אלטע זינד
אקעגן זיין געוועזענעם שותף?...
    
מזל־טוב! אונדזערע הארציקע שוועסטער מאשא און פאשא רעגנבויגן האבן שוין חתונה געהאט פאר גאנץ רייכע קאמערסאנטן. די מאדאם רעגנבויגן איז גליקלעך. אלע יאר קומען איר א פאר אייניקלעך.
    
אליק דער משרת איז בא די יונגע פרידמאנס א לאקיי. ער טראגט
א ווייסן זשילעט מיט א זילבערנעם זייגער און זאגט: „בא אונדז אין
ווארשא״.
    
 גאלדענשטאדט און זילבערשטאדט האבן שוין דיפלאמען אין די
הענט. דער ערשטער איז א דאקטאר און קוקט־ארויס אף פאציענטן, וואס
ווייזן זיך עפעס ניט. און דער אנדערער איז אן אדוואקאט, וואס האט
נאך ניט געהאט די ערע צו זען א קליענט אין די אויגן. זיי זוכן רייכע
פארטיעס און ארבעטן אף אלע כלים.
    
 אייזענשטאדט האט זיך ניט שטארק פארענדערט פון יענער צייט.
עס האט זיך אים נאר אויסגעשאטן א קליין שפיצעכיק בערדל, וועלכעס
גיט אים צו דעם זיבעטן חן. ער איז זייער באליבט בא אלע זיינע חברים
סטודענטן, און אף יעדער אסיפה איז ער תמיד דער ערשטער, הגם ער
קריכט ניט צום אויבנאן און רייסט זיך ניט אף די ווענט.
    
 ראזעס קינד ― זי הייסט נאך דער מוטער: ראזעטשקע ― געפינט
זיך בא בערטע שימשעלביין.
    
 „בערטע די גרושה״ איז נאך עד היום א גרושה. זי איז גערעכט,
וואס זי זאגט, אז אונדזער לעבן איז א לאנגע טראגעדיע און מיר,
מאנצבילן, זיינען די העלדן ― גוטע און שלעכטע העלדן, ערלעכע און
פארדארבענע. זי זאגט נאך עד היום: „א, מענער, מענער!״...
    
 * * *
    
 אט אזוי ניט־פריילעך האט זיך אויסגעלאזט אונדזער ראמאן ―
א ראמאן, אין וועלכן די הויפט־ראלן האבן געשפילט ניט קיין העלדן,
נאר קינדער.
    
  ס ע נ ד ע ר  ב ל א נ ק
    
  א ו ן  ז יי ן  ג ע ז י נ ד ל
    
 א ראמאן אן א „ראמאן״
 
 