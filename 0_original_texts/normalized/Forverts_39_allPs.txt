 אין דער הויפטשטאט פון דער יידישער אויטאנאמער געגנט איז ארויס א נייער נומער פונעם אלמאנאך „ביראבידזשאן‟, מיט א ממשותדיקן אפטייל אויף יידיש. 
 יעלענא סאראשעווסקאיא, די הויפט־רעדאקטארין פון „ביראבידזשאנער שטערן‟, האט געמאלדן וועגן דעם אויף יידיש אויף דער רוסישער טעלעוויזיע . זי האט אויך רעדאקטירט די נייע פובליקאציע, בשותפות מיטן באקאנטן יידישן פאעט וועלוול טשערנין. די עלעקטראנישע ווערסיע איז צוטריטלעך אומזיסט אויף דער אינטערנעץ. 
 דער יידישער אפטייל פונעם נייעם אלמאנאך באטרעפט 35 פון ארום 200 זייטן, אנהייבנדיק פון זייט 153; די אנדערע זייטן זענען אויף רוסיש. דערצו זענען בערך א העלפט פון די יידישע מאטעריאלן אריגינעלע און די צווייטע העלפט — איבערגעזעצטע. דער זשורנאל אנטהאלט אויך א פרעכטיקן קאליריקן קונסט־אפטייל: באזונדערס אינטערעסאנט זענען די ווערק פונעם קינסטלער יוסף זיסמאן (1914 –2004), וועלכער איז אנגעקומען קיין ביראבידזשאן אין 1934, צוזאמען מיט די ערשטע איבערוואנדערער, ווי מע האט גערופן די יידישע קאלאניסטן אין דער געגנט. 
 צווישן זיסמאנס ווערק, וואס זענען פארענפטלעכט געווארן אינעם אלמאנאך, זעט מען פארטרעטן פון צוויי יידישע שרייבער – עמנואל קאזאקעוויטש און הירש דאבין . נאטאליא זיסמאן, די טאכטער פונעם קינסטלער און די אייגנטימערין פון איר טאטנס ווערק, האט מיר דערקלערט, אז דווקא אין זיין ביראבידזשאנער פעריאד, אין די 1930ער יארן, האט איר טאטע אויסגעארבעט זיין אייגנארטיקן סטיל. 
 אן אנדער קונסט־ארטיקל איז געווידמעט דער ישראלדיקער פאטאגראפן־גרופע JDOCU , וואס פארט איבער דער וועלט און גלייבט, אז פאטארגאפיעס פון פארשיידענע מקומות זענען א סגולה פארן תיקון־עולם – א מיטל, וואס קאן באפריינדן פארשיידענע מענטשן און פעלקער. אין 2019 האבן די פאטאגראפן פון דער דאזיקער גרופע באזוכט די יידישע אויטאנאמע געגנט און פאטאגראפירט עלטערע יידן אין ביראבידזשאן פון דער ארטיקער אלטער שיל „בית תשובה‟. 
 איין בילד פון JDOCU איז גאר אינטערעסאנט, אבער ליידט פון איין חסרון: עס פעלט די באשרייבונג, אז דאס איז „בית תשובה‟ – אן אוניקאלער מוסטער פון א סאוועטישער הילצערנער שיל, אויפגעשטעלט אין 1986, אויפן ארט פון דער עלטערער שיל פון 1947. ווייניק מענטשן ווייסן בכלל, אז אין געציילטע אויסנעמלעכע פאלן האט מען געקאנט אפיציעל קריגן א רשות פון דער סאוועטישער רעגירונג אויפצושטעלן א נייע שיל. מיט עטלעכע יאר צוריק האט מען אין „בית תשובה‟ דורכגעפירט א רעמאנט און איינגעשטעלט דארט א דורכזיכטיקע סטעליע. ווי א רעזולטאט, ווערט דער אינטעריער פון דער שיל אפגעשפיגלט אויף א כמעט מיסטישן אופן. 
 די דורכזיכטיקע סטעליע ביי דער רעמאנטירטער שיל „בית תשובה‟ גיט דעם בנין א מיסטיש געפיל. 
 א טייל אנדערע טעקסטן זענען אקטועל פארן רוסלענדישן ווייטן מיזרח בכלל. צום ביישפיל, טשערנין האט איבערגעזעצט אויף יידיש לידער פונעם קארעישן פאעט כע נאם יאגי, וואס וווינט אויפן אינדזל סאכאלין און שרייבט לידער אויף רוסיש און קארעיש. זיינע לידער זענען אויך אריין אינעם רוסישן אפטייל פונעם זשורנאל. סאראשעווסקאיא האט אויך איבערגעזעצט פון יידיש אויף רוסיש לעאן תלמיס עסיי וועגן די קארעער, וואס שפילן א גרויסע ראלע אינעם ביראבידזשאנער עטנישן לאנדשאפט. תלמי, א מיטגליד פון דער אמעריקאנער קאמוניסטישער עקספעדיציע, וואס האט באזוכט די געגנט אין 1929 און ענטוזיאסטיש געשטיצט דעם ביראבידזשאנער פראיעקט, איז דערשאסן געווארן דעם 12טן אויגוסט 1952, בעת דעם טרויעריק בארימטן מאסנמארד פון יידישע שרייבער. 
 דער אלמאנאך נעמט אויך אריין אן עסיי פון דער פאעטעסע אלא אקימענקא, וואס וווינט זינט די 1960ער יאר אין ביראבידזשאן און ארבעט אין דער געגנטלעכער וויסנשאפטלעכער ביבליאטעק אויפן נאמען פון שלום־עליכם. זינט 2007 האט זי ארויסגעגעבן פיר לידער־זאמלונגען אויף רוסיש. אין איר עסיי דערציילט זי אויף יידיש וועגן די ביכער־פאנדן פון איר ביבליאטעק. 
 ניקאליי באראדולין, דער דירעקטאר פון יידיש־פראגראמען ביים ניו־יארקער ארבעטער־רינג, איז אליין א ביראבידזשאנער. אין זיין ארטיקל דערציילט ער וועגן דער שטיצע, וואס דער ביראבידזשאנער פראיעקט האט באקומען אין די 1930ער יארן פון אמעריקע, דער עיקר פון דער קאמוניסטישער ארגאניזאציע „איקאר‟, וואס האט ארגאניזירט די דערמאנטע עקספעדיציע. 
 אחוץ אט־די ספעציפיש ארטיקע טעמעס, זענען אינעם יידישן אפטייל פונעם אלמאנאך אריין לידער פון וועלוול טשערנין, באריס קארלאוו (דער פסעוודאנים פון בערל קערלער) און פעליקס חיימאוויטש. 
 דער אלמאנאך „ביראבידזשאן‟ איז געגרינדעט געווארן אין 1946. מיט די ערשטע צוויי נומערן, ווי אויך מיט די לעצטע, קענט איר זיך באקענען אט דא . בסך־הכל, זענען אין יענער תקופה ארויס פינף נומערן. ווען אינעם ראטן־פארבאנד האבן זיך אנגעהויבן די טרויעריק בארימטע אנטיסעמיטישע רדיפות קעגן „קאסמאפאליטיזם‟, האט מען דעם אלמאנאך פארמאכט און א סך עקזעמפלארן פארברענט. 
 אינעם צווייטן גילגול, אנהייבנדיק פון 2004, איז דער אלמאנאך „ביראבידזשאן‟ אויפגעלעבט געווארן, נאר אין גאנצן אויף רוסיש. דער דריטער, צוויי־שפראכיקער גילגול, האט זיך אנגעהויבן מיט א יאר צוריק, אין 2020. אין אזא פארעם ציט דער זשורנאל צו סיי רוסישע, סיי יידישע לייענער. 
 אין פארגלייך מיט די היסטארישע אלטע נומערן פון די 1940ער, וואס האבן נישט געהאט קיין אילוסטראציעס, און האבן אנטהאלטן לאנגע נודנע שטיק סטאלינישער פראפאגאנדע און ליטערארישע ווערק פון בלויז געציילטע מחברים, שטעלט מיט זיך פאר דער נייסטער גילגול פונעם אלמאנאך אן ארומנעמיקע, פארשידנארטיקע אויסגאבע. 
