 די וואך האט דער פארווערטס ארויפגעשטעלט אויף יוטוב א ווידעא פון א ניי יידיש ליד, וואס דער טעקסט איז פונעם פאעט אברהם נחום שטענצל (1897־1983) און די מעלאדיע — פון דער זינגערין פאלינא שעפערד. דאס ליד, „די וועלן‟, ווערט געזונגען פון שעפערד אליין. 
 דער מחבר, אברהם נחום שטענצל, איז ווייניק באקאנט ביים ברייטן יידישן עולם אבער אין זיין צייט איז ער שטארק געלויבט געווארן אפילו פון נישט־יידישע שרייבער ווי טאמאס מאן וואס האט געלייענט שטענצלס לידער אין דער דייטשער איבערזעצונג. 
 שטענצל איז געבוירן געווארן אין טשעלאדזש, פוילן, אין 1897 און שפעטער געלערנט אין דער ישיבה אין סאסנעווצע, ווו זיין ברודער איז געווען דער שטאט־רב. אין 1917 האט ער זיך אנגעשלאסן אין דער ציוניסטישער ארגאניזאציע, „החלוץ‟ אבער נאך דעם ווי ער איז גערופן געווארן צו דינען אין דער רוסישער ארמיי איז ער אנטלאפן קיין האלאנד ווו ער איז געווארן א שטאל־ארבעטער. 
 אין 1921 האט ער זיך באזעצט אין בערלין ווו ער האט זיך באקענט מיט פראנץ קאפקא און קאפקאס געליבטער, דארא דיאמאנט, מיט וועמען ער אנגעקניפט א לעבן־לאנגער חברשאפט. ער האט אנגעהויבן שרייבן מאדערניסטישע, עקספרעסיאניסטישע לידער און, אנהייבנדיק פון 1925, זענען זיי געדרוקט געווארן אין צייטונגען און בוכפארעם. 
 אין 1936 האט דער געשטאפא אים ארעסטירט און געפייניקט אבער מע האט אים באפרייט און ער האט זיך באזעצט אין לאנדאן. דארט האט ער זיך ווידער געטראפן מיט דיאמאנט און אין איינעם האבן זיי געשאפן א גרופע, „ליטערארישע שבת־נאכמיטאגס‟ און אויך רעדאקטירט דעם יידישן ליטערארישן זשורנאל, „לשון און לעבן‟ פון 1946 ביז 1981. 
 שעפהערד האט זיך אויסגעשולט אין דער קאזאנער מלוכישער מוזיק־קאנסערוואטאריע און אין 1990 זיך אנגעשלאסן אין דער ערשטער כלי־זמר קאפעליע אין רוסלאנד, און שפעטער - אין א ציגיינערישער קאפעליע. היינט גיט זי זיך אפ א סך מיט יידיש געזאנג און איז א גרויסע אנהענגערין פונעם זשאנער, קונסטלידער, וואס מע קען הערן אין איר אייגענער קאמפאזיציע אינעם ליד, „די וועלן‟. 
 אט איז דער אריגינעלער טעקסט פונעם ליד: 
 פון אברהם נחום שטענצל 
 ס׳האבן די וועלן 
 מיך ברויזן געלערנט 
 און שטורמיק צו זיין, 
 צו קענען פארלאכן 
 טאג־טעגלעכע פיין — 
 זיך קאנען פארמעסטן 
 צום פעלדזן צום גרעסטן 
 און ווערן צעשמעטערט — 
 און ווידער געקלעטערט! 
 און ס׳האבן די פעלדזן, 
 די סקאלישע ריפן, 
 מיך שווייגן געלערנט; 
 ליידן און ליידן 
 און פרעסן די ליפן… 
