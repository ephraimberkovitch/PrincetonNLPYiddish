
 דער שטאקהאלמער פארלאג «אלניאנסקי טעקסט», וועלכער ספעציאליזירט זיך אויף ארויסלאזן ביכער אויף יידיש, האט מיטגעטיילט, אז ס׳איז ארויס פון דרוק די צווייטע אויפלאגע פון דזש.&nbsp; ק.&nbsp; ראולינגס בוך «הערי פאטער און דער פילאסאפישער שטיין» אין דער יידישער איבערזעצונג פון אהרן ווישוואנאט. 
 די ערשטע אויפלאגע איז ארויס אין אנהייב פונעם איצטיקן יאר מיט א טיראזש פון 1 טויזנט עקזעמפלארן. דאס איז זייער א סאלידער טיראזש ביי היינטיקע צייטן, ווען די יידישע לייענערשאפט איז גאר ניט גרויס. און פארט איז דער גאנצער טיראזש פון דער ערשטער אויפלאגע אויספארקויפט געווארן כהרף־עין. די צווייטע אויפלאגע פון דעם בוך איז מעגלעך געווארן אדאנק פילצאליקע באשטעלונגען, וועלכע זיינען אנגעקומען אינעם פארלאג פון פארשיידענע לענדער פון דער וועלט. 
 די דאזיקע פאקטן לאזן ניט קיין ארט פאר א ספק: «הערי פאטער און דער פילאסאפישער שטיין» איז ניט בלויז א וועלט־בעסטסעלער, נאר אויך דאס פאפולערסטע בוך אויף יידיש במשך פון די לעצטע יארן. 
 
 וו. פיריאטינסקי 
 