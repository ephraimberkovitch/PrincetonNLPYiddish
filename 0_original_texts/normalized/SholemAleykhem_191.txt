 
 דער בלוטיקער שפאס: 52: וווהין די אויגן טראגן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
דאס צוויי־און־פינפציקסטע קאפיטל
    
 וו ו ה י ן  ד י  א וי ג ן  ט ר א ג ן
    
כל־זמן דאס געשעפט, ווו דוד שאפירא האט געדינט, האט זיך
געהאלטן אויפן פלאץ, האט דוד נישט געוואלט הערן פון קיין זאך.
געקומען אלע טאג אהיים, ווי אלע מאל, אפגעכאפט אויף איין פוס
דאס עסן און, ווי אלע מאל, אן ווערטער אוועק אויף דער גיך אין
געשעפט אריין. קוים אבער האט זיך דאס געשעפט פלוצעם אין א
שיינעם פרימארגן געשלאסן)פרייטיק, דעם צווייטן טאג חול־המועד
פסח איז דאס געווען(, און דער שעף מיט זיינע בנים זענען אוועק
קיין אויסלאנד, אזוי האט אונדזער בראווער שאפירא מיט אמאל
פארלוירן דעם גאנצן קוראזש און איז געקומען אהיים, אוועקגערופן
שרהן אויף א זייט און איינגערוימט איר א סוד שטילערהייט:
    
― שרה, ס׳איז שלעכט ― ביזן עק אריין שלעכט, מע דארף זיך
ראטעווען מיט די קינדער...
    
― וויי איז מיר! ― האט שרה פארבראכן די הענט, ― וואס?
מע שלאגט שוין? א דונער האט מיך דערשלאגן?
    
― שא, גוואלדעווע נישט אזוי! מע שלאגט נאך ניט! ווער
זאגט דען, אז מע שלאגט שוין? האסטו געזען! אט דא הייבט זיך
אן מיט איר! א ווארט טאר מען איר דען זאגן? געטרויען פון
דאנען אהין? זינט איך לעב!
    
מאן און ווייב צעקריגן זיך, ווי דער שטייגער איז, נאר
איצטיקס מאל האט זיך די מחלוקה געענדיקט דערמיט, וואס ביידע האבן
זיי זיך גענומען פאקן, נאר בסוד, אז די קינדער זאלן ניט וויסן.
זיי זענען געווען צופרידן, וואס בעטי איז אוועק מיטן קווארטיראנט
אין שטאט און סיאמקען האבן זיי געוואלט איינרעדן, אז דאס
פאקן זיי זיך צוליב די אנדערע טעג יום־טוב. נאר אפנארן סיאמקען
איז זיי ניט געראטן. ערשטנס, האט ער ניט פארשטאנען מיט זיין
קינדערשן שכל, צו וואס דארף מען אויף די אנדערע טעג יום־טוב
זיך פאקן? ווו שטייט עס געשריבן? און, צווייטנס, איז געווען
פאר אים גענוג דאס, וואס ער האט זיך אנגעהערט אין שול פסח
אויפדערנאכט פארן ערשטן סדר די מעשיות, וואס יידן האבן
זיך אנדערציילט פון עלילת־דם און פון פאגראמען, אז ער זאל
פארשטיין מיט וואס דאס שמעקט, ― ער געדענקט נאך ווי דורכן שלאף,
ער איז נאך דעמאלט געווען א קינד, ווי ער איז געלעגן מיט דער
מאמען ערגעץ אויף א בוידעם, און דער טאטע מיט בעטין זענען
געווען ביי דער מומע טויבע, אויך אויף א בוידעם, און זיי האבן דריי
טעג מיט דריי נעכט ניט געוווסט איינס פון דאס אנדערע... קורץ,
איר וועט אים שוין נישט אפנארן ― סיאמקע ווייסט שוין אויך, וואס
הייסט א פאגראם, דאנקען גאט, ― און אונדזער גימנאזיסטל פון זיין זייט
האט אויך גענומען זיך פאקן, און אויך בסוד, אז קיינער זאל ניט
זען, אלע ביכער מיט אלע „טעטראדן [тетради: העפטן]״, האט צונויפגעלייגט
אינאיינעם, איבערגעבונדן מיט אן אלטן פאסיק פון זיין אלטער אוניפארם,
די אטעסטאציע פון גימנאזיע מיט די פינפן האט ער באהאלטן ווייט
אין קעשענע ― און איז געווען גרייט... נאר אט אין געקומען צו גיין
די שוועסטער מיטן רעפעטיטאר ― און ס׳איז צעשלאגן געווארן די
גאנצע חתונה!
    
― וואס איז דאס פאר א נייעס? וווהין פאקט איר זיך? ― איז
בעטי אנגעפאלן אויף זיי, ווי זי קאן, ― איר ווילט אנטלויפן? לויפט!
איך וועל זיך פונעם ארט ניט רירן!...
    
ראבינאוויטש, וועלכער האט פארשטאנען, וואס דא קומט פאר,
האט געהאלטן, פארשטייט זיך, מיט בעטין, אז ס׳איז נאריש, וואס
מע לויפט. ערשטנס, וועט גארניט זיין, און, צווייטנס, אפילו ווען
ס׳זאל עפעס זיין, באדארף מען אויך ניט מורא האבן. וואס איז דא
מורא צו האבן?
    
― אזוי זאגט  א י ר ? ― מאכט צו אים שאפירא, - איר ווייסט
דאך גארנישט פון יידישע צרות. למשל, ווו זענט איר געווען אינעם
יאר ניינצן־הונדערט־פינף?...
    
און עס גייט אוועק א שמועס פונעם יאר ניינצן־הונדערט־פינף.
אלע האבן וואס צו דערציילן, און אפילו ראבינאוויטש אויך;
ווארעם כאטש ביי זיי, אין זייער גובערניע, זענען גאר נישטא קיין יידן,
קיין איינער אפילו, פונדעסטוועגן איז דארט אויך געווען דעמאלט
גאנץ לעבעדיק...
    
― וואס הייסט, ס׳איז ביי אייך גאר ניטא קיין יידן? ― שלאגט
אים איבער שרה, ― און ווו זענט איר געווען? און אייער מומע?
און אייער שוועסטער? צי איר רעכנט זיך פאר קיין יידן ניט?...
    
ראבינאוויטש פילט, אז ער האט זיך ארויסגעכאפט מיט אן
איבעריק ווארט, וויל ער פארריכטן, אז עטלעכע יידישע משפחות קאן
מען נאך ניט אנרופן יידן... נאר דוד קומט אים צו הילף; ער
לאזט אים ניט רעדן און רעדט בעסער אליין, דערציילט אלע פחדים
מיט אלע בזיונות, וואס זיי זענען אויסגעשטאנען דא אין דער
דאזיקער שטאט: ווי אזוי ער האט געכאפט און אפגעפירט די טאכטער
צו זיין שוועסטער, צו טויבע פאמיליאנט, גערעכנט איבערלאזן זי
דארטן מיט טויבעס קינדער און אליין קומען צוריק אהיים, צום סוף
האט ער שוין פון דארט נישט געקאנט מער ארויס און האט זיך
פארקליבן מיט איר אויף א בוידעם. דריי טאג דורכאנאנד ניט
געוווסט, וואס טוט זיך מיט שרהן און מיט סיאמקען, וואס איז געווען
דעמאלט א ברעקעלע נאך...
    
― און מיר זענען דעמאלט מיט דעם ברעקעלע געלעגן
באזונדער אויף א בוידעם, ― וויל שרה פון איר זייט אויך עפעס
דערציילן, און דאס ברעקעלע (סיאמקע) אליין וויל אויך עפעס דערמאנען
זיך און אריינשטעלן א ווארט, ווי אזוי ער איז געלעגן מיט דער
מאמען אויפן בוידעם, האקט אים דער פאטער איבער: „אזא קליינער
וועווריק דארף נאך ניט וויסן פון אזעלכע זאכן״ ― און ער נעמט
בעסער אליין דערציילן פון יענער צייט, ווי אזוי מען האט זיך
אפגערעכנט מיט די יידעלעך, צעקלאפט די יידישע „טשערטא [черта: טייוול]״ סך הכל
אין איין וואך און אזוי קונציק אז קיין פיפס האט מען פון די
יידעלעך נישט געהערט, קיין האן האט נישט געקרייט...
    
דאס אלעס, וואס שאפירא האט דערציילט, האט ער דערציילט
אין אזא טאן, אז דעם קווארטיראנט האט זיך אויסגעוויזן, אז די
יידן אליין ווייסן, אז זיי זענען א שוואך נישטיק פאלק, נאר זיי
פאלן דערמיט ביי זיך נישט אראפ אויף קיין האר אפילו. אדרבה, עס
קומט אויס, ווי זיי בארימען זיך נאך מיט זייער צוויי־טויזנט־יאריקער
מארטיראלאגיע, האלטן זיך גרויס מיט זייער לאנגן גלות, וואס האט
געמאכט פון העלדן שאף און פון מענטשן פליגן, שעמען זיך ניט
אנצורופן זיך אליין מיטן נאמען י י ד ע ל ע ך  (קיין פיפס האט מען
פון די יידעלעך ניט געהערט, קיין האן האט ניט געקרייט) ―„א
מאדנע, מאדנע פאלק!...״
    
אט אזוי איז אוועקגעגאנגען דער גאנצער טאג פרייטיק. דוד
און שרה שאפירא (און מיט זיי דער קליינער סיאמקע) זענען געווען
גרייט צו לויפן גלייך מיט אלע יידן, וווהין די אויגן וועלן
טראגן, נאר די טאכטער מיטן קווארטיראנט האבן זיי
אפגעהאלטן ― ביז ס׳איז איינגעטראטן שבת, און שבת פארט מען ניט.
סיידן אפשר מיטן וואסער? אלע שכנים זייערע, פריינד און גוטע
פריינד, און אלע יידן פון דער יידישער גאס האבן זיך
אוועקגעלאזט צום טייך, צו די שיפן, פארוואס זאלן זיי אויך ניט פארן
מיטן שיף? האט זיך אבער בעטי איינגעשפארט ― זי זאל וויסן, דער
טויט זאל זיין, וועט זי ניט פארן מיטן שיף. פארוואס, למשל? ―
אט אזוי, זי וויל ניט. און אז בעטי זאגט ניין, איז שוין איין מאל
ניין. קוים מיט צרות, מיט לייד, מיט טרערן, האט ביי איר די
מוטער געפועלט, מע זאל כאטש אוועק פון דער דאזיקער יידישער
גאס, וואס איז דורך דעם שבתדיקן טאג אויסגעליידיקט געווארן פון
מענטשן, כאטש נעם טראג ארויס אלצדינג פון די הייזער, וועט דיר
קיינער א ווארט ניט זאגן, און אריבערגיין צו דער מומע טויבע, ―
„עלעהיי ס׳איז דאך שבת־חול־המועד, לאז זיך אונדז דאכטן, אז מיר
גייען זיך דורך אהין גלאט מיט א וויזיט״... נאר ביז די שאפיראס
האבן זיך צוגעקליבן צו גיין, האט שוין אנגעהויבן ווערן נאכט.
פארן האט מען נאך נישט געטארט און גיין איז געווען א ביסל
ווייטלעך, איז מען געקומען צום הויף, ווו שלמה פאמיליאנט וווינט,
רעכט מיד און פארשוויצט און געטראפן די טיר און טויער
צוגעשלאסן. אמאל דריי האבן זיי געמוזט אנקלינגען, ביז ס׳האט זיך
באוויזן א דווארניק, ניט אהין, ניט אהער, דאס הייסט ניט גאר שיכור,
אבער ניט אינגאנצן ניכטער אויך. דערזען יידן, האט ער זיי
גענומען שעלטן און מאכן זיי א מי־שברך דער מאמען; איז שאפירא
געווארן אויפגעקאכט און האט זיך אוועקגעשטעלט אויסטענהן מיטן
שומר, למאי ער איז מטריח די מאמע פון יענער וועלט, האט אים
דער קווארטיראנט, וואס איז געווען נאך מער אויפגעקאכט,
איבערגעשלאגן:
    
― מיט וועמען ווילט איר זיך דא אויס טענהן? אט פארפאר
איך אים גלייך אין דער מארדע אריין, וועט ער וויסן דרך־ארץ!...
    
דערהערט אזעלכע דיבורים, האט זיך דער דווארניק נאך מער
אנגעצונדן און איז אויפגעטראטן גלייך אויף ראבינאוויטשן:
    
― אך טי זשידאווסקאיא מארדא! דו וועסט מיר אריינפארן,
זאגסטו, אין דער מארדע אריין? אט טו איך נאר איין פייף, מאכט
מען פון אייך אלעמען אש אין איין מינוט, נאך איידער דאס פאלק
וועט זיך אויסשלאפן מאכן אויף אייך א פאגראם צוליבן הייליקן
יום־טוב ...............
.................
    
עס האט געקאסט די שאפיראס גענוג מי, ביז מע האט
אפגעריסן דעם צעהיצטן קווארטיראנט פונעם פארשיכורטן דווארניק און
דערמיט אפשר אויסגעמיידט א צרה... אי דאס האבן זיי געהאט צו
פארדאנקען נאר בעטין, וואס האט מיט איין קוק פון אירע אויגן
איינגעשטילט די רציחה פונעם דאזיקן יונגערמאן, וואס האט אין זיך
עפעס גאר נישט קיין יידישע גענג: „ווי שטעלט זיך עס אוועק א
ייד אין אזא צייט ― זאגט אים נאכדעם שרה ― צו רעדן מיט א גוי
אזעלכע ווערטער?...״ אפילו בעטי אליין האט געמוזט צוגעבן, אז
ס׳איז ביי אים מאדנע גענג, גאר נישט קיין יידישע אינסטינקטן...
    
― נו? וואס טוט מען איצט? וווהין גייט מען? צוריק אהיים?
    
― טאכטער מיינע! הארץ מיינס! לאמיר נעמען א פור און
לאמיר פארן צו דער באן! אלע זענען זיך צעפארן, לאמיר אויך
פארן. לאמיר פארן, וווהין די אויגן וועלן טראגן!
    
אזוי האט זיך שרה געבעטן ביי איר טאכטער, געפאלן איר
אויפן האלדז און אנגעהויבן וויינען. אויף איר קוקנדיק, האט זיך
דוד אויך ניט געקאנט איינהאלטן און ער האט זיך אפגעקערט אויף
א זייט, מע זאל ניט זען זיינע נאסלעכע אויגן, און סיאמקע, דער
בראווער גימנאזיסט, דער האט זיך גאר צעכליפעט. אים האבן באנג
געטאן די ביכער מיט די „טעטראדן״, טאמער חלילה...
    
― וויין ניט, קינד מיינס, מיר האבן א גרויסן גאט, ― טרייסט
אים שרה און שיקט דעם מאן, ער זאל נעמען א איזוואזטשיק, צוויי
איזוואזטשיקעס, און דאס גאנצע געזינדל שאפירא אינאיינעם מיט זייער
קווארטיראנט זעצן זיך אויף פארן צו דער באן און פון
דארטן ― וווהין די אויגן וועלן טראגן. און ווייל זיי האבן זיך
  
אויסגעזעצט אויף צוויי איזוואזטשיקעס, איז אויסגעקומען, אן דוד און
שרה און סיאמקע זאלן פארן באזונדער, און די טאכטער מיטן
קווארטיראנט באזונדער, און אקוראט ביים אויפזעצן זיך איז שרהן
געראטן זיך דורכווארפן מיטן קווארטיראנט מיט א פאר ווערטער,
אין וועלכע זי האט אויסגעזאגט, אז זי טרויעט אים אן די גרעסטע
העלפט פון איר פארמעגן, דאס אויג אין קאפ. מער האט זי
נישט געקאנט רעדן. טרערן האבן זיך איר געשטעלט אין האלדז:
    
― זייט רויק, מאטושקא, זייט גאנץ רויק ― האט דער
קווארטיראנט זי געטרייסט ― איך פארזיכער אייך, איך גאראנטיר אייך פאר
איר מיט מיין לעבן, מיט מיין גאנץ לעבן!...
    
אין די דאזיקע ווערטער האט זיך געפילט אזוי פיל אמת,
ענערגיע און ווארעמקייט, אז די ארעמע מאמע, נעבעך, האט געקאנט
זיין גאנץ רויק, אז איר טאכטער געפינט זיך אין זיכערע הענט.
פונדעסטוועגן האט זי געמאכט אזוי, אז די טאכטער מיטן
קווארטיראנט זאלן פארן פריער און זי מיט איר מאן מיטן מיזיניקל
פון הינטן. און אט אזוי האט זיך דער קארטעזש געלאזט
פאוואלינקע צו דער באן, און פון דארטן ― וווהין די אויגן וועלן
טראגן.
    
דאס דריי־און־פופציקסטע קאפיטל
    
ש ל ו ם  א וי ף  ד ע ר  ע ר ד, מ י ט וו י ל י ק יי ט  א י ן  ד י  מ ע נ ט ש ן
  
די שאפיראס זענען געווען נישט די ערשטע, וואס האבן זיך
אוועקגעלאזט צו דער באן און פון דארט ― וווהין די אויגן וועלן
טראגן. א סברה, אז דעמזעלבן טאג שבת האבן א היפש ביסל
יידן נאך מבעוד־יום זיך צונויפגעקליבן ארום וואקזאל, כלומרשט
אויפן שפאציר און אפגעווארט זאל נאר ווערן נאכט, אזוי זעצט
מען זיך אויף א פולער וואך ― און זייט געזונט.
    
צוגעפארן צו דער גאס, וואס פירט צו דער באן, האבן
זיי נאך פון דער ווייטן דערזען פאר זיך א מאסע מענטשן, ווער ס׳איז
געפארן און ווער ס׳איז געגאנגען צופוס, ― און דאס זענען געווען
לויטער יידן, לויטער אויסדערוויילטע, נאר־וואס געוועזענע מלכים
און בני מלכים, מיינסטנטייל ארעמע לייט, זאלן לעבן, מיט זייערע
ווייבער, קינדער און בעבעכעס, פעקלעך, קישעלעך און שמאטעס, אן
א שיעור שמאטעס. צווישן זיי האבן זיך אויך דורכגעווארפן
בעלי־בתים פארמעגלעכע, אינטעליגענטן מיט קאפעליושלעך, דאמען מיט
שטרויס־פעדערן, בארישניעס מיט זאנטיקלעך, סטודענטן אין
טוזשורקעס, גימנאזיסטלעך מיט ווייסע קנעפ, אויסגעמישט מיט יידן ארעמע,
אויסגעהונגערטע, אדער אלטע קראנקע, הוסטנדיקע, מיט ווייבער בלאסע,
אויסגעמוטשעטע, אפט אפגעריסענע־אפגעשליסענע, מיט קליינע עופעלעך
נאקעטע, אין שמאטעס איינגעהילטע, ― אין איינעם ווארט די גאנצע
יידישע גאס, די גאנצע יידישע „טשערטא״, דאס גאנצע יידישע פאלק.
    
― קודא פריאש? (וווהין שטופסטו?) אסאדי נאזאד! (נעם זיך
צוריק!) זשידאווסקיא כארי! (יידישע פנימער!) לאבסערדאקי
 
 