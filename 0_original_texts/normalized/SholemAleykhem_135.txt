 
 דער בלוטיקער שפאס: 60: ביים וואלף אין די ציין 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 דאס זעכציקסטע קאפיטל
    
  ב י י ם  וו א ל ף  א י ן  די צ יי ן
    
― אט זענען מיר גע―קו―מען...
    
― אזוי האט זיך אנגערופן מיט א ניגון, אויסגעצויגן דאס ווארט
„גע―קו―מען״, דער נפש, וואס מיט די טונקל־בלויע ברילן און מיט
די גראבע תאווהדיקע ליפן, צו בעטי שאפירא, נאכדעם ווי ער האט זי
נאך א לאנגער געפלאנטערטער נסיעה איבער א סך גאסן און געסלעך
געבראכט אריינצופירן אין א האלב־באלויכטענעם חדר, פארשלאסן
די טיר פון אינווייניק און באהאלטן דעם שליסל אין קעשענע.
    
מאדנע אפגעפרעגט און פארדעכטיק איז איר געווען אט דאס
חדר... זי האט פארשטאנען, אז זיי זענען געקומען ניט אהין וווהין
ער האט איר געזאגט ― און עס איז איר פארשטארבן געווארן
יעדער אבר...
    
אפגעפרעגט איז איר געווען פון דער ערשטער מינוט, וואס זי
האט דערזען, אן זי זיצט אט מיט דעם נפש אין קארעטע. נאך
מער אפגעפרעגט און פארדעכטיק איז איר געווארן, אז מע האט
ארויסגעטראגן אין מיטן וועג סיאמקען און איבערגעזעצט אין אן
אנדער קארעטע.
    
„וווהין איז?״ האט זי אויסגעצויגן די הענט אין דער פינצטער.
נאך דער נפש מיט די טונקעלע ברילן האט זי בארויקט, אז אט
באלד קומען זיי זיך צונויף אלע אינאיינעם... און דערנאך, אז ביידע
נאדזיראטעלעס, וואס זענען געהאט געזעסן אקעגן אין קארעטע,
זענען איינס נאכ׳ס אנדערע נעלם געווארן, זי ווייסט ניט ווי אזוי,
האט זי געוואלט מאכן א גוואלד, האט ער זי ווידעראמאל בארויקט,
געבעטן, זי זאל ארויס פון דער קארעטע, ווארעם זיי זענען שוין
קומען אויפן ארט, און האט איר אריינגעפירט אט אדער און איז
געבליבן מיט איר אין צווייען אויג אויף אויג אינעם דאזיקן חדר ―
א! זי איז פארלוירן! פארלוירן!...
    
מאדנע מוראדיקע שאטנס, האט זיך איר אויסגעוויזן,
דראפען זיך און קלעטערן אויף די ווענד פון אונטן ארויף, ציטערן
און טאנצן אויף דער סטעליע. וווהין האט מען זי געבראכט? למאי
האט זי זיך געלאזט פירן? פארוואס האט זי נישט געשריגן?...
איצט איז פארפאלן. זי איז פארלוירן! פארלוירן!...
    
פלוצעם, ווי דורך א כישוף, ווערט באלויכטן דאס גאנצע חדר
פון אויבן ביז אראפ און עס באקומט אן אנדער פנים. די שאטנס,
וואס האבן געקלעטערט אויף די ווענד און געטאנצט אויף דער סטעליע,
זענען אנטלאפן, און די ליכטיקייט, וואס איז אריינגעטראטן, איז
געווען א שטארק־שרייענדיקע ליכטיקייט.
    
„מיידל, דו ביסט פארלוירן! דו ביסט פארלוירן!...״ האט זיך
איר אויסגעוויזן שרייט איטלעכס ווינקעלע פונעם דאזיקן ליכטיקן
ברייטן חדר.
    
מיט איין קוק האט זי ארומגענומען דעם גאנצן חדר, דאס
מעבל, די טירן, די פענצטער, דעם טעלעפאן וואס אויף דער וואנט...
„שרייען? אדער נישט שרייען?״ ― דאס אין געווען איר ערשטער
געדאנק.
    
דער צווייטער געדאנק אירער אין געווען. „נישט שרייען ―
עס וועט נישט העלפן״... זי האט געזען, אז עס וועט נישט
העלפן, נאר ווערן וועט זי זיך. ווי אזוי ― ווייסט זי נאך אליין נישט.
נאר זי וועט זיך ווערן...
    
איר בליק פאלט אויפן טיש. נאר אויפן טיש איז נישטא
גארנישט, מיט וואס צו ווערן זיך. סיידן אט דער שרייבקרעדענץ מיט
די צוויי שווערע קרישטאלענע טינטערס? „מיט איינעם פון די דאזיקע
צוויי טינטערס, אז מע גיט איבערן קאפ, קאן מען אויך פלעטן
דעם מוח...״
    
― זיצט, ― מאכט ער צו איר, טראגט איר אונטער א שטול
צום טיש און אליין זעצט ער זיך אויך אוועק אקעגן איר, טוט
אויס די טונקעלע בלויע ברילן, און זי דערקענט דעם קוק פון זיינע
רויטלעכע, האלב־פארשלאפענע אויגן אין יענער נאכט פון דער
„אבלאווע״ ― און א קעלט נעמט דורך איר לייב...
    
נאר זי נעמט זיך אן מיט הארץ, זי וויל אים ווייזן, אז זי
האט קיין מורא נישט פאר אים. אבער גאר קיין מורא נישט, קיין
קאפ אפילו... און זי קוקט אים גלייך אין די אויגן און פרעגט ביי
אים ווו געפינט זי זיך? ווו איז איר פאטער? וווהין האט מען
אוועקגעפירט איר ברודער? און ווו איז זייער קווארטיראנט?...
פארוואס זענען זיי ניט אלע אינאיינעם?...
    
ער קוקט נישט גלייך אין די אויגן און ענטפערט איר דערויף,
אז „זי זאל זיין גאנץ רויק ― עס וועט זיי גארנישט געשען. מע
וועט זיי נאר אויספרעגן איינציקווייז יעדן באזונדער דאס, וואס מען
דארף, און דערנאך וועט מען זען, ווער עס איז שולדיק, וועט מען
אים אפשיקן אהין, ווו ער פארדינט, און ווער ס׳איז נישט
שולדיק, וועט מען אים לאזן פריי. נאר דערווייל, איבער נאכט, וועלן
זיי אלע מוזן האבן געדולד, וועלן זיי אלע איבערזיצן, יעדער
באזונדער, בכדי זיי זאלן זיך נישט אויפרעדן..״
    
זיי זאלן זיך נישט אויפרעדן? ― נישט שוין־זשע איז דאס נישט
קיין חלום? נישט שוין־זשע איז דאס ערנסט? וועמען באשולדיקט מען
אין אזא שרעקלעכן פארברעכן? ― נישט שוין־זשע איר פאטער, וואס
האט קיינמאל וואלאדקען אפילו אין די אויגן נישט געזען? צי
זיי אלע ווערן באשולדיקט אין וואלאדקעס טויט? אט דאס איז דער
„ריטואל־מארד״, וואס די גאזעטן האבן דערמיט אזוי צו טאן?...
און זיי זענען דאס די ריטואל־מערדער?!... עס וואלט געווען פון
וואס צו לאכן, ווען ניט אט דער סוביעקט, וואס איז געבליבן
מיט איר אין צווייען אט דא ביי געשלאסענע טירן..
    
און דער „סוביעקט״ נעמט ארויס א זילבערנעם פארטסיגאר,
פאררויכערט א פאפיראס, כאפט א קוק אויף בעטין, זעט, ווי זי
ציטערט, בארויקט ער זי מיט ווערטער; ער וויל זיין מיט איר
עלעגאנט, נאר עס קליידט אים נישט צו זיין מגושמדיק באוואקסן
פנים; ער וויל זיך צושמייכלען, נאר א שמייכל קלעפט זיך נישט מיט
זיינע גראבע תאווהדיקע ליפן; ער וויל רעדן ווייך, נאר זיין גראב
קול, וואס גייט ווי פון א פאס, האט נישט אין זיך קיין איינציקן
ווייכן טאן. ער זאגט צו איר, אז כל־זמן ער איז אין דערמיט,
האט זי נישט וואס מורא צו האבן. זי באדארף וויסן, אז נישט
אט דא וואלט זי איצט געזעסן, ווען נישט ער... דאס האט זי א י ם
צו פארדאנקען.
    
„איר איז אלץ איינס ― זאגט אים בעטי כלומרשט גאנץ רויק,
נאר דאס ציטערנדיקע קול גיט זי ארויס מיט הענט און פיס ― איר
איז אלץ איינס, ווו זי זאל נישט זיין..״. און מיט די אויגן גיט זי
אכטונג אויף יעדן ריר, וואס ער טוט. ער שטייט אויף, גלייכט
זיך אויס און זעצט זיך באלד אוועק צוריק, פארציט זיך מיטן
פאפיראס און, נישט קוקנדיק אין די אויגן, ווי זיין שטייגער איז, זאגט
ער צו איר: „א, ניין! ווי איז דאס מעגלעך, אז אזא ווי זי זאל זיצן
מיט אלע ארעסטאנטן גלייך? ווי קאן ער דאס דערלאזן, אז אזא...
אזא...״ ― עס פעלן אים אויס ווערטער. מן־הצד כאפט ער א קוק
אויף איר, טרייסלט אפ מיטן מינדסטן פינגער דאס אש פונעם
פאפיראס און מאדנע קאסע זעט אויס דאס מגושמדיקע פנים זיינס
און א מאדנער קאסאקער שמייכל שוועבט אויף זיינע גראבע
תאווהדיקע ליפן... ער טוט א הוסט, רוקט זיך צו צו איר א ביסל
נעענטער און רעדט ווייטער:
    
„לאז זי נישט מיינען, אז נאר דאס קאן ער פאר איר טון; דאס
איז א קלייניקייט. פאר איר איז ער גרייט צו טאן א סך ־ א סך
מער... דאס, וואס פאר אן אנדערן וואלט ער נישט טאן פאר קיין
געלט אין דער וועלט!... ער בארימט זיך נישט פאר איר, נאר ער
זאגט איר דעם אמת, דעם ריינעם אמת. זי באדארף וויסן, אז אלע
פעדעם פונעם דאזיקן פארפלאנטערטן עסק זענען ביי אים אין האנט,
און אז ער קאן צוליב איר צו יעדער צייט פארבינדן און
אויפבינדן, פארקניפן און אויפקניפן, אזוי אן די גאנצע „דיעלא״ זאל
נעמען גאר אן אנדער ווענדונג...״
    
און ער באווייזט מיט דער האנט ווי אזוי, אז ער וויל, קאן ער
„פארבינדן און אויפבינדן, פארקניפן און אויפקניפן״, און רוקט זיך
צו צו איר נאך נעענטער...
    
שטארקער פון אייזן איז בעטי. זי פילט, אז אט־אט שפרינגט
איר ארויס דאס הארץ און עס ווילט זיך איר אנרופן אים מיטן
אמתן נאמען, וואס ער פארדינט, נאר זי האלט איין אין זיך דעם
כעס און ווי ווייט מעגלעך ווייך און געלאסן, נאר מיט גיפט, זאגט
זי צו אים, אז זי ווייס נישט מיט וועלכן אייגנטלעך האט זי ביי
אים פארדינט, אז ער זאל צוליב איר לייגן אזוי פיל מי, ווי
ער זאגט, צ ו פ א ר ב י נ ד ן  א ו ן  א וי פ ב י נ ד ן, צ ו פ א ר ק נ י פ ן
א ו ן א וי פ ק נ י פ ן ?..
    
„פשוט, ווייל ער איז פון איר פארכישופט! פשוט, ווייל פון
זינט ער האט זי דערזען אין יענער נאכט פון דער „אבלאווע״ ― זי
דארף עס געדענקען ― לעבט ער נישט, ער זעט זי אין חלום און
אויף דער וואר. ער ווייס, אז זי האט פאר אים מורא: אלע
האבן פאר אים מורא. מען האסט אים. ער ווייס גאנץ גוט, אז
אלע האסן אים, ווייל ער אין א „שפיק״, א „סישטשיק [сыщик: דעטעקטיוו]״... גלייך ווי
א „שפיק״ האט קיין נשמה נישט, גלייך ווי א „סישטשיק״ קאן נישט
ליב האבן ווי פערציק טויזנט ברידער...׳,
    
מיטן פינגער קוועטשט ער צו דעם אויסגערויכערטן פאפיראס
צום טיש און טוט זיך א ריר, ווי ער וואלט וועלן אויסקומען נאך
נעענטער צום מיידל, וואס לאזט פון אים קיין אויג נישט אראפ
אויף קיין מינוט: מן־הצד ווארפט ער אויף איר א קוק ― און זיינע
אויגן באגעגענען זיך... דער גאנצער צארן, מיטן גאנצן האס, מיטן
גאנצן עקל, וויפל איר הארץ האט פארמאגט, האט זיך
אויסגעגאסן ביי איר אינעם דאזיקן קוק... מיט פארביסנקייט פון א קאץ,
וואס לויערט און מעסט אויס איר שפרונג. האט בעטי אפגעווארט
און אויסגערעכנט, וואס וועט זיין, טאמער ווארפט ער זיך אויף איר?
וואס וועט זי טאן? נאר אפשר וועט נישט קומען דערצו? אפשר וועט
זי קאנען אפציען די צייט מיט זייטיקע שמועסן און דערווייל וועט
אוועק די נאכט און עס וועט ווערן טאג?... און זי פארווארפט אים
מיט ווערטער, איינס נאכ׳ס אנדערע: ער זאל איר זאגן, ערשטנס,
וואס פאר א „דיעלא״ איז דאס, וואס ער זאגט, אז אלע פעדעם זענען
ביי אים אין האנט?... און, צווייטנס, וויבאלד אז ער איז
איר יא אזוי געטריי און איבערגעגעבן, ווי ער זאגט, וואלט ער אפשר זיין
אזוי פריינדלעך און אויפקלערן איר, ווי אזוי קאן ער דאס
מאכן, אז די גאנצע „דיעלא״ זאל נעמען אן אנדער ווענדונג?..
    
„א! לאז זי אים גאר נישט פרעגן בעסער ― די „דיעלא״ איז
זייער א מיאוסע „דיעלא״. שמעקט מיט סיביר און אפשר נאך ווייטער
פון סיביר... פאר איר און פאר איר פאטער און פאר זיי אלעמען...
נאר זאל זי זיך פארלאזן אויף אים... ער וועט שוין זען געבן
דאס רעדל א דריי ווי מע באדארף... אבי זי זאל אים נאר
הייסן.״
    
ער שטייט אויף פון ארט. בעטי שטייט אויך אויף פון איר
ארט. ער גייט צו צו איר נאענט, פארלייגט די הענט אהינטער,
פארקוק איר אין די אויגן אריין פון אונטן ארויף מיט זיין
קאסאקע שמייכל. בעטי לאזט ניט אראפ קיין אויג פון אים: „וואס
הייסט, זי זאל אים הייסן? וואס איז זי אים פאר א הייסערין?...״
אזוי זאגט צו אים בעטי און וויל אפטרעטן איין שריט פון אים
ווייטער. נאר איידער זי טוט זיך א ריר ― איז זי שוין ביי אים
אין די הענט...
    
* * *
    
ווו נעמט מען ווערטער און פארב אויף איבערצוגעבן דאס,
וואס אונדזער העלדין האט איבערגעלעבט אין דער מינוט, אז זי האט
דערפילט, אז זי איז אין די הענט פונעם דאזיקן מענטשן? נישט
קיין הענט, האט זי דערפילט, האלטן זי, נאר אייזנס, און נישט אין
איר כוח איז ארויסצורייסן זיך פון די דאזיקע אייזנס. נישט קיין
פנים פון א מענטשן האט זי איצט געזען פאר זוך, נאר א פרצוף
פון א חיה... זי האט פארשטאנען, אז נישט פון דעם איז צו
דערווארטן יושר, רחמנות אדער אנדערע מענטשלעכע געפילן. נישט אים
וועט זיך העלפן בעטן. נישט איצט וועט זיך העלפן רעדן. נישט
דא וועט זיך העלפן שרייען: דאס האט זי ארויסגעזען
באשיינפערלעך פון דער ערשטער מינוט אן. דאס האט זי פארשטאנען מיטן
קאפ און געפילט מיט אלע אירע אברים... זי האט אבער געוווסט
נאך א זאך. זי האט געוווסט, אז א מענטש  ק ע ג ן  א  מ ע נ ט ש ן,
א יי נ ס  א וי ף  א יי נ ס , קאן זיך ווערן... פלוצעם ― וואס איז
געשען? די ערד האט זיך געעפנט ביי זיי אונטער די פיס און וויל
זיי איינשלינגען? די סטעליע האט זיך צעשפאלטן און אט באלד נעמט
זיך זי פונאנדער אויף צווייען און צעפאלט אינאיינעם מיט די ווענט?
אדער א נס איז געשען: מענטשן האבן זיך דערוווסט, אז דא,
צווישן די פיר ווענט, ראנגלט זיך א יונגע נשמה אין די אומריינע
הענט פון אן אומריינעם מענטשן מיט אומריינע געדאנקען, זענען זיי
געקומען צו לויפן איר צו הילף, כל־זמן עס איז נאך צייט און מע
קאן זי נאך ארויסרייסן פון די דאזיקע אומריינע הענט?...
    
ניין. נישט די ערד האט זיך געעפנט, נישט די סטעליע האט
זיך געשפאלטן, נישט מענטשן זענען זיך צונויפגעלאפן ― קיין נסים
געשען נישט, קיין העלדן זענען נישט פאראן... פון וואנען־זשע
איז דער רעש מיטן קלינגען, וואס איר האט זיך דערהערט? ― דאס
האט מען אנגעקלונגען אינעם טעלעפאן וואס אויף דער וואנט. לאנג
און שטארק האט מען געקלונגען, און דער קלאנג, וואס האט
דורכגעריסן די שטילקייט פון דער נאכט, האט ווי גערופן צו הילף, און
דאס רעדל, וואס האט זיך געדרייט אין טעלעפאן, האט געשריגן
אויף א מענטשלעך קול, זי מעג שווערן, אז זי האט געהערט קלארע
ווערטער: „גיכער־גיכער! גיכער־גיכער!״ און אפשר האט זיך עס איר
נאר אויסגעוויזן אזוי? אפשר האבן עס איר געזאגט אירע שוין
צו־שטארק אנגעצויגענע נערוון? יעדנפאלס האט זי דערפילט, ווי
די אייזערנע הענט, וואס האבן זי אזוי שטארק געהאלטן, האבן ווי
פון זיך אליין צענומען זיך און אפגעלאזט זי איין שפרונג ― און ער
איז ביי דער וואנט, האלט דאס טרייבל פונעם טעלעפאן בייט
אויער:
    
― ווער איז ביים טעלעפאן?.... הא? יא!... דאס בין איך:
איך.. איך פאר. די מינוט! די רגע!...
    
דער מענטש האט זיך אין איין מינוט אויסגעניכטערט,
איבערגעביטן און באקומען מיט אמאל אן אנדער פנים, זי געלאזט צורו און
געאיילט זיך וואס גיכער „אין  א ו ט ש א ס ט א ק ! אין אוטשאסטאק!״...
    
נישט שוין־זשע איז געשען א נס און זי איז געראטעוועט?
ווער איז דאס געווען ביים טעלעפאן? וואס איז געשען? ― דאס
האט בעטי נישט געוווסט און נישט געוואלט וויסן. זי האט
געוווסט נאר איינס:
    
א ז ז י  א י ז  ג ע ר א ט ע וו ע ט  .
    
 דאס איין־אין־זעכציקסטע קאפיטל
    
 ה ע ל י א ט ר א פ  א ו ן  י א ד א פ א ר ם
    
א נייע נשמה איז געקומען אין בעטין, אז זי האט דערזען,
אז דער נפש מיט די בלויע ברילן און תאווהדיקע ליפן איז נישטא
נעבן איר. איצט מעג זיך זיין וואס עס וויל זיך. איצט לאז מען
זי פירן וווהין זיי ווילן, אבי יענער מענטש אין נישט דערביי.
    
דאס איז אמת, אז דאס חדר, וווהין מע האט זי
אריינגעפירט און באזעצט איינע אליין, איז געווען עפעס נישט אזוי
פויגלדיק. עפעס האט דארט געשמעקט מיט זויערס און מיט שימל; אראפ
אויף טרעפ האט מען זיך באדארפט אראפלאזן; ווי א מין קעלער
האט דאס אויסגעזען. עס איז געשטאנען א גרוי רויכיק
האלב־פינצטערניש. דאס קליינע לעמפעלע, וואס האט געלייכט פון יענער זייט,
איבער דער טיר, האט קוים־קוים אריינגעשטראלט אהער דורך א קליין
פענצטערל און באוויזן, אז אויסער לאנגע שמאלע הילצערנע בענק
הארט ביי די ווענט איז דא נישט פאראן קיין שום אנדער מעבל.
פון שלאפן איז גאר קיין רייד ניט געווען. עס זאל אפילו זיין ווו,
וואלט זי אויך נישט געלענט זיך שלאפן. זי איז געווען גליקלעך,
וואס מע האט זי דא איבערגעלאזט איינע אליין, און איז געזעסן, ווי
מען זיצט אויף דער וואך, און נאר ארויסגעקוקט, ס׳זאל שוין ווערן
טאג ― דאס איז געווען איר איינציקער ווונטש ― און צוגעהערט זיך
צו יעדן שארך. א מייזל איז דורכגעלאפן פארביי, א ווינטל האט
א בלאז געגעבן אין דרויסן ― איז זי שוין געווען גרייט, אז דאס
גייט מען נאך איר, און איז שוין געווען אויף די פיס. און איז
געווארן שטיל ― האט זי זיך צוריק אוועקגעזעצט אויף איר ארט און
 
 