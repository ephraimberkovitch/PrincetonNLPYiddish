

לאַפּסוס־קאַקטוס — 37 



 by באָריס סאַנדלער 
October 1, 2020October 1, 2020 Filed under:
שפּראַך 


פֿאַר וואָס קומט עס דעם „שין‟? (2)
לאָמיר ממשיך זײַן מיט אונדזער רשימה פֿון ווערטער, וואָס הייבן זיך אָן מיטן אות „שין‟ און פֿאַרשאַפֿן נישט קיין גרויסן כּבֿוד; אָבער אָן זיי קען די שפּראַך זיך נישט באַגיין. זיי זײַנען אַ טייל פֿון אונדזער ווערטער־אוצר.
שוחד — אָן די מעשׂים, וואָס דאָס וואָרט מיינט, אָן דעם שמירגעלט, וואָלט דער ערד־אַקס געסקריפּעט. נישט אומזיסט זאָגט די וועלט: שווײַגן איז גאָלד, אויב מע גיט גענוג גאָלד פֿאַרן שווײַגן.
שוטה — עס קומט גלײַך אויפֿן זינען די סטראָפֿע פֿון איציק מאַנגערס „אויפֿן וועג שטייט אַ בוים”:און דאָס ווינטער-לײַבל נעם,טו עס אָן, דו שׁוטה,אויב דו ווילסט נישט זײַן קיין גאַסטצווישן אַלע טויטע.
שולער — עס קאָן מיינען נישט נאָר אַ קאָרטנשלפּילער, וואָס שווינדלט; נאָר סתּם אַ ליגנער, אַ דרייער, אַ ניט־ערלעכער מענטש.
שונד — דאָס וואָרט ווערט אָפֿט באַנוצט ווי דער היפּוך צו אמתער קונסט, ליטעראַטור, טעאַטער. ווען מע רעדט וועגן שונד־ליטעראַטור, שווימט גלײַך אַרויס דער נאָמען פֿונעם שרײַבער „שאָמער‟; און גלײַך מיט דעם, ווי אַ קאָנטראָווערסיע — שלום־עליכמס עסיי „מישפּט שאָמער‟.
שטאַרבן — אויף פּראָסט מאַמע־לשון זאָגט מען: זינט דאָס שטאַרבן איז אויפֿגעקומען, איז מען נישט זיכער מיטן לעבן.
שטוקע — איז פּשוט אַ קליינע זאַך. ווען די שטוקע ווערט אַ שטוטשקע, דערצו נאָך, „יענע שטוטשקע!‟ — איז בעסער מיט איר זיך נישט פֿאַרפֿירן!
שטימפּ (שטומפּ) — אַז מע טראַכט צו פֿיל איבער אַ פּשוטער זאַך, קאָן מען הערן: „ער האָט אַ שטימפּיקן קאָפּ. ער איז אַ שטומפּ!‟
שטינקער/ין — אין ייִדיש מיינט עס, אַן אומציכטיקער מענטש. אינעם הײַנטיקן עבֿריתּ האָט דאָס וואָרט באַקומען די קאָנאָטאַציע פֿון אַ צוטראָגער, פֿאַררעטער, אַ מסור.
שטיפֿער — בײַ אונדז אין דער היים האָט מען דאָס וואָרט כּמעט נישט גענוצט; ס׳איז מער פֿאַרשפּרייט געווען דאָס וואָרט „צעבאַלעוועט‟. מעגלעך, ס׳זאָל, חלילה, נישט זײַן קיין פּלאָנטער מיט אַן אַנדער וואָרט — שטיפֿקינד, אַן אַדאַפּטירט קינד.
שטיק — אײַ, ווי אָפֿט פֿלעגט מיר אויסקומען צו הערן: פֿוילע שטיק! הייבסט שוין אָן דײַנע שטיק?און גאָר זעלטן: נישט קיין קינד, נאָר אַ שטיק גאָלד!
שײַקע — כ׳מיין נישט דעם היימישן נוסח פֿונעם העברעיִשן נאָמען ישעיה.אַ שײַקע, מיינט נאָך אַ קליינע באַנדע גזלנים.
המשך קומט!

Share this:TwitterFacebookPrintLike this:Like Loading...

Related
 


Tagged: Boris SandlerYddish 
Post navigation


Previous Post
נאָטיצן פֿונעם רעדאַקטאָר — 36 

Next Post
פֿון אונדזער עזבֿון: הירש דאָבין (1905־2001) 



