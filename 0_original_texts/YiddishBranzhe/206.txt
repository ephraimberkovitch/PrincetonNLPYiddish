

לאַפּסוס־קאַקטוס — 29 



 by באָריס סאַנדלער 
February 1, 2020February 1, 2020 Filed under:
שפּראַך 

באַלאַמוטשען
ווי אַ סך אַנדערע „עקזאָטישע‟ ייִדישע ווערטער, האָב איך אויך דאָס וואָרט געהערט אין מײַן טאַטע־מאַמעס היים. עטימאָלאָגיש קומט עס אַרויס פֿונעם סלאַווישן וואָרט баламутить — „באַלאַמוטיט‟; און די ייִדישע צונג האָט עס שוין צוגעפּאַסט צום אייגענעם אויסרעד, „באַלאַמוטשען‟.
וואָס זשע מיינט עס, דאָס וואָרט? בדרך־כּלל ווערט עס גענוצט פֿיגורעל:
ער באַלאַמוטשעט שוין די קעפּ, רייצט אָן איין מענטש אויף אַ צווייטן.
דאָס הייסט, פֿאַרנעפּלען, פֿאַרטונקלען, טרײַבן רכילות…
פֿון דעם ווערב קומט אין רוסישע אַרויס דער סובסטאַנטיוו — „באַלאַמוט‟, וואָס מיינט, אַ פּליאָטקעפֿירער, אַ פּוסטער מענטש, אַ בייזערדיקער פּאַרשוין. אין ייִדיש אָבער האָב איך עס קיין מאָל נישט געהערט מע זאָל עס נוצן אין דעם זין; כאָטש עס לייגט זיך גרינג אויף דער צונג. זעט אויס, אַז אין ייִדיש זײַנען דאָ גענוג אַנדערע ווערטער צו באַצייכענען אַזאַ מין טיפּ מענטשן.
אַרײַנשמוכען
דאָס וואָרט האָב איך „אַרויסגעכאַפּט‟ פֿון מאָטל סאַקציִערס ליד „די אַטלעס־שוואַרצע קראָ‟:
איידער ס׳האָט די וועלט זיך אויסגעטשוכעט
פֿון דעם אומגליק־שאָק,
האָט אין פּנים מיר אַרײַנגעשמוכעט
מיט שאַנדפֿרײד אַ כניאָק
אין שוואַרצן הוט, אין שוואַרצן ראָק —
אַ שוואַרצע אַטלעס־גלאַנציקע וואָראָנע.
איך האָב עס פֿריִער קיין מאָל נישט געהערט און נישט געטראָפֿן, נישט געפֿונען אין די מאָדערנע ווערטערביכער. איך דערלאָז, אַז דער פּאָעט, צוליב דעם גראַם (אויסגעטשוכעט־אַרײַנגעשמוכעט) האָט געשאַפֿן דעם נעאָלאָגיזם — אַרײַנשמוכען. דאָס הייסט, אַרײַנשמוגלען, זיך אַרײַנרײַסן, אַרײַנשמײַסן…
אָבער נישט נאָר צוליב דעם גראַם; דאָס וואָרט אַרײַנגעשמוכעט גיט פּינקטלעך איבער דעם עמאָציאָנעלן דראַנג, און די צוויי היפּוכדיקע צושטאַנדן, דהײַנו: זיך אויסטשוכען — פּטור ווערן, און גלײַך זיך אַרײַנכאַפּן — אַרײַנשמוכען.
צוויי ווערטער — צוויי געשטאַלטן.
אָנפּוישן
דעם טײַטש פֿון דעם בילדערישן וואָרט קאָן מען בפֿירוש געפֿינען אין חיים באָכנערס און שלום ביינפֿעלדס וווּנדערלעכן „אַרומנעמיקן ווערטערבוך‟. מיינען מיין עס, אָנשוועלן, אָנשטאָפּן, זיך צעבלאָזן… און מיר מאָלט זיך בפֿירוש אַ קויש, אָנגעפֿילט מיט כּל־טובֿ! מיט אַזאַ פֿולן אָנגעפּוישטן קויש פֿלעגט די באָבע קומען פֿונעם מאַרק, עס אַרויפֿשטעלן אויפֿן קיכטיש און אָנהייבן פֿון דאָרט אַרויסשלעפּן די סאַמע געשמאַקע מציאות — דאָס מויל איז געוואָרן ענג פֿאַר דער סלינע…
כּל־טובֿ!
לאַפּסוס־קאַקטוס 


Share this:TwitterFacebookPrintLike this:Like Loading...

Related
 


Tagged: linguisticresearchYiddish 
Post navigation


Previous Post
פּיעסע „פֿעטער אַרטור‟ 

Next Post
פֿון אונדזער עזבֿון: מאָטל סאַקציִער (1907־1988) 



