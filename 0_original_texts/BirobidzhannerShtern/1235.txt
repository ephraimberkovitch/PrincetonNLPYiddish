
 
 װײַט פֿון ביראָבידזשאַן װױן איך, אין פֿראַנקרײַך, אין פּאַריז, אָבער נישט װײַט מיטן האַרצן! װײַל אײן ביראָבידזשאַנער קען איך, װאָס ער איז מיר טײַער, דער סימפּאַטישער און ברײטהאַרציקער קאָליאַ באָראָדולין. 
 דורך אים האָב איך זיך באַקענט מיט די ייִדישע אינטערנעץ־קלאַסן, װאָס ער פֿירט מיט זײ אָן װי אַ פֿרײלעכער בעל־עגלה אױפֿן װאָגן פֿון אַרבעטער־רינג און פֿאַרשפּרײט ייִדיש אין פֿאַרשײדענע לענדער. און דאָס איז אַ מחיה! עס קלינגט און עס זינגט די ייִדישע שפּראַך פֿון מיזרח ביז מערבֿ, פֿון דרום ביז צפֿון, עס לעבט װײַטער די באַליבטע ייִדישקײט מיט איר זיסן און אַ מאָל ביטערן טעם, אָבער אױף אײביק אַ װוּנדער. אַ דאַנק קאָליאַ האָב איך זיך באַקענט מיט אײַער צײַטונג ״ביראָבידזשאַנער שטערן״ און איך װינטש אײַך אַ סך הצלחות אין אײַער שאַפֿערישער אַרבעט! אלע טאָג װאָס מע שרײַבט און לײענט אױף מאַמע־לשון איז אַ נס און אַ װוּנדער. נישט נײטיק איז קײן דרײדל שפּיל צו האָפֿן אַז דאָס זאָל װײַטער דױערן. אַזױ איז עס געװען אין די פֿאַרגאַנגענע צײַטן כּמעט אומעטום, אַפֿילו אין מײַן הײמשטאָט קאַהיר אין מצרים, װוּ מען האָט אַמאָל געדרוקט אַ צײַטונג אױף ייִדיש פֿאַר די אַשכּנזישע אײַנװױנערס און װוּ אַ ייִדיש־טעאַטער־טרופּע האָט לאַנגע יאָרן ביז 7491 געשפּילט שלום־עליכמס און גאָלדפֿאַדענס פּיעסיס! דאָס זעלבע לאָמיר האָפֿן פֿאַר דער צוקונפֿט. 
 פּאַריז איז אין מיטן אַ שטראַל ליכט פֿון ניו־יאָרק ביז ביראָבידזשאַן. זאָל דער שײַן פֿון די חנוכּה־ ליכטלעך ברענגען אונדז אַלע שלום, מזל און גליק און לאָזן אונדז טאָג־טעגלעך פֿרײלעך מאַכן אַ לחײם! ביז הונדערט און צװאַנציק! זאָל ייִדיש װײַטער לעבן אין ביראָבידזשאַן און אױף די זײַטלעך פֿון ״ביראָבידזשאַנער שטערן״! 
 &nbsp; לבֿנה מזרחי, פּאַריז, פֿראַנקרײַך 
 
 טײַערע לײענערס פֿון ״ביראָבידזשאַנער שטערן״. איך באַגריס אײַך האַרציק מיט ליכטיקן חנוכּה און איך ווינטש אײַך אַ פֿריילעכן יום־טובֿ מיט זודיק־הייסע לאַטקעס, מיט דרײדל־שפּילן און מיט אַ סך פֿרייד! זאָל יעדעס חנוכּה־ליכטל ברענגען וואַרעמקייט און שׂימחה אין אײַערע היימען און הערצער, געזונט און מזל־ברכה אײַך און אײַערע משפּחות. 
 איך װינטש די מיטאַרבעטערס פֿון דער צײַטונג אַ שלל מיט אינטערעסאַנטע, פֿאַרכאַפּנדיקע און װערטפֿולע מאַטעריאַלן, אַ סך געטרײַע און ברײטהאַרציקע לײענערס איבער דער גאָרער װעלט, און מזל אין אײַער שװערער און שאַפֿערישער אַרבעט! ״ביראָבידזשאַנער שטערן״ איז כּמעט די אײנציקע סעקולערע צײַטונג אױף דער װעלט, װאָס מע דרוקט דאָרט די ייִדישע פּובליקאַציעס אױפֿן פּאַפּיר, װי אױך עלעקטראָניש. דאָס איז אױך אַ גרױסער נס. זאָל דער נס זיך מערן אַזױ װי דאָס בױמל אין קריגל, װאָס האָט געברענט אַכט טעג און זאָלן די מאַטעריאַלן פֿון ״ביראָבידזשאַנער שטערן״ װאַקסן אין צאָל און קװאַליטעט. 
 מיט פֿרײַנדשאַפֿט און דרך־ארץ, 
 קאָליאַ באָראָדולין, ניו־יאָרק 
 
 טײַערע ביראָבידזשאַנער חבֿרים, אַ האַרציקן גרוס און אַ גוט יום־טובֿ פֿון דער װײַטער, און צו אײַך נאָענטער אַרגענטינע. 
 חנוכּה איז אַן אמתער ייִדישער יום־טובֿ. אַ יום־טובֿ פֿון ייִדישן אויסדויער, פֿון קאַמף פֿאַר פֿרײַהייט און קעגן דער קסענאָפֿאָביע, װאָס האָט אַזאַ שאָדן גורם געװען דער מענטשהייט. 
 חנוכּה מיינט באַנײַונג. מען האָט באַנײַט דעם בית־המקדש און עס איז געשען אַ נס. דאָס ייִדישע לעבן איז אַ נס. ˝װער עס גלייבט נישט אין קיין נסים איז נישט קיין רעאַליסט˝. 
 מען האָט אַונדז געװאָלט אויסראָטן, מען האָט דאָס נישט באַװיזן, טאָ לאָמיר עסן לאַטקעס און שפּילן אין דריידל… 
 אָבער פֿון שורש ˝חנך˝ קומט אַרויס אויך ˝חינוך˝ (דערציִונג). 
 מיר ייִדיש־לערערס באַנײַען און דערציִען אין דער מיזרח־אייראָפּעישער טראַדיציע און האַלטן שטאָלץ און פֿעסט דאָס ייִדישע װאָרט. 
 לאָמיר ˝לערנען קינדערלעך מיט גרויס חשק˝ אַזוי האָט מען אונדז אָנגעזאָגט, װי אַ מצווה. לאָמיר לערנען און געניסן. 
 אַ גוט יום־טובֿ פֿון ליכט, קאַמף און דערציונג. 
 אבֿרהם ליכטענבוים,&nbsp; בוענאָס־אײַרעס 
 
 טײַערע רעדאַקציע און לײענערס פֿון ביראָבידזשאַנער שטערן: 
 איך בין&nbsp; אַ סטודענטקע פֿון ייִדישע קלאַסן בײַם אַרבעטער רינג. איך װוין אין ריאָ־דע־זשאַנײראָ, בראַזיל, און איך אַרבעט װי אַ&nbsp; לערערין&nbsp; אין אַ קאַטױלישן אוניװערסיטעט, װוּ איך פֿיר קלאַסן װעגן דער ייִדישער שפּראַך, ליטעראַטור און געזאַנג. 
 מיט מײַנע סטודענטין מאַכן מיר ייִדישע װאַרשטאַטן פֿאַר קינדער אין דער ייִדישער שול. מיר האָבן אַ קאַפּעליע װאָס הײסט ״לעבן פֿאַר ייִדיש״ מיט זינגערס און כּלי־זמרים, װאָס שפּילן אױף אַ פֿידל, פֿלײט, מאַנדאָלין, פּיאַנע און אַ פּײַק. קינדער און דערװאַקסענע האָבן אַ סך הנאה דערפֿון. די קאַפּעליע האָט געשאַפֿן א בוך מיט צװײ קאָמפּאַקטלעך, װאָס הײסט ״ליכטיק!״ 
 איך װינטש אײַך און אַלע אײַערע משפּחות אַ פֿרײלעכן ,געזונטן, לעבעדיקן און ליכטיקן חנוכּה. 
 מיט אַ װערעמען גרוס.&nbsp; חיה שרה קראַמער&nbsp; 
 
 שלום־עליכם, טײַערע לײענערס פֿון דער צײַטונג ״ביראָבידזשאַנער שטערן״. איך װױן אין טאָקיאָ און לערן דאָרטן ייִדיש אין אוניװערסיטעט. אָנהײב דעצעמבער בין איך געװען אין ישׂראל, כּדי אָנטײלצונעמען אין ערשטן ייִדישן סוף־װאָך. די דאָזיקע אונטערנעמונג האָט אָרגאַניזירט אַ ייִדיש רעדנדיקע&nbsp; משפּחה: מרים טרין, אליעזר ניבאָרסקי און זייערע פֿיר קינדער. אויף דער ייִדישער סוף־װאָך זײַנען געקומען 65 מענטשן. אַ טייל פֿון זײ האָבן אױך געהאַלטן פֿאַרשיידענע װאַרשטאַטן אױף ייִדיש. זיי זײַנען געװען זייער אינטערעסאַנט און באַלערנדיק. דאָרטן האָב איך זיך באַקענט מיט פֿאַרשיידענע מענטשן, װאָס האָבן ליב ייִדיש און מיר האָבן גערעדט נישט נאָר װעגן ייִדיש. 
 עס זײַנען פֿאַראַן מענטשן, װעלכע זאָגן, אַז ייִדיש װעט באַלד פֿאַרשװינדן אָדער אַז ער איז שױן טױט. אָבער דאָס איז נישט אמת, גלייב איך. אין ישׂראל האָב איך געהאַט אַ געלעגנהײט צו רעדן ייִדיש טאָג־טעגלעך. איך מײן, אַז אין ירושלים און תּל־אָבֿיבֿ קען מען געפֿינען עמעצן וואָס רעדט ייִדיש און פֿאַרברענגען מיט זיי. עס זײַנען פֿאַראַן מענטשן, וואָס האָבן אַ פּאָטענציאַל צו רעדן ייִדיש. עס זײַנען פֿאַראַן די מענטשן, וואָס קענען ייִדיש פֿון unr היים. 
 &nbsp;עס פֿרײט מיך זײער, אַז ״ביראָבידזשאַנער שטערן״ גיט אַרױס 2 זײַטלעך אױף ייִדיש יעדע װאָך. דאָס איז כּמעט אַ נס. און עס איז אױך אַ נס, אַז ביראָבידזשאַן איז אַזוי נאָענט צו&nbsp; טאָקיאָ. מיט די דאָזיקע נסים װינטש איך אַלע לײענערס פֿון דער צײַטונג און אַלע ביראָבידזשאַנער אַ פֿרײלעכן חנוכּה און װוּנדערלעכע נסים מיט ייִדיש! זײַט מיר אַלע געזונט, מזלדיק און שאַפֿעריש! 
 &nbsp;מיט פֿרײַנדשאַפֿט און דרך־ארץ, 
 סאַטאָקאָ קאַמאָשידאַ, טאָקיאָ, יאַפּאַן 
 — 
 טײַערע רעדאַקציע און לײענער, 
 &nbsp;װאַרעמע גרוסן פֿון ״פּרדס חנה״, ד”ה ען אַרבאָר, מישיגן.&nbsp; איך װינטש אײַך אַ װוּנדערלעכן יום־טובֿ פֿול מיט געזאַנג, חבֿרשאַפֿט, וכּל מטעמים. 
 אָט דאָ אין מישיגן אַרבעט איך מיט ייִדישע צײַטונגען און װאָס מער איך לײען זײ, אַלץ בעסער פֿאַרשטײ איך װי װיכטיק, װי װאָגיק, זענען די ייִדישע צײַטונגען צו אַלע אונדזערע אונטערנעמונגען. אַ שטאַרקע אומאָפּהענגיקע פֿרײַע פּרעסע איז דער מוז, דער תּנאַי־בל־יעבֿור פֿון אַ שטאַרקער אומאָפּהענגיקער פֿרײַער געזעלשאַפֿט.&nbsp; דער ״ביראָבידזשאַנער שטערן״, זײַנע שעפֿערישע זשורנאַליסטן און פֿעיִקע קאָרעספּאָנדענטן גיבן אַ שטיקל האָפֿענונג אַלע, װאָס האָבן ליב ייִדיש און ייִדישקײט.&nbsp; אַ גוט געבענטשט יאָר אײַך אַלעמען! 
 איװ איאָכנאָװיץ, ען אַרבאָר, מישיגן 
 