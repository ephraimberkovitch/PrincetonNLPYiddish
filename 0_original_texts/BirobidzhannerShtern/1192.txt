
                      צי האָט איר געוווּסט, אַז אין יאַפּאַן זײַנען פֿאַראַן די פֿינף צײַטן פֿונעם יאָר? יאָ, און די פֿינפֿטע רופֿט זיך אָן צוּיו  
   דאָס וואָרט ״צוּיו״ אין איבערזעצונג פֿון יאַפּאַניש הייסט ״פֿלוימען־רעגן״ – גראָד אין דעם פּעריאָד צײַטיקן פֿלוימען און רעגנס אין יאַפּאַן. דער רעגן־סעזאָן הייבט זיך אָן סוף מײַ – אָנהייב יוני און געדויערט ארום זעקס וואָכן. ס׳איז אָפּהענגיק פֿון אַ רעגן־פֿראָנט: װען ער קומט קײן יאַפּאַן און ווי לאַנג בלײַבט ער. אין טאָקיאָ האָט צוּיו הײַיאָר זיך אָנגעהויבן דעם 8טן יוני, לויט די אָנגאַבן פֿון דער יאַפּאַער מעטעאָראָלאָגישער אַגענטור. 
 עס איז זײער פֿײַכט און דושנע בשעת צוּיו און עס רעגנט כּמעט די גאַנצע צײַט. צוּיו – דאָס איז 100 פּראָצענט פֿײַכקייט און פּאַרענינע. ס׳איז נעפּלדיק און דער הימל איז שטענדיק פֿאַרוואָלקנט. 
 אָבער, װי מען זאָגט, ס׳איז ניטאָ קײן שלעכטער װעטער בײַ דער נאַטור. מע קען געפֿינען װוּנדערלעכע זאַכן און דערשײַנונגען בשעת צוּיו אױך. למשל, דאָס איז אַ סעזאָן פֿון האָרטענזיע בליִען (אַזיסײַ אין יאַפּאַניש), ס׳איז אַזױ שײן, אַז ס׳איז שװער אָפּצורײַסן די אױגן פֿון פּרעכטיקע פֿאַרבן, פֿון די קוסטעס האָרטענזיע מיט גרױסע קײַלעכדיקע װי פּילקעס בלומען. 
 מיר האָבן זייער ווייניק זוניקע טעג אין דער צײַט. ווען מיר זעען אַ שיינעם בלויען הימל אין מיטן צוּיו, פֿילן מיר פֿרייד. 
 חוץ אָט די קורצע מאָמענטן פֿון זונענשײַן און שיינקייט פֿון האָרטענזיע בליִען, ווייס איך נישט קיין סך פֿון נאָך עפּעס פֿרײַלעכס וועגן דעם סעזאָן. דערפֿאַר קאָנען מיר זיך ניט דערוואַרטן ביז ער װעט זיך פֿאַרענדיקן. 
 די רעגן־צײַט ציט זיך אָן אַ סוף. און דאָס אַלץ האָט אַ שרעקלעכע השפּעה נישט נאָר אױף אונדזער שטימונג – דאָ און דאָרטן לײַדן די יאַפּאַנער שטאַרק פֿון די שרעקלעכע געוויסערס. 
 אױב מע פֿאָלגט נאָך פּרטימדיק דעם רעגן־פֿראָנט, װי ער באַוועגט זיך איבער יאַפּאַן, קען מען באַמערקן, װי לאַנג איז די טעריטאָריע פֿונעם לאַנד. יאַפּאַן איז אַן ״אינדזל־מלוכה״, וואָס איז נישט ברייט אָבער לאַנג. 
 אין אָקינאַוואַ, װאָס געפֿינט זיך אױף סאַמע דורם פֿון יאַפּאַן, האָט צוּיו געדויערט פֿון 11טן מײַ ביז 12טן יוני –&nbsp; אַ סך פֿריִער אין פֿאַרגלײַך מיט אַנדערע ערטער. אַלע יאָר איז דאָס אַן אמתע איבערראַשונג פֿאַר מיר צו הערן, אַז צוּיו איז שוין געקומען אין אָקינאַוואַ. 
 אין האָקײַדאָ איז הײַיאָר קײן צוּיו ניט געװען בכלל, ווײַל דער אינדזל געפֿינט זיך אויף צפֿון און דער רעגן־פֿראָנט איז אים פֿאַרבײַגעגאַנגען. דער זומער אין האָקײַדאָ איז אַ סך קילער און דאָס איז די סיבה, פֿאַר װאָס די יאַפּאַנער טרוימען פֿאַרברענגען דעם זומער אויף אָט דעם אינדזל. 
 
  סאַטאָקאָ קאַמאָשידאַ, טאָקיִאָ  
                