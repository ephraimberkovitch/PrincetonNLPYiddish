
 דער דיריגענט יורי באשמעט און דער גובערנאטאָר פון מאָסקווער געגנט אנדריי וואָראָביאָוו, דער זשורנאליסט לעאָניד פּארפיאָנאָוו און אנדערע אקטיוויסטן פון געזעלשאפטלעכן און קולטור-לעבן זײַנען געוואָרן די לאורעאטן פון דער פּרעמיע ”פידלער אויפן דאך“. 
 די פײַערלעכע צערעמאָניע איז פאָרגעקומען אין מלוכה-קרעמל-פּאלאץ. 
 באשמעט איז באערט מיט דער באלוינונג ”פאר א בײַטראָג אין דער אנטוויקלונג פון הײַנטצײַטיקער מוזיק-קונסט און אונטערשטיצונג פון פון יונגע טאלאנטן“. מע האָט אָפּגעשאצט די ארבעט פון וואָראָביאָוו און זײַן ”מיטווירקונג אין דער בויונג פונעם גרעסטן אין מאָסקווער געגנט ייִדישן רעליגיעז-קולטורעלן צענטער ”זשוקאָווקא“. מע האָט צוגעטיילט די פּרעמיע דעם זשורנאליסט לעאָניד פּארפיאָנאָוו פארן שאפן א דאָקומענטאלן פילם ”די רוסישע ייִדן“. ”פאר א בײַטראָג אין דער אנטוויקלונג פון יודאיִק אין רוסלאנד“ איז באלוינט ארקאדי קאָוועלמאן, א פארוואלטער פון דער קאטעדרע פון יודאיִק פונעם מאָסקווער אוניווערסיטעט אויפן נאָמען פון לאָמאָנאָסאָוו. צווישן די לאורעאטן זײַנען אויך דער גענעראל-דירעקטאָר פונעם אינטערנאציאָנאלן קולטור-צענטער אויפן נאָמען פון מיכאָעלס, דער פאָלקס-ארטיסט פון רוסלאנד מיכאיל גלוז, דער רב ראובן פּיאטיגאָרסקי, וועלכער האָט איבערגעזעצט דעם תלמוד בבלי אויף דער רוסישער שפּראך, דער רעזשיסאָר פונעם ספּעקטאקל לויט דער פּיעסע פון זשאן קלאָד גריומבער ”דרייפוס“ (טעאטער-סטודיע ”קשת”, גימנאזיע נומ.0451) פּאָלינא קאסיאנאָווא. 
 עס האָט באקומען די באלוינונג דער אָנפירער פונעם פּראָיעקט ”YRARBILJP“ מאטוויי טשלענאָוו. אין דער נאָמינאציע ”א מענטש א לעגענדע“ האָט מען באלוינט דעם אָנטיילנעמער פון דער אויפשטאנד אינעם טויט-לאגער סאָביבאָר ארקאדי ווײַספּאפּיר. 
 א סימבאָל פון דער פּרעמיע איז א סטאטועטקע ”פידלער אויפן דאך“, געשאפן דורכן ישראלדיקן סקולפּטאָר פראנק מייסלער. דער הויפּט פונעם דעפּארטאמענט פון געזעלשאפטלעכע פארבינדונגען פון דער פעדעראציע פון ייִדישע אָרגאניזאציעס פון רוסלאנד ברוך גאָרין האָט אזוי דערקלערט דעם מיין פון סטאטועטקע: ”דאָס איז א סימבאָל, וואָס רעדט אונדז, אז נישט געקוקט אויף אלע לעבנס-אומשטאנדן, דארף א מענטש בלײַבן א פידלער פון גײַסט, דארף ער שטיין אויף דער געהעריקער הייך און ווײַטער שפּילן אויף זײַן פידל“. 
 מיט אָט דער פּרעמיע מערקט די פעדעראציע אָפּ די פארדינסטן פון די מענטשן, וועלכע האָבן מיט זייער טעטיקײַט ארײַנגעטראָגן א וואָגיקן צושטײַער אין דער אנטוויקלונג פון געזעלשאפטלעכן און קולטור-לעבן פונעם לאנד, אומאָפּהענגיק פון זייער נאציאָנאליטעט און גלויבן. 
 צווישן די לאורעאטן פון די פאָריקע יאָרן זײַנען פאראן דער פאָלקס-ארטיסט פון פססר יוסף קאָבזאָן, דער רעזשסאָר פּיאָטר טאָדאָראָווסקי, דער אקטיאָר וולאדימיר מאשקאָוו, דער רעזשיסאָר-מולטיפּליקאטאָר יורי נאָרשטיין, דער קאָמפּאָזיטאָר אָסקאר פעלצמאן און אזוי ווײַטער. 
 