
 אינעם פּרעסטיזשפֿולן ירושלימער אַקאַדעמישן פֿאַרלאַג “י״ל מאַגנעס” איז דערשינען אין העברעיִשער איבערזעצונג אַן אַנטאָלאָגיע פֿון ייִדישע דערציילונגען אָנגעשריבענע דורך פֿרויען אינעם סוף 19טן – אָנהייב 20טן יאָרהונדערט. די אַנטאָלאָגיע הייסט “עומדות בניסיון. ראשית סיפּורת הנשים המודרנית בייִדיש” (“אויסגעשטאַנען אינעם אויספּרוּוו. דער אָנהייב פֿון דער מאָדערנער פֿרוייִשער פּראָזע אויף ייִדיש”). 
 איר צונויפֿשטעלערן איז די ליטעראַטור־פֿאָרשערן דאָקטאָר נורית אורחן, וועלכע האָט מיט עטלעכע יאָר צוריק פֿאַרטיידיקט אינעם העברעיִשן אוניווערסיטעט אין ירושלים אַ דיסערטאַציע וועגן די פֿרויען, וואָס האָבן זיך געדרוקט אין דער ייִדישער פּרעסע פֿון דער רוסלענדישער אימפּעריע. די איצטיקע אַנטאָלאָגיע איז דירעקט פֿאַרבונדן מיט יענער פֿאָרשונגס־אַרבעט אירער. חוץ נורית אורחן, האָבן די אײַנגעשלאָסענע אין דער נײַער אַנטאָלאָגיע דערציילונגען איבערגעזעצט פֿון ייִדיש אין העברעיִש יהודית לעווין און חווה פֿערסטיי. 
 מע דאַרף באַזונדערס באַצייכענען, אַז די אײַנגעשלאָסענע אין דער אַנטאָלאָגיע “אויסגעשטאַנען אינעם אויספּרוּוו” דערציילונגען זײַנען אין אָריגינאַל פֿאַרעפֿנטלעכט געוואָרן נאָר אין פּעריאָדיק און דערבײַ מיט אַריבער הונדערט יאָר צוריק. איצט, אַדאַנק אָט דער אַנטאָלאָגיע פֿון העברעיִשע איבערזעצונגען, ווערן אומגעקערט פֿונעם אומזײַן פֿאַרגעסענע נעמען (און פּען־נעמען) פֿון די ערשטע ייִדישע פּראָזע־שרײַבערנס: מאַריע לערנער, איזאַבעלע, רחל ברכות, יענטע סערדעצקי, סאַלאָמייע פּערל, רחל פֿײַגנבערג אא. 
 
 וו. פּיריאַטינסקי 
 