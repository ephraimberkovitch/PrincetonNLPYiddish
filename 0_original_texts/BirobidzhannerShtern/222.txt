
                        
  פֿון דער רעדאַקציע:  
 צי עקזיסטירט אַזאַ דערשײַנונג ווי ייִדישע וויסנשאַפֿטלעכע פֿאַנטאַסטיק? פֿון איין זײַט זײַנען ווערק פֿון יצחק אַסימאָוו, סטאַניסלאַוו לעם, די ברידער סטרוגאַצקי קלאסיק פֿון דער הײַנטצײַטיקער וויסנשאַפֿטלעכער פֿאַנטאַסטיק. פֿון דער צווייטער זײַט האָט אַסימאָוו געשריבן אויף ענגליש, לעם – אויף פּויליש און די סטרוגאַצקיס – אויף רוסיש. מע מעג אַוודאי זאָגן, אַז אַוועלכע נאָר לשונות האָבן ייִדן ניט געשריבן. דערפֿאַר איז דער עניין ניט אינעם לשון. דער עניין איז אינעם תּוכן. 
 &nbsp;אין 4791 איז אין די פֿש’’אַ אַרויסגעגעבן געוואָרן אַ זאַמלונג פֿאַנטאַסטישע דערציילונגען מיט אַן איינדײַטיקן רמז אויף שלום־עליכמען אינעם טיטל:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; sratS gnirednaW (״בלאָנדזשנדע שטערן: אַן אַנטאָלאָגיע פֿון דער ייִדישער פֿענטעזי און וויסנשאַפֿטלעכער פֿאַנטאַסטיק״). אַלע זײַנע מחברים זײַנען געווען ייִדן לויט דער אָפּשטאַמונג, און די אײַנגעשלאָסענע אין זיי ווערק האָבן אַזוי אָדער אַנדערש באַרירט ספּעציפֿיש ייִדישע טעמעס. די הקדמה צו איר האָט אָנגעשריבן יצחק אַסימאָוו, וועלכער האָט אגבֿ געפֿונען פֿאַר נייטיק באַזונדערס אָפּצומערקן אַזאַ פֿאַקט פֿון זײַן ביאָגראַפֿיע: ״איך קען מײַסטעריש דערציילן אַנעקדאָטן מיט אַ ייִדישן אַקצענט און בכלל רעד איך פֿליסיק אויף ייִדיש״. אין 1891 איז דערשינען אַ המשך־זאַמלונג פֿון דער אַנטאָלאָגיע sratS gnirednaW eroM. 
 וואָס קען צו דעם צוגעבן ״ביראָבידזשאַנער שטערן״? ווי עס האָט זיך אַרויסגעוויזן, קען ער טאַקע יאָ. אין איינעם פֿון די אָקטאָבער־נומערן פֿון ״ב.ש.״ פֿאַראַיאָרן איז פֿאַרעפֿנטלעכט געוואָרן יואל מאַטווייעווס פֿאַנטאַסטישע דערציילונג ״נאָר ס’מאָדנע קלאַפּט און רופֿט אין וועגן״. די דערציילונג איז אָנגעשריבן אויף ייִדיש, און זײַן האַנדלונג קומט פֿאָר אינעם אָקטיאַבערישן ראַיאָן פֿון דער ייִדישער אויטאָנאָמער געגנט. עס שטעלט זיך פֿאָר, אַז נאָך דעם קאָנען קיין ספֿקות לגבי עקזיסטענץ פֿון דער ייִדישער וויסנשאַפֿטלעכער פֿאַנטאַסטיק ניט זײַן. און אויב עמעצער האָט געמיינט, אַז די דערמאָנטע דערציילונג איז געווען אַן איינמאָליקע דערשײַנונג, איז פֿון אָט דעם נומער הייבן מיר אָן פּובליקירן נאָך איין פֿאַנטאַסטישע דערציילונג, וואָס איז אויך אָנגעשריבן אויף ייִדיש און אויך איז דירעקט נוגע צו דער ייִדישער אויטאָנאָמער געגנט. 
  
 וועלוול טשערנין 
 צושנײַדן פֿון דאָס נײַ 
   אַוועק דער שבת שוין… אויף ווײַטע וועגן   
   אַ גרויסער עמעצער שיט גראָוון אַש…   
   דוד האָפֿשטיין   
   
 אַ גרויסער עמעצער איז געקומען צום אויספֿיר וועגן נויטווענדיקייט צושנײַדן אויף ס׳נײַ די וועלט־מאַפּע. אַ לענגערע צײַט האָבן זיך מיט דעם פֿאַרנומען מענטשן. דאָס האָט זיך אויסגעדריקט אין דער ערשטער ריי אין אומאויפֿהערלעכער עקספּאַנסיע און צעפֿאַלונג פֿון כּלערליי אימפּעריעס, קעניגרײַכן, רעפּובליקן און אַנדערע מלוכישע אויסבילדונגען, ווי אויך אין אַנטשפּרעכיקן איבערפֿאַרבן די אָדער יענע ערד־חלקים אויף דער מאַפּע. אין דער צווייטער ריי פֿלעגן די מענטשן דורכלייגן קאַנאַלן, אויסטריקענען זומפּן, שאַפֿן קינסטלעכע וואַסער־באַסיינען, צומאָל גאַנץ גרויסע. לכל־הפּחות אין איין פֿאַל האָט זיך זיי אײַנגעגעבן ממשותדיק פֿאַרקלענערן זייער אַ גרויסע זאַלציקע אָזערע. 
 ניט געקוקט אויף דעם, זײַנען די פֿאַרענדערונגען געמאַכטע אויף דער מאַפּע דורך די מענטשן אין דער צווייטער ריי, געבליבן בסך־הכּל אומבאַדײַטנדיק. און די מאַסשטאַביקע פֿאַרענדערונגען, וואָס זיי פֿלעגן טאָן אין דער ערשטער ריי, זײַנען געבליבן אין אַ געוויסן זין ווירטואַל און זיכער אומבאַמערקלעך פֿון דער אַרומערדישער אָרביטע. איצט האָבן זיי געדאַרפֿט דערווערבן רעאַלקייט און זעיִקייט דורך פֿאַרגרעסערן דעם שטח פֿון אָקעאַנען אויפֿן חשבון פֿון דער יבשה. 
 צוליב דעם איז נייטיק געווען צו באַשטימען פֿון דאָס נײַ, וואָס וועלן זײַן די הויפּט־כּללים פֿון דער שפּיל. אַ גרויסער עמעצער האָט זיך דאָס מאָל אָפּגעשטעלט אויף די פֿאָלגנדע כּללים: 
 
 דורך אָקעאַנען וועלן פֿאַרפֿלייצט ווערן אַלע יבשה־שטחים, חוץ די, וואָס אַנטשפּרעכן די קומענדיקע פֿאָדערונגען: 
 
 א.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; מלוכות, וועלכע האָבן ניט קיין אויסגאַנג צום ים. 
 ב.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; מלוכות, וואָס די נעמען פֿון זייערע הויפּשטעט פֿאַלן צונויף פולקאָם אָדער אין אַ גרויסער מאָס מיט די נעמען פֿון די מלוכות אַליין. 
 ג.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; מדינת־ישׂראל — מחמת רבונו־של־עולם האָט צוגעזאָגט אין דער תּורה, וואָס ער האָט געגעבן דעם פֿאָלק ישֹראל (און בלויז דעם פֿאָלק ישׂראל!), ניט אָנשיקן מער קיין מבול (זע: בראשית, ט’, י’’א). דאָס זעלבע איז שייך צו דער ייִדישער אויטאָנאָמער געגנט פֿון דער רוסלענדישער פֿעדעראַציע. ערשטנס, צוליב דעם, וואָס אויך זי טראָגט דעם נאָמען פֿונעם פֿאָלק ישׂראל. צווייטנס, ווײַל אויף איר פֿאָן איז געשילדערט דער זעלבער רעגנבויג, וואָס רבונו־של־עולם האָט געגעבן ווי אַ סימן, אַז ער וועט ניט אָנשיקן מער קיין מבול (זע: בראשית, ט, י’’ב – י’’ז). דריטנס, ווײַל די ייִדישע אויטאָנאָמע געגנט האָט ניט קיין אויסגאַנג צום ים. 
 ד.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; אַלע אינדזלען, חוץ יענע, וואָס געפֿינען זיך אויף טײַכן און אָזערעס). 
 ה.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; אַנטאַרקטידע (מחמת זי געהערט ניט קיין שום מלוכה, כאָטש אַרגענטינע און טשילע זײַנען מיט דעם ניט מסכּים). 
 ו.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; הויפּטשטעט פֿון אַלע מלוכות, ווי אויך אַדמיניסטראַטיווע צענטערס פֿון קאָלאָניאַלע באַזיצונגען, אײַנגעשלאָסן די מעבֿר־לימישע דעפּאַרטאַמענטן פֿון פֿראַנקרײַך. 
 
 די יבשה-שטחים, וועלכע אַנטשפּרעכן די איבערגעציילטע פֿאָדערונגען, וועלן אָפּגעהיט ווערן פֿולקאָם און בשלמות (אויסער די גלעטשערס פון אַנטאַרקטידע, גרינלאַנד און אַנדערע בײַפּאָלאַרישע אינדזלען, ווײַל די גרעסטע טייל זייערע דאַרף צעשמעלצט ווערן כּדי העכערן דעם ניוואָ פֿונעם וועלט־אָקעאַן). 
 לענג־אויס די גרענעצן פֿון די דערמאָנטע יבשה־שטחים מיט יענע יבשה־שטחים, וועלכע דאַרפֿן פֿאַרפֿלייצט ווערן, וועלן צו די ערשטע צוגעגעבן ווערן ערד־פּאַסן מיט דער ברייט אין אַזאַ צאָל קילאָמעטערס, ווי די צאָל אותיות אין די נעמען פֿון די הויפּטשטעט אָדער אַדמיניסטראַטיווע צענטערס פֿון די דערמאָנטע טעריטאָריעס. 
 די צאָל אותיות וועט געציילט ווערן לויט העברעיִשע נעמען פֿון די שטעט אינעם כתיבֿ־חסר (מחמת אויף די צוויי און צוואַנציק אותיות פֿונעם העברעיִשן אלף־בית שטייט די גאַנצע וועלט). 
 חוץ דעם דערמאָנטן ערד־פּאַס, וועלכער וועט אָפּגעהיט ווערן אָן קיין ענדערונגען, וועלן די איבערגעציילטע יבשה־שטחים אַרומגערינגלט זײַן מיט נאָך איין ערד־פּאַס אין דער ברייט פֿון איין קילאָמענטער, וועלכער וועט ווי מעגלעך גלאַטיק זיך אַראָפּלאָזן אָדער זיך אויפֿהייבן צום ניוואָ פֿונעם וועלט־אָקעאַן. 
 אויף דעם געשילדערטן צושנײַדן אויף דאָס נײַ די וועלט־מאַפּע וועט אויסגעטיילט ווערן הונדערט יאָר געציילטע לויטן ייִדישן לוח. 
 
 אַ גרויסער עמעצער האָט ברובֿ חסדו געשאָנקען אַ ריי געלערנטע פֿון פֿאַרשיידענע לענדער אַ גאַנצלעכע וויזיע פֿון דעם אָנקומענדיקן צושנײַדן פֿון דאָס נײַ די וועלט־מאפּע, אײַנגעשלאָסן דעם מאָמענט, פֿון וועלכן עס האָט זיך אָנגעהויבן דאָס ציילן די הונדערט יאָר. זיי אַלע האָט זיך אײַנגעגעבן באַשטעטיקן זייערע אַרויפֿוואַרפֿנדיקע אַ פּחד פּראָגנאָזן מיט אָנגאַבן פֿון די הײַנטצײַטיקסטע מכשירים, פֿון די פּינקטלעכסטע באַאָבאַכטונגען און פֿון די סאמע דרייסטע עקספּערימענטן, וועלכע האָבן זיך באַזירט אויף די סאַמע איבערצײַגנדיקע טעאָריעס. זייערע אויספֿירן זײַנען צונויפֿגעפֿאַלן אפֿילו אין די קליינע פּיטשעווקעס, ממש אַזוי ווי אין דער מעשׂה וועגן תּרגום־השבֿעים. זייערע אַנטדעקונגען האָבן די געלערנטע פֿאַרעפֿנטלעכט פּראַקטיש איינצײַטיק און אומאָפּהענגיק איינער פֿון אַנדערע. אויף אַזאַ אופֿן בײַ קיינעם פֿון די מענטשן מיט אַ גראָדן שׂכל זײַנען ניט געבליבן קיין ספֿקות לגבי אמתדיקייט פֿון זייער פּראָגנאָז. 
 פֿון דעם מאָמענט האָט אַ גרויסער עמעצער ווידער באַהאַלטן פֿון די מענטשן זײַן פּנים און איבערגעלאָזט זיי אין רשות פֿונעם אייביקן דיִאַלעקטישן פּאַראַדאָקס, וועלכער באַשטייט אין קאָנפֿליקט צווישן פֿאָרויסבאַשטימונג און אויסקלײַב־פֿרײַהייט. 
 (פֿאָרזעצונג קומט.) 
                