
                      אין תּל־אָבֿיבֿ איז די טעג אַרויס פֿון דרוק דער אָרדנטלעכער, 9טער נומער פֿונעם זשורנאַל “ייִדישלאַנד”, דעם איינציקן הײַנט־צו־טאָג ליטעראַטור־זשורנאַל אויף ייִדיש. ער איז געווידמעט דער קינדער־ליטעראַטור.  
   אינעם פֿאָרוואָרט “פֿון דער רעדאַקציע” איז וועגן דער אַרבעט איבער דעם דאָזיקן טעמאַטישן נומער געזאָגט: “ווען מיר, די רעדאַקציע־מיטגלידער, האָבן באַשלאָסן צו באַשֹימחהן דעם לייענער מיט אַ קינדער־נומער, האָבן מיר דערלויבט יעדן איינעם אויסצוקלײַבן פֿאַר דעם אָ נומער פּונקט דאָס וואָס וועט אים מאַכן גוט אויפֿן האַרצן. און דעם אמת געזאָגט, אין אונטערשייד פֿון די “פֿאַר דערוואַקסענע”־נומערן, עס האָט זיך אויסגעוויזן, אַז דער גרעסטער פּראָבלעם איז אויסצוקלײַבן אַ באַגרענעצטע צאָל ווערק פֿון באמת אַ ים פּרעכטיקע ווערק, סײַ פֿונעם ייִדישן ליטעראַרישן עזבֿון און סײַ פֿון די הײַנטצײַטיקע ייִדישע שרײַבער. ייִדישע חדר־ייִנגעלעך פֿלעגן אַמאָל אַ שוויץ טאָן מיט אַ ווערטל — אויך מיר אַ קונץ צו זײַן אַ בעקער! מע נעמט אַ טייגל און מע מאַכט אַ בייגל… און אפֿשר טאַקע דעריבער הייבט זיך אָן דער אָ נומער מיט אַ קלאַסישן אַרטיקל פֿון ש. אַנ־סקי וועגן די פֿאָלקס־קינדער־לידער מיט אַ רײַכן צוגאָב פֿון דרײַ און דרײַסיק לידער, געשאַפֿענע פֿון ייִדישע קינדער”. 
 חוץ דעם דערמאָנטן אַרטיקל פֿון ש. אַנ־סקי, וועלכער איז אין אָריגינאַל אָנגעשריבן געוואָרן אויף רוסיש (חוץ די ציטירטע אין אים פֿאָלקלאָרישע טעקסן), שליסט דער נומער אין זיך אײַן נאָך צוויי דירעקט פֿאַרבונדענע מיט זײַן טעמאַמטיק וויסנשאַפֿטלעכע אַרטיקלען: “אַן אמתע נסיעה. וועגן דער באַדײַטונג פֿונעם גיין אין שלום־עליכמס מעשֹיות פֿאַר קינדער” פֿון דאָקטאָר יעל לוי און “אַ ייִדישער תּנ’’ך פֿאַר קינדער — אָן גאָט און מיט גאָט” פֿון דאָקטאָר ענת אדרת. 
 אינעם נומער זײַנען פֿאַראַן סײַ אָריגינעלע (איציק מײַערסעס, ניקאָלײַ אָלניאַנסקיס און וועלוול טשערנינס), סײַ איבערגעזעצטע פֿון רוסיש (דאַניִיִל כאַרמסעס און וואַדים לעווינס) פּראָזע־ווערק פֿאר יונגע אין יאָרן און יונגע מיט זייער געמיט לייענער. אינעם ביראָבידזשאַנער קאָנטעקסט קאָן מען באַצייכענען, אַז דער באַשריבענער אין וועלוול טשערנינס פֿאַנטאַסטישער דערציילונג “פּרק מסעות בנימין החמישי” ייִדישער געלטאַכט (אַ שפּראַך־רעזערוואַט) אויף דער צווערג־פּלאַנעטע צערעס האָט געירשנט די רעגנבויגן־פֿאָן פֿון דער ייִדישער אויטאָנאָמער געגנט. אגבֿ, די רוסישע איבערזעצונג פֿון אָט דער דערציילונג איז שוין גרייט און זי וועט פֿאַרעפֿנטלעכט ווערן אין המשך אין “ביראָבידזשאַנער שטערן”. 
 די פּאָעזיע איז פֿאָרגעשטעלט מיט לידער פֿון יואל מאַטווייעוו, באָריס קאַרלאָוו און משה לעמסטער. צו זיי דאַרף מען צוגעבן אויך לידער פֿונעם לאַנגיאָריקן מחבר פֿון “ביראָבידזשאַנער שטערן” זיסי ווייצמאַן ז’’ל. זײַנע לידער זײַנען פֿאַרעפֿנטלעכט אין “ייִדישלאַנד” צוזאַמען מיט דער ביטערער בשׂורה וועגן זײַן פּטירה. 
 דער איצטיקער קולטור־טעטיקייט פֿאַר קינדער אויף ייִדיש זײַנען געווידמעט פֿאַרעפֿנטלעכטע אינעם “קינדער־נומער” נאָטיצן פֿון לעאָקאַדיע פֿרענקעל (“וועגן דער זונטיק־שול “אונדזערע טראַדיציעס” בײַם פּעטערבורגער ייִדישן קהילה־צענטער”) און פֿון יעלענע סאַראַשעווסקאַיאַ (וועגן דעם ביראָבידזשאַנער קינדער־אַנסאַמבל “אילנות”). די ביידע נאָטיצן זײַנע באַגלייט מיט פֿאָטאָ־בילדער. 
 
  וו. פּיריאַטינסקי  
                