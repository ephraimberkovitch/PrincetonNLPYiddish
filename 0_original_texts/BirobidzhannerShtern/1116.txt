
 וויזיט־קאַרטל פֿון אַ דיכטער 
 
 די ייִדישע פּאָעזיע איז ממשיך זיך אַנטוויקלען אויך אינעם 21סטן יאָרהונדערט. איבער אַ פּאָר צענדליקער דיכטער שאַפֿן איצט אויף ייִדיש. איז דאָס ווייניק? אויב פֿאַרגלײַכן מיט דעם, וואָס עס האָט זיך געטאָן אין דער ייִדישער פּאָעזיע מיט הונדערט און אפֿילו פֿופֿציק יאָר צוריק, אוודאי ווייניק. באַזונדערס, נעמענדיק אין באַטראַכט, אַז די רייד גייט וועגן דער גאָרער וועלט. בלויז אין ביראָבידזשאַן אַליין האָבן דאָך אַמאָל געשאַפֿן אַ פּאָר צענדליקער ייִדישע דיכטער. אָבער ווען מע דערמאָנט זיך, אַז שוין מיט פֿופֿציק יאָר צוריק האָט מען געמיינט, אַז קיין נײַע נעמען וועלן זיך אין דער ייִדישער פּאָעזיע מער ניט באַווײַזן, מעג מען זאָגן, אַז אַ פּאָר צענדליקער איז גאָר ניט ווייניק. און ס’איז נאָך היד נטויה — אויך אין די לעצטע יאָרן באַווײַזן זיך פֿון צײַט צו צײַט טאַקע אין דער ייִדישער פּאָעזיע נײַע נעמען. וועגן די פֿאָרשטייער פֿון דער הײַנטצײַטיקער ייִדישער פּאָעזיע דערציילן מיר אין אונדזער רובריק “וויזיט־קאַרטל פֿון אַ דיכטער”. 
 ישֹראל נעקראַסאָוו איז געבוירן געוואָרן אין לענינגראַד ( סאַנקט־פּעטערבורג) אין .1970 פֿאַרענדיקט דעם פֿילאָלאָגישן פֿאַקולטעט פֿונעם פּעטערבורגער מלוכה־אוניווערסיטעט . מיט זײַנע אָריגינעלע לידער אויף ייִדיש האָט ישֹראל דעביוטירט אינעם אַמעריקאַנער וועב־זשורנאַל ״דער באַוועבטער ייִד״ אין 2003. רעדאַגירט דעם פּעטערבורגער אַלמאַנאַך ״דער נײַער פֿרײַנד״ . זיך געדרוקט אין ״ירושלימער אַלמאַנאַך״ , ״ייִדישלאַנד״ , ״ביראָבידזשאַנער שטערן״ און אַנדערע פּעריאָדישע אויסגאַבעס . אין 2016 איז אין תּל־אָבֿיבֿ דערשינען זײַן לידער־זאַמלונג ״אָפּגעברענטע שטעט״ . איבערגעזעצט אויף רוסיש אַ גאַנצע ריי ווערק פֿון ישֹראל־יהושע זינגער , יצחק באַשעוויס־זינגער , דוד בערגעלסאָן , אבֿרהם סוצקעווער און אַנדערע ייִדישע פּראָזאַיִקער און דיכטער. 
 
 מײַ אין װילנע 
 די אַלטע װעלט איז לאַנג אַװעק, נאָר כ’װעל ניט װײנען, 
 איך קען ניט גלײבן, אַז די שכינה רוט 
 אױף אָט די געסעלעך, באַשאָטענע מיט בײנער, 
 דאָ, װוּ די ערד איז דורכגעזאַפּט מיט אונדזער בלוט. 
 …די װערבעס, טרױ’ריקע און צאַרטע, װערן גרינער. 
 סע בליצט דער טײַך. סע גײט צום סוף דער טאָג. 
 אין רעסטאָראַנען קלינגט די שפּראַך פֿון די ליטװינער, 
 און פּיאַטראַס װאַרט אױף זײַן יאַדװיגאַן בײַ דעם ראָג. 
 ערבֿ שבת 
 ס’ליגט אַ שמאָלער פּראָספּעקט צװישן װענט, ברױנע, געלע און גרױע, 
 און די שטאָט דעכעט שװער, אָנגעטאָן אין אַספֿאַלט און בעטאָן. 
 אַ גראַניטענער פּאַרקן, אַן אַלטער טשוגונענער טױער, 
 און אַ קופּאָל אַ גרינלעכער הענגט אױפֿן בלױלעכן פֿאָן. 
 דאַכט זיך, ס’װאַרטן די װענט די פֿאַרחלומטע, גרױע און געלע, 
 ס’האָט די צײַט אױף אַ רגע פֿאַרלאַנגזאַמט איר אײביקן טראָט. 
 מענטשן, מידע, פֿאַרמאַטערטע, רינען אַריבער פּאַמעלעך 
 אין די װאַרעמע אָדערן פֿונעם געפּאַקטן מעטראָ. 
 און אַן אָװנט צעשמירט דאָס געמעל פֿון בנינים, און פּלעצער, און גאַסן, 
 שבת־ליכט צינדט מען אָן אין די ייִדישע דירות אַצינד, 
 ערגעץ דאָרטן, ניט װײַט, זידט אין טײַך די פֿאַרנאַפֿטיקטע װאַסער, 
 קװאָלע קוסטן און בײמעלעך בייגן זיך אונטערן װינט. 
 דער זקן 
 Ты жил, старик! 
 М.Ю. Лермонтов 
 דאָס טאָגליכט הענגט אין פּאָליש װי אַ האַנטעך אױף אַ האָקן. 
 אבֿרהם סוצקעווער 
 אַ פּוסטע שול. אַ גרױער זקן זיצט, 
 איבער אַ שװערן ספֿר אײַנגעבױגן. 
 די טרערן שטײען אים אין זײַנע אױגן, 
 אין דרױסן גיסט אַ רעגן און עס בליצט. 
 און דאָ איז קאַלט און שטיל. דער אַלטער זיפֿצט, 
 די שורות טאַנצן אױפֿן געלן בױגן. 
 צו װאָס איז דאָס? אױף װאָס זשע װעט עס טױגן? 
 נאָר ער איז טאַקע לעבעדיק ביז איצט. 
 ער האָט געלעבט. ער האָט, װאָס צו פֿאַרגעסן, 
 ער האָט געשלאָגן זיך און אָפּגעזעסן, 
 ער האָט אַ סך געזען, נאָך מער געהערט. 
 און װידער לערנט ער זײַן בלאַט גמרא. 
 די װעלט װאָלט שטײן דאָך , װען ער װאָלט געװאָרן 
 דער לעצטער מענטש אױף דער פֿאַרװיסטער ערד. 
 *** 
 אין דרױסן איז רעגנדיק, ברודיק און גראָ. 
 כ’שלאָף אײַן אױף אַ מירמעלנער באַנק אין מעטראָ. 
 פֿאַרבײַגײער אײַלן אַהין און אַהער, 
 און אױף אַ גיטאַרע שפּילט אַן אָפֿיצער 
 און זינגט פֿון מלחמה, װוּ ער האָט אַמאָל 
 פֿאַרלאָרן דעם פֿוס, און סע כריפּעט זײַן קול. 
 קײן צײַט קײנער האָט ניט צו הערן זײַן שפּיל. 
 סע פֿאַלן מטבעות פֿאַר אים אױפֿן דיל. 
 אַ שיכּורער סאַמורײַ 
 כ’האָב װידער פֿאַרבלאָנדזשעט אין הונדערטער הײַזער, 
 אין גאַסן און מיסטגריבער, הױפֿן און שטעגן, 
 און אפֿשר װעט קײנער ניט קענען מיר װײַזן 
 קײן אמתן װעג צװישן טױזנטער װעגן. 
 די שטאָט קוקט אױף מיר װי אַ פֿרעמדע און קאַלטע: 
 װאָס פּרוּװ איך געפֿינען, װאָס װיל איך פֿאַרמעגן? 
 איך זוך, נאָר איך בין מיד געװאָרן צו האַלטן 
 אין זוכן דעם װעג צװישן טױזנטער װעגן. 
 זײ װעלן מיך פּלאָנטערן, װעלן מיר שטערן, 
 זײ ציִען װי פּענטעס און ליגן אַנטקעגן. 
 אַ שפּײַ װיל איך טאָן, נאָר מע טאָר ניט אױפֿהערן 
 צו זוכן דעם אײנציקן װעג צװישן װעגן. 
 *** 
 אפֿשר גײט אַ רעגן ערגעץ דאָרטן, 
 שיפֿלעך ליגן אױפֿן װיסטן באָרטן, 
 סע שיפּעט אױפֿן פֿעלדז די װײַסע שױם. 
 אָבער דאַכט זיך, אַז אַ זעגל פֿלאַטערט 
 צװישן אינדן, עלנט און פֿאַרמאַטערט, 
 אױפֿן סקריפּענדיקן זעגלבױם. 
 נאַסע נעצן הענגען דאָ װי סלינע, 
 פֿאַרגעסענע אױף אײביק, טונקל־גרינע, 
 גרױע כװאַליעס שלאָגן זיך אין זאַמד, 
 און דער װײַסער זעגל װערט פֿאַרשװוּנדן 
 בײַ דעם האָריזאָנט אין רױטע װוּנדן, 
 און די לופֿט איז קלעפּיק און פֿאַרסמט. 
 *** 
 דרײַ זקנות זיצן און נײען, 
 אַ ליכט שטײט צװישן זײ. 
 די ערשטע זאָגט: “הערט איר, סע גײען 
 פֿרעמדע פֿון יענער זײַט?” 
 שװײַגן די אַנדערע צװײ. 
 סע קאַפּעט דאָס הײסע חלבֿ, 
 סע שאָרכעט דאָס װײַסע זײַד. 
 די זקנות זיצן און נײען. 
 דאָס פֿײַערל ציטערט און בלױט. 
 די צװײטע זאָגט: “הערט איר, סע שטײען 
 די פֿרעמדע בײַ אונדזער פּלױט?” 
 שװײַגן 
 די אַנדערע צװײ. 
 אױף אַ ציכטיקן שנײ 
 פֿאַלן אַראָפּ טראָפּנס בלוט 
 פֿון דינע ראַבינע־צװײַגן. 
 