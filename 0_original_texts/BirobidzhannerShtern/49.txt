
                      &nbsp;די טעג איז דערשינען אַ נײַער נומער פֿונעם זשורנאַל “ייִדישלאַנד”, דעם איינציקן הײַנט־צו־טאָג ליטעראַרישן זשורנאַל אויף ייִדיש.  
    
   אלכּסנדר דראַבקין  
 דער נומער אַנטהאַלט בײַ 160 זײַטלעך און דערפֿאַר ווערט ער באַטראַכט ווי אַ טאָפּלטער און האָט אַן אַנטשפּרעכיקן נומער: 11 – 12. ווי ס’איז שוין געוויינלעך פֿאַר זײַנע לעצטע נומערן, איז דער קוואַרטאַלניק דערשינען אויך דאָס מאָל מיט צוויי טיראַזשן – אין ישֹראל און אין שוועדן. 
 דער טאָפּלטער נומער פֿון “ייִדישלאַנד” ווערט געעפֿנט מיט צוויי לידער פֿונעם עזבֿון פֿון דעם באַוווּסטן ישֹראלדיקן דיכטער אלכּסנדר שפּיגלבלאַט (1927 – 2013). עס גייט אַ רייד וועגן לידער אָנגעשריבענע דורך אים אין דער יוגנט, אין 1947, ווען דער דיכטער האָט נאָך געוווינט אין רומעניע. 
 די הײַנטצײַטיקע ייִדישע פּאָעזיע איז פֿאָרגעשטעלט אין דעם נומער מיט לידער־ציקלען פֿון פֿעליקס חיימאָוויטש (מינסק), באָריס קאַרלאָוו (בלומינגטאָן – ירושלים), 
   עמיל קאַלין  
   דוד עומר  
 וועלוול טשערנין (כּפֿר־אלדד) און מיכאל פֿעלזענבאַום (ראַמלע). חוץ די דאָזיקע גוט באַקאַנטע די ליבהאָבער פֿון דער ייִדישער ליטעראַטור דיכטער, זײַנען אין דעם נומער פֿאָרגעשטעלט צוויי פּאָעטן־ דעביוטאַנטן: דער 27־יאָריקער דוד עומר (אַמסטערדאַם), וועלכער איז פֿריִער באַוווּסט געווען ווי אַן איבערזעצער פֿון ייִדיש אין האָלענדיש (“ביראָבידזשאַנער שטערן” האָט דאָ ניט לאַנג מיטגעטיילט וועגן רבֿקה באַסמאַן&nbsp; בן־חיימס זאַמלונג לידער, איבערגעזעצטער דורך אים) און דער 41־יאָריקער אַמעריקאַנער ייִדישער אַקטיאָר אַלי ראָזען (ניו־יאָרק). צו די פּאָעטן־דעביוטאַנטן מעג מען צורעכענען “על־תּנאי” אויך דעם באַוווּסטן קאָמפּאָזיטאָר און כּלי־זמר זיסל סלעפּאָוויטש (ניו־יאָרק), וועלכער האָט פֿאַרפֿאַסט פֿאַרן פֿאַרעפֿנטלעכטן אין דעם נומער זינגליד “אַ קאַרטל פֿאַר זיך אַליין” ניט בלויז מוזיק, נאָר אויך ווערטער. מע דאַרף דערמאָנען אויך אַ פֿאַרעפֿנטלעכט אינעם נומער ליד פֿונעם פּאָפּולערן הײַנטצײַטיקן שוועדישן דיכטער קאָרנעליס וורעסוויק (געב. אין 1987) אין דער ייִדישער איבערזעצונג פֿון קאָליע אָלניאַנסקי (לונד). 
   ישראל נעקראַסאָוו  
 גאַנץ ברייט איז פֿאָרגעשטעלט די הײַנטצײַטיקע פּראָזע. אינעם נומער איז פֿאַרעפֿנטלעכט אַ גרעסערע דערציילונג פֿון עמיל קאַלין (תּל־אָבֿיבֿ), ווי אויך קורצע דערציילונגען פֿון ישֹראל נעקראַסאָוו (פּעטערבורג), שירי שאַפּיראַ (ירושלים) און אלכּסנדר דראַבקין (ביראָבידזשאַן). ס’איז אויך פֿאַרעפֿנטלעכט אין איבערזעצונג אויף ייִדיש אַ פּראָזאַיִשע מיניאַטור פֿונעם קלאַסיקער פֿון דער ווײַסרוסישער ליטעראַטור זמיטראָק ביאַדוליאַ (שמואל פּלאַווניק; 1886 – 1941). 
 ווי אַלע פֿריִערדיקע נומערן פֿון “ייִדישלאַנד”, שליסט אויך דער נײַער נומער פֿונעם זשורנאַל אין זיך אײַן וויסנשאַפֿטלעכע און פּאָפּולערע 
   ענתּ אַדרתּ  
 אַרטיקלען וועגן פֿאַרשיידנאַרטיקע אַספּעקטן פֿון דער ייִדישער ליטעראַטור, קונסט און געשיכטע. דאָקטאָר ענתּ אַדרתּ (פּתח־תּקווה) דערציילט וועגן דער וואַרשעווער ליטעראַרישער צײַטשריפֿט “רינגען”, וועלכע איז דערשינען אין 1921 – 1922; דאָקטאָר וועלוול טשערנין אַנאַליזירט די השפּעה פֿון ייִדיש אויף דער רוסישער שפּראַך פֿונעם רוסיש־ייִדישן השֹכּלה־פּראָזאַיִקער אָסיפּ ראַבינאָוויטש (1817 – 1869); חווה וואַניקאָוו (חבֿרון) באַהאַנדלט די פֿאַרבינדונג צווישן דעם רוסיש־שפּראַכיקן פֿאָלקלאָר פֿון די קאַנטאָניסטן און די סלאַוויש־שפּראַכיקע און מיש־שפּראַכיקע חסידישע זינגלידער (ס’איז כּדאי צו דערמאָנען וועגן דעם, אַז אַ געקירצטער וואַריאַנט פֿון דעם דאָזיקן אַרטיקל וועט אין גיכן דערשײַנען אינעם נײַעם באַנד פֿונעם אַלמאַנאַך “ביראָבידזשאַן”, וועלכער ווערט איצט צוגעגרייט צום דרוק). דער געוועזענער אַקטיאָר פֿונעם מאָסקווער ייִדישן דראַמאַטישן אַנסאַמבל אַלכּסנדר טשערנאָוו (צורן) טיילט זיך מיט זײַנע קינדערשע אײַנדרוקן פֿון צוויי סאָוועטישע פֿילמען פֿון די 30ער יאָרן, אין וועלכע עס האָט – זאָל זײַן נאָר אַ ביסל – געקלונגען די ייִדישע שפּראַך – “גליקן־זוכער (ייִדן אין ביראָבידזשאַן)” און “צירק”. 
   שירי שאַפּיראַ&nbsp;  
 אַ טייל מאַטעריאַלן פֿונעם נומער שפּיגלען אָפּ דאָס הײַנטצײַטיקע קולטור־לעבן אויף ייִדיש. אַ פֿאַרצייכענונג פֿון דאָקטאָר וואַלענטינע פֿעדטשענקאָ (פּאַריז) דערציילט וועגן דער טעטיקייט פֿון דער באַרימטער פּאַריזער מעדעם־ביבליאָטעק. פּראָפֿעסאָר וואַלערי דימשיץ (פּעטערבורג) שטעלט פֿאָר צוויי נײַע ביכער איבערגעזעצטע פֿון ייִדיש אין רוסיש – וועלוול טשערנינס זאַמלונג לידער “אַ מאַסקע אויף אַ מאַסקע”, וואָס איז דערשינען אין ביראָבידזשאַן, און באָריס סאַנדלערס זאַמלונג דערציילונגען “אָנדענק־טאָג אין אַמנעזיע־שטעטל”, וואָס איז דערשינען אין ניו־יאָרק. צו דער דאָזיקער גרופּע מאַטעריאַלן געהערט אויך אינטערוויו מיט דער ישֹראלדיקער ייִדישער זינגערין ווירע לאָזינסקי. 
 באַנאַנד מיט די געוואָרענע שוין טראַדיציאָנעלע רובריקעס “אַ נײַ זינגליד” און “נײַע ביכער” האָט זיך אין דעם נומער באַוויזן אַ צוגאָבלעכע 
   זיסל סלעפּאָוויטש  
 רובריק –”מאַטעריאַלן צום לעקסיקאָן פֿון דער ייִדישער ליטעראַטור אינעם 21טן יאָרהונדערט”. ווי עס ווערט לגבי דעם גאַנץ אָפּטימיסטיש געזאָגט אין דער רעדאַקציע־הקדמה צו דעם נומער: “מיר פֿאַרלירן ניט קיין בטחון און גלייבן באמונה־שלמה, אַז די ייִדישע שפּראַך און די ייִדישע ליטעראַטור וועלן ניט נעלם ווערן אויך אינעם סוף פֿונעם 21טן יאָרהונדערט. ווי עס שטייט געשריבן אין טעאָדאָר הערצלס “אַלטנוילאַנד”, “ווען איר וואָלט, איסט עס קיין מערכען”, מאַכן די העברייער: “אם תּרצו, אין זו אַגדה”. מיט דער האָפֿענונג, אַז ס’וועט טאַקע זײַן אַזוי (כּן יהי רצון), הייבן מיר אָן אין דעם דאָזיקן נומער אַ נײַע רובריק “מאַטעריאַלן צום לעקסיקאָן פֿון דער ייִדישער ליטעראַטור אינעם 21טן יאָרהונדערט”,כּדי מאַכן אונדז אַלעמען קלאָרער דאָס איצטיקע בילד פֿונעם ייִדישן ליטעראַטור־פּראָצעס און העלפֿן דערבײַ אַ ביסל די היסטאָריקער פֿון דער ייִדישער ליטעראַטור, וועלכע וועלן, מירצעשעם, אַרבעטן אינעם 22טן יאָרהונדערט”. 
 
  וו. פּיריאַטינסקי  
                