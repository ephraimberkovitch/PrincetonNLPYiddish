
 אין תּל־אָבֿיב איז דערשינען אַ נײַער באַנד (דאָס יאָר תש»ף) פֿונעם וויסנשאַפֿטלעכן יאָרבוך «יעוורעי יעווראָפּי אי אַזיִאי» («ייִדן פֿון אייראָפּע און אַזיע»), וועלכן עס גיט אַרויס דער אינסטיטוט פֿאַר אייראָ־אַזיִאַטישע ייִדישע שטודיעס בײַם אייראָ־אַזיִאַטישן ייִדישן קאָנגרעס. 
 ער שטעלט מיט זיך פֿאָר אַ זאַמלונג וויסנשאַפֿטלעכע אַרטיקלען, וועלכע שפּיגלען אָפּ פֿאַרשיידענע אַספּעקטן פֿון דער איצטיקער לאַגע, פּערספּעקטיוון און קולטור־ירושה פֿונעם ייִדישן פֿאָלק אין די לענדער פֿון מיזרח־אייראָפּע און אַזיע (איבערהויפּט אינעם געוועזענעם ראַטן־פֿאַרבאַנד). 
 דער באַנד שליסט אין זיך אײַן די קומענדיקע אַרטיקלען: «אַ ייִד אין אַ גרויסער שטאָט. סאָציאָ־קולטורעלער פּאָרטרעט פֿון דער ייִדישער באַפֿעלקערונג פֿון קיִעוו, מינסק, מאָסקווע און סאַנקט־פּעטערבורג» פֿון זאבֿ חנין (אבֿיעזר), «ייִדן פֿון הײַנטצײַטיקן ווײַסרוסלאַנד: אַ לעבעדיקע געמיינשאַפֿט אָדער אַ «זכּרון־איינס» פֿון יעלענע גראָס (מינסק), «אַנטיסעמיטיזם אין אוקראַיִנע: היסטאָרישע דימענסיע» פֿון יאַראָסלאַוו הריצאַק (לעמבערג), «יאַפּאָניע און אירע ייִדן» פֿון טאַטיאַנע לאָקשינאַ (הערצליע), «די ייִדישע פּעריאָדיק אויפֿן פּאָסט־סאָוועטישן רוים: 30 יאָרשפּעטער» פֿון מיכאל גאָלד (קיִעוו), «נאָך אַ טשערעפּאַכע לויפֿט אַכילעס»: די עליה און אַנדערע פֿאַקטאָרן פֿון דער פֿאָרמירונג פֿון דער רוסיש־ייִדישער ליטעראַטור אין ישׂראל און אין גלות» פֿון וועלוול טשערנין (כפֿר־אלדד), «שילן פֿון גרוזיע אין דער מיט פֿון די 40ער — אָנהייב 50ער יאָרן אין דער שײַן פֿון אַרכיוו־מאַטעריאַלן» פֿון יעקבֿ אופֿיר (ירושלים)&nbsp; און אַנדערע. דאָס יאָרבוך איז צוטריטלעך אין אינטערנעץ. 
 
 יע. קאַפּלאַן 
 