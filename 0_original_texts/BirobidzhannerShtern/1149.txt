
 אַ גרױסער אינטערנאַציאָנאַלער קלעזמער־פֿעסטיװאַל מיטן נאָמען ״קלעזטיװאַל״, אָרגאַניזירט דורכן אינסטיטוט פֿון ייִדישער מוזיק, איז פֿאָרגעקומען אין בראַזיל 
 דאָס איז געװען שוין דער 11ער ״קלעזטיװאַל״ און הײַיאָר איז ער פֿאָרגעקומען פֿון 17 ביז 24 אָקטאָבער אין אָנלײַן־פֿאָרמאַט. אין די ראַמען פֿונעם פֿעסטיוואַל האָט מען אַנאָנסירט ״די באָבע־פּרעמיעס״־פֿאַרמעסט פֿאַר די בעסטע ייִדישע לידער און מוזיק, געשאַפֿן אין 2020. 
 די מוזיקער פֿון 22 לענדער האָבן צוגעשיקט אינעם אָרגקאָמיטעט 136 לידער און מוזיקאַלישע קאָמפּאָזיציעס, פֿון וועלכע מע האָט אױסגעקליבן 30 — צו 10 אין יעדער קאַטעגאָריע:&nbsp; ״דער בעסטער װידעאָ־קליפּ״, ״דאָס בעסטע נײַ־געשאַפֿענע ייִדישע ליד״ און ״דער בעסטער קלעזמער־ניגון״. 
 די געווינערס אין יעדער קאַטעגאָריע האָט באַשטימט אַ זשורי און אויך דורכן פֿאָלקס־שטימען. 
 די ״פֿאָלקס־שטים״־פּרעמיע (200 $) אין קאַטעגאָריע ״דער בעסטער קלעזמער־ניגון״ האָט באַקומען מיטיאַ געראַסימאָװ פֿון אוקראַיִנע פֿאַרן ניגון ״ראָסאַניװסקי קאַזאַטשאָק״. די ערשטע פּרעמיע אין אָט דער קאַטעגאָריע (1000$) האָט באַקומען די קלעזמער־קאַפּעליע «Ezekiels Wheels Klezmer Band» 
 פֿון באָסטאָן מיט אַ װוּנדערלעכער קאָמפּאָזיציע ״די פֿאָדעם״. 
 אין דער קאַטעגאָריע ״דאָס בעסטע נײַע ייִדישע ליד״ האָט טאַניאַ גרינבערג פֿון בראַזיל געװוּנען די ״פֿאָלקס־שטים״ מיט איר ליד ״נײַע װעלט״ און די ערשטע פּרעמיע האָבן באַקומען יעפֿים טשאָרני מיט סוזאַנע גערגוס פֿאַר זײער ליד ״ס׳איז דרום־אַמעריקע״. 
 די ״פֿאָלקס־שטים״ פֿאַרן בעסטן װידעאָ־קליפּ האָט באַקומען יוני אילתּ מיטן ליד ״זאָל זײַן״ פֿון יוסף פּאַפּיערניקאָװ און די ערשטע פּרעמיע פֿון זשורי האָט געװוּנען דניאל קאַהן און סװעטאַ קונדיש פֿאַרן ליד ״דער מענטשן־פֿרעסער״, אָנגעשריבן פֿון סאָלאָמאָן שמולעװיץ אין 1961 װעגן דער שרעקלעכער מגפֿה, װאָס האָט אַװעקגענומען פֿון דער װעלט מיליאָנען מענטשן. דאָס ליד דערמאָנט אַלעמען אין דער שרעקלעכער פּאַנדעמיע פֿון הײַנט. 
 װען איך האָב געפֿרעגט די גרינדערס פֿון ״באָבע־פּרעמיעס״, ניקאָל און עדגאַר באָרגער, װעגן דעם אונטערשײד צװישן די פֿריִערדיקע קלעזטיװאַלן און דעם הײַיאָריקן, װירטועלן, האָבן זײ ענטוזיאַסטיש געענטפֿערט, אַז דער ״קלעזטיװאַל־2020״ האָט דערמעגלעכט צוצוציִען די טאַלאַנטן פֿון דער גאַנצער װעלט און האָט באַרײַכערט די קולטור מיט אַזױ פֿיל נײַע, אָריגינעלע שאַפֿונגען פֿון גאָר הױכן קװאַליטעט. 
 
 &nbsp; נ . טוריאַנסקי 
 https://www.facebook.com/watch/live/?v=2677774922460633&amp;ref=watch_permalink 
 