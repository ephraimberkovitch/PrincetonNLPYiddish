
 אין גרונט פונעם פילם ליגט דאָס בוך פון איליא וואסיליעוו ”אלעקסאנדער פּעטשערסקי: א דורכרײַס אין אומשטערבלעכקײַט“ 
 די אקטיאָרן קאָנסטאנטין כאבענסקי און קריסטאָפער לאמבערט נעמען אָנטייל אין די פילמירונגען פונעם קינאָבילד ”די לעגענדע וועגן אנטלויפן“, וואָס איז באגרינדעט אויף די רעאלע געשעענישן, וועלכע זײַנען פאָרגעקומען אין די יאָרן פון דער צווייטער וועלט-מלחמה אינעם נאצישן טויט-לאגער סאָביבאָר (פּוילן). 
 די אידיי פונעם פּראָיעקט איז אויפגעקומען בײַ דעם קולטור-מיניסטער פון רוסלאנד וולאדימיר מעדינסקי, עס האָבן זי אונטערגעהאלטן די אויפפירערס עלמיר אײַנולאָוו און נאטאליא דאָראָשקעוויטש. דעם סצענארי צו דעם פילם האָט אָנגעשריבן אלעקסאנדער אדאבאשיאן, אלס רעזשיסיאָר האָט מען אײַנגעלאדן אנדריי מאליוקאָוון. אין גרונט פונעם פילם האָט מען געלייגט דאָס בוך פון איליא וואסיליעוו ”אלעקסאנדער פּעטשערסקי: א דורכרײַס אין אומשטערבלעכקײַט“. 
 ”עס האָט אונדז אינספּירירט די פּערזענלעכקײַט פון אלעקסאנדער פּעטשערסקי, וועלכער איז אימשטאנד געווען ארויסווײַזן א ווידערשטאנד דער נאצישער טויט-מאשין, אָרגאניזירן דעם איינציקן דערפאָלגרײַכן אויפשטאנד אין קאָנצלאגער פאר דער גאנצער צווייטער וועלט-מלחמה, — זאָגן די אויטאָרן פונעם פילם. — ס’איז פּאראדאָקסאל: אויף מערב האָט מען געשאפן א סך פילמען און ביכער וועגן דעם אויפשטאנד אין סאָביבאָר, אָבער אין רוסלאנד ווייסט מען פּראקטיש גאָרניט וועגן אָט דער העלדישער געשיכטע“. 
 דער לייטענאנט פון דער סאָוועטישער ארמיי אלעקסאנדער פּעטשערסקי איז אין 3491 יאָר ארײַנגעפאלן אינעם קאָנצלאגער. לויט דעם סיוזשעט ס’האָט זיך אים צוזאמען מיט דער גרופּע סאָוועטישע קריגס-געפאנגענע אײַנגעגעבן נאָר פאר דרײַ וואָכן צו אָרגאניזירן און פארווירקלעכן דעם אויפשטאנד פון די געפאנגענע פון פארשיידענע אייראָפּעיִשע לענדער. 
 קאָנסטאנטין כאבענסקי וועט שפּילן די הויפּט-ראָל אינעם פילם, און דער פראנצויזישער אקטיאָר קריסטאָפער לאמבערט וועט שפּילן די ראָל פונעם קאָמאנדאנט פון סאָביבאָר אָבערשארפיורער קארל פרענצעל. עס שפּילן אויך אינעם פילם די רוסלענדישע אקטריסע מאריא קאָזשעווניקאָווא, די אייראָפּעיִשע אקטיאָרן פעליסע יאנקעל, דײַניוס קאזלאוסקאס, מיכאלינא אָלשאנסקא, וואָלפגאנג טשערני, פיליפּ ריינהארדט און אנדערע. 
 דער הויפּט-טייל פון די פילמירונגען וועט דורכגיין אין ליטע. דאָרטן האָט מען אויפגעבויט די דעקאָראציעס פונעם קאָנצלאגער לויט די צייכענונגען, וואָס עס האָבן געמאכט די אָנטיילנעמערס פון די פאנאנדערגראָבונגען אין סאָביבאָר. מע פּלאנירט צו פארענדיקן דעם פילם פרילינגצײַט 7102יאָר. 
 