
                      קריית ביאַליק איז אַ סימפּאַטישע און ניט קיין גרויסע שטאָט, וואָס געפֿינט זיך לעבן חיפה.   
   פֿון די פֿענצטער פֿון מײַן דירה אויפֿן אַכטן שטאָק קאָן איך זען גלײַכצײַטיק אַ שטיקל ים הינטער הויכע געבײַדעס און דעם באַרג כּרמל. אָבער וועגן דעם באַרימטן באַרג וועלן מיר רעדן אַן אַנדערס מאָל. הײַנט וויל איך דערציילן וועגן אַ קליינעם, אָבער אַן אומגעוויינלעכן נאַטור־רעזערוואַט, וואָס איז פֿאַראַן אין מײַן שטאָט. אין דעם דאָזיקן אָרט באַשיצט מען אַ זומפּ. צוליב וואָס מוז מען דאָס טאָן? ווער דאַרף האָבן זומפּן? 
  מיט אַ סך יאָרן צוריק האָבן ריזיקע זומפּן זיך געצויגן אינעם צפֿונדיקן טייל פֿון ישֹראל. ס׳איז געווען אוממעגלעך דורכצולייגן אויטאָמאָביל־וועגן און באַאַרבעטן די ערד. די באַפֿעלקערונג האָט זייער געליטן, מענטשן פֿלעגן שטאַרבן פון קדחת. 
 בהדרגה האָבן ייִדן אַנטוואַסערט די זומפּן, אָבער גלײַכצײַטיק זײַנען טײַכלעך אויסגעטריקנט געוואָרן, ס׳האָבן אָנגעהויבן פארשווינדן חיות און וואַסער־געוויקסן. דאַן האָבן די געלערנטע־עקאָלאָגן אָנגענומען אַ באַשלוס, אַז אַ טייל פון דער טעריטאָריע דאַרף מען אומקערן די זומפּן. 
 דאָ איז כּדאַי צו באַמערקן, אַז אונדזער פּאַרק ״אפק״ איז ניט קיין איינציקער נאַטור־רעזערוואַט אין ישֹראל, וועלכער באשיצט זומפּן. אויך אינעם טאָל חולה איז פֿאַראַן אַ גרויסע אָזערע מיט דעם זעלבן נאָמען און מיט זומפּן אַרום איר. דאָס איז אַ קאָלאָסאַלער רעזערוואַט, דאָרט ווינטערן אָדער רוען זיך אָפּ טויזנטער פֿאַרשידענע פֿייגל פֿון אַזיִע און אייראָפּע אויפֿן וועג קיין אַפֿריקע און צוריק. דאָס איז אַ באַליבט אָרט פון ישֹראלים, וווּ זיי קאָנען שפּאַצירן און מאַכן אַכטגעבונגען נאָך די פֿייגל. חוץ דעם פֿירן דאָ דורך די געלערנטע־אָרניטאָלאָגן פֿון דער גאַנצער וועלט אַ וויכטיקע פֿאָרש־אַרבעט. 
 דאָ איז פֿאַראַן אַ גרויסע מענגע פֿייגל. למשל, וואַסער־פֿייגל, אַזעלכע ווי קאַטשקעס, גענדז, קאָרמאָראַנען, פּעליקאַנען, פישכאַפּערס (צאַפּליעס) און אַנדערע. ס׳זײַנען  אויך פֿאַראַן אַ סך וואַלד־ און פֿעלד־פֿייגל. און אומעטום פֿליִען גרויסע גרינע פּאָפּוגעס. זיי זײַנען אַמאָל אַוועקגעפֿלויגן פֿון זאָאָפּאַרק און איצט האָבן פֿאַרפֿילט דאָס לאַנד. 
 אַ טײַכל אינעם רעזערוואַט איז פֿול מיט פֿיש: טילאַפּיע, וואָס מע רופֿט אויך אָן מושט אָדער אמנן, קאַרפּן און סאָמען. טשערעפּאַכעס און פֿרעש וואַרעמען זיך אונטער הייסע זונענשטראַלן. זיי האָבן נישט קיין מורא פֿאַר מענטשן און, דערהערנדיק די טריט, שווימען צו צום ברעג. 
 אונדזער פּאַרק איז נישט קיין גרויסער, אָבער איר קענט דאָרט אָנטרעפֿן אויף אַ סך פֿאַרשידענע חיות. אוודאַי, אויב איר וועט נישט פּילדערן און וועט קוקן מיט צען אויגן. אויף לאָנקעס נעבן וואַסער פּאַשען זיך נוטריעס און אין דער ווײַטנס — אַ סטאַדע ווילדע בופלאָקסן. פֿון הינטער קוסטן קוקן אַרויס שאַקאַלן — בין־השמשות קומען זיי אַפֿילו אין דער שטאָט. 
 איך קאָן נאָך לאַנג דערציילן וועגן חיות, אָבער אינעם פּאַרק זײַנען פֿאַראַן נאָך אַ סך אינטערעסאַנטע זאַכן צו קוקן. אַ מאַרשרוט־שטעג וועט אײַך צופֿירן כּמעט אין יעדן אָפּגעזונדערטן ווינקל פֿונעם נאַטור־רעזערוואַט. אויף טריט און שריט קאָן מען דאָ טרעפֿן סורפּריזן. אָט איז אַ וועלדל איילביימער מיט משונהדיקע שטאַמען. רירט זיך צו צו זיי. זיי האָבן געזען קרייץ־צוגן אָדער אַפֿילו קריגסלײט פֿון יוסף בן מתתיהו (פֿלאַווי). 
  ניט ווײַט פֿונעם וועלדל שטייט אַ מיל. אַ פֿונדאַמענט פֿון דער דאָזיקער געבײַדע איז געווען פֿאַרלייגט אין די רוימישע צײַטן. קומט ארײַן. דאָס איז איצט אַ מוזיי. 
 די שטעג פֿירט אײַך ווײַטער, פֿאַרבײַ דער אָזערע, פֿאַרוואַקסענער מיט וואַסער־געוויקסן, צום אַלטן ברייטן צעצווײַגטן פֿײַגנבוים. זומערצײַט קאָנען באַזוכער פֿונעם פּאַרק נאַשן&nbsp; זײַנע זיסע פֿרוכטן. נאָר זײַט פֿאָרזיכטיק! דראַפּעט זיך נישט בײַ שטעכלדיקע צווײַגלעך פֿון ווילדע מאַלינע־קוסטטן. 
 און אויב איר זײַט מיד, זעצט זיך אויף אַ באַנק אונטערן הויכן עווקאַליפּט. ער איז אָנגעקומען פֿון אויסטראַליע, אָבער פֿילט זיך דאָ זייער גוט. ווינטערצײַט וואַרפֿט ער אַראָפּ זײַן קאָרע, און אין פֿרילינג איז די לופֿט אַרום אים אָנגעפֿילט מיט אַראָמאַט פון זײַנע בלומען און מיט בינען זשומען. אַגבֿ, צי האָט איר געגעסן עווקאַליפּט־האָניק? 
 אָבער איר האָט נאָך נישט געזען אַ סך שיינע ערטער. אויב איר וועט איבערגיין איבער אַ הילצערנעם בריקל אַריבער וואַסער, וועט איר צוגיין צום בערגלפֿוס. דאָס איז נישט פּראָסט אַ בערגל, אָבער אַ קורגאַן. דאָ האָט מען געלעבט אַ סך פריִער ביז אונדזער ערע. פֿונעם שפּיץ קורגאַן אַנטפּלעקט זיך אַ ברייטע פּאַנאָראַמע. איר וועט זען דעם מיטללענדישן ים, די בערג כּרמל, נצרת, תּבֿור, די ווײַסע קרײַדפֿעלדזן פֿון ראש הנקרה, די גרענעץ מיט לבֿנון. אויב איר ווילט, וועל איך אײַך דערציילן וועגן זיי. און דערווײַל גייט אַראָפּ פֿונעם בערגל — דאָרטן, אונטער די סאָסנעס זײַנען פֿאַראַן שיינע טישלעך פֿאַר פּיקניק, און אַ גראָז־טעפּעך וואַרט שוין אויף אײַך. 
 בילדער פֿונעם מחבר 
 
  יעלענע מאַרונדיק,  
  ישֹראל  
                