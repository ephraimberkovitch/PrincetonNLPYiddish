
 דער צענטער פֿאַר תּפֿוצות־פֿאָרשונגען אויף גאָלדשטיין־גוֹרנס נאָמען פֿונעם תּל־אָבֿיבֿער אוניווערסיטעט און דער אינסטיטוט פֿאַר אייראָ־אַזיאַטישע ייִדישע שטודיעס האָבן נאָר וואָס אַרויסגעלאָזט דאָס בוך פֿונעם פּראָפֿעסאָר זאבֿ חנין און דאָקטאָר וועלוול טשערנין “דער ייִדישער אידענטיטעט אינעם געוועזענעם ראַטנפֿאַרבאַנד: פּאַראַמעטרען, מאָדעלן און אַרויסרופֿן”.­ 
 עס גייט אַ רייד וועגן אַ פֿונדאַמענטאַלער סאָציאָלאָגישער פֿאָרשונג, וועלכע איז דורכגעפֿירט געוואָרן לויט איניציאַטיוו און בײַ פֿינאַנסיעלער שטיצע פֿונעם אייראָ־אַזיאַטישן ייִדישן קאָנגרעס. אין זײַן יסוד ליגן רעזולטאַטן פֿון אינטערוויואירונג פֿון אַריבער 2 טויזנט אינפֿאָרמאַנטן, אויף וועלכע עס פֿאַרשפּרייט זיך דער ישֹראלדיקער חוק־השבֿות, דאָס הייסט ניט בלויז ייִדן, נאָר אויך האַלבע ייִדן, ייִדן אויף אַ פֿערטל, ווי אויך ניט־ייִדישע ווײַבער און מענער פֿון פּערזאָנען פֿון די אַלע איבערגעציילטע קאַטעגאָריעס. אין סאָציאָלאָגיע איז פֿאַרפֿירט צו רופֿן אָט דעם גאַנצן עולם “אַ פֿאַרברייטערטע ייִדישע פּאָפּולאַציע”. 
 די פֿאָרגייענדיקע אויספֿאָרשונג פֿונעם אידענטיטעט פֿון דער פֿארברייטערטער ייִדישער פּאָפּולאַציע אינעם פּאָסט־סאָוועטישן רוים איז דורכגעפֿירט געוואָרן דורך זאבֿ חנין און וועלוול טשערנין אין 2004 – 2005. ווי ס’איז צו זען פֿון רעזולטאַטן פֿון זייער נײַער פֿאָרשונג, במשך פֿון די פֿאַרגאַנגענע 15 יאָר זײַנען אינעם זין פֿונעם ייִדישן אידענטיטעט אינעם געוועזענעם ראַטנפֿאַרבאַנד פֿאָרגעקומען באַשטימטע ענדערונגען, פֿאַרבונדענע מיט אַזעלכע פֿאַקטאָרן, ווי דער המשך פֿון דער ייִדישער עמיגראַציע אויסער די גרענעצן פֿונעם געוועזענעם ראַטנפֿאַרבאַנד; דאָס אַוועקגיין פֿון די עלטערע דורות, וועלכע האָבן געהיט די ייִדישע שפּראַך און עלעמענטן פֿון טראַדיציאָנעלער קולטור; צענטראָפֿוגאַלע פּראָצעסן, וואָס העלפֿן מיט דער פֿאָרמירונג פֿון נײַע עטנאָפּאָליטישע געמיינזאַמקייטן “רוסלענדישע ייִדן”, “אוקראַיִנישע ייִדן” אא; איבערוואַנדערונג פֿון ייִדן אין גרעסערע שטעט, טעטיקיט פֿון ייִדישע רעליגיעזע קהילות באַנאַנד מיט אַ פֿארשטאַרקונג פֿון אַסימילאַציע־פּראָצעסן. 
 די איצטיקע אויספֿאָרשונג איז דורכגעפֿירט געוואָרן אין פֿיר מלוכות, אין וועלכע ס’איז קאָנצענטרירט די איבערוועגנדיקע מערהייט פֿון דער פֿאַרברייטערטער ייִדישער פּאָפּולאַציע פֿונעם פּאָסט־סאָוועטישן רוים: אין דער רוסלענדישער פֿעדעראַציע (אַריבער 900 אינטערוויואירטע), אויף אוקראַיִנע (890 אינטערוויואירטע), אין ווײַסרוסלאַנד (350 אינטערוויואירטע) און אין מאָלדאָווע. אינעם גאַנג פֿון די אינטערוויוען זײַנען געשטעלט געוואָרן פֿראַגן, וואָס באַרירן פֿאַרשיידענע אַספּעקטן פֿון זעלבסט־אידענטיפֿיקאַציע פֿון די מענטשן, וועלכע געהערן צו דער פֿאַרברייטערטער ייִדישער פּאָפּולאַציע, זייער באַציונג צו דער ייִדישער רעליגיע, צום ייִדישן חינוך אאוו. מע דאַרף אונטערשטרײַכן, אַז אין די ראַמען פֿון דער געגעבענער אויספֿאָרשונג איז די אינטערוויואירונג דורכגעפֿירט געוואָרן אויך אין ביראָבידזשאַן. אויפֿן סמך פֿון די באַקומענע דעמאָלט מאַטעריאַלן האָט פּראָפֿעסאָר זאבֿ חנין אפֿילו אָנגעשריבן פֿאַראַיאָרן דעם אַרטיקל “זײַן אַ ייִד אין דער ייִדישער אויטאָנאָמער געגנט: סאָציאָלאָגישע אַספּעקטן”, וועלכער איז פֿאַרעפֿנטלעכט געוואָרן אויף ייִדיש אינעם ספּעציעלן נומער פֿונעם זשורנאַל “ייִדישלאַנד” געווידמעט דער ייִדישער אויטאָנאָמער געגנט, און אויף רוסיש איז צוטריטלעך אויפֿן וועב־זײַטל פֿונעם אינסטיטוט פֿאַר אייראָ־אַזיאַטישע ייִדישע שטודיעס. מאַטעריאַלן, וואָס האָבן אַ שייכות צו ביראָבידזשאַן, זײַנען נאַטירלעך אײַנגעשלאָסן אויך אין דעם נײַעם בוך פֿון זאבֿ חנין און וועלוול טשערנין, וואָס איז נאָר וואָס דערשינען אין צוויי שפּראַכלעכע ווערסיעס — אויף רוסיש און אויף ענגליש. 
 
 וו. פּיריאַטינסקי 
 