
 דער פֿאַרבאַנד פֿון די העברעיִשע שרײַבער אין מדינת־ישׂראל האָט דורכגעפֿירט אַ זום־אונטערנעמונג אין אָנדענק פֿונעם גרויסן רוסיש־ייִדישן פּראָזאַיִקער איסאַק (יצחק) באַבעל. זי האָט געהייסן “דער איבערגאַנג איבערן זברוטש” – לויט איינער פֿון איסאַק באַבעלס דערציילונגען פֿונעם ציקל “די רײַטער־אַרמיי”. 
 אין דער מודעה וועגן דער אָנדענק־אונטערנעמונג איז באַצייכנט געווען, אַז זי ווערט דורכגעפֿירט אין צוזאַמענהאַנג מיטן 80טן יאָרטאָג פֿונעם שרײַבערס הינריכטונג. אין דער אמתן איז איסאַק באַבעל דערשאָסן געוואָרן ניט מיט 80, נאָר מיט 81 יאָר צוריק, דעם 27טן יאַנואַר 1940. דער טעות איז פֿאַרבונדן מיט דעם, אַז בײַ דער רעהאַביליטאַציע פֿון איסאַק באַבעלן אין דעצעמבער 1954 האָט דער קאָמיטעט פֿאַר מלוכה־זיכערהייט פֿון פֿססר אַרויסגעגעבן זײַן אַלמנה אַנטאָנינאַ פּיראָזשקאָוואַ אַ דאָקומענט, וועלכער האָט באַשטעטיקט, אַז איסאַק באַבעל “איז געשטאָרבן” אין 1941. די דאָזיקע דאַטע איז אײַנגעשלאָסן געווען אין אַ סך פּובליקאַציעס וועגן איסאַק באַבעלן אויף פֿאַרשיידענע שפּראַכן, ווײַל די אמתע דאַטע פֿון זײַן אומקום איז באַוווּסט געוואָרן בלויז אין 1984. 
 ניט געקוקט אויף דער דאָזיקער אומפּינקטלעכקייט, איז די זום־אונטערנעמונג “דער איבערגאַנג איבערן זברוטש” געווען זייער אַ געלונגענע. אין איר האָט גענומען אַן אָנטייל די ליטעראַטור־פֿאָרשערן פּראָפֿעסאָר חמוטל בר־יוסף, וועלכע איז באַוווּסט ווי אַן איבערזעצערן פֿון דער רוסישער ליטעראַטור אין העברעיִש. צווישן אנדערס האָט זי איבערגעזעצט אַלע ווערק (כּל כּתבֿים) פֿון איסאַק באַבעל אין דרײַ בענדער, וועלכע זײַנען דערשינען אין 2008 – 2009 אינעם ירושלימער פֿאַרלאַג “כּרמל”. 
 עס זײַנען אַרויסגעטראָטן אויך דער מיליטערישער היסטאָריקער ברוך בן־נריה (געוועזענער אַמבאַסאַדאָר פֿון מדינת־ישֹראל אין גרוזיע) און די העברעיִשע דיכטערן צבֿיה ליטעווסקי. אויסצוגן פֿון איסאַק באַבעלס ווערק אין העברעיִשער איבערזעצונג האָט פֿאָרגעלייענט דער אַקטיאָר פֿונעם תּל־אָבֿיבֿער טעאַטער “קאַמערי” דודו ניבֿ. אין דער ראָלע פֿונעם לייטער פֿון דער אָנדענק־אונטערנעמונג איז אַרויסגעטראָטן דער פֿאָרזיצער פֿונעם פֿאַרבאַנד פֿון די העברעיִשע שרײַבער צבֿיקע ניר. 
 מע דאַרף אָפּמערקן, אַז איסאַק באַבעלס שאַפֿונג איז פּאָפּולער אין ישֹראל. נאָך אין 1963 האָט דער באַרימטער העברעיִשער דיכטער אבֿרהם שליאָנסקי פֿאַרעפֿנטלעכט אין זײַן איבערזעצונג אַ זאַמלונג איסאַק באַבעלס דערציילונגען. איצט, ווי ס’איז שוין געזאָגט געוואָרן, זײַנען אויף העברעיִש פֿאַרעפֿנטלעכט אין דרײַ בענדער אַלע ווערק פֿון איסאַק באַבעלן. אַ גרויסן דערפֿאָלג האָבן געהאַט אין ישׂראל אויך טעאַטראַלע שטעלונגען נאָך איסאַק באַבעלס ווערק: “די שקיעה” (דער טעאַטער “הבימה”, 1965), די ראַדיאָ־שטעלונג “מײַן ערשטער האָנאָראַר” (ראַדיאָ־סטאָנציע גלי־צה’’ל, 1975)&nbsp; און “די שטאָט — אָדעסער דערציילונגען” (טעאַטער “גשר”, 1996). ישֹראלדיקע ליטעראַטור־פֿאָרשער און ליטעראַטור־קריטיקער האָבן פֿאַרעפֿנטלעכט ניט ווייניק אַרבעטן, וואָס זײַנען געווידמעט דעם גרויסן רוסיש־ייִדישן שרײַבער. אין דער ערשטער ריי דאַרף מען אין דעם צוזאַמענהאַנג דערמאָנען דעם אויספֿירלעכן אַרטיקל פֿון פּראָפֿעסאָר שמעון מאַרקיש (אַ זון פֿונעם דיכטער פּרץ מאַרקיש) “יצחק באַבעל און די רוסיש־ייִדישע ליטעראַטור”, וועלכער איז דערשינען אין 1977 אינעם העברעיִשן זשורנאַל “מבּפֿנים”. 
 
 וו. פּיריאַטינסקי 
 