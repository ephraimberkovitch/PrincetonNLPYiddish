
 
 אין דער ירושלימער רוסישער ביבליאָטעק איז פֿאָרגעקומען אַ סעמינאַר ״שריפֿטשטעלער ייִדן אין דער נאָכמלחמהדיקער ליטעראַטור: וואַריאַנטן פֿון זעלבסט־אידענטפֿיקאַציע״. אָט דער סעמינאַר איז אין אַ געוויסן זין געוואָרן אַ המשך פֿון יערלעכע ״ליוושיצעס פֿאָרלעזונגען״, וועלכע זײַנען אין 1966 – 2014 פֿאָרגעקומען אין כאַרקאָוו אין אָנדענק פֿונעם באוווּסטן כאַרקאָווער ליטעראַטור־פֿאָרשער לעוו ליוושיץ 
 די ירושלימער רוסישע ביבליאָטעק איז געגרינדעט געוואָרן אין 1990 דורך דער געזעלשאַפֿטלעכער אָרגאַניזאַציע ״ציוניסטישער פֿאָרום פֿון סאָוועטישע ייִדן אין ישׂראל״ מיט אַ שטיצע מצד דעם ירושלימער שטאָט־מוניציפּאַליטעט און דעם קולטור־מיניסטעריום פֿון ישׂראל. די איניציטאַרן פֿון אָט דעם גרויסן פּראָיעקט און די דירעקטאָרן פֿון דער בילביאָטעק איז פֿון דעמאָלט אָן און ביז הײַנט קלאַרע עלבערט, אַן אַרויסלאָזניצע פֿונעם מאָסקווער ביבליאָטעק־אינסטיטוט. 
 איצט איז די ירושלימער רוסישע ביבליאָטעק די גרעסטע ביכער־זאַמלונג אויף רוסיש אויסער די גרענעצן פֿונעם געוועזענעם ראַטנפֿאַרבאַנד. אירע פֿאָנדן אַנטהאַלטן אַריבער 100 טויזנט איינסן (ביכער, זשורנאַלן, צײַטונגען, כתבֿ־ידן, קאָמפּאַקט־דיסקן). לויט דער צאָל רוסיש־שפּראַכיקע אויסגאַבעס אויף דער ייִדישער טעמאַטיק געפֿינט זיך אָט די ביבליאָטעק אויפֿן ערשטן אָרט אין דער וועלט. צווישן אַנדערס האָט זי אַ רײַכן אַרכיוו פֿון ביכער און זשורנאַלן, וועלכע זײַנען דערשינען אויף רוסיש אין ארץ־ישׂראל זינט דעם אָנהייב פֿונעם 20טן יאָרהונדערט, ווי אויך אַלע ישׂראלדיקע רוסישע צײַטונגען זינט 1990. סטרוקטורעל זײַנען די ביבליאָטעק־פֿאָנדן אָרגאַיזירט אין 10 אָפּטיילן: 
 
 אָפּטייל פֿון קינסטלערישער ליטעראַטור 
 דיכטונג־אָפּטייל אויפֿן נאָמען פֿון מיכאל גענדעליעוו 
 אָפּטייל פֿון ביכער פֿאַר קינדער 
 פּעריאָדיק־אָפּטייל 
 אָפּטייל פֿון זעלטענעם בוך אויפֿן נאָמען פֿון אידע מילגראָם 
 אָפּטייל פֿון מענטשנרעכטלער־ליטעראַטור אויפֿן נאָמען פֿון אַנדריי סאַכאַראָוו און יעלענע באָנער 
 אָפּטייל ״די ייִדישע נאַציאָנאַלע באַוועגונג אין פֿססר״ אויפֿן נאָמען פֿון יורי שטערן 
 פֿיזיש־מאַטעמאַטישע ביבליאָטעק אויפֿן נאָמען פֿונעם פּראָפֿעסאָר יצחק יאַגלאָם 
 קונסט־ביבליאָטעק אויף שלמה מיכאָעלסעס נאָמען 
 ביבליאָטעק פֿאַר געשיכטע און פֿילאָסאָפֿיע אויפֿן נאָמען פֿון חנה און באָריס וואַסערמאַן. 
 
 ספּעציעל פֿאַר ייִדיש־ליבהאָבער דאַרף מען באַצייכענען, אַז אינעם אָפּטייל פֿון קינסטלערישער ליטעראַטור, ווי אויך אין דיכטונג־אָפּטייל זײַנען פֿאַראַן אַ סך ביכער, וועלכע זײַנען איבערגעזעצט פֿון ייִדיש, ס’איז דאָ אויך אַ ניט־גרויס ביכער־זאַמלונג אויף ייִדיש. 
 אַבאָנעמענטן פֿון דער ביבליאָטעק האָבן 3 טויזנט משפּחות, אָבער איר אַרבעט באַגרענעצט זיך ניט מיטן זאַמלען, היטן און אויסגעבן ביכער. אינעם לאָקאַל פֿון דער ירושלימער רוסישער ביבליאָטעק קומען פֿאָר רעגולער באַגעגענישן מיט שרײַבער – סײַ ישׂראלדיקע סײַ געסט פֿון אויסלאַנד, אויסשטעלונגען און וויסנשאַפֿטלעכע סעמינאַרן. אַזוי, למשל, איז דעם 5טן מאַרץ פֿאָרגעקומען אַ סעמינאַר ״שריפֿטשטעלער ייִדן אין דער נאָכמלחמהדיקער ליטעראַטור: וואַריאַנטן פֿון זעלבסט־אידענטפֿיקאַציע״. 
 ס’איז כּדאי צו באַצייכענען, אַז דער סעמינאַר איז אין אַ געוויסן זין אַ המשך פֿון יערלעכע ״ליוושיצעס פֿאָרלעזונגען״, וועלכע זײַנען פֿאָרגעקומען אינעם כאַרקאָווער פּעדאַגאָגישן אוניוורעסיטעט אויף גריגאָרי סקאָוואָראָדאַס נאָמען זינט 1996 ביז 2014 אין אָנדענק פֿונעם באוווּסטן כאַרקאָווער ליטעראַטור־פֿאָרשער לעוו ליוושיץ (געשריבן אונטערן פּען־נאָמען ״לעוו זשאַדאַנאָוו״; 1920 – 1965). אינעם קאָנטעקסט פֿון דער ייִדישער קולטור באַזונדערס וויכטיק איז געווען לעוו ליוושיצעס בײַטראָג אין דער פֿאָרשונג פֿון איסאַק באַבעלס ביאָגראַפיע און ביבליאָגראַפֿיע, ווי אויך אין פּאָפּולאַריזאַציע פֿון זײַנע ווערק אויפֿן ראַנד פֿון די 50ער – 60ער יאָרן. 
 אויף דעם סעמינאַר זײַנען פֿאָרגעלייענט געוואָרן די קומענדיקע פֿאָרטראַגן: 
 
 ״זיגזאַגן פֿון זעלבסט־אָפּלייקענונג: פֿונעם ייִדישן באָלשעוויזם צום ייִדישן קריסטנטום אין פֿססר״ פֿונעם ליטעראַטור־פֿאָרשער דאָקטאָר מיכאל ווײַסקאָפּף ; 
 ״באָריס סלוצקי און די ייִדישע טעמע״ פֿונעם רוסיש־שפּראַכיקן ישׂראלדיקן פּראָזאַיִקער דוד מאַרקיש, דעם ייִנגערן זון פֿונעם ייִדישן דיכטער פּרץ מאַרקיש ; 
 ״באָריס סלוצקי, לעוו ליוושיץ און כאַרקאָוו״ פֿון דער ליטעראַטור־פֿאָרשערן טאַניע הזז־ליוושיץ, דער טאָכטער פֿון לעוו ליוושיץ; 
 ״די שאַפֿונגס־שפּראַך און די זעלבסט־אידענטיפֿיקאַציע פֿונעם ייִדישן שרײַבער״ פֿונעם דיכטער און ליטעראַטור־פֿאָרשער דאָקטאָר וועלוול טשערנין. 
 
 
 ווי עס האָט געמאָלדן דער אָרגאַניזאַטאָר פֿונעם סעמינאַר און אַן אַמאָליקער אָנטיילנעמער פֿון כאַרקעווער ״ליוושיצעס פֿאָרלעזונגען״ דאָקטאָר קאָנסטאַנטין באָנדאַר, וועלן די באַנײַטע ״ליוושיצעס פֿאָרלאָזונגען״ פֿון איצט אָן פֿאָרקומען אין ישׂראל יערלעך. דער ערשטער פּרוּוו צו באַנײַען אָט די אויפֿגעהערטע אין אוקראַיִנע טראַדיציע איז אונטערגענומען געוואָרן אינעם תּל־אָבֿיבֿער אוניווערסיטעט אין 2018. 
 וו.אַראָנאָוו 
 