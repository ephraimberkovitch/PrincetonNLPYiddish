
                       די ראַדיאָ ״דאָס ייִדישע קול״, וואָס געפֿינט זיך אין ברוקלײַן, מאַסאַטשוסעטס, די פֿאַראײניקטע שטאַטן און טראַנסלירט אױף ייִדיש, האָט פֿאַרבעטן דעם דירעקטאָר פֿון ייִדישע פּראָגראַמען בײַם אַרבעטער־רינג ניקאָלײַ באָראָדולינען צו דערצײלן די צוהערער װעגן נײַע ביכער אױף ייִדיש אָדער אויף ייִדישער טעמאַטיק, װעלכע זײַנען אַרױס אין ביראָבידזשאַן. ניקאָלײַ האָט דערציילט װעגן דער צײַטונג ״ביראָבידזשאַנער שטערן״, די אײנציקע פּעריאָדישע אױסגאַבע אין רוסלאַנד, װאָס דערשײַנט אױף ייִדיש און רוסיש װעכנטלעך. די צײַטונג איז אָנגעפֿירט פֿון דער הױפּט־רעדאַקטאָרין יעלענע סאַראַשעװסקאַיאַ, װאָס האָט בײַגעטראָרגן אַ סך מי און װיסן אין אַרױסגעבן די נײַע און װיכטיקע פּובליקאַציעס אין ביראָבידזשאַן. 
 אײנע פֿון זײ איז אַ בוך ״אַ שטעטל פֿון אַ װעלט־פֿאַרנעם״, אױף רוסיש, װעגן דעם ייִדישן ייִשובֿ, קאָמונע ״איקאָר״, געגרינדעט אין 1928&nbsp; מיט דער הילף פֿון אַ סך איבערװאַנדערער פֿון אױסלאַנד. די מחברטע, יעלענע מאַרונדיק, אַ טאָכטער פֿונעם איבערװאַנדערער און אַ תּושבֿ פֿון ״איקאָר״, האָט יאָרן לאַנג געזאַמלט די זעלטענע דאָקומענטן (אַ סך אין ייִדיש, איבערגעזעצט אױף רוסיש פֿון יע. סאַראַשעװסקאַיאַ) און פֿאָטאָגראַפֿיעס, גענומען צענדליקער אינטערװיוען מיט&nbsp; קינדער פֿון די ערשטע קאָלאָניסטן. דאָס בוך העלפֿט אונדז בעסער זיך פֿאָרצושטעלן די קאָמפּליצירטע תּקופֿה. 
 אין אױגוסט 2020 איז אַרױס אױף רוסיש און ייִדיש דער אַלמאַנאַך ״בֿיראָבידזשאַן״, װאָס איז אַרויסגעגאַנגען אין 1948 – 1946 און װאָס מע האָט אים ווידער אָנגעהויבן פּובליקירן אין 2012. די פֿרישע אויפֿלאַגע איז אַ װאָגיקער באַנד פֿון מער װי 500&nbsp; זײַטלעך און דער ייִדישער טײל שליסט אײַן 11 מחברים פֿון ביראָבידזשאַן, ישֹראל, מינסק, פּעטערבורג, ניו־יאָרק, בלומינגטאָן. די מיטרעדאַקטאָרן פֿונעם אַלמאַנאַך זײַנען װעלװל טשערנין (ישֹראל), אַלעקסאַנדער דראַבקין און יעלענע סאַראַשעװסקאַיאַ (ביראָבידזשאַן). זײ האָבן אַרײַנגעלײגט אַ סך אַרבעט און ליבשאַפֿט כּדי די פּובליקאַציע זאָל אַרױס אַ געראָטענע. 
 אַגבֿ, אין 2020 האָט דער ישֹראלדיקער ליטעראַרישער זשורנאַל ״ייִדישלאַנד״, רעדאַגירט פֿון װעלװל טשערנין און מיכאל פֿעלזענבאַום, געװידמעט זײַן פֿינפֿטן נומער אין גאַנצן צו ביראָבידזשאַן: פּאָעזיע, פּראָזע, בעלעטריסטיק, מעמואַרן, זאַנגלידער וכדומה, אַלץ װעגן דער ייִדישער אױטאָניאָמער געגנט. 
 אין 2018 און 2020 זײַנען אַרױס אין ביראָבידזשאַן צװײ פּרעכטיקע קינדער־ביכער פֿונעם אָנערקענטן שרײַבער באָריס סאַנדלער: ״העלפֿאַנד עלי און קלעפּטשיק־בעבטשיק״, אילוסטרירט דורך 27 קינדער פֿון ביראָבידזשאַנער קונסט־שול. דאָס בוך איז אַרױס אין ייִדיש און רוסיש (איבערגעזעצט פֿון יע. סאַראַשעװסקאַיאַ, װאָס האָט אױך אָנגעפֿירט מיטן פּראָיעקט.( 
 אין 2020 האָט מען פֿאַרעפֿנטלעכט באָריס סאַנדלערס בוך פֿון קינדער־לידער, װאָס ער האָט געװידמעט זײַנע אײניקלעך, מיט פֿאַנטאַסטישע אילוסטראַציעס פֿון אַ יונגער ביראָבידזשאַנקע סאָניע פֿיליפּקינאַ. דאָס בוך איז אַרױס אױף ייִדיש און רוסיש אין ביראָבידזשאַן און אױך אױף ייִדיש און ענגליש אין ניו־יאָרק, מיט ענגלישער איבערזעצונג פֿון עלען קאַסעדי. 
 צום סוף פֿון דער פּראָגראַם האָט נ. באָראָדולין דערצײלט װעגן דעם נאָר װאָס געדרוקטן װיסנשאַפֿטלעכן װערק פֿונעם פֿאָרזיצער פֿון דער געזעלשאַפֿטלעכער אָרגאַניזאַציע ״ירושה״ װאַלערי גורעװיטש ״די ייִדישע אױטאָנאָמע געגנט: פֿון עבֿר ביז הײַנט״. דאָס איז אַ סאָלידע פֿאָרשונג פֿון דער געשיכטע פֿון ביראָ־בידזשאַן פֿון סאַמע אָנהײב ביז הײַנט. 
 ניקאָלײַ באָראָדולין האָט געלאָזט װיסן די צוהערער פֿון דער ראַדיאָ־סטאַנציע ״דאָס יידישע קול״, אַז אױב זײ װילן קריגן מער אינפֿאָרמאַציע װעגן די פּובליקאַציעס פֿון ביראָבידזשאַן, זאָלן זײ זיך פֿאַרבינדן דירעקט מיט אים דורך בליצפּאָסט:  nborodulin@circle.org  
 די ראַדיאָ־סטאַנציע ‎״דאָס ייִדישע קול״ עקזיסטירט שױן 26 יאָר און טראַנסלירט יעדן מיטװאָך פֿון 7:00 &nbsp;ביז 8:30 אין אָװנט. מע קען הערן אירע אוידיציעס דורך אינטערנעץ. די מיטגרינדער פֿון דער פּראָגראַם זײַנען חסיה סעגאַל (2017 – 1913) און מאיר דוד, וועלכער איז אויך דער פּראָדוצירער פֿון ראַדיאָ־פּראָגראַם. 
   
   ק  .   טוריאַנסקי   
 
  מע קען הערן די פּראָגראַמען פֿון דער ראַדיאָ סטאַנציע דורך אינטערנעץ:  http://www.yiddishvoice.com  
 
   https://the-yiddish-voice-podcast.zencast.website/episodes/215  
 
  דער אַלמאַנאַך ״ביראָבידזשאַן״ איז בנימצא אין עלעקטראָנישן פֿאָרמאַט דאָ: 
  https://tinyurl.com/y4nf6keu  
 
                 