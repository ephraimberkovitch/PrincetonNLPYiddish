
 
 פּערל טײטלבױם לערנט ייִדיש מיט מיר בײַם אַרבעטער־רינג און אין אַ רײ אַנדערע ייִדישע אָרגאַניזאַציעס. זי איז באמת אַ געטרײַע ייִדישיסטקע, װאָס האָט אױפֿגעהאָדעװעט אירע צװײ מײדלעך אין ייִדיש און ייִדישער קולטור. זי איז אַ טײַערע קאָלעגע, אַ װאַרעמער מענטש, װאָס דער עולם האָט פֿאַר איר אַ גרױסן דרך־ארץ. 
 נ.ב.: טײַערע פּערעלע, זײַ אַזױ גוט, דערצײל װעגן דײַנע קינדער־יאָרן. 
 
 פּ.ט.: איך בין געבױרן געװאָרן נאָכן חורבן אין װראָצלאַװ, פּױלן. פֿאַר דער װעלט־מלחמה איז װראָצלאַװ געװען אַ דײַטשע שטאָט און געהײסן ברעסלאַו, (ברעסלע אױף ייִדיש) און דאָרטן האָבן געװױנט די דײַטשישע ייִדן. נאָך דער מלחמה האָבן זײ שױן מער ניט געלעבט, פֿאַרשװוּנדן מיט אַש פֿונעם חורבן. אַ סך פּױלישע ייִדן, וועלכע האָבן זיך געראַטעװעט אינעם סאָװעטן־פֿאַרבאַנד,האָבן זיך באַזעצט אין װראָצלאַװ, װײַל קײנער האָט ניט געװאַרט אױף זײ אין זײערע שטעטלעך מיט אָפֿענע אָרעמס. מײַנע עלטערן האָבן נאָך דער מלחמה געװױנט אין אַ קלײן שטעטל זיעמביצע, לעבן װראָצלאַװ. זײ האָבן זיך דאָרטן געטראָפֿן, געאַרבעט צוזאַמען, אַריבערגעפֿאָרן קיין װראָצלאַװ און דאָרטן בין איך געבױרן געװאָרן. מײַן קלײן ברודערל איז אױך געבױרן געװאָרן אין װראָצלאַװ. 
 אין װראָצלאַװ און אַנדערע שטעט אין פּױלן זײַנען דעמאָלט געװען ייִדישע שולן. איך בין געגאַנגען אין אַזאַ שול אין די 0691 ער יאָרן. מע האָט אונדז געלערנט אױף פּױליש חוץ דער ייִדישער שפּראַך, ליטעראַטור און ייִדישע לידער. מיר האָבן זיך געלערנט רעציטירן ייִדישע פּאָעזיע, זינגען ייִדישע לידער, געגרײט פֿאָרשטעלונגען און אַזױ װײַטער. אַלע אַנדערע לימודים זײַנען געװען אױף פּױליש. ס׳איז געווען ניט אָבליגאַטאָריש צו גײן אין אַ ייִדישער שול, אָבער מײַנע טאַטע־מאַמע האָבן מיך אַהין געשיקט. 
 אױף דער גאַס האָב איך זיך געחבֿרט מערסטנס מיט ניט־ייִדישע קינדער. אין דער צײַט פֿון װינטער־װאַקאַציעס פֿלעג איך גיין אין ייִדישן קלוב, װוּ עס זײַנען געװען אַקטיװיטעטן פֿאַר קינדער: מוזיק, כאָר, פֿאַרשיידענע שפּילערײַען, פֿאָרשטעלונגען וכדומה. דאָרטן זײַנען טאַקע געװען נאָר די ייִדישע קינדער, אַ סך פֿון זײ — פֿון מײַן שול. 
 איך געדענק מײַן ערשטן אױפֿטריט אינעם ייִדישן קלוב אין 1691: איך האָב געזונגען משה קולבאַקס ליד ״כ׳בין אַ בחור אַ הולטײַ״. איך האָב שפּעטער אָנטײלגענומען אין גאָלדפֿאַדענס אָפּערעטע ״די טשערעדע״, אָנגעפֿירט פֿונעם פּראָפֿעסיאָנעלן אַקטיאָר פֿונעם ייִדישן טעאַטער, פּסח ערליכן. דעם טעאַטער האָט מען געגרינדעט אין װראָצלאַװ אײדער ער איז אַריבער קײן װאַרשע, אָבער פּסח ערליך איז געבליבן אין װראָצלאַװ און געאַרבעט מיט קינדער און דערװאַקסענע. איך פֿלעג גײן אין ייִדישן טעאַטער זינט איך בין געװען אַ קלײן קינד. דער טעאַטער, געגרינדעט פֿון אידאַ קאַמינסקאַ אין װאַרשע, פֿלעגט גאַסטראָלירן אין װראָצלאַװ 3 – 4 מאָל אַ יאָר און ס׳איז אַלע מאָל געװען אַ גרױסע געשעעניש אין שטאָט. איך בין אױפֿגעװאַקסן מיט אַ געפֿיל, אַז ייִדיש איז אַ שפּראַך ניט נאָר פֿון טאָג־טעגעלעכן לעבן, נאָר אַ שפּראַך פֿון קונסט אױך. דערפֿאַר בין איך געװען דערשטױנט, װען איך בין געקומען קײן אַמעריקע און געזען, אַז מע רעדט װעגן ייִדיש װי פֿון אַ שפּראַך פֿון נאָר װיצן און קללות. 
 
 נ. ב.: װאָסערע ליטעראַרישע װערק געדענקסטו פֿון דײַן ייִדישער שול? 
 
 פּ. ט.: איך געדענק אַז מיר האָבן געלײענט אַ פֿראַגמענט פֿון ״מאָטל פּײסי דעם חזנס״, װען מע גרײט זיך צום פּסח, װי מע רײַבט און מע שײַערט די כּלים און די טעפּ, מע רײניקט אַלצדינג און מע קױפֿט נײַע קלײדער, אַפֿילו די קאָלירן פֿון מאַמעס פֿאַטשײלע, װאָס שלום־עליכם באַשרײַבט אַזױ פֿאַרביק. איך געדענק אַז איך האָב ניט געקענט פֿאַרשטײן װאָס מײנט ״כּשרן די כּלים אױף פּסח״. מײַנע עלטערן זײַנען געװען שטאָלץ, װאָס זײ זײַנען ייִדן, זיך ניט געשעמט צו האַלטן אַ ייִדיש בוך אָדער צײַטונג אױף דער גאַס, גערעדט מיט פֿרײַנד און באַקאַנטע אױף דער גאַס אױף יידיש, אָבער זײ זײַנען ניט געװען פֿרום. אין שטוב האָב איך קײן מאָל ניט געזען מע זאָל צינדן ליכט, מע האָט ניט געגעסן קײן כּשר פֿלײש. ביזן קומען קײן אַמעריקע האָב איך ניט געהאַט קײן גרױסן קאָנטאַקט מיט דער ייִדישער טראַדיציע. און דאָ לײען איך װעגן כּשרן&nbsp; און פֿאַרשטײ גאָרניט. גײ איך צום טאַטן און פֿרעג אים אַ שאלה און ער איז פֿאַרחידושט, װאָס איך פֿאַרשטײ ניט און דערקלערט מיר, װאָס דאָס איז. די ייִדישע שול, װוּ איך בין געגאַנגען, איז געװען אַ װעלטלעכע, מע האָט פֿאַרבאָטן לערנען רעליגיע און טראַדיציע אין דער שול, װײַל די שול איז געװען געשטיצט פֿון דער רעגירונג און האָט געהאַט די צענזור. נאָר דורך ליטעראַטור איז אַ מאָל אַראַײַנגעקראָכן אַ ביסל ייִדישקײט, װי למשל ״כּשרן אױף פּסח״. זײַנען געװען נאָך אופֿנים װי ייִדישקײט איז אַרײַן אין מײַן לעבן. מײַן טאַטע איז געװען אַ פּשוטער ייִד, ניט געהאַט קײן סך פֿאָרמעלע בילדונג, האָט געדאַרפֿט אָנהײבן אַרבעטן זײער יונג, ניט געהאַט קײן צײַט זיך צו לערנען, אָבער ער איז געװען שטאַרק נײַגעריק און געלײענט זײער אַ סך און דאָס איז געװען זײַן אוניװערסיטעט. װען איך בין געװען אַ קלײן מײדעלע, האָב איך געמאָנט מע זאָל מיר דערצײלן מעשׂיות פֿאַרן גײן שלאָפֿן. דער טאַטע האָט ניט געקענט קײן װעלט־באַרימטע קינדער־שרײַבער, װי, למשל, ה. ק. אַנדערסאָן, האָט ער מיר דערצײלט די מעשׂיות פֿון חומש, װאָס ער האָט געקענט פֿון חדר. האָב איך געקענט די מעשׂיות װעגן יוסף מיט זײַנע ברידער, און אַזױ װײַטער און אַז ס׳איז געקומען צײַט צו לערנען יידישע געשיכטע אין מײַן װעלטלעכער שול, האָט מען אונדז געלערנט פֿון אָנהײב, פֿון אַבֿרהם אָבֿינו אָבער פֿונעם װעלטלעכן קוקװינקל. װען, צום בײַשפּיל, האָט מען גערעדט װעגן יציאת־מצרים, האָט מען אונדז געלערנט, אַז עס זײַנען דאָ צײַטן פֿון יאָר, װען דאָס װאַסער גײט אַראָפּ אָדער עס װערט העכער, איז אפֿשר זײַנען ייִדן געגאַנגען דורכן ים אין אַזאַ צײַט, װען דאָס װאַסער איז געװאָרן אױסגעטריקנט. מע האָט עס דערקלערט אױף אַ ״װיסנשאַפֿטלעכן״, ניט אױף קײן טראַדיציאָנעלן אױפֿן, אָן ניסים. די לערערין פֿלעגט אַלץ דערצײלן און מיר האָבן געדאַרפֿט אַלץ פֿאַרשרײַבן װײַל קײן לערנבוך װעגן דער ייִדישער געשיכטע איז ניט געװען. נאָך דעם פֿלעגט די לערערין פֿרעגן, אױב מיר װײסן, װאָס איז געשען. איך פֿלעג אױפֿהײבן די האַנט און ענטפֿערן. װען די לערערין האָט מיך געפֿרעגט, פֿון װאַנען איך װײס דעם ענטפֿער, האָב איך געענטפֿערט, אַז דער טאַטע האָט מיר דערצײלט אַ מעשׂה פֿאַרן שלאָפֿן גײן. אזױ איז אַרײַנגעקראָכן אַ ביסל חומש אין מײַן װעלטלעכער דערציִונג. 
 נ.ב.:ווען ביסטו געקומען קײן אַמעריקע? 
 
 פּ.ט.: מיר זײַנען געקומען קײן ניו־יאָרק אין 7691 — מײַנע עלטערן, מײַן ברודער און איך, די לעצטע פֿון דער משפּחה. מײַן טאַטע האָט געהאַט צװײ ברידער און אַ מאַמע, װאָס זײ אַלע זײַנען אָנגעקומען קײן אַמעריקע פֿריִער. איך האָב זיך װידער באַקענט מיט דער באָבען, װאָס איך האָב געזען דאָס לעצטע מאָל, װען איך בין געװען דרײַ יאָר אַלט. איך בין געגאַנגען אין שול און זומערצײַט האָב איך געאַרבעט דרײַ יאָר (1791 – 3791) אין קעמפּ ״המשך״ אין שטאַט ניו־יאָרק. דער קעמפּ איז געװען זײער אַ װיכטיק אָרט פֿאַר מיר. נאָכן קומען קײן אַמעריקע האָב איך בעסער פֿאַרשטאַנען, אַז די פּאָליטישע געשעענישן אין פּױלן האָבן ניט דערלאָזט, אַז אַ מענטש װי איך, װאָס איז אַן אײַנגעװאָרצלטער ייִד, זאָל צוריקפֿאָרן קײן פּױלן. איז מיר געבליבן אײן ברירה: צו געפֿינען פֿאַר זיך אַ פּאַסיק אָרט אין אַמעריקע, אין אַזאַ ריזיק לאַנד װוּ איך האָב זיך ערשט ניט געפֿילט אין דער הײם. קעמפּ ״המשך״ האָט מיר געגעבן אַ מעגלעכקײט צו געפֿינען אַ הײם אין אַמעריקע, צװישן ייִנגערע און עלטערע מענטשן, װאָס ייִדיש איז געװען פֿאַר זײ טײַער. איך האָב דאָרטן געאַרבעט װי אַ ייִדיש לערערין און אױך אַן אױפֿפּאַסערין. מיר האָבן געטאָן אַ סך קולטור־אַרבעט אין קעמפּ: געלערנט ייִדיש, געשטעלט ייִדישע פּיעסעס, געזונגען ייִדישע לידער און אַזױ װײַטער. אױף דער בינע איז געהאַנגען אַ לאָזונג ״לאָמיר טראָגן דעם גײַסט, װאָס מע האָט אונדז פֿאַרטרױט!״, װאָס האָט בולט אָפּגעשפּיגלט דעם קעמפּס אידעאָלאָגיע. דורך קעמפּ האָב איך זיך באַקענט מיט יונגע מענטשן, וועלכע זײַנען געװען אַקטיװ אין ״יונגטרוף״, אַן אָרגאַניזאַציע, װאָס באַמיט זיך אױפֿצוהאַלטן ייִדיש װי אַ לעבעדיקע שפּראַך, אַ שפּראַך, װאָס מע ניצט און שאַפֿט אױף איר אַקטיװ. אַלע יאָר אָרגאַניזירט ״יוגנרוף״ די פּרעכטיקע אונטערנעמונג ״ייִדיש־װאָך״. 
 
 נ. ב.: קענסט דערצײלן אַ ביסל װעגן דײַן משפּחה? 
 
 פּ. ט.: איך האָב חתונה געהאַט און איך האָב צװײ טעכטער, זײ האָבן געהאַט זײער אַ נאָענטע באַציִונג מיט מײַנע טאַטע־מאַמע. מײַנע קינדער האָבן גערעדט מיט זײ אױף ייִדיש און דאָס איז װוּנדערלעך, װאָס די אײניקלעך האָבן גערעדט מיט זײערע באָבע־זײדע אױף מאַמע־לשון. מײַן דריט ״קינד״ איז אַ קאָמפּאַקטל ״די גרינע קאַטשקע״, װאָס איך האָב געשאַפֿן פֿאַר קינדער פֿון יעדן עלטער. מײַן שותּף אין אַרױסגעבן דאָס קאָמפּאַקטל איז געװען לאָרין סקלאַמבערג, און אַ צאָל אַנדערע אָנגעזעענע קלעזמאָרים און זינגערס האָבן זיך באַטײליקט אינעם פּראָיעקט. איך שעפּ אַ סך נחת װי אַ מאַמע פֿון מײַנע טעכטער, שפֿרה און לאה. שפֿרהלע האָט שױן חתונה געהאַט און איך בין געװאָרן אַ באָבע. מײַן אײניקל מענדעלע קען ייִדיש און ייִדישע לידער, װײַל זײַן מאַמע רעדט צו אים אױף ייִדיש, און דער טאַטע, װאָס ער איז ניט קײן ייִד, לערנט זיך ייִדיש און רעדט צום קינד אױך אױף ייִדיש. מענדעלע האָט שטאַרק ליב דעם אַלף־בית און ער זינגט דאָס אַלף־בית לידל זײער זיס. ער איז איצט צװײ יאָר אַלט. מײַנע טעכטער זײַנען זײער אַקטיװ אין דער ייִדישיסטישער סבֿיבֿה אין שיקאַגאָ. שפֿרה לערנט איצט די קלײנע קינדער ייִדיש און זי שאַפֿט לערן־װידעאָס פֿאַר זײ, װאָס זײַנען אַזױ װיכטיק אין דער צײַט פֿון פּאַנדעמיע. 
 
 נ. ב.: װאָס טוסטו מיט ייִדיש הײַנט? װאָס זײַנען פֿאַר דיר די גרעסטע ארױסרופֿן צו לערנען ייִדיש די מענטשן װאָס װילן װערן ייִדיש־לערערס? 
 
 פּ. ט.: איך לערן ייִדיש יאָרן לאַנג אין ״אַרבעטער־רינג״, סײַ פּנים־אל־פּנים, סײַ דורך אינטערנעץ. איך לערן במשך פֿון אַ סך יאָרן בײַם ייִװאָ־זומער־פּראָגראַם. איך לערן כּלערלײ סטודענטן: ייִדן און ניט־ייִדן, מענטשן, װאָס רעדן פֿאַרשיידענע שפּראַכן און װױנען אין פֿאַרשיידענע לענדער. װאָס שײך די נײַע ייִדיש־לערערס האָב איך אַ באַזונדערע באַציִונג מיט די, װאָס װילן פֿאַרבעסערן זײער ייִדיש און װילן זיך לערנען װי אַזױ צו לערנען די שפּראַך. איך פּרוּװ זײ העלפֿן, אָבער איך דאַרף זײ ניט איבערצײַגן. װי מע זאָגט: װיל נאָר? — װעסטו קענען. חשק איז שױן 08 פּראָצענט צו װערן אַ לערער. און מע דאַרף כּסדר זיך לערנען אַלײן װײַטער. איך טו עס תּמיד. איך הער זיך צו צו די לעקציעס, לײען פּעריאָדישע אױסגאַבעס און ליטעראַטור, רעד מיט די די שפּראַך־ספּעציאַליסטן, און האַלט אין לערנען זיך װען איך קען נאָר. 
 
 נ. ב.: האָסטו אַ מאָל געװאָלט פֿאָרן צוריק קײן פּױלן צו לערנען ייִדיש דאָרטן? 
 
 פּ. ט.: װען איך בין געװען 31 יאָר אַלט און מײַנע עלטערן האָבן באַשלאָסן אַרױסצופֿאָרן קײן אַמעריקע, בין איך געװען שטאַרק ניט צופֿרידן, װײַל איך האָב ניט געקענט זיך פֿאָרשטעלן, װי אַזױ איך װעל קענען לעבן ערגעץ אַנדערש, װוּ איך קען ניט די שפּראַך און האָב ניט קײן פֿרײַנד. איך בין געװען טאַקע פּאַטריאָטיש צוגעבונדן צו פּױלן, צו דער פּױלישער שפּראַך און קולטור און צו דער ייִדישער קולטור פֿון פּױלן. דאָס איז געװען מײַן הײם. די עלטערן האָבן ריכטיק באַשלאָסן אַװעקצופֿאָרן, אָבער דאָס איז געװען אַ שװערע צײַט פֿאַר מיר צו מאַכן שלום, אַז פּױלן װעט מער ניט זײַן קײן הײם פֿאַר מיר. נאָך די מיאוסע אַנטיסעמיטישע געשעענישן פֿון 8691 האָב איך מער ניט געזען קײן צוקונפֿט פֿאַר זיך אין פּױלן. שפּעטער האָב איך זיך באַקענט מיט די מענטשן פֿון פּױלן, װאָס אַרבעטן מיט דער ייִדישער געשיכטע און ייִדיש, סײַ ייִדן, סײַ ניט־ייִדן, מער טאַקע ניט־ייִדן. איך האָב זיך באַקענט מיט זײ דורך מײַן אַרבעט אין ייִװאָ, ס׳רובֿ פֿון זײ זײַנען געװען מײַנע סטודענטן. מע האָט מיך יאָ פֿאַרבעטן לערנען ייִדיש אין פּױלן און איך האָב געהאַט חשק, אָבער פּראַקטיש האָט עס זיך ניט אױסגעאַרבעט. 
 
 נ. ב.: טײַערע פּערעלע. אַ דאַנק פֿאַר דײַן געטרײַער איבערגעגעבנקײט צו ייִדיש און ייִדישער קולטור. מיר װינטשן דיר געזונט, אַ סך גוטע סטודענטן און שאַפֿערישע דערגרײכונגען, נחת פֿון קינדער און אײניקל, מזל אין אַלץ װאָס דו טוסט! 


 

 פֿון ניקאָלײַ באָראָדולין 