
 אין דער געוועזענער הויפּטשטאָט פֿון קאַזאַכסטאַן, אַלמאַטי, איז בײַ דער שטיצע פֿונעם אייראָ־אַזיאַטישן ייִדישן קאָנגרעס אַרויסגעגעבן געוואָרן אַ וואָגיקער באַנד אונטערן טיטל “געשיכטע, זכּרון, מענטשן”. 
 דאָס איז אַ זאַמלונג מאַטעריאַלן פֿון אַן אינטערנאַציאָנאַלער וויסנשאַפֿטלעך־פּראַקטישער קאָנפֿערענץ “אייראַזיע פֿונעם 20טן יאָרהונדערט: עוואַקואַציע, איבערוואַנדערער, פּליטים”. 
 אַ באַדײַטנדיקער טייל פֿאָרטראַגן האָט נוגע געווען אַזוי אָדער אַנדערש צו ייִדן, באַזונדערס צו דעם צושטײַער, וואָס ייִדן, עוואַקויִרטע אין קאַזאַכסטאַן בעת דער גרויסער פֿאָטערלענדישער מלחמה, האָבן אַרײַנגעטראָגן אין דער אַנטוויקלונג פֿונעם לאַנד אין פֿאַרשיידענע געביטן: מעדיצין, וויסנשאַפֿט, קולטור, אינדוסטריע אא. 
 וואָס שייך דער ייִדישער קולטור גופֿא, איז דאַרף מען באַזונדערס אָפּמערקן דרײַ פֿאַרעפֿנטלעכטע אינעם באַנד פֿאָרטראַגן: א. פֿון אָלגע מעדוועדיעווע־נאַטו “מעטשיסלאַוו ווײַנבערגס פּערזענלעכער האָלאָקאָסט”, וואָס איז געווידמעט דעם קאָמפּאָזיטאָר משה (מעטשיסלאַוו) ווײַנבערגן (1919, וואַרשע – 1996, מאָסקווע), שלמה מיכאָעלסעס אַן איידעם, ב. פֿון אַנע שטערנשיס “ירושלימס פֿון מיטל־אַזיע: ייִדישע קולטור אין אוזבעקיסטאַן בשעת דער צווייטער וועלט־מלחמה” און ג. פֿון יעלענע בערמאַן “שלמה ביילין — אַ פֿאָלקלאָריסט, אַן עטנאָגראַף, אַ קהלשער טוער, דער קאַזיאָנער ראַבינער פֿון אירקוטסק אין 1901 – 1920”. 
 
 וו. אַראָנאָוו 
 