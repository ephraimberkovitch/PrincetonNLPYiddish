
                        
  דעם 25טן יאנואר (9 פעברואר) 1897 יאָר איז אין דער רוסלענדישער אימפּעריע דורכגעגאנגען די ערשטע פאָלקסציילונג  
 אלס איניציאטאָר פון דער פאָלקסציילונג איז ארויסגעטראָטן א רוסישער געאָגראף און סטאטיסטיקער פּעטער סעמיאָנאָוו טיאן-שאנסקי. זי האָט אָפּגעקאָסט דער מלוכה זיבן מיליאָן רובל. די רעזולטאטן פון דער פאָלקסציילונג האָט מען פארעפנטלעכט אין 89 בענדער (119 ביכער) מיט א קעפּל ”די ערשטע אלגעמיינע פאָלקסציילונג אין דער רוסלענדישער אימפּעריע. 1897 יאָר“. ביז הײַנט צו טאָג האָט אָט די אויסגאבע די אוניקאלע היסטאָרישע ווערט. אין א הײַנטצײַטיקער אויפפאסונג האָט א פאָלקסציילונג דעם ציל צו באקומען די אינפאָרמאציע וועגן דער באפעלקערונג, וואָס דערלויבט צונויפצושטעלן א דעמאָגראפיש בילד פונעם לאנד, צו מאכן די פּראָגנאָזן פון סאָציאל-עקאָנאָמישער אנטוויקלונג, אויסניצונג פון ארבעטס-רעסורסן א.א.וו. אויב מע רעדט וועגן דער פאָלקסציילונג פון 1897 יאָר, האָט זי דערלויבט צונויפצושטעלן די פּינקטלעכע באגריפן וועגן די סאמע פארשיידענע באדינגונגען פון פאָלקס-לעבן. נישט צופעליק האָט די פּראָגראם פון דער פאָלקסציילונג אײַנגעשלאָסן אין זיך די סאָציאל-דעמאָגראפישע כאראקטעריסטיקעס, די אָנגאבן וועגן ציווילשטאנד, געבורטסאָרט, גלויבן, מוטערשפּראך, שריפטקענעוודיקײַט און באשעפטיקטקײַט. אלס אכטגעבונג-איינס האָט מען אויסגעקליבן א ווירטשאפט. מע האָט איבערגעשריבן דרײַ קאטעגאָריעס פון דער באפעלקערונג: די באפעלקערונג דע-פאקטאָ, די באפעלקערונג דע-יורע און אײַנגעזעסענע באפעלקערונג. פארן אלגעמיינעם אָנפירן מיט דער פאָלקסציילונג האָט מען געשאפן די הויפּט-רעגיסטראציע-קאָמיסיע בראָש מיט אינערן-מיניסטער. טאקע ער האָט צוגעצויגן צום אָנטייל אין דער פאָלקסציילונג די פאָרשטייערס פון דער רוסישער אינטעליגענץ, דערין דעם שרײַבער אנטאָן טשעכאָוו. אזוי האָט מען פארזאמלט דעם קאָלאָסאלן פארשיידנארטיקן סטיליסטישן און אן אנדערן מאטעריאל. אויף זײַן באארבעטונג איז אוועקגעגאנגען א סך צײַט: נאָר צו דער מיט פון 1905 יאָר האָט מען פארעפנטלעכט צוויי בענדער מיט 25 סך-הכל-טאבעלעס. 
לויט די סך-הכלען פון דער פאָלקסציילונג פון 1897 יאָר איז דער אלגעמיינער צאָלבאשטאנד פון דער באפעלקערונג פון דער רוסלענדישער אימפּעריע געווען 129,9 מיליאָן מענטשן. אינעם אייראָפּעישן טייל פון רוסלאנד האָבן געוווינט 48558,7 טויזנט גרויסרוסן, 20414,8 טויזנט קליינרוסן, 5823 טויזנט ווײַסרוסן, 1109,9 טויזנט פּאָליאקן, 1312,1 טויזנט דײַטשן, 3714 טויזנט ייִדן א.א.וו. זיבעציק פּראָצענט פון אײַנוווינערס פון דער אימפּעריע זײַנען געווען פּויערים, 10,7 פּראָצענט — מעשטשאנעס, 1,47 פּראָצענט — אדעליקע און טשינאָווניקעס, 0,49 פּראָצענט — דורוסדיקע און פּערזענלעכע בכבדיקע בירגערס, 0,47 פּראָצענט — גײַסטלעכע מיט זייערע משפּחות. פאר שריפטקענעוודיקע האָבן זיך גערעכנט 19,78 פּראָצענט אײַנוווינערס. א טשיקאווער פאקט: אין דער קאָלאָנקע ”באשעפטיקונג“ האָט דער רוסלענדישער אימפּעראטאָר ניקאָלײַ דער צווייטער אָנגעשריבן — ”דער בעל-הבית פונעם רוסישן לאנד“. 
 די טעכנאָלאָגיע פון דער פאָלקסציילונג פונעם 1897 יאָר האָט ארויסגערופן בײַ די ספּעציאליסטן נישט ווייניק טענות. און דאָך, האָט זי געגעבן די מער פולע פאָרשטעלונג וועגן דער קוואליטעט פון דער באפעלקערונג פון דער רוסלענדישער אימפּעריע. חוץ דעם, איז זי געווען די איינציקע אלגעמיינע פאָלקסציילונג אינעם צארישן רוסלאנד. די פארפּלאנירטע אויף 1910 און 1915 יאָרן פאָלקסציילונגען האָט מען טאקע נישט דורכגעפירט. אין 1916 יאָר האָט מען אויף דער גיך און נישט אין אלע רעגיאָנען אָרגאניזירט די לאנדווירטשאפטלעכע רעגיסטראציע. נאָך דער פעברואר-רעוואָליוציע האָבן די נײַע מאכטהאָבערס א פּרוּוו געטאָן דורכצופירן די שטאָטישע פאָלקסציילונג, אָבער זײַנען געווען אימשטאנד איבערצוציילן אפילו די באפעלקערונג פונעם הויפּטשטאָטישן פּעטראָגראד. 
  ***  
לויט די רעזולטאטן פון דער פאָלקסציילונג פון 1897 יאָר האָבן אין כאבאראָווסק געוווינט 97 ייִדן. אין 1898 יאָר זײַנען אין כאבאראָווסק געווען פארעגיסטרירט שוין 147 ייִדן. די מערהײַט ייִדן האָבן געהערט צו דעם מעשטשאנישן שטאנד. די הויפּט-באשעפטיקונג איז געווען מלאָכה. אין 1913 יאָר, אויף דער אויסשטעלונג פונעם בײַאמורער קאנט האָבן אייניקע כאבאראָווסקער ייִדן-בעל-מלאָכות באקומען גראמאָטעס (ש.וועקסעלשטיין האָט באקומען א גראמאָטע פארן מאכן היטלען און פוראזשקעס, י.גאָלדשטיין — פאר דער אויסארבעטונג פון טינט). 
  ***  
די צאָלבאשטאנד פון דער ייִדישער באפעלקערונג פון סיביר איז צום 1897 יאָר געווען 32,6 טויזנט מענטשן (0,6 פּראָצענט פון דער גאנצער באפעלקערונג). די גרעסטע ייִדישע קהילות זײַנען אין 1897 יאָר געווען אין אירקוטסק (3610 מענטשן — 7,1 פּראָצענט פון דער שטאָטישער באפעלקערונג), טאָמסק (3214 מענטשן — 6,4 פּראָצענט), אָמסק (1138 מענטשן — 3 פּראָצענט), קראסנאָיארסק (1137 מענטשן — 4,2 פּראָצענט), טשיטא (1200 מענטשן — 10,4 פּראָצענט), קאיִנסק (930 מענטשן — 6,3 פּראָצענט), יאקוטסק (356 מענטשן — 6 פּראָצענט), בלאגאָוועשטשענסק (306 מענטשן), וולאדיוואָסטאָק (290 מענטשן — 1 פּראָצענט), טיומען (266 מענטשן). 
לויט די אָנגאבן פון דער פאָלקסציילונג פון 1897 יאָר, האָבן ארום 8 פּראָצענט סיבירער ייִדן זיך באנומען מיט לאנדווירטשאפט, בײַ 28 פּראָצענט — אין אינדוסטריע און האנטווערקער-פּראָדוקציע, כמעט 38 פּראָצענט — אין האנדל, בײַ 6 פּראָצענט (אין אייניקע שטעט — ביז 15 — 20 פּראָצענט) זײַנען געווען בעל-עגלות, העכער 5 פּראָצענט — דינערס אָדער טאָגלוין-ארבעטערס, ארום 4,5 פּראָצענט האָבן געדינט אין דער ארמיי, בײַ 3 פּראָצענט ייִן זײַנען געווען די פאָרשטייערס פון פרײַע פּראָפעסיעס, מיטארבעטערס פון מלוכה-אנשטאלטן און געזעלשאפטלעכע אָרגאניזאציעס. 
                