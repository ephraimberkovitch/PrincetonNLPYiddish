
                      וועלוול טשערנין    
 אין אָנהייב 70ער יאָרן, זענענדיק אַ תּלמיד פֿון אַ מיטלשול הינטער מאָסקווע, האָב איך זיך דערוווּסט וועגן דעם, אַז ס’איז דאָ אַזאַ צײַטונג “ביראָבידזשאַנער שטערן” און כ’בין געוואָרן איר איבערגעגעבענער לייענער. 
  דער הויפּט־חלק פֿאַרעפֿנטלעכטע אין איר מאַטעריאַלן האָט געהאַט זייער אַ קנאַפּן אונטערשייד פֿון יענע מאַטעריאַלן, וואָס עס האָבן פֿאַרעפֿנטלעכט אין יענער צײַט אַנדערע סאָוועטישע צײַטונגען —לייטאַרטיקלען, נײַס פֿון פֿעלדער און צעכן, אונטערגעשטראָכן מונטערע רעפּאָרטאַזשן. אָבער דאָס איז געווען די איינציקע סאָוועטישע צײַטונג אויף ייִדיש און דאָס איז געווען אַ צײַטונג פֿון דער ייִדישער אויטאָנאָמער געגנט. עס האָט זיך געדאַכט, אַז די עקזיסטענץ גופֿא פֿון דער דאָזיקער צײַטונג און פֿון דער דאָזיקער געגנט האָט געליטימירט מײַן קיום ווי אַ ייִד אינעם ראַטנפֿאַרבאַנד. בײַ די אוקראַיִנער איז דאָ אוקראַיִנע, בײַ די טאָטערן איז דאָ טאַטאַרסטאַן און בײַ אונדז איז דאָ ביראָבידזשאַן און אויך די דאָזיקע צײַטונג אויסגעזעצטע פֿון אַל’’ף ביז תּ’’ו מיט ווייניק וועמען פֿאַרשטענדלעכע קוואַדראַטע אותיות, מיטן קענען וועלכע כ’האָב זיך זייער שטאָלצירט. 
 ס’איז געווען, אוודאי דער ליטעראַרישער זשורנאַל “סאָוועטיש היימלאַנד”, וועלכער איז דערשינען אין מאָסקווע. אין מאָסקווע, אין זעלטענע צײַטונגען־קיאָסקן, אין וועלכע מ’פֿלעגט פֿאַרקויפֿן צײַטונגען פֿון אויסלענדישע קאָמוניסטישע פּאַרטייען, האָט מען געקאָנט קויפֿן אויך די וואָכנשריפֿט “דער וועג”, דעם אָרגאַן פֿון דער קאָמוניסטישער פּאַרטיי פֿון ישׂראל. אָבער “ביראָבידזשאַנער שטערן” האָט געהאַט אַ באַזונדערן חן. אַן אָרגאַן פֿון אַ פּאַרטיי־געגנטקאָם און פֿונעם געגנטלעכן סאָוועט. אַ סאָוועטישער אָפֿיציאָז פֿון אַ ייִדישער נאַציאָנאַל־טעריטאָריאַלער אויטאָנאָמיע. דאָס איז אײַך ניט קיין ייִדישער ליטעראַרישער זשורנאַל, וואָס דערשײַנט איבער עפּעס אין מאָסקווע. און ניט קיין קאָמוניסטישער גרוס פֿון אַן אומפֿאַרשטעדנלעך היסטאָריש היינלאַנד, וואָס מײַן באָבע האָט עס גערופֿן מיט ייִראת־הכּבֿוד “ארץ־ישֹראל”. אין “ביראָבידזשאַנער שטערן” איז געווען עפּעס סאָלידס און פֿאַרטרוילעכס, עפּעס “גרינטלעכס”. אפֿילו אין דעם גראָבן פּאַפּיר, אויף וועלכן מע האָט זי געדרוקט און אין דער פֿאַרעלטערטער סאָוועטישער אָרטאָגראַפֿיע, מיט וועלכער עס האָט זיך באַנוצט אָט די צײַטונג. 
 וועט איר זאָגן, אַז איך בין געווען אַ “סאָוואָק”? — און וואָס איך זאָל זײַן? מײַנע עלטערן זײַנען געווען פּאַרטיייִשע און זיי האָבן זיך באַמיט מיך דערציִען אַנטשפּרעכיק. נאָר איך בין געווען אַ ייִדישער סאָוואָק, און די אידיי פֿון דער ייִדישער סאָוועטישער אויטאָנאָמיע איז געווען מיר נאָענט, זי האָט דערוואַרעמט מײַן נשמה. איך האָב זשעדנע געכאַפּט אַ באַליביקע אינפֿאָרמאַציע וועגן ביראָבידזשאַן. איך האָב זיך פֿאָרגעשטעלט די תּושבֿים פֿון דער ייִדישער אויטאָנאָמער געגנט און באַזונדערס די מיטאַרבעטער פֿון “ביראָבדזשאַנער שטערן” ווי אַ באַזונדערן מין מענטשן — ייִדן, וועלכע איז אויסגעפֿאַלן דאָס גליק צו לעבן אין זייער אייגן לאַנד, ניט פֿאַרלאָזנדיק דעם ראַטנפֿאַרבאַנד. מיר האָט זיך געוואָלט זײַן איינער פֿון זיי, און אָט איין מאָל האָב אך אָנגעשריבן אויף ייִדיש אַ בריוו אינעם ביראָבידזשאַנער פּאַרטיי־געגנטקאָם מיט פֿראַגן בנוגע צו מעגלעכקייטן פֿאַר אַנטוויקלונג פֿון דער ייִדישער קולטור אין דער ייִדישער אויטאָנאָמער געגנט. מיט אַ צײַט שפּעטער האָב איך דערהאַלטן אַן ענטפֿער אויף רוסיש, אין וועלכן ס’איז צווישן אַנדערס געשטאַנען געשריבן: “אויב איר באַהערשט מיט דער ייִדישער שפּראַך (שריפֿטלעך), קאָן אײַך פֿאָרגעשטעלט ווערן אַן אַרבעט אין דער רעדאַקציע פֿון דער צײַטונג “ביראָבידזשאַנער שטערן”.” 
 קיין מיטאַרבעטער פֿון דער רעדאַקציע פֿון “ביראָבידזשאַנער שטערן” בין איך ניט געוואָרן, נאָר אַ פּועל־יוצא פֿון דעם דאָזיקן בריוו איז געוואָרן אַ בריוו־אויסטויש צווישן מיר און דעם ביראָבידזשאַנער שרײַבער העשל ראַבינקאָוו. אין 1977 איז אין מאָסקווע דערשינען אין איבערזעצונג אויף רוסיש אַ זאַמלונג זײַנע דערציילונגען “לאַנדסלײַט”. איך האָב איבערגעלייענט דאָס דאָזיקע בוך ניט איין מאָל. עס איז געוואָרן פֿאַר מיר אויף אַ צײַט אַ מין ליטעראַרישער וועגווײַזער איבער ביראָבידזשאַן. איך געדענק, אַז אויף מײַנע פֿראַגן, וועלכע מעגלעכקייטן פֿאַר אנטוויקלונג פֿון דער ייִדישער קולטור זײַנען פֿאַראַן אין דער ייִדישער אויטאָנאָמער געגנט, האָט העשל ראַבינקאָוו דיפּלאָמאַטיש געענטפֿערט, אַז “דאָ זײַנען די דאָזיקע מעגלעכקייטן גרעסער, איידער וווּ־ניט־איז אין אַן אַנדער אָרט”. דעמאָלט האָב איך נאָך גאָרנישט געוווּסט וועגן דעם “ביראָבידזשאַנער ענין”, ניט געוווּסט, אַז העשל ראַבינקאָוו האָט פֿאַרבראַכט אין סטאַלינישע טורמעס און לאַגערן 7 יאָר לויט אַ באַשולדיקונג אין ייִדישן נאַציאָנאַליזם, און מיר איז ניט געקומען אויפֿן זינען, אַז ער קאָן האָבן אַ חשש, אַז הינטער מײַנע פֿראַגן באַהאַלט זיך אַ פּראָוואָקאַציע פֿון ק.ג.ב. … 
 אין 1981 בין איך געוואָרן אַ סטודענט פֿון דער גרופּע “ייִדיש” פֿון די העכערע ליטעראַטור־קורסן בײַם מאָסקווער ליטעראַטור־אינסטיטוט אויף גאָרקיס נאָמען און נאָכן פֿאַרענדיקן זיי, אין 1983 — אַ מיטאַרבעטער פֿון דער רעדאַקציע פֿון “סאָוועטיש היימלאַנד”. “ביראָבידזשאַנער שטערן” איז געווען אַ באַשטעטנדיקער הינטערפֿאָן פֿון יענעם פּעריאָד פֿון מײַן לעבן. “סאָוועטיש היימלאַנד” פֿלעגט גאַנץ אָפֿט איבערדרוקן מאַטעריאַלן געווידמעטע דער ייִדישער אויטאָנאָמער געגנט פֿון “ביראָבידזשאַנער שטערן”, באַזונדערס אין 1984, ווען מע האָט אָפּגעמערקט דעם 05־יאָריקן יוביליי פֿון דער ייִדישער אויטאָנאָמיע. איינער פֿון מײַנע לערער אויף די העכערע ליטעראַטור־קורסן און דערנאָך — איינער פֿון מײַנע עלטערע קאָלעגן אין דער רעדאַקציע פֿון “סאָוועטיש היימלאַנד” איז געווען דער דיכטער חיים ביידער, וועלכער האָט געאַרבעט אין אָנהייב 70ער יאָרן אין דער רעדאַקציע פֿון “ביראָבידזשאַנער שטערן”. ס’איז מיר דעמאָלט אויסגעקומען זיך באַגעגענען אויך מיטן פֿאַרוואַלטער פֿונעם ליטעראַרישן אָפּטייל פֿון “ביראָבידזשאַנער שטערן” בוזי מילער, וועלכער פֿלעגט קומען אויף זיצונגען פֿון דער רעדקאָלעגיע פֿון “סאָוועטיש היימלאַנד”. דעמאָלט האָב איך אויך פֿאַרפֿירט אַ באַקאַנטשאַפֿט מיט ביראָבידזשאַנער חבֿרה פֿון מײַן עלטער, וועלכע זײַנען געקומען קיין מאָסקווע לויט אַן אָנווײַזונג פֿון דער רעדאַקציע פֿון “ביראָבידזשאַנער שטערן” זיך לערנען אויפֿן זשורנאַליסטיק־פֿאַקולטעט פֿונעם מאָסקווער מלוכה־אוניווערסיטעט אַלס “נאַצקאַדרען”. אַליין די אידיי פֿון דעם, אַז אינעם ראַטנפֿאַרבאַנד קאָנען זײַן ייִדישע “נאַצקאַדרען”, האָט מיך גערירט, הגם צו יענער צײַט האָב איך שוין פֿאַרלאָרן די לעצטע רעשטלעך פֿון קאָמוניסטישע אילוזיעס. 
 נאָך 1984, ווען נחום קאָרטשמינסקין, דעם רעדאַקטאָר פֿון “ביראָבידזשאַנער שטערן”, וועלכער איז געווען, ווי עס האָט זיך געדאַכט, אומפֿאַרבײַטלעך, האָט פֿאַרביטן אויף דעם דאָזיקן פּאָסטן לעאָניד שקאָלניק, האָט די באַציונג צו דער ביראָבידזשאַנער צײַטונג מצד אהרן ווערגעליסן, אַגבֿ אויך אַ געוועזענעם ביראָבידזשאַנער, אָנגעהויבן בהדרגהדיק זיך פֿאַרענדערן צום ערגערן. דער יונגער רעדאַקטאָר פֿון דער געגנטלעכער צײַטונג איז ניט געווען גרייט אָן שום באַוואָרענישן אַנערקענען דעם באמת אומפֿאַרבײַטלעכן רעדאַקטאָר פֿון “סאָוועטיש היימלאַנד” פֿאַרן “הויפּט־ייִד פֿונעם סאָוועטנפֿאַרבאַנד”. צווישן זיי זײַנען אַלץ עפֿטער אַנטשטאַנען חלוקי־דעות אַרויסגערופֿענע מיט לעאָניד שקאָלניקס שטרעבונג מאָדערניזירן די צײַטונג, מאַכן זי ייִדישלעכער ניט בלויז אינעם זין פֿון שפּראַך, נאָר אויך אינעם זין פֿון אינהאַלט, זיך אַרויסרײַסן פֿון די לאָקאַלע ד’ אַמות, אַוועקגיין פֿון יענער קאַזיאָנע סאָוועטישער מאָדעל, וועלכע איך האָב געהאַלטן פֿאַר אַזאַ סאָלידער און פֿאַרטרוילעכער, ווען איך בין געווען אַ תּלמיד פֿון מיטלשול. 
 אין דער צווייטער העלפֿט פֿון די 80ער יאָרן האָב איך אָנגעהויבן אַקטיוו מיטאַרבעטן מיט “ביראָבידזשאַנער שטערן”. אין 1987 בין איך אַוועק לויטן אייגענעם ווילן פֿון דער רעדאַקציע פֿון “סאָוועטיש היימלאַנד”, ווײַל נאָך דעם, ווי איך האָב זיך אָפּגעזאָגט אונטערחתמענען אַ בריוו קעגן ישֹראל– דאָס האָט געפֿאָדערט אהרן ווערגעליס, פֿאָרזעצן אַרבעטן אונטער זײַן אָנפֿירונג איז געווען זייער שווער. דעמאָלט איז “ביראָבידזשאַנער שטערן” געוואָרן פֿאַר מיר דער עיקרדיקער דרוק־אָרגאַן. אין יענעם פּעריאָד האָב איך פֿאַרעפֿנטלעכט אין דער ביראָבידשאַנער צײַטונג אָן אַ שיעור מאַטעריאַלן אונטער מײַן אייגענעם נאָמען און אונטער פּען־נעמען. פּערזענלעך פֿאַר מיר די וויכטיקסע פֿון זיי זײַנען די קומענדיקע צוויי, יעדער איינער פֿון וועלכע האָט זײַן אייגענע געשיכטע: 
 דאָס ליד “אין זאָאָפּאַרק”, אַ פֿרײַער פֿערז, אין וועלכן ס’ווערט אַרומגעשפּילט דער פּשט פֿון אַזעלכע ייִדישע נעמען, ווי חיים, לייב, בער, הירש, פֿייגל און וואָלף. אָט דער פֿרײַער פֿערז האָט געדאַרפֿט ווערן מײַן ערשטע פּאָעטישע פּובליקאַציע. אין 1983 איז ער שוין געווען אויסגעזעצט פֿאַר אַן אָרדנטלעכן נומער פֿון “סאָוועטיש היימלאַנד”, אָבער אינעם לעצטן מאָמענט האָט אהרן ווערגעליס געזאָגט: “בײַ אײַך באַקומט זיך, אַז די סאָוועטישע ייִדן זיצן אין שטײַגן”, און געהייסן אויסשליסן מײַן פֿרײַען פֿערז פֿונעם נומער, פֿאַרביטן אים אויף אַן אַנדער ליד. לעאָניד שקאָלניק האָט ניט מורא געהאַט פֿאַרעפֿנטלעכן דעם פֿרײַען פֿערז “אין זאָאָפּאַרק”. דער דאָזיקער פֿאַקט האָט זוכה געווען צו אַ באַזונדערער דערמאָנונג אין אַ מסירה, וועלכע אַהרן ווערגעליס האָט געשיקט אין “קאָמפּעטענטע אָרגאַנען”. 
 די רעצענזיע אויף גריגאָרי קאַנאָוויטשעס ראָמאַן “און ס’איז ניטאָ קיין גן־עדן פֿאַר קנעכט”, וועלכער האָט מיך ממש באַצויבערט. אין איר האָב איך אַרויסגעזאָגט צום ערשטן מאָל אַ געדאַנק וועגן געזעצמעסיקייט פֿון עקזיסטענץ פֿון ייִדישער ליטעראַטור אויף רוסיש. דער באַרימטער ישֹראלדיקער פֿאָרשער פֿון דער ייִדישער ליטעראַטור פּראָפֿעסאָר חנא שמערוק האָט זיך פֿאַרינטערעסירט מיט אָט דער רעצענזיע מײַנער און אָנגעשריבן וועגן איר אינעם ירושלימער יאָרבוך “יהודי ברית המועצות”  [1]   פֿאַרן יאָר 1988 צווישן אַנדערס דאָס פֿאָלגנדע: “האם נאלץ טשרנין להדפּיס את דבֿריו ב”ביראָבידזשאַנער שטערן” מפּני שב”סאָוועטיש היימלאַנד” לא הסכּימו לדעותיו של המבֿקר או משום שיש להם התנגדות כלשהי לסופֿר קאַנובֿיץ’? האם יש תּוקף להתנגדות של אנשי “סאָוועטיש היימלאַנד” לתּרבּות יהודית ברוסית או לגילוּיים מסוּיימים ממנה?”  [2]   ווען איך האָב זיך באַגעגנט מיט חנא שמערוקן אין ירושלים נאָך מײַן עולה זײַן אין 1990, האָב איך באַשטעטיקט אָט די השערות זײַנע. מע דאַרף אָפּמערקן, אַז אהרן ווערגעליס האָט באַמת ניט זייער ליב געהאַט גריגאָרי קאַנאָוויטשן, און פֿראַגמענטן פֿונעם איבערגעזעצטן דורך בער האַלפּערן אין ייִדיש ראָמאַן “פֿייגל איבערן בית־עלמין” פֿון דעם דאָזיקן גרויסן רוסיש־ייִדישן שרײַבער זײַנען פֿאַרעפֿנטלעכט געוואָרן אין “ביראָבידזשאַנער שטערן און ניט אין “סאָוועטיש היימלאַנד”. 
 אין דער מיט פֿון די 90ער יאָרן האָט מײַן מיטאַרבעט מיט “ביראָבידזשאַנער שטערן” זיך באַנײַט, הגם ניט דירעקט. אין רעדאַקציע פֿון דער רוסיש־שפּראַכיקער תּל־אָבֿיבֿער צײַטונג “נאָוואָסטי נעדיעלי” האָב איך זיך באַגעגנט מיט לעאָניד שקאָלניקן, וועלכער איז עולה געווען אין 1991. איצט האָבן אונדזערע ראָלעס אין אַ געוויסן זין זיך געביטן: איך בין געווען דער רעדאַקטאָר פֿון דער פֿרײַטיק־בײַלאגע “יעווקייסקי קאַמערטאָן”, און ער – מײַן שטעלפֿאַרטרעטער. די דאָזיקע בײַלאַגע, וועלכע איז געווען אַמאָל זייער פּאָפּולער, האָבן מיר געבויט אויף אַזאַ אופֿן, ווי עס האָט זיך געוואָלט אין אידעאַל בויען “ביראָבידזשאַנער שטערן”. הגם די הויפּט־שפּראַך פֿון “יעוורייסקי קאַמערטאָן” איז געווען רוסיש, האָבן זיך אין אים פֿון צײַט צו צײַט באַוויזן אויך מאַטעריאַלן אויף ייִדיש, און רובריקעס זײַנען תּמיד געווען באַצייכנט אויף צוויי שפּראַכן. מאַטעריאלן– צווישן אַנדערס אַרכיוו־מאַטעריאַלן, וועלכע האָבן געהאַט אַ דירעקטע שייכות צו דער ייִדישער אויטאָנאָמער געגנט, האָבן ניט זעלטן זיך באַוויזן אויף די שפּאַלטן פֿון “יעוורייסקי קאַמערטאָן”. נאָך דעם, ווי אין 1997 האָב איך אָנגעהויבן אונטעריכטן אינעם באר־שבֿער אוניווערסיטעט ייִדיש און די ייִדישע ליטעראַטור, איז לעאָניד שקאָלניק געוואָרן דער רעדאַקטאָר פֿון “יעוורייסקי קאַמערטאָן”. 
 אין די ראַמען פֿון מײַן וויסנשאַפֿטלעכער טעטיקייט ווי אַ היטאָריקער פֿון דער ייִדישער לעטעראַטור פֿלעג איך גאַנץ אָפֿט זיך ווענדן צו קאָמפּלעקטן פֿון “ביראָבידזשאַנער שטערן”, וועלכע ווערן אָפּגעהיט אין דער נאַציאָנאַלער ביבליאָטעק אין ירושלים, ווײַל צווישן אַנדערס האָב איך זיך פֿאַרנומען מיט שאַפֿונג פֿון עמנואל קאַזאַקעוויטש, העשל ראַבינקאָוו און ראָמאַן שויכעט, די גורלות פֿון וועלכע זײַנען געווען ענג פֿאַרבונדן מיט דער דאָזיקער צײַטונג. שפּעטער האָב איך אַלס רעדאַקטאָר געגרייט צום דרוק די דערשינענע אין 6102 אין תּל־אָבֿיבֿ לידער־זאַמלונגען פֿון ליובע וואַסערמאַן “בײַם ים און בײַם טײַך” און זיסי ווייצמאַן “אַ פֿריילעכער רעגן”. אַ סך פֿון די אײַנגעשלאָסענע אין זיי לידער זײַנען צום ערשטן מאָל פֿאַרעפֿנטלעכט געוואָרן דווקא אין “ביראָבידזשאַנער שטערן”. 
 אין גיכן נאָך דעם האָב איך צום ערשטן מאָל פּערזענלעך באַזוכט די רעדאַקציע פֿון “ביראָבידזשאַנער שטערן” און באַנײַט די איבערגעריסענע מיט אַ פֿערטל יאָרהונדערט צוריק אומפֿאַרמיטלעכע מיטאַרבעט מיט דער דאָזיקער צײַטונג. אינעם שעפֿערישן זין איז פּערזענלעך פֿאַר מיר זייער וויכטיק יענץ, וואָס דווקא אויף די שפּאַלטן פֿון “ביראָבידזשאַנער שטערן” האָב איך דעביוטירט האַיאָר אין אַ נײַער פֿאַר מיר אַמפּלואַ פֿון אַ שרײַבער אַ פֿאַנטאַסט. 
 ווי עס פּאַסט אויף אַ ייִדישן יוביליי, ווינטש איך דער צײַטונג “ביראָבידזשאַנער שטערן” לעבן און מיט פּשוט עקזיסטירן אַמווייניקסטן ביז הונדערט און צוואַנציק און ווײַטער, אויב ס’וועט גיין. וואָס וועט זײַן אין 30 יאָר אַרום, נעם איך זיך ניט פֿאָרויסזאָגן, אָבער אין דער צוקונפֿט, וואָס איז מעגלעך פֿאָרויסצוזען, איז “ביראָבידזשאַנער שטערן” וויכטיק און אַקטועל. דווקא אָט די צײַטונג (זאָלן ניט האָבן קיין פֿאַריבל “ביראָבידזשאַנסקאַיאַ זוועזדאַ” און “די וואָך”) איז דאָס פּנים פֿון דער ייִדישער אויטאָנאָמער געגנט אַלס ייִדישער און אויטאָנאָמער. זי שפּיגלט ווירדיק אָפּ אַלע געשעענישן פֿונעם פֿאַרלויפֿיקן קולטור־לעבן פֿון דער ייִדישער אויטאָנאָמער געגנט, מערקט אָפּ אַלע אָנדענק־דאַטעס פֿון איר געשיכטע, דערטראָגט די אינפֿאָרמאַציע וועגן זיי דער גאַנצער וועלט. אין קאָנטעקסט פֿון ליטעראַטור־פּראָצעס אויף ייִדיש דאַרף מען געדענקען וועגן דעם, אַז הײַנט־צו־טאָג איז “ביראָבידזשאַנער שטערן” די איינציקע ניט בלויז אין דער רוסלענדישער פֿעדעראַציע, נאָר אויך אין דער וועלט וועלטלעכע ייִדישע צײַטונג, וועלכע ווערט געדרוקט אויף פּאַפּיר (ס’איז דאָ אויך די עלטסטע ייִדישע צײַטונג, ניו־יאָרקער “פֿאָרווערטס”, אָבער זי דערשײַנט שוין עטלעכע יאָר בלויז אין עלעקטראָנישער פֿאָרם). דער פֿאַקט, וואָס “ביראָבידזשאַנער שטערן” האָט אַן עלעקטראָנישע ווערסיע, טוט זי צוטריטלעך איבער דער גאָרער וועלט, און, חוץ לאָקאַלע, ביראָבידזשאַנער קולטור־נײַס, שפּיגלט זי אָפּ געשעענישן פֿונעם ייִדישן קולטור־לעבן אין דער גאַנצער וועלט. איך פּערזענלעך, ווי אַ שריפֿטשטעלער, וועלכער האָט איין מאָל פֿאַר אַלע מאָל פֿאַרבונדן זײַן גורל מיט ייִדיש, פֿאַרשטיי דאָס זייער גוט און איך האָב אַ כוונה ממשיך זײַן אַקטיוו מיטצואַרבעטן מיט “ביראָבידזשאַנער שטערן” און מיט איר איבערגעגעבענער רעדאַקטאָרין יעלענע סאַראַשעווסקאַיאַ, וועלכע האָט פֿאַרוואַנדלט די צײַטונג אין אַ ממשותדיקן פֿאַקטאָר פֿון דער הײַנטצײַטיקער קולטור סײַ אין דער ייִדישער אויטאָנאָמער געגנט, סײַ ווײַט אויסער אירע גרענעצן. 
 יענער פֿאַקט, וואָס “ביראָבידזשאַנער שטערן” איז איצט צוויי־שפּראַכיק, מאַכט זי ניט בלויז צוטריטלעך פֿאַר אַלע תּושבֿים פֿון דער ייִדישער אויטאָנאָמער געגנט, דאָס רובֿ פֿון וועלכע קען ניט ייִדיש, נאָר אויך העלפֿט מיט דער פּאָפּולאַריזאַציע פֿון דער ייִדישער קולטור און פֿון דער ייִדישער אויטאָנאָמער געגנט אינעם גאַנצן פּאָסט־סאָוועטישן רוים און אויסער אים, צווישן פֿילצאָליקע רוסיש־שפּראַכיקע ייִדן און צווישן ניט ייִדן. איך בין זיכער, אַז די היסטאָרישע מיסיע פֿון דער צײַטונג “ביראָבידזשאַנער שטערן” איז נאָך ווײַט ניט פֿאַרענדיקט. 
 ביז הונדערט און צוואַנציק און ווײַטער! 
 
  1  “ייִדן פֿונעם ראַטנפֿאַרבאַנד”. 
  2  “צי איז טשערנין געצוווּנגען געוואָרן אָפּדרוקן זײַנע ווערטער אין “ביראָבידזשאַנער שטערן”, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ווײַל אין “סאָוועטיש היימלאַנד” איז מען ניט מסכּים געווען מיטן קריטיקערס דעות אָדער ווײַל מע האָט עפּעס קעגן דעם שרײַבער קאַנאָוויטש? צי איז ווירקלעך פֿאַראַן אַ קעגנשטעלונג מצד “סאָוועטיש היימלאַנד”־לײַט בנוגע צו דער ייִדישער קולטור אויף רוסיש אָדער בנוגע צו באַשטימטע אַנטפּלעקונגען אירע?”     
                