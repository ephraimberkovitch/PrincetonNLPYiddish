
 אין ניו־יאָרק איז דערשינען אַ זאַמלונג געקליבענע עסייען און אַרטיקלען פֿון דער באַוווּסטער אַמעריקאַנער ייִדישיסטישער קולטור־טוערין און פּעדאַגאָג שבֿע צוקער 
 «פֿון יענער זײַט שוועל… » — אַזאַ טיטל פֿונעם נײַעם בוך איז פֿאַרבונדן מיט דעם, וואָס די צונויפֿגעזאַמלטע איצט אונטער איין הילע מאַטעריאַלן זײַנען פֿריִער פֿאַרעפֿנטלעכט געוואָרן אויף די שפּאַלטן פֿונעם זשורנאַל «אויפֿן שוועל», דעם דרוק־אָרגאַן פֿון דער געזעלשאַפֿטלעכער אָרגאַניזאַציע «ייִדיש־ליגע», וועלכע האָט פֿאַר זיך געשטעלט דעם צוועק אָפּצוהיטן ייִדיש ווי אַ לעבעדיקע ליטעראַרישע און אומגאַנגשפּראַך. 
 אָט דער זשורנאַל איז געגרינדעט געוואָרן אין 1941 ווי אַן אָרגאַן פֿון דער איצט שוין כּמעט פֿאַרגעסענער טעריטאָריאַליסטישער «פֿרײַלאַנד־ליגע». זינט 1979, ווען ס’איז לויט דער אינציאַטיוו פֿונעם לינגוויסט און כּלל־טוער מרדכי שעכטער געגרינדעט געוואָרן די «ייִדיש־ליגע», איז דער זשורנאַל «אויפֿן שוועל» געוואָרן איר אָרגאַן. 
 שבֿע צוקער האָט פֿאַרנומען דעם פּאָסטן פֿון דער רעדאַקטאָרין פֿון «אויפֿן שוועל» זינט 2005 ביז 2020. טאַקע דעמאָלט האָט זי אָנגעשריבן און פֿאַרעפֿנטלעכט דאָס רובֿ אײַנגעשלאָסענע אין דעם באַנד עסייען און אַרטיקלען אויף כּלערליי טעמעס, וואָס האָבן אַ שייכות צו ייִדישער שפּראַך און ליטעראַטור, ווי אויך צו דער ייִדישיסטישער טעטיקייט אין צפֿון־אַמעריקע. 
 
 וו. אַראָנאָוו 
 