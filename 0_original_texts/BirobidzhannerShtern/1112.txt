
 דאָס אומבאַקאַנטע יאַפּאַן 
 האַנקאָ (אָדער אינקאַן) איז אַ שטעמפּל מיט אַ פֿאַמיליע־נאָמען פֿון אַן אייגנטימער. מע באַניצט האַנקאָ ווי אַ חתימה און אָנשטאָט חתימה, כּדי צו באַשטעטיקן אַ דאָקומענט. 
 האַנקאָ איז זייער פּאָפּולער אין יאַפּאַן. עס איז באַניצט אינעם לאַנד פֿאַר אַ לאַנגער צײַט און איז געוואָרן אַ וויכטיקע טראַדיציע. כּמעט אַלע יאַפּאַנער האָבן האַנקאָס אין דער היים, אינעם אָפֿיס און אַפֿילו אין טאַש (האַנקאָ איז זייער אַ קליינע זאַך). ווען איך גיי אין באַנק אָדער אין אוניווערסיטעט, נעם איך מײַן האַנקאָ מיט זיך, כּדי ״אונטערחתמענען״ די נייטיקע פּאַפּירן. 
 האַנקאָ איז אַ סימן, אַז “איך בין מסכּים” אָדער “איך בין געקומען” און אַזוי ווײַטער. אַ סך יאַפּאַנער גלייבן, אַז האַנקאָ איז אַ וויכטיקע טראַדיציאָנעלע סיסטעם און מע קען נישט לעבן אָן האַנקאָ. אָבער, לויט מײַן מיינונג, איז האַנקאָ גאָר נישט פּראַקטיש. למשל, ווען מע דאַרף באַשטעטיקן אַ דאָקומענט בײַ עפּעס אַ מענטש, דאַרף מען אים באַזוכן צוליב אים בעטן צו שטעלן דעם שטעמפּל. צו וואָס דאַרף מען עס טאָן אין די אינטערנעץ־צײַטן? 
 בעת דער קאָוויד־איזאָליאַציע האָבן מענטשן געאַרבעט אין דער היים און ס׳איז געווען זייער סכּנהדיק צו פֿאָרן ערגעץ־וווּ נאָר צו באַקומען אַ שטעמפּל. האַנקאָ איז אויך איינע פֿון די סיבות פֿון ביוראָקראַטיע, ווײַל מענטשן דאַרפֿן וואַרטן אויף האַנקאָ און אַרבעטן פֿאַר האַנקאָ. אין דעם מצבֿ האָט די רעגירונג געוואָלט אָנהייבן אַ רייד, אַז די יאַפּאַנער זאָלן ווייניקער באַניצן האַנקאָ, ווײַל האַנקאָ־טראַדיציע מאַכט צרות, אָבער די יאַפּאַנישע געזעלשאַפֿט איז ניט גרייט צו אַזאַ רייד. 
 אין אַ סופּערמאַרקעט אין מײַן שטאָט שטייט אַ טאָמבאַנק מיט אַ סך האַנקאָס, און יעדערער קען אויסקלײַבן אַ האַנקאָ מיט זײַן נאָמען. בדרך־כּלל קענט איר געפֿינען אײַער נאָמען אויף אַ גרייטן האַנקאָ,&nbsp; און אויב נישט — קענט איר עס באַשטעלן אין אַ האַנקאָ־קראָם. די פּרײַז פֿון האַנקאָ אין סופּערמאַרקעט איז נאָר 300 יען (3 דאָלער) — זייער ביליק. למשל, מײַן האַנקאָ האָב איך געקויפֿט נאָר פֿאַר 50 יען (50 סענט)! אָבער אייניקע מינים האַנקאָס קאָסטן זייער טײַער. זייער פּרײַז איז אָפּהענגיק פֿון מאַטעריאַל און פּראָדוציר־טעכניק. אויב עס איז געמאַכט פֿון, לאָמיר זאָגן, העלפֿאַנדביין, און היעראָגליפֿן זײַנען אויסגעשניצט דורך בעל־מלאָכה, איז האַנקאָ זייער שיין, אָבער זייער טײַער. אַזעלכע האַנקאָס זײַנען אָריגינעל, זיי עקזיסטירן אין איין־און־איינציקן עקזעמפּליאַר און ס׳איז אוממגעלעך זיי נאָכמאַכן. אַלע “וויכטיקע” מענטשן, למשל, בעלי־בתּים פֿון גרויסע פֿירמעס, האָבן גאָר ספּעציעלע האַנקאָס, זיי זײַנען גרעסער, האָבן אַן אַנדער פֿאָרם און אותיות זײַנען אויסגעשניצט מער קונציק, איידער אויף די האַנקאָס, וואָס מע ניצט אין טאָגטעגלעכן לעבן. 
 איך האָב נישט ליב האַנקאָ־קולטור, אָבער כ׳האָב הנאה צו קוקן אויף שיינע היעראָגליפֿן אויף האַנקאָס. 
 
 סאַטאָקאָ קאַמאָשידאַ, טאָקיאָ 
 
 