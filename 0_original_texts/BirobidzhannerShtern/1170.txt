
                      “סלונט  ” (“סאַלאָנעט  ”) איז   דער   פּאָפּולערסטער   ליטעראַרישער   וועב־זשורנאַל   אין   ישֹראל  . לויט   אַ   טראַדיציע   ערבֿ   ראָש־השנה   פֿאַרעפֿנטלעכן   זײַנע   ליטעראַטור־קריטיקער   קורצע   רשימות   פֿון   די   בעסטע   נײַע   העברעיִשע   ביכער  , וואָס   זיי   רעקאָמענדירן   אויפֿן   נײַעם   יאָר  . אויך   דאָס   מאָל   האָט   זיך   באַוויזן   אַזאַ   רשימה  .    
 צווישן די בעסטע העברעיִשע לידער־זאַמלונגען, וועלכע זײַנען דערשינען אינעם פֿאַרגאַנגענעם יאָר תש’’ף, האָט דער קריטיקער פֿון “סלונט” רן יגיל אָנגערופֿן פֿינף. פֿיר פֿון זיי זײַנען ביכער פֿון די הײַנטצײַטיקע ישֹראלדיקע דיכטער: אסתּר עטינגער, רות אַרטמאַן, מאַיע בעזשעראַנאָ און גלעד מאירי. אָבער דאָס פֿינפֿטע איז אַ לידער־זאַמלונג פֿון שמעון־שמואל פֿרוג (1860 – 1916)&nbsp; אונטערן טיטל “אַגדת הכּוס” (“די לעגענדע וועגן בעכער”). 
 שמעון־שמואל פֿרוג האָט קיינמאָל ניט באַזוכט ארץ־ישֹראל, נאָר ער איז געווען דער זינגער פֿונעם ייִדישן נאַציאָנאַלן ווידערגעבורט און פֿונעם פֿריִען ציוניזם, און ער האָט שטאַרק משפּיע געווען אויף שפּעטערדיקע דורות ייִדישע און העברעיִשע דיכטער, קודם־כּל – אויף די קלאַסיקער פֿון דער הײַנטצײַטיקער העברעיִשער דיכטונג חיים־נחמן ביאַליק און שאָול טשערניכאָווסקי. דער באַנד ווערט דערעפֿנט מיט אַ גרויסן אַרײַנפֿיר־אַרטיקל פֿונעם ליטעראַטור־פֿאָרשער דאָקטאָר וועלוול טשערנין “ואלה תּולדות פֿרוג” (“און דאָס איז די געשיכטע פֿון פֿרוג”). 
 מע דאַרף אונטערשטרײַכן, אַז פֿרוגס עיקרדישע שאַפֿונגס־שפּראַכן זײַנען געווען רוסיש און ייִדיש. בלויז געציילטע לידער האָט ער פֿאַרפֿאַסט אינעם סוף פֿון זײַן לעבן אויף העברעיִש. פֿאַר די הײַנטצײַטיקע ישֹראלדיקע לייענער זײַנען זײַנע ווערק צוטריטלעך אַדאַנק איבערזעצונגען. דאָס רובֿ אײַנגעשלאָסענע אין דער זאַמלונג “אַגדת הכּוס” לידער זײַנען איבערגעזעצט געוואָרן אין די 30ער יאָרן דורך אבֿרהם לעווענסאָן אַנטשפּרעכיק דעם “ספֿרדישן” אויסשפּראַך, וועלכער איז אין אַלגעמיינעם געברויכט אין ישֹראל הײַנט־צו־טאָג. באַזונדערע לידער אָבער זײַנען געבראַכט אין אַלטע אשכּנזישע איבערזעצונגען פֿון יעקב קאַפּלאַן, וועלכע זײַנען געמאַכט געוואָרן אינעם סוף 91טן יאָרהונדערט, נאָך בײַ פֿרוגס לעבן. 
 
  וו. אַראָנאָוו   
                