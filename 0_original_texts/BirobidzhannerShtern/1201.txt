
 ווי אַזוי משה נאַדיר און עמנואל קאַזאַקעוויטש האָבן געשיקט איינער דעם צווייטן די פּאָעטישע גרוסן 
 משה נאַדיר (1885 – 1943) איז געװען אײנער פֿון די טאַלאַנטירסטע און שאַרפֿסטע מחברים אין דער ייִדישער מאָדערנער ליטעראַטור, װאָס האָט געשריבן סײַ פּאָעזיע, סײַ פּראָזע, אָפֿט מאָל בײַסיקע און איראָנישע. ער האָט געהאַט אַ שם פֿון אַ גלענצינדיקן שרײַבער, געװען אַ נאָענטער פֿרײַנט מיט משה־לײב האַלפּערן, מיט װעמען ער האָט ליב געהאַט טרײַבן קאַטאָװעס מיט זײערע חבֿרים. ער האָט פֿאַרמאָגט אין מאַנהעטען ״משה נאַדיר׳ס קאָמוניסטישער קאַפֿע״, װוּ מענטשן האָבן געקענט געניסן פֿון אַ גלעזעלע טײ פֿאַר זײער אַ ביליקן פּרײַז. לאַנגע יאָרן איז ער געװען ענג פֿאַרבונדן מיט אַמעריקאַנער ייִדישע קאָמוניסטן און געװען אַ הײסער סימפּאַטיקער און שטיצער פֿון ביראָבידזשאַן. 
 אין יאַנואַר 1936 האָט ער פּובליקירט אינעם ניו־יאָרקער זשורנאַל ״נײַלעבן״ זײַנס אַ ליד ״אַ גרוס דעם ביראָ־בידזשאַן־בױ״, װאָס ער האָט אָנגעשריבן אין קוני־אײַלענד, ברוקלין, דעם 2טן דעצעמבער1935. נאַדיר האָט געװידמעט דאָס ליד עמנואל קאַזאַקעװיטשן. אגבֿ, דאָס ערשטע בוך, װאָס קאַזאַקעװיטש האָט אַרױסגעגעבן אין 1932, איז געװען זײַן לידער־זאַמלונג ״בירעבידזשאַנבױ״. פֿון משה נאַדירס ליד דערוויסן מיר זיך, אַז ער האָט פּערזענלעך געקענט סײַ עמנואל קאַזאַקעוויטשן, סײַ זײַנע עלטערן, בײַ װעמען ער איז געװען צו גאַסט אין כאַרקאָװ, בעשת זײַן רײזע איבערן סאָװעטן־פֿאַרבאַנד אין 1927. 
 אין זײַן ליד גיט משה נאַדיר איבער אַ גרוס די עלטערן פֿונעם יונגן ביראָבידזשאַנער פּאָעט. עמנואלס טאַטע, הענעך קאַזאַקעװיטש, דער װיכטיקער קולטורעלער טוער און זשורנאַליסט, דעמאָלט דער רעדאַקטאָר פֿון דער צײַטונג ״ביראָבידזשאַנער שטערן״ װעט שטאַרבן דעם 22סטן דעצעמבער 1935 און נאַדירס גרוס פֿון װײַטן ניו־יאָרק װעט אים קײן מאָל ניט דערגרײכן. 
 אינעם ליד באַװוּנדערט משה נאַדיר קאַזאַקעװיטשעס שטורמישע ליטעראַרישע טעטיקײט, זײַן ענטוזיאַסטישע אַרבעט אין ״ביראָבידזשאַנער שטערן״, זײַן פּאָעמע ״קאָרײאישע נאָװעלע״, װאָס משה נאַדיר ציטירט צװײ מאָל. נאַדיר איז באמת פֿאַרכּישופֿט פֿון דער פּרעכטיקער נאַטור פֿונעם װײַטן מיזרח, פֿון זײַנע רחבֿותן, און ביראָבידזשאַנער ייִדן. ער הײסט קאַזאַקעװיטשן, ער זאָל זאָגן זײַנע ברידער־איבערװאַנדערער, אַז די ייִדן איבער דער װעלט לעבן שװער און&nbsp; אין סכּנה – אַ רמז אױפֿן װאַקסנדיקן פֿאַשיזם אין אײראָפּע. 
 מיט אַ יאָר שפּעטער, אין יאַנואַר 1937, האָט מען פּובליקירט אין ״נײַלעבן״ קאַזאַקעװיטשעס ליד ״משה נאַדירן״ – אַן ענטפֿער אױף נאַדירס ליד. קאַזאַקעװיטש שרײַבט, אַז ער איז זײער צופֿרידן צו הערן משה נאַדירס קול פֿון ניו־יאָרק, אַ קול ניט ״פֿון אַ גאַס… נאָר אַ פֿרײַנד מיט פֿעסטע אַקסל״. אַלע זײַנע ביראָבידזשאַנער פֿרײַנד װײסן, אַז נאַדיר איז ניט קײן פֿרעמדער און זײַנע לידער העלפֿן בױען דאָס לאַנד פֿון זיגער. קאַזאַקעװיטש איז דאַנקבאַר נאַדירן פֿאַר זײַן גרוס און ער איז זיכער, אַז צוזאַמען װעלן די אַרבעטנדיקע מענטשן פֿון דער גאַנצער וועלט בײַקומען אַלע שװעריקײטן און באַגליקן סײַ טאַטעס, סײַ זיך אַלײן. 
 פֿון ניקאָלײַ באָראָדולין, ניו־יאָרק 
 &nbsp; 
 משה נאַדיר 
 אַ גרוס דעם ביראָ־בידזשאַן־בױ 
 געװידמעט דעם יונגן דיכטער ח׳ עמיל קאַזאַקעװיטש אין ליבשאַפֿט-אָנדענקען פֿון די טעג אין כאַרקאָװ, אין זײַן טאַטע-מאַמע אָפֿענער, גאַסטפֿרײַנדלעכער שטוב. 
 נ׳הער נאָר, כ׳בעט דיך, זאָלסט אַזױ זײַן נאָר! 
 אינמיטנדרינען אַ ביראָ־בידזשאַנער. 
 עמיל … עמאַנו־על סאַ טײַפֿל מיט דיר?! 
 דאָרט אין דער טײַגע, אין ייִדישן בירע? 
 אין גאַנצן דערװאַקסן. פּאָעט אַװטאָנאָם… 
 די לאַבע אַהער! כ׳געדענק דיך דאָך קאָם… 
 אָט ערשט אינם יאָר זיבן־און־צװאַנציק 
 געזעסן אין כאַרקאָװ װי אין אַ פּאַנצערצוג, 
 געריסן די גרידעס פֿון בערגער מיט װיסן, 
 פֿון גײַסטיקן הונגער די פֿינגער געביסן… 
 דאָס היטל אױף מערבֿ, דאָס פּנים צום מיזרח 
 און פֿון טרױעריקע ליפּן אַ הײַטערקײט גיסט זיך. 
 ס׳איז שײַך דען טריט? אַ שאָטן אין שטיװל 
 אין װאַרעם־צעלופּעטן, קאַלך־מױער שטיבל… 
 געקוקט האָט אױף דיר ״דער מאַן פֿון אַמעריקע״ 
 מיט װיִעס פֿאַרטראַכטע, מיט װיִעס פֿאַרטרעריקטע, 
 עס פֿלעג – װי דער אמת – שטילבלעכע קנאה 
 בײַם שיסעלע עסן, בײַם װאַרעמע שמועסן 
 מיט עלטערן דײַנע (האַרציקע גרוסן!) 
 אַ טיפֿקײט אַזאַ און אַ ביטערער פֿײַכט 
 עס האָט פֿון דערברעם אים אַרונטערגעלײַכט! 
 אָ, עמיל – – – 
 כ׳בין שיר ניט אַרײַן אין באַנאַלס 
 און געפֿרעגט דיך: געדענקסטו דאָס אַלץ? 
 יונג־דור און אַלט־דור און איך אינדערמיטן אַ קליאַדקע 
 (ערבֿ דער ערשטער, געדענקסט דאָך, װעלט־פּיאַטילעטקע!) 
 און עפּעס אַזױ װי אַ װיכטיקע שװײַגנדע שװערד 
 האָב איך דיך פֿון פֿינצטערן שײדל דערהערט. 
 און פּלוצלינג – 
 פֿון ״באיראָבידזשאַנער שטערן״ 
 דײַן קול און דײַן פּנים אַרונטערצוהערן! 
 אַ זון כ׳האָב געהאַט. נאָר אַ זון האָב איך ניט. 
 איז װעמען־זשע בלאָזן די ערשטע, די טײַערע טריט? 
 מײַן עמיל, מײַן גוטער, זון פֿון מײַן טרױם 
 אַזױ דאַרף ער אױסזען. בפֿרוש אַזױ… 
 אי מוטיק, אי ליכטיק אין פֿאָרכטבאַרן באַנג 
 נאָך טאַט און נאָך װיסן, נאָך ברױט און געזאַנג. 
 און קענסטו זיך דיר הײַנען! כאָטש זײַן גאַל און איראָניע 
 װי גילט עס אין לאַנד, װוּ צײן פֿון דער בראָניע – 
 זײ בײַסן די ערד אָן ביטערן האַס, 
 נאָר גיכער פֿון ליבשאַפֿט, גיכער פֿון שפּאַס?! 
 ״דרײַ־און־דרײַסיק פּראָפֿעסאָרן 
 עמיל, מאָלן בײַ אײַך קאָרן. 
 יעדע זיסע זערנע ברױט 
 װערט באַשײַנט און װערט פֿאַרשױנט. 
 האָט דער גלופּסקער אינװענטאַר 
 נאָך פֿאַרמאָגט אַ װינט־אָנשפּאַר 
 (אַ געפֿאַרבטער װינט אַזאַ – 
 ס׳האָט געשטופּט זיך אונדזער נאַר!…) 
 לערע פֿױסטן אָנגעלאַכט 
 מיטן בלאָענטום פֿון נאַכט… 
 האָט פֿאַרבאַנד נאָר צוגעשטיקלט 
 צום מנחם־װינטל פֿליגל. 
 ליגט איצט תּבֿואה אױף די שװעלן 
 דײַן … ״קאָרעיִשע נאָװעלע״! 
 ״הינטער פֿענצטערלעך פֿאַרטרױטע 
 קוקט די זון אַזאַ מין רױטע״ 
 און דו און זי, איר צװײ װי אַלע צװײען 
 אין דער װײַטער טײַגע די װײַטערקײט צו זײען. 
 נאָר אין בוך (היסטאָרישן) אַ שטיקל איבערמיש: 
 ״איר גיטאַרע טױזנט־שטימענד, 
 אירע אױגן שטיקלעך דימענט.״ 
 (פֿון אַמורער הימל קערסטו מײנען 
 גװאַלדאָװנע שטערן, זאָגט מען, שײַנען?…) 
 … אַזאַ פֿרעמד ליד, אַזאַ צאַרטע, 
 אַ קאָרעיִשע נאָװעלע, 
 אַזױ רויִק, אַן אַ טײַנה 
 װי דו גיסט די יאָרן דײַנע… 
 אַזאַ רחבֿות באַם אַמור־ברעג, 
 אַזאַ ריטמיש־טיפֿער סאָפּ, 
 אַז די פֿלעדערמױז פֿון אורשרעק 
 פֿליט פֿון ייִדנס האַרץ אַראָפּ. 
 אָט פֿון דאַנען חבֿר עמיל 
 װוּ דער קאַמף זײַן פֿאָן פֿאַרצירװעט 
 גריסן מיר דיך ליב און הערלעך 
 און אײַך אַלע – בירע ייִדן. 
 און בפֿרושֹ זאָלסטו זאָגן 
 דאָרט די ברידער איבערװאַנדרער 
 אַז ס׳קומט אָן שװער דאָס טאָגן 
 אין די װעלט־טײלן די אַנדערע. 
 אױ, עס רעגנט אױף אונדז מעסערס, 
 אױ, עס האָגלט אױף אונדז קלעפּ; 
 און מיט יעדן טאָג אַלץ גרעסער 
 ס׳װאַקסט דער בלוטיקער העפּ־העפּ… 
 (פֿאָנען פֿלאַמען אין דער פֿינצטער 
 מעסערס גײען צו די פֿאָנען 
 פֿון דעם גורל פֿון דעם מינדסטן 
 שטײען מענגעס אין סכּנה…) 
 און דער קרעכץ איז דאָ אַ שװערער 
 פֿון דער װעלט דער קימפּעטאָרין 
 װעלכע גײט אין בלוט און טרערן 
 שװער צו קינד – די לעצטע יאָרן. 
 קוני־אײַלאַנד, 
 2טער דעצעמבער, 1935 
 &nbsp; 
 ע. קאַזאַקעװיטש 
 משה נאַדירן 
 (אַן ענטפֿער אױף חבֿר משה נאַדירס ליד ״אַ גרוס ביראָבידזשאַן־בױ״, 
 װאָס ער האָט מיר געװידמעט) 
 אַ פֿרעמדער גאַסט פֿון הינטער אַלע ימען, 
 אַ פֿרעמדע שיף 
 אין אומבאַקאַנטע ברײטן, 
 זײַט איר געװען אַ שטיקל צײַט מיט אונדז צוזאַמען 
 אַן עדות פֿון די װײען און די פֿרײדן. 
 כ׳געדענק אײַך גוט. ס׳איז קלאָר פֿאַרקריצט אין האַרצן, 
 װי איר פֿלעגט בלאָנדזשען איבער כאַרקאָװ אין 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; מאַקינטאָש אין שװאַרצן. 
 מיט אױגן קלאָרע פֿלעגט איר קוקן אױף די הײַזער 
 און אױף די גאַסן מיט אַ בליק פֿאַרטראַכטן. 
 און קלערן מער, װי איר פֿלעגט װעלן װײַזן, 
 און שאַצן טיפֿער, װי עס פֿלעגט זיך דאַכטן. 
 פֿון טעג און יאָרן דרײען זיך די אַקסן, 
 פֿון װײַטער שטאָט ניו־יאָרק איך הער אײַך װידער, 
 ניט װי אַ גאַסט, 
 נאָר װי אַ פֿרײַנד מיט פֿעסטע אַקסל, 
 און איך בין דאָ און איך בין שױן דערװאַקסן. 
 און כ׳בױ מײַן העלע הײם, 
 כ׳באַזינג מײַן הײם אין לידער. 
 עס װײסן מײַנע פֿרײַנד ביראָבידזשאַנער: 
 ס׳איז נאַדיר ניט קײן פֿרעמדער, נאָר אַ היגער, 
 דאָס גאַנצע לידער־גאַל פֿון ״משה נאַדירס זשאַנר״ 
 דינט איצט געטרײַ 
 דעם גרױסן קלאַס דעם זיגער. 
 מיר בױען דאָ אַ שטורעמדיקע געגנט 
 ״מיט טאַט און װיסן, ברױטן און געזאַנג״, 
 און איבער אײַך 
 ״מיט קלעפּ און מעסערס רעגנט״ – 
 דערפֿאַר מוז זיכער זײַן דאָס ליד פֿון אונדזער גאַנג. 
 דערפֿאַר װעלן אַ הילך טאָן מײַנע לידער 
 מיט גרױסן טאַט און שטורעמדיקן װאָרט, 
 װײַל ס׳קלינגט אין ברוסט 
 דער קול פֿון מײַנע ברידער, 
 װאָס בױען גליק 
 אָט־דאָ 
 און װעלן בוּען 
 דאָרט. 
 און ס׳גײען דאָ ניט אָן קײן װוּנטשן און קײן טאָסטן, 
 נאָר איך בין דאַנקבאַר אײַך 
 פֿאַר אײַער צאַרטן גרוס. 
 סײַ איר, סײַ מיר – 
 מיר שטײען װאַכזאַם און געטרײַ 
 אױף אונדזער רומפֿולן און זיגערישן פּאָסטן 
 ביז לעצטן זיג, 
 ביז לעצטן הױך פֿון אונדזער ברוסט, 
 איך װיל איר זאָלט מײַן קול דערהערן אַזש פֿון דאַנען: 
 איך לאַד אײַך אײַן צו זײַן בײַ אונדז אַ גאַסט 
 פֿון הינטער אָקעאַנען. 
 װאָס ליב אָט דאָס, װאָס מיר, 
 און דאָס, װאָס מיר, 
 פֿאַרהאַסט. 
 איר האָט שױן ניט קײן זון, 
 און איך האָב ניט קײן טאַטן, 
 און אונדזער קלאַס איז אונדזער גרױס געזינד. 
 מיר דאַרפֿן 
 מיט דער קראַפֿט 
 פֿון לידער און פֿון טאַטן 
 דעראָבערן דאָס גליק פֿאַר טאַטעס און פֿאַר זיך. 
 