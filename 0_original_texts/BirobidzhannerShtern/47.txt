
                        
  דעם 11טן – 13טן יולי האָט געאַרבעט די 27טע מאָסקווער קאָנפֿערענץ פֿאַר יודאַיִק. זי איז געוואָרן אָרגאַניזירט דורכן צענטער פֿון וויסנשאַפֿטלעכע אַרבעטער און יודאַיִק־אונטערריכטער פֿון הויכשולן “ספֿר” בשותּפֿות מיטן אינסטיטוט פֿאַר סלאַווישע שטודיעס פֿון דער רוסלענדישער וויסנשאַפֿטן־אַקאַדעמיע.  
    מיכאל קרוטיקאָוו Михаил Крутиков jewishstudies.unc.edu  
 צוליב באַגרענעצונגען, אַרויסגערופֿענע דורך דער פּאַנדעמיע פֿון קאָראָנאַווירוס, איז די קאָנפֿערענץ געגאַנגען דאָס מאָל אין 
    יורי קאַנער Юрий Каннер worldrusnews.ru  
 אָנלײַן־פֿאָרמאַט. אין איר פּראָגראַם זײַנען אײַנגעשלאָסן געוואָרן 38 סעקציעס און רונדע טישן, וועלכע האָבן אָפּגעשפּיגלט פֿאַרשיידענע ריכטונגען פֿון ייִדישע שטודיעס (פֿאָרשונגען פֿונעם תּנ’’ך און תּלמוד, ייִדישע פֿילאָסאָפֿיע, ייִדישע געשיכטע פֿון פֿאַרשיידענע פּעריאָדן, ייִדיש־קריסטלעכע באַציִונגען, דער ייִדן־חורבן, שפּראַכן און ליטעראַטור פֿונעם ייִדישן פֿאָלק, ייִדישע קונסט, עטנאָלאָגיע, דעמאָגראַפֿיע, מוזייען און אַרכיוון אאַ.). אַ וויכטיקער טייל פֿון דער קאָנפֿערענץ זײַנען געווען סעקציעס, געווידמעטע דער געשיכטע און קולטור פֿון די ייִדן אין מיזרח־אייראָפּע, סלאַוויש־ייִדישע קאָנטאַקטן און קעגנזײַטיקע ווירקונגען. 
 פֿולקום דער ייִדישער שפּראַך און איר ליטעראַטור איז געווידמעט געווען אַ וויסנשאַפֿטלעכע סעקציע מיטן נאָמען “ייִדיש: די שפּראַך און די קולטור” אונטער דער פֿאָרזיצערשאַפֿט פֿונעם באַוווּסטן ליטעראַטור־פֿאָרשער און קריטיקער, פּראָפֿעסאָר פֿונעם מיטשיגאַנער אוניווערסיטעט מיכאל קרוטיקאָוו. אויף איר זײַנען פֿאָרגעשטעלט און באַהאַנדלט געוואָרן די קומענדיקע פֿאָרטראָגן: “די פּראָבלעם פֿון אויטענטישע רייד אין דער הײַנטצײַטיקער ייִדישער פּראָזע” (דאָקטאָר וועלוול טשערנין, ישֹראל); “אַן אַלטערנאַטיוו דעם ייִוואָ: א. פֿאַלקאָוויטשס גראַמאַטיק פֿון ייִדיש (1940)” (דאָקטאָר וואַלענטינע פֿעדטשענקאָ, פֿראַנקרײַך); “”איין מאָל געזאָגט ליגן, ווער וועט דיר גלייבן?”: די שווערע דאָליע פֿון ייִדישע טראַנסגרעסיוון” (לאַריסע פּריוואַלסקאַיאָ, רוסלאַנד); “צווישן שוידער און אַנציקונג: “דאָס דערהויבענע” אין לייב קוויטקאָס פּאָעטיק” (פּראָפֿעסאָר מיכאל קרוטיקאָוו, פֿש’’אַ) און “”דער קעניג פֿון לאַמפּעדוזע” אינעם קאָנטעקסט פֿון פּרץ מאַרקישעס נאָכמלחמהדיקער שאַפֿונג” (דאָקטאָר אלכּסנדרה פּאָליאַן, דײַטשלאַנד – רוסלאַנד). 
 דער ייִדישער שפּראַך און איר קולטור זײַנען געווידמעט געווען אויך באַזונדערע פֿאָרטראָגן, פֿאָרגעשטעלטע אין די ראַמען פֿון אַנדערע וויסנשאַפֿטלעכע סעקציעס און 
   גענאַדי עסטרײַך Геннадий Эстрайх ESHKOLOTnew  
 רונדע טישן. צווישן זיי דאַרף מען באַזונדערס דערמאָנען דעם פֿאָרגעשטעלטן אויף דער סעקציע “די 
    וועלוול טשערנין Велвл Чернин  
 אייביקע נע־ונדניקעס פֿונעם ייִדישן טעאַטער” פֿאָרטראָג “די קונסט פֿונעם לעבן בלײַבן: דינה קעניג און דער ייִדישער טעאַטער אין מיזרח־אייראָפּע” (פּראָפֿעסאָר קאָרינאַ פּעטרעסקו, פֿש’’אַ); דעם פֿאָרגעשטעלטן אויף דער סעקציע “ליטעראַטור בײַ ייִדן” פֿאָרטראָג “ייִדישע רייד אין דער רוסישער שפּראַך: פֿרידריך גאָרענשטיינס דערפֿאַרונג” (יעלענאַ סידאָראָוואַ, רוסלאַנד); דעם פֿאָרגעשטעלטן אויף דער סעקציע “ייִדישע קונסט. קינאָ” פֿאָרטראָג “ייִדישער טעקסט אינעם קינעמאַטאָגראַף פֿון לעטלאַנד” (פּראָפֿעסאָר עלינאַ וואַסיליעוואַ, לעטלאַנד), ווי אויך די פֿאָרגעשטעלטע אויפֿן רונדן טיש “דער ריבניצער רבי – ביאָגראַפֿיע, אַגיאָגראַפֿיע, קולט” פֿאָרטראָגן “גלויבן, צוטרוי און אמתדיקייט – די אויטענטישקייט פֿונעם איבערגעבן דעם ריבניצערס דיאַלעקטאַלע רייד אין אַ דערציילונג פֿון זײַנעם אַן אַמעריקאַנער חסיד” (פּראָפֿעסאָר דובֿ־בער קערלער, פֿש’’אַ — ישֹראל) און “אינטערפּרעטאַציע פֿון דער ענגלישער שפּראַך אין חסידישן ייִדיש אויפֿן בײַשפּיל פֿון אַגיאָגראַפֿישע קוואַלן וועגן דעם ריבניצער רבין” (ליובאָוו לאַווראָוואַ, רוסלאַנד). 
    דובֿ־בער קערלער Дов-Бер Керлер lzb.lt  
 אינעם ביראָבידזשאַנער קאָנטעקסט קאָן מען ניט נישט דערמאָנען וועגן דעם פֿאָרטראָג פֿון דאָקטאָר גענאַדי קאָסטירטשענקאָ (רוסלאַנד) “קרים און ביראָבידזשאַן ווי אַלטערנאַטיווע פּראָיעקטן פֿון ייִדישער עטנאָ־טעריטאָריעלער אויטאָנאָמיע פֿאַר סאָוועטישע ייִדן”, וועלכער איז פֿאָרגעשטעלט געוואָרן אויף דער סעקציע “ייִדן אין פֿססר”. אַזוי ווי די אָפֿיציעלע שפּראַך פֿון די ייִדישע נאַציאָנאַל־טעריטאָריעלע אויטאָנאָמיעס אינעם ראַטנפֿאַרבאַנד איז געווען ייִדיש, וועט ניט זײַן קיין טעות משייך אים זײַן צו יענע, וואָס באַרירן אין דער אָדער אין יענער מאָס די ייִדישע שפּראַך און איר קולטור. 
 
  
  
  
  ווי אַ צוגאָב צו דעם איז אין די ראַמען פֿון דער קאָנפֿערענץ פֿאָרגעקומען אַ רונדער טיש, וועלכער איז געווידמעט געווען דעם 60טן יאָרטאָג פֿונעם מאָסקווער זשורנאַל “סאָוועטיש היימלאַנד”, וואָס ווערט אָפּגעמערקט האַיאָר. דער אומפֿאַרבײַטלעכער הויפּט־רעדאַקטאָר פֿון “סאָוועטיש היימלאַנד” (נאָך דער צעפֿאַלונג פֿון פֿססר האָט ער געהייסן “די ייִדישע גאַס”) איז געווען דער דיכטער אהרן ווערגעליס, וועלכער האָט אָנגעהויבן זײַן ליטעראַטור־קאַריערע אין דער ייִדישער אויטאָנאָמער געגנט, און אַ מיטגליד פֿון זײַן רעדקאָלעגיע – אַ באַוווּסטער ביראָבידזשאַנער שרײַבער בוזי מילער. 
 די אָרגאַניזאַטאָרן פֿונעם רונדן טיש זײַנען געוואָרן דער רוסלענדישער ייִדישער קאָנגרעס צוזאַמען מיטן אינטערנאַציאָנעלן ייִדיש־צענטער בײַ דעם אַלוועלטלעכן ייִדישן קאָנגרעס. ס׳האָט געעפֿנט די באַגעגעניש דער פּרעזידענט פֿונעם רוסלענדישן ייִדישן קאָנגרעס יורי קאַנער. ער האָט דערציילט וועגן זײַן וואַרעמער באַציִונג צו מאַמע־לשון און וועגן דעם, אַז דער קאָנגרעס שטיצט ייִדיש־פּראָיעקטן. 
 די מאָדעראַטאָרין פֿונעם צוזאַמענטרעף איז געווען דאָקטאָר מאַשאַ מאַקאַראָוואַ, וועלכע האָט דאָ ניט לאַנג פֿאַרטיידיקט אַ דיסערטאַציע אויף אַ טעמע, וואָס איז דירעקט פֿאַרבונדן מיט דער ייִדישער אויטאָנאָמער געגנט. צווישן די אָנטיילנעמער פֿונעם רונדן טיש, אין וועלכן עס האָט זיך באַטייליקט די רעדאַקטאָרין פֿון “ביראָבידזשאַנער שטערן” יעלענע סאַראַשעווסקאַיאַ, זײַנען געווען אייניקע באַוווּסטע הײַנטצײַטיקע ייִדישע ליטעראַטן, וועלכע האָבן געהאַט אַמאָל פֿאַרעפֿנטלעכט זייערע ווערק אין “סאָוועטיש היימלאַנד”: באָריס סאַנדלער (פֿש’’אַ), גענאַדי עסטרײַך (פֿש’’אַ), מיכאל קרוטיקאָוו (פֿש’’אַ), ווי אויך אַ זון פֿונעם שטעלטפֿאַרטרעטער פֿונעם הויפּט־רעדאַקטאָר פֿון “סאָוועטיש היימלאַנד”, דעם דיכטער חיים ביידער (אין די 70ער יאָרן האָט ער געאַרבעט אין דער רעדאַקציע פֿון “ביראָבידזשאַנער שטערן”), דער ישֹראלדיקער זשורנאַליסט וולאַדימיר ביידער. 
 
  וו. פּיריאַטינסקי  
                