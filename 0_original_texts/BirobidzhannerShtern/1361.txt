
 נאָך אין די דרײַסיקער יאָרן האָט דוד בערגעלסאָן געזאָגט וועגן משה טייפן, אז דאָס איז ווירקלעך א זעלטענער דיכטער און אָריגינעלער טאלאנט. משה טייף איז געווען א מײַסטער פון א קורצער ליד, פון פאָלקסטימלעכער באלאדע, פון קאָלאָריטפולער פּאָעמע. מיט א קינסטלערישער קראפט האָט ער דערהויבן דעם באלאדע-זשאנער צו דער הייך פון דער וועלט-ליטעראטור. 
באזונדערס פרוכטבאר זײַנען בײַם דיכטער געווען די לעצטע צוויי צענדליק יאָר, ווען ער האָט געשאפן אזעלכע וווּנדערלעכע שעדעוורען, ווי »קיכעלעך און זעמעלעך«, »ווילנע, זומער 4491«, »א געזאנג צו דיר, עסטערל« און אנדערע. 
 דער פינפיאָריקער 
נפתלי טייף 
 (מײַן ייִנגעלע) 
 ווען האלבנאכט פּאוואָליע-שאלוועדיק 
נעמט פון טורעם קלינגען, 
אין א פּעלצל מיט א שאלעכל 
ווײַזט זיך א קליין ייִנגל. 
 גייט דורך גאסן, גייט דורך פּלעצער, 
דרייט זיך ארום הײַזער, 
טוט א ביס א האָניק-פּלעצל 
און נעמט ווידער שפּרײַזן. 
 ציט ארויס א דודעלע 
פון די ווײַסע וואָליקלעך, 
מײַלעכל, שפּרודלדיק, 
פליסט דעם זיידנס וואָלעכל. 
 וועמען רופט ער? וועמען וועקט ער? 
וועמען זוכט דאָס ייִנגל, 
ווען האלבנאכט אן אויפגעוועקטע 
נעמט פון טורעם קלינגען… 
 וויל איך שרײַען: עווריקא! 
(ענדלעך אים געפונען!) 
נאָר ס’פארשווינדט מײַן וועווריקל 
אין די שנייען-פונקען. 
 שמײַסט דער ווינט אין נאקן מיר, 
און ווי איך — ער פיבערט. 
כ’זע, ווי קינדער נאקעטע 
שיסט מען בײַ די גריבער… 
4691 
 דער בריוונטרעגער 
 ווי גלײַך א שיפעלע אין שטורעמדיקן ווינט, 
וואָס וויל און קען ניט צוקומען צו ברעגן — 
אָט ווײַזט ער זיך, און אָט פארשווינדט, 
דער מלאך אונדזערער, דער בריוונטרעגער. 
 אָט ווײַזט ער זיך, און אָט פארשווינדט… 
ער פּויזעט גיך צו די הארמאטן. 
און ווי א מוטער טיילט מתנות יעדן קינד, 
ער טיילט די בריוו די אויסגעמאטערטע סאָלדאטן. 
 און שפּעט באנאכט, אויף קופּעס גראָז, 
אין ערד-שטיבל, בײַם קאנעצל, וואָס בלינצט — 
מע לייענט בריוו. עס שמעקט פון יעדער אות 
דער קארשנוויט, די יומ-טובדיקע בלינצעס. 
 בלויז ער, דער בריוונטרעגער, קוקט און שווײַגט 
און האלט דעם קאָפּ אראָפּגעבויגן, 
נאָר אומגעריכט האָט ערגעץ אויף א צווײַג 
א סאָלאָוויי זײַן פּערל-שיטנדיקע ליד פארצויגן… 
 ווי נאָר מיט גינגאָלד-פעדעם האָט די זון 
פארצירעוועט איעדעס שפּעלטעלע, א יעדעס גריבל, 
עס האָט דער סאָלאָוויי געוווּנטשן אים געזונט 
און אים א בריוול מיט זײַן פײַפעלע געשריבן. 
 אז נעכטן האָט דערציילט א נײַגעריקער ווינט 
פון אלץ, וואָס האָט געטראָפן דאָרטן… 
אוי, בריוונטרעגער, פרײַנד! דײַן ווײַב און קינד 
בײַם שונא ליגן אין א גרוב געשאָכטן. 
 איז ער אוועק. די ערד — ווי אָפּגעבריט 
פון פּולווער-סארפענדיקן רעגן… 
אוווּ איז ער? ער לעבט צי ניט, 
דער מלאך אונדזערער — דער בריוונטרעגער? 
 ווײַזט אויס, פון דעמלט אָן, ווײַזט אויס, 
כ’בין טרויעריק און קארג אויף ווערטער, 
איך זע: ער ליגט א דורכגעשאָסענער און האלט אין פויסט 
א פּעקעלע פארבלוטיקטע קאָנווערטן… 
3491 — 7591 
 זעקס מיליאָן 
 איך בין ביין — אײַער ביין, איך בין גליד — אײַער גליד, 
היי, שטייט אויף פון די גריבער, עס רופט אײַך מײַן ליד, 
און זי פלאטערט, און שוועבט, 
און זי עטעמט, און לעבט — 
ווײַל מײַן נאָמען איז: 
אײַזערנער מענטש! 
 איך בין פרייד — אײַער פרייד, איך בין ליד — אײַער ליד, 
און זי וואקסט, און זי בליט, ווי אין פרילינג דער צוויט, 
און זי פלאטערט, און שוועבט, 
און זי עטעמט און לעבט — 
ווײַל מײַן נאָמען איז: 
אײַזערנער מענטש! 
 איך בין וווּנד — אײַער וווּנד, ניין, ניט איינס, זעקס מיליאָן! 
היי, טאליאָנים, געדענקט! אָט די וווּנד רירט ניט אָן, 
ווײַל זי גליט, ווײַל זי בריט, 
און זי קלאפּט אין מײַן ליד — 
ווײַל מײַן נאָמען איז: 
אײַזערנער מענטש! 
0691 
 