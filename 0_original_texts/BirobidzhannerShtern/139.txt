
                        
 אין ביראָבידזשאַן איז די טעג דערשינען אין זיסי ווייצמאַנס רוסישער איבערזעצונג אַ בוך פֿון דאָקומענאַטלער פּראָזע פֿונעם דיכטער ישׂראל עמיאָט (1909, אָסטראָוו־מאַזאָוועצקי, פּוילן — 1978, ראָטשעסטער). 
 דאָס איז ביז גאָר אַ וויכטיק בוך פֿאַר דער געשיכטע פֿון דער ייִדישער אויטאָנאָמער געגנט. ישׂראל עמיאָט איז געקומען קיין ביראָבידזשאַן אין 1944. ער האָט אַקטיוו מיטגעאַרבעט מיט דער צײַטונג “ביראָבידזשאַנער שטערן”, מיט דער מאָסקווער צײַטונג “אייניקייט” (דער פּרעסע־אָרגאַן פֿונעם ייִדישן אַנטיפֿאַשיסטישן קאָמיטעט), פֿאַרעפֿנטלעכט זײַנע לידער אינעם אַלמאַנאַך “ביראָבידזשאַן”. 
 אין 1949 איז ער אַרעסטירט געוואָרן לויט אַזוי גערופֿענעם ביראָבידזשאַנער ענין, וואָס איז געוואָרן אַ קולמינאַציע פֿון דער פֿאַרניכטונג פֿון דעם ייִדישן אַנטיפֿאַשיסטישן קאָמיטעט. די קרבנות פֿון אָט דעם ענין זײַנען געוואָרן נאָך אַנדערע ביראָבידזשאַנער ליטעראַטן, זשורנאַליסטן און אָנפֿירער פֿון דער ייִדישער אויטאָנאָמער געגנט. 
 דער דיכטער האָט פֿאַרבראַכט זיבן יאָר אין סטאַלינישע לאַגערן. אין 1956 איז ער אַמניסטירט געוואָרן, האָט זיך אומגעקערט קיין ביראָבידזשאַן. אין גיכן נאָך דעם איז ישׂראל עמיאָט אַרויסגעפֿאָרן קיין פּוילן און פֿון דאָרטן — קיין אַמעריקע. טאַקע אין די פֿאַראייניקטע שטאַטן האָט ער אין 1960 אַרויסגעגעבן דאָס בוך פֿון זײַנע זכרונות וועגן די יאָרן פֿאַרבראַכטע אין דער ייִדישער אויטאָנאָמער געגנט און אין גולאַג. 
  וו. אַראָנאָו  
  
 דער שרײַבער&nbsp; בער סלוצקי 
  (פֿראַגמענט פֿון&nbsp; ישֹראַל עמיאָטס בוך ״ביראָבידזשאַנער ענין״)  
 בער סלוצקי איז פֿאַר דער מלחמה מער באַקאַנט געווען מיט זײַנע לעקסיקאָגראַפֿישע אַרבעטן און מיט זײַנע איבערזעצונגען פֿון דער קלאַסישער רוסישער ליטעראַטור. ער האָט געמאַכט די איבערזעצונג פֿון ל. טאָלסטאָיס ״אַנאַ קאַרענינאַ״ (דערשינען אין קיעווער פֿאַרלאַג פֿון די נאַציאָנאַלע מינדערהייטן, סוף פֿון די 30ער יאָרן) און אַ גאַנצע ריי אַנדערע ווערק. ער האָט אויך געדרוקט דערציילונגען. די לעצטע יאָרן פֿאַר זײַן אַרעסט האָט ב. סלוצקי געאַרבעט איבער אַ גרויסן היסטאָרישן ראָמאַן פֿון די צײַטן פֿון בר־כּוכבא. אייניקע טיילן פֿון דאָזיקן ראָמאַן זײַנען שוין געווען פֿאַרטיק, און ער האָט זיי געהאַט פֿאָרגעלייענט פֿאַר די ביראָבידזשאַנער ייִדישע שרײַבער. 
 אַ מענטש איבער די זיבעציק, האָט סלוצקי אויסגעזען נאָך פֿיל עלטער. אין דער עוואַקואַציע איז געשטאָרבן זײַן פֿרוי, וועלכע האָט אים איבערגעלאָזט אַ קליין מיידעלע פֿון איר ערשטן מאַן. אין ביראָבידזשאַן איז סלוצקי איבערגעגעבן געוואָרן די ייִדישע אָפּטיילונג בײַם ראַיאָניקן מוזיי פֿאַר לאַנדקענטעניש. אין דער דאָזיקער אָפּטיילונג האָט סלוצקי ארײַנגעלייגט אַ סך וויסן, מי און אָפּפֿערוויליקייט. אַן עלטערער, שוואַכער מענטש, מיט פֿאַרשידענע קראַנקהייטן, האָט ער ניט גערוט. ער האָט צונויפֿגעקליבן אַ גרויסן אוצר פֿון מערקווירדיקייטן, זאַמלונגען, קאָלעקציעס, וואָס וואַרפֿן אַ שײַן אויפֿן געשיכטלעכן גאַנג פֿון ייִדישן פֿאָלק.&nbsp; ער האָט דערבײַ ניט אויסגעמיטן קיין אָביעקטן פֿון רעליגיעזן שטייגער, ספּעציעל פֿאַר דער יוגנט, וואָס האָט שוין קיין אַנונג און קיין פֿאָרשטעלונג וועגן דעם אַלעם ניט געהאַט. 
 אָט צוליב דעם טאַקע איז דער גרייז־גרויער זקן צוגעצויגן געוואָרן צו געריכטלעכער פֿאַראַנטוואָרטלעכקייט. אַז די ״זאַכלעכע באַווײַזן״, וועלכע זײַנען צוגעלייגט געוואָרן אין אַ באַזונדערן באַנד (אונדזער ענין האָט פֿאַרמאָגט זיבן בענד מיט מאַטעריאַלן), וועלכע מ׳האָט אונדז באַוויזן צום סוף פֿון דער אויספֿאָרשונג, האָבן מיר געזען אויסשניטן פֿון ״פֿאָרווערטס״ פֿון די אָנהייב צוואַנציקער יאָרן. ב. סליצקי איז אין יענער צײַט געווען דער קיִעווער קאָרעספּאָנדענט פֿון ״פֿאָרווערטס״ און זיך אונטערגעשריבן ״קיִעווסקי״. דאָרט זײַנען געווען קאָרעספּאָנדענצן וועגן אריבערפֿירן די געוועזענע ייִדישע קליינהענדלער אין רוסלאַנד אויף אַרבעט. אינעם אָנקלאָג האָט עס געהייסן ״קלעוועטאַ״, ד.ה. אַז סלוצקי האָט מיט זײַנע קאָרעספּאָנדענצן געטריבן רכילות און באַשמוצט דעם נאָמען פֿון ראַטנפֿאַרבאַנד אין אויסלאַנד.מיט איין וואָרט: דער זקן איז ניט נאָר באַצייכנט געוואָרן&nbsp; ווי אַ ״נאַציאָנאַליסט״, נאָר אויך ווי אַ רכילות־טרײַבער. (…) 
 סליצקי איז פֿאַרמשפּט געוואָרן האַרבער ווי מיר אַלע, ער האָט באַקומען 10 יאָר טורמע, און ניט קאָנצענטראַציע־לאַגער, ווי מיר. דאָס רעכנט זיך שווערער, כאָטש אין טורמע איז מען ניט געצוווּנגען צו אַרבעטן ווי אַ שקלאַף, ווי אין אַ לאַגער. דערפֿאַר איז מען אָבער אין אַ לאַגער מערסטנס אויף דער לופֿט און צווישן מענטשן. סלוצקין האָט מען פֿאַרשיקט אין דער באַרימטער ״אַלעקסאַנדראָווקע״ (אַלעקסאַנדראָווסקי צענטראַל), אַן אַלטע טורמע, 60 קילאָמעטער פֿון אירקוטסק. די טורמע ליגט צווישן הויכע פֿעלדזן, און דער אַרעסטאַנט, כאָטש ער אַרבעט ניט, איז אָבער באַגראָבן לעבעדיקערהייט, און אָפּגעשניטן פֿון דער גאַנצער וועלט. 
 איך האָב דאָס לעצטע מאָל געזען סלוצקין אין אַ סטאָליפּין־וואַגאָן, אין וועלכן מע האָט אונדז אריבערגעפֿירט פֿון טורמע נאָכן אורטייל צום אָרט פֿון אונדזער פֿאַרשיקונג. סלוצקי האָט געוווּסט וווּ מע פֿירט אים, נאָר ער איז שוין געווען אַזוי מיד פֿון דער אויספֿאָרשונג, אַז ער איז צו אַלץ געווען גלײַכגילטיק. ער האָט נאָר געוויינט און באַדויערט דאָס יונגע מיידל פֿון זײַן פֿרוי, וואָס בלײַבט אָן אַן אויפֿזעער. ער איז שוין דאַן געווען פֿולשטענדיק צעבראָכן און קוים וואָס ער האָט זיך געקאָנט באַוועגן. 
 דעם לעצטן גרוס האָבן מיר וועגן סלוצקין אָפּגענומען אין 1956 דורך זײַן שטיף־טאָכטער. דער גרוס איז געווען אַ טרויעריקער — ער איז געשטאָרבן אין טורמע צוויי יאָר פֿאַר אונדזער באַפֿרײַונג, אין 1954, תנצב״ה. זאָל זײַן נאָמען געהייליקט ווערן צווישן די נעמען פֿון די אומגעקומענע מאַרטירער פֿאַר ייִדישער קולטור אונטער דער הערשאַפֿט פֿון די סאָוועטישע מאַכטהאָבער. 
                