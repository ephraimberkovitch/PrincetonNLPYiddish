
                        
 ווי קען מען נאָך שטילער פֿאַרלעשן אַ לאָמפּ ווי אַ מענטש 
 פֿאַרלעשט בידים אַן אייגענעם מענטשלעכן נאָמען, 
 ווײַל ער וויל אַליין שוין אויסגעטיילט זײַן און ווײַט זײַן 
 פֿון יעדער געזעלשאַפֿטלעכקייט, פֿון זייער אמת און ליגן צוזאַמען… 
 
  איידער ס׳וועלן ווערן פֿאַרפֿרוירן אין מערבֿ די טײַכן 
 און מײַנער בתוכם: דער טײַך פֿון בילקאַמין, 
 דאַרף מען גיין אינעם סאָסנעווען וואַלד דאָרט אָנקלײַבן שפּענער 
 און ברענגען אויף פּלייצעס צו טראָגן 
 צום הויז פֿון דער מאַמען. 
 
  מײַן טײַערע־טײַערע מאַמע, געלויבט איז דער בורא 
 וואָס כ׳האָב דיך נאָך דאָ אינעם לעבן אויף טרויריקער ערד, 
 וואָס ס׳זענען די דײַטשן באָמבירערס אַריבערגעפֿלויגן 
 און דײַן קאָפּ און דײַן דאַך נישט צעשטערט. 
 
  וואָס זאָל איך דיר שרײַבן מײַן טײַערע אָרעמע מאַמע 
 אַז שוין בײַ די ערשטע פּאָר ווערטער באַנעמט מיך אַ מורא 
 דער סאָוועטישער צענזאָר וועט ברענען 
 בײַם לייענען די פּושטע ווערטער: 
 ״געלויבט איז דער בורא״. 
 
  ווײַל איידער ס׳ווערן פֿאַרפֿרוירן די טײַכן צו גליטשאײַז 
 זענען די דעכער באַגינען שוין ווײַס פֿונעם פֿראָסט, 
 נעמט די אָרעמע טײַערע מאַמע זיך אויסקוקן די אויגן 
 אויף וואַרעמער פּאָסט. 
 
  דאַרף מען זיך נעמען און שרײַבן אָט־אַדאָ אין מרחקים, 
 וואַרעם אַזוי ווי דאָס בלוט איז אַ קריוודע דער מאַמען 
 וואָס זאָל קומען אַהין ווען ס׳וועלן שוין ליגן פֿאַרפֿרוירן 
 די טײַכן, און מײַנער בתוכם: דער טײַך פֿון בילקאַמין. 
  אורי־צבי גרינבערג  
 &nbsp; 
  אָנדענק  
                