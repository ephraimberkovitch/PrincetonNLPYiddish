
 שבת אויף דער נאַכט הייבט זיך אָן דער יום־טובֿ פּסח. מיר לייגן פֿאָר אײַער אַכטונג שמעון פֿרוגס פּסחדיק ליד 
 
 1 
 אַ פֿאַרוואָרפֿן שטעטל 
 אין די אַלטע צײַטן. 
 ערבֿ־פּסח. ס׳פֿלאַקערט, 
 ס׳קאָכט פֿון אַלע זײַטן... 
 ליכטיקע מלאכים 
 פֿליִען ווי אַ וויכער, 
 טרײַבן אונטער, אײַלן: 
 ״גיכער, ייִדן, גיכער!״ 
 די מלאכים שוועבן, 
 פֿליִען אָפּ צום הימל, — 
 און פֿון גי־התּופֿת 
 פֿונעם זומפּן־שימל 
 רוישט דער בייזער בילבול 
 גיהנום־קעסלען זידן: 
 ״גוייִש בלוט אויף פּסח! 
 גוייִש בלוט בײַ ייִדן!״ 
 2 
 ליכטיקע מלאכים 
 פֿון די נײַע צײַטן: 
 וויסנשאַפֿט און בילדונג, 
 ליכט פֿון אַלע זײַטן... 
 פֿון די קירכן־טורעמס 
 גייען פּאַסחא־קלאַנגען... 
 מנורות, וויירעך, בלומען... 
 און ווי בייזע שלאַנגען 
 קריכן שוואַרצע שאָטנס 
 פֿון דער אַלטער שׂינאה, 
 און ווי גיהנום־קעסלעך 
 קאָכט די גאַנצע מדינה: 
 ייִדיש בלוט אויף פּאסחא! 
 פּײַניקט אָן רחמנות! 
 צו דעם קרבן־פּסח – 
 ייִדישע קרבנות!״ 


 

&nbsp; 