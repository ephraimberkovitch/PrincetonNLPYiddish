
                        
http://www.gazetaeao.ru/85887-2/
 דאָס בילדל האָב איך געקויפֿט גאַנץ צופֿעליק בעת אַ קאָמאַנדירונג, אויפֿן רעסעפּשן פֿונעם ביראָבידזשאַנער האָטעל "צענטראַל". דאָרט פֿאַרקויפֿט מען כּלערליי אָרטיקע סוּווענירן, בתוכם בילדלעך. מערסטנטייל איז דאָס אַ מין קיטש, וואָס דאַרף אָפּשפּיגלען די אָרטיקע ספּעציפֿיק. צומאָל מיט ייִדישע אויפֿשריפֿטן. איך ווייס ניט, פֿאַרוואָס האָט דאָס בילדל צוגעצויגן מײַן אויפֿמערקזאַמקייט. אויף דעם איז גאָרנישט ספּעציפֿיש ביראָבידזשאַנישס ניטאָ. ניט קיין טעלעוויזיע־טורעם, ניט שלום־עליכם־דענקמאָל, ניט קיין סקווער פֿונעם נצחון, ניט קיין פֿאָנטאַן מיט דער סטיליזירטער מנורה אויפֿן וואָקזאַל־פּלאַץ, אפֿילו קיין פֿלאַקערנדיקן צוויט פֿון סאַראַנקעס. דאָס בילדל האָט גאָר ניט פּרעטענדירט אויף אָפּצושפּיגלען אַ ביראָבידזשאַנער ספּעציפֿיק. עס האָט בכלל אויף גאָרנישט פּרעטענדירט. עס איז געווען אײַנגעטונקען אין אַ טיפֿער רויִקייט. וואַרשײַנלעך, טאַקע דערפֿאַר האָט עס צוגעצויגן מײַן אויפֿמערקזאַמקייט. איך האָב גענומען דאָס גערעמלטע בילדל אין די הענט. עס איז געווען אָנגעמאָלט אויף אַ בלאַט פּשוטן קאַרטאָן. דער קינסטלער האָט זיך אונטערגעשריבן מיט לאַטײַנישע בוכשטאַבן: Borisov. קיין שום ספּעציפֿיש ייִדישלעכס איז אין אָט דעם פֿאַמיליע־נאָמען ניטאָ, הגם ס'איז פֿאָרט געווען אַזאַ ייִדישער דיכטער איטשע באָרוכאָוויטש, וועלכער האָט אונטערגעשריבן אַ טייל זײַנע ווערק מיטן נאָמען איסאַק באָריסאָוו... 
 דאָס בילדל האָט בײַ מיר אַרויסגערופֿן אַזאַ געפֿיל, גלײַך ווי איך ריר זיך אָן צו מײַן מאַמען. איך האָב כאילו דערהערט, ווי איינער רופֿט: "זשאַנע אַראָנאָוונע". זי האָט אַמאָל געוווינט אינעם דאָרף גראָדעקאָוואָ אין פּרימאָריע, דערנאָך — אַ שטיקל צײַט אין נײַפֿעלד, נאָך דעם — ערגעץ אין דער אירקוטסקער געגנט. אפֿשר דאָרט איז געווען אַזוי, ווי אויף דעם בילדל? איך ווייס ניט. איך האָב געוווינט אין יענע מקומות צוזאַמען מיט דער מאַמען, נאָר איך געדענק פֿון זיי גאָרנישט. איך בין געווען צו קליין. איך געדענק נאָר פֿראַגמענטן פֿון אירע דערציילונגען, און מיר דאַכט צומאָל, אַז דאָס זײַנען מײַנע זכרונות. 
 איך האָב געקויפֿט דאָס בילדל ניט צוליב דעם פּייזאַזש פֿון מײַן אויסגעדאַכטער קינדהייט, נאָר צוליב דעם קינסטלערס פֿאַמיליע־נאָמען און דעם געפֿיל, אַז איך ריר זיך כאילו אָן צו דער מאַמען. איך האָב זיך פּלוצעם דערמאָנט איסאַק באָריסאָווס שורות: 
 צווישן שלאָף און חלום קום צו גיין — 
 פֿון ווײַטער ווײַט — 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; מיט ניט געשטילטן אָטעם, 
 ווי פֿרייד־געשריי געמישט איז מיט געוויין 
 און אַפּפֿערוויליקייט פֿון קינדערשער חרטה. 
 און בענטש מיך, אויב דו ווילסט, 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; און ווילסטו — שטראָף... 
 כ’וועל אָנעמען דײַן רעכט. 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; כ’בין גרייט צו צאָלן 
 פֿאַר יעדער טרער דײַנער — מיט וויסטן שלאָף, 
 פֿאַר יעדן טראָפּן טרייסט — מיט גוטן חלום. 
 איך האָב געפֿרעגט אַ ניט העפֿלעך מיידל, וואָס איז געזעסן בײַם רעסעפּשן, ווער איז דער קינסטלער באָריסאָוו, אָבער זי האָט ניט געוווּסט. מילא. איך האָב געקויפֿט דעם פֿאַרשנייטן פּייזאַזש און אים געבראַכט אינעם מידבר־יהודה, נאָך ניט וויסנדיק, אַז איך האָב געקויפֿט אַ כּישופֿדיקע סגולה קעגן דער אכזריותדיקער זומערדיקער היץ. 
 איצט, ווען איך בין געוואָרן דער באַלעבאָס פֿון דער נעענטסטער איזבע, ווייס איך, אַז דאָס איז ניט גראָדעקאָוואָ, ניט נײַפֿעלד און ניט קיין אירקוטסקער געגנט. דער נאָמען פֿונעם פּיציקן דערפֿל פֿון די דרײַ הויפֿן מיט דער ברונעם־צעברענע איז מיר ניט באַוווּסט, נאָר איך ווייס, אַז עס געפֿינט זיך אינעם אָבלוטשיעווער ראַיאָן. איך בין וועגן דעם געווויר געוואָרן, ווײַל לעבן דער הרובע ליגט אַ דיקער שטויס צײַטונגען אויף אונטערהייצעכץ און, מסתּמא, אויך פֿאַר בית־הכּיסא. די צײַטונג הייסט "איסקראַ כינגאַנאַ". ווי עס שטייט אין איר געשריבן, ווערט זי אַרויסגעגעבן אין דער שטאָט אָבלוטשיע. איך האָב איבערגעקוקט אַלע נומערן פֿון דעם שטויס. זיי אַלע זײַנען פֿאַר די יאָרן 1965 און 1966. ס'איז טשיקאַווע, אַז די צײַטונג־פּאַפּיר איז גאָר ניט פֿאַרגעלט. 
 ס'קען זײַן, אַז איך וואָלט געקאָנט זיך דערוויסן, ווי הייסט דאָס דאָזיקע דערפֿל, בײַ די, וואָס וווינען אין די ווײַטערע צוויי איזבעס. עמעצער היצט דאָך אין זיי הרובעס. נאָר צו וואָס? מײַן מאַמע האָט קיינמאָל ניט געוווינט אינעם אָבלוטשיעווער ראַיאָן. זי איז ערגעץ דאָ ניט ווײַט בלויז פֿאַרבײַגעפֿאָרן, ווײַל אַלע צוגן קיין פּרימאָריע און פֿון פּרימאָריע גייען דורך דער סטאַנציע אָבלוטשיע. איז וואָס איז די נפֿקא־מינה, ווי הייסט דאָס דערפֿל? חוץ דעם, דאָ איז שטענדיק די נאַכט. עס פּאַסט דאָך ניט קומען סתּם אַזוי אין יענעמס שטוב און אָנקלאַפּן אין דער טיר, ווען אַלע נאָרמאַלע מענטשן שלאָפֿן. באַזונדערס, אויב מע איז ניט באַקאַנט מיט באַלעבאַטים. און אפֿשר ווייסן זיי ניט דעם נאָמען פֿונעם דערפֿל. אפֿשר זײַנען זיי ניט אין גאַנצן היגע, פּונקט ווי איך. 
 דערפֿאַר נעם איך פֿונעם שטויס אַ צײַטונג, צערײַס זי און צינד אָן די הרובע. ברענהאָלץ איז שוין אָנגעהאַקט, שפּענער זײַנען שוין אָנגעגרייט. אַ פּאָר שוועבל־פּושקעלעך מיט אַ פּאָרטרעט פֿונעם טשעמפּיאָן פֿון דער וועלט אין שאָך מיכאל טאַל אויף דער עטיקעטקע, אויסגעפֿאַרטיקטע אויף באַרנאַולער פֿאַבריק, ליגן אויפֿן טישל, וואָס שטייט דאָ דערבײַ. ווען דאָס פֿײַער פֿון דער הרובע הייבט אָן באַשײַנען דעם צימער, לעש איך אויס דעם עלעקטרע־לאַמטערן, וועלכן איך האָב מיטגעבראַכט פֿונעם מידבר־יהודה. ער האַרמאָנירט ניט מיטן גאַנצן אַרום, און איך האַלט פֿאַר בעסער זיך באַגיין אָן אים, ווען ס'איז מעגלעך. 
 דעם רעוואָלווער האָב איך אויפֿגעהערט נעמען מיט זיך. איך האָב אַ בראַזילישן רעוואָלווער "טאַורוס". קאָליבער נײַן ספּעשל. מיט אַנדערע ווערטער — אַ פֿאַרשטאַרקטער פּאַטראָן. פֿלעג איך דעם רעוואָלווער לכתּחילה מיטנעמען. זעקס פּאַטראָנען אין באַראַבאַן און נאָך אַ טוץ — אַ זאַפּאַס. מאַלע וואָס? די מאַמע עליה־השלום פֿלעג דערציילן, אַז ווילדע חזירים לאָזן זיך אַראָפּ פֿון סאָפּקעס, גייען אין דאָרף אַרײַן און ראָיען קאַרטאָפֿל אין גאָרטנס. האָב איך מורא געהאַט, אַז אַ וויפּער קאָן, חלילה, פּלוצעם זיך יאַווען אין מײַן הויף. אָבער אַהער־צו קומען ניט קיין וויפּערס. אפֿילו הינט בילן דאָ ניט. און וואָס זאָלן ווילדע חזירים ראָיען אין גאָרטנס אום ווינטער? ווער לאָזט איבער קאַרטאָפֿל אין דר'ערד אויף ווינטער? 
 אין דער איזבע ווערט ביסלעכווײַז וואַרעם. זי איז ניט געווען אין גאַנצן פֿאַרפֿרוירן, אָבער ס'איז פֿאָרט געווען צו קיל. איך זעץ זיך אַוועק אויף אַ בענקל צום פֿענצטער און קוק אינעם קאַלטן שוואַרץ־בלויען הימל מיט די קאַלטע בלישטשענדיקע שטערן. איך זיץ אַזוי, ביז עס ווערט לויט מײַן גוסט צו וואַרעם און דושנע. די וואַרעמע דושנעקייט פֿון דער איזבע איז געמיטלעך. זי נאַרט אַרײַן אַין אַ דרימל, אין אַ שווערן און אין דער זעלבער צײַט גרינגן דרימל, אין אַ געמיטלעכן אומזײַן. אָבער איך דאַרף עס דערווײַל ניט האָבן. 
 איך גיי אַרויס אויפֿן גאַנעק אַן אָנגעטאָנענער אין אַ פּעלץ, וואָס הענגט אויף אַ האָק אינעם פֿאָרצימער. איך אָטעם אַרײַן מיט דער פֿולער ברוסט די פֿראָסטיקע לופֿט. די נאָז טוט אַ ביסל וויי, אָבער ס'איז אַ מחיה. איך קוק אינעם אויסגעשטערנטן הימל, אויף דער ענלעכער אויף אַ קאַם מיט געבראָכענע ציינער ריי פֿון ביימער־קרוינען און טראַכט וועגן גאָרנישט. איך שוועב צווישן שלאָף און חלום, ווי מע קען שוועבן בלויז אין אַ פֿראָסטיקער, שניייִקער, געשטערנטער לבֿנה־נאַכט. 
 ס'איז גענוג פֿאַרמאַכן די אויגן און טאָן אַ שפּאַן פֿונעם גאַנעק כדי זיך אומקערן אינעם מידבר־יהודה. אַ געוויסע צײַט נאָך מײַן אַוועקגיין הייבט זיך אויף פֿונעם קוימען פֿון מײַן איזבע אַ ווײַסער רויך. איין מאָל בין איך צוגעגאַנגען צום ברונעם — סתּם אַזוי, אַ קוק צו טאָן, און נאָך מײַן אומקער אין מידבר־יהודה איז אויפֿן בילד אַ געוויסע צײַט געווען צו זען דאָס דורגעטראָטענע מיט מײַנע פֿיס אין שניי סטעזשקעלע. 
 דער איבערגאַנג איז ניט אָנגענעם, נאָכן אומקער דאַרף איך תּמיד אַ פּאָר־דרײַ מינוט כדי קומען צו זיך, אָבער איך בין בײַ זיך סײַ דאָ סײַ דאָרט. ניט לאַנג צוריק האָב איך מיטגענומען אַ ישׂראלדיקע פֿאָן און זי צוגעקלאַפּט איבערן גאַנעק מיט גרויסע טשוואָקן, וועלכע איך האָב געפֿונען אין אַ קאַמער פֿון דער איזבע. איך האָב עס געטאָן כדי פֿאַרפֿעסטיקן סימבאָליש מײַן אָנוועזנהייט אין אָט דעם נאָמענלאָזן דערפֿל פֿונעם אָבלוטשיעווער ראַיאָן. 
 אַ שכן, וועלכער איז נעכטן אַרײַן אין מײַן קאַבינעט אינעם מידבר־יהודה, האָט דערזען דעם פֿאַרשנייטן צפֿונדיקן פּייזאַזש און די פֿאָן מיט אַ הימלבלויען מגן־דוד אויף אַ שוואַרצער איזבע. ער האָט אין דעם צוזאַמענהאַנג אַ זאָג געטאָן, אַז ער דערלויבט ניט זײַנע קינדער זאָלן אַרײַנגיין אין זײַן אַרבעטס־קאַבינעט און עצהט מיר טאָן דאָס זעלבע, ווײַל די קינדער פֿאַרשטייען ניט קיין אונטערשייד צווישן דעם רעאַלן לעבן און דער שפּיל: "זעסטו דאָך. אַזאַ שיינער ניט־דאָיִקער פּייזאַזש, און זיי האָבן צו אים צוגעמאָלט כאַפּ־לאַפּ אונדזער פֿאָן. ממש ווי אין קינדערגאָרטן!" 
&nbsp;

 
 וועלוול טשערנין                 