
                        
  אלכּסנדר   דראַבקין   איז   אַ   מיטגליד   פֿונעם   שרײַבער־פֿאַריין   פֿון   רוסלאַנד  ,   זשורנאַליסט   פֿון   דער   ביראָבידזשאַנער   צײַטונג   ״די   וואָך״  .   האָט   געאַרבעט   אַלס   טאָקער   אינעם   רעמאָנט־צעך   פֿון   דער   ביראָבידזשאַנער   ניי־פֿאַבריק  ,   אַלס   קאָרעספּאָנדעט   פֿון   די   צײַטונגען   ״ביראָבידזשאַנער   שטערן״  ,   ״ביראָבידזשאַנסקאַיאַ   זוועזדאַ״   און   פֿון   דער   ערשטער   אויפֿן   ווײַטן   מיזרח   אומאָפּהענגיקער   צײַטונג   ״ווזגליאַד״   (  ״קוק״  ,   רעדאַקטאָר   –   לעאָניד   שקאָלניק   ז״ל  ).  
  האָט   געדינט   אַלס   אויספֿאָרשער   אין   דער   פּראָקוראַטור   פֿונעם   ביראָבידזשאַנער   ראַיאָן  .   אין   משך   פֿון   51   יאָר   האָט   אָנגעפֿירט   מיטן   קרימינאַליסטיק־אָפּטייל   בײַ   דער   פּראָקוראַטור   פֿון   דער   ייִדישער   אויטאָנאָמער   געגנט   און   אין   דער   אויספֿאָרש־פֿאַרוואַלטונג  .  
  אלכּסנדר   דראַבקין   איז   אַ   מחבר   פֿון   ביכער   לידער   און   דערציילונגען   ״איך   זע   נישט   קיין   שטערונגען״  ,   ״מיטן   וועג   צום   ווינטער״  ,   ״ס׳איז   צײַט   זיך   אומקערן״  ,   ״וועגן   וואָס   האָט   געדענקט   מײַן   מאַמע״  ,   ״צו   וואָס   איז   מיר   דאָס   אַלץ  …  ״  ,   ״די   לידער   פֿון   מײַנע   גאַסן״  .   שרײַבט   אויף   דער   רוסישער   שפּראַך  .   
  אין   ייִדיש   האָט   עטלעכע   זײַנע   דערציילונגען   איבערגעזעצט   דער   ייִדישער   פּאָעט   און   ליטעראַטור־קענער   וועלוול   טשערנין   )   ישֹראל  (  
  &nbsp;  
 עס האָבן געלעבט אין ביראָבידזשאַן מענטשן, וועלכע האָבן געקענט שפּאַסן, זען אַ לעכערלעכס אין אַ טרויעריקס און דער עיקר דערציילן וועגן דעם אַזוי, אַז אַלע האָבן הנאָה געהאַט פֿונעם הערן. דאָס איז געווען אַמאָל זייער לאַנג צוריק, איצט איז געבליבן נאָר אָפּזוכן זייערע שטימען אין דער פֿאַרגאַנגענהייט, זיך דערמאָנען און דערציילן אײַך וווּנדערלעכע מעשׂיות פֿונעם לעבן פֿון אונדזער וווּנדערלעכער שטאָט. 
 געווען אַזאַ פּעריאָד, ווען איך&nbsp; האָב געאַרבעט אין דער צײַטונג «ביראָבידזשאַנער שטערן», וווּ איך האָב דערהערט אָט די מעשׂה. 
 אויב עמעצער ווייסט ניט, וועל איך דערמאָנען, אַז אין די געגענטלעכע צײַטונגען האָבן געאַרבעט ניט בלויז שטאַט־מיטאַרבעטער, וועלכע מע האָט געצאָלט פֿאַר זייער אַרבעט אַ געהאַלט, נאָר אויך אויסערשטאַטנע. זיי האָט מען אויך אַ ביסל געצאָלט און גערופֿן זיי «דאָרפֿקאָרן», הייסט עס דאָרפֿישע קאָרעספּאָנדענטן, און «אַרבקאָרן», הייסט עס אַרבעטער־קאָרעספּאָנדענטן. איינער פֿון זיי איז געווען נחום. ער איז ניט געווען קיין האָרעפּאַשניק פֿון דאָרפֿישער ווירטשאַפֿט און אויך ניט קיין אינדוסטריע־אַרבעטער. בעסער וואָלט געווען זאָגן, אַז ער האָט געקעמפֿט אויפֿן פֿראָנט פֿון שֹכלדיקער מי. דעם וואָרקאָהאָליקער נחום האָט שטענדיק ניט געקלעקט קיין אָנלאָדונג אויף זײַן הויפּט־אָרט פֿון דער אַרבעט. און אַפֿשר אויך קיין געלט, איז ער האָט אַקטיוו געשריבן נאָטיצן אין די געגנטלעכע צײַטונגען. און געטאָן האָט ער עס ניט בלויז לשם האָנאָראַר. זײַנע כוחות האָט נחום געפּטרט לשם נצחון פֿונעם געזונטן לעבנס־אַרט איבערן אומגעזונטן, און נאָך לטובֿת דעם קאַמף קעגן ברעכער פֿון דער געזעלשאַפֿטלעכער אָרדענונג, וועלכע פֿלעגן אומברחמנותדיק און חוצפּהדיק אויסטאָפּטשען די שטאָט־גאַזאָנען. אויב אָט די ברעכער וואָלטן כאָטש איין מאָל דורכגעלייענט אַלע זײַנע פּובליקאַציעס, וואָלטן זיי געשטאָרבן פֿון בושה, אָבער זיי האָבן, ווײַזט אויס, ניט געלייענט קיין צײַטונגען און ממשיך געווען אַרומגיין איבער גאַזאָנען פֿרײַ, ווי ביראָבידזשאַנער פֿלעגן אין יענער צײַט גיין איבער הילצערנע טראָטואַרן, און האָבן פֿון קיינעם קיין מורא ניט געאַהאַט. אָבער דאָ איז נאַט אײַך: נחום&nbsp; – נאַט, באַקומט נאָך אַ נאָטיץ. גאַזאַנען זײַנען אין יענע יאָרן געווען ווייניק, אַ סך ווייניקער איידער פּובליקאַציעס אויף אָט דער טעמע. 
 לשם יושר איז כדאי צו זאָגן, אַז זײַנע שאַפֿונגען זײַנען דערעסן געוואָרן אַלעמען, נאָר אַמערסטן – דעם יונגן נאָך דעמאָלט קאָרעספּאָנדענט סלאַווע, וועלכן די אָנפֿירונג פֿלעג פּעריאָדישווײַז פֿאַרפֿליכטן מאַכן פֿאָטאָ־בילדער צו אילוסטרירן נחומס נאָטיצן. און ס’וואָלט נאָך געווען נישקשה: נחום וואָלט ווײַטער געשריבן, סלאַווע וואָלט זיך ווײַטער געבייזערט, נאָר פֿאָטאָגראַפֿירט, ווען ניט דער צופֿאַל, וואָס האָט אויפֿגעטרייסלט אַלע פֿירנדיקע מיטלען פֿון מאַסן־אינפֿאָרמאַציע פֿון דער געגנט. 
 סלאַווע האָט אַן אָרדנטלעך מאָל באַקומען דעם רעדאַקטאָרס אויפֿגאַבע, גענומען זײַן פֿאָטאָ־אַפּאַראַט און איז נעלם געוואָרן. ניט פּשוט נעלם געוואָרן, נאָר נעלם געוואָרן שפּורלאָז מער ווי אויף אַ מעת־לעת. און דאָס איז געווען אין יענע צײַטן אָן פֿאָרצושטעלן אַ ספּראַווקע צי אַ קראַנקהייט־צײַגעניש אַן אויסערגעוויינלעכער צופֿאַל פֿון אַ ריזיקן מאַסשטאַב. מע האָט אים געזוכט, מע איז געפֿאָרן צו אים אַהיים און אַפֿילו האָט מען געקלונגען אין שפּיטאָל און אין מאָרג. דאַנקען גאָט, ניט אין דער שפּיטאָל און נישט אינעם מאָרגן האָט מען סלאַווען ניט געפֿונען. דאָס האָט געלאָזט אַ האָפֿענונג אויף אַ בשלומדיקן אויסוועג. 
 צום סוף פֿונעם צווייטן טאָג זינט דעם מאָמענט פֿון דער פֿאַרשווינדונג האָט אינעם רעדאַקטאָרס קאַבינעט אַ קלונג געטאָן דער טעלעפֿאָן, און דער אָנפֿירער פֿון דער געגנטלעכער דרוק־אויסגאַבע האָט דערהערט דאָס באַקאנטע ביזן האַרץ־ווייטיק קול פֿונעם נאַטשאַלניק פֿון דער געגנטלעכער פֿאַרוואַלטונג פֿון קאַ.־גע.־בע. דער נאַטשאַלניק האָט זיך אינטערעסירט מיט דעם רעדאַקטאָרס געזונט. דער רעדאַקטאָר האָט באַדאַנקט, געזאָגט, אַז אויפֿן געזונט האָט ער ניט וואָס צו באַקלאָגן זיך. נאָר ער האָט געלײַגט. אין יענעם מאָמענט האָט ער דווקא יאָ און זייער געקאָנט זיך באַקלאָגן אויפֿן געזונט. אָבער ניט דעם נאַטשאַלניק פֿון דער קאַ.־גע.־בע.־פֿאַרוואַלטונג זאָל ער דאָך זיך באַקלאָגן, ריכטיק? 
 נאָך דעם העפֿטלעכקייטן־אויסטויש מיטן רעדאַקטאָר האָט דער געגנטלעכער הויפּט־קעמפֿער פֿאַר מלוכהשער זיכערהייט געפֿרעגט צי אַרבעט ניט אין דער צײַטונג איינער אַ סלאַווע, און אָנגערופֿן דעם פֿאַמיליע־נאָמען פֿונעם שפּורלאָז נעלם־געוואָרענעם זשורנאַליסט. דער רעדאַקטאָר האָט געענטפֿערט, אַז שוין צוויי טעג ווי ער אַרבעט ניט, אָבער ער רעכנט זיך נאָך אַלץ אינעם שטאַט ביז ס’וועט זיך אויסקלאָרן די סיטואַציע. דעמאָלט האָט דער נאַטשאַלניק אַ פֿרעג געטאָן, וואָס פֿאַר אַן אויפֿגאַבע פֿונעם רעדאַקטאָר האָט סלאַווע באַקומען ערבֿ זײַן נעלם ווערן. דער רעדאַקטאָר האָט געענטפֿערט, אַז ער געדענקט שוין ניט, ווײַל ער איז זייער אויפֿגערודערט, אָבער, ס’איז מעגלעך, אַז די אויפֿגאַבע איז געווען אילוסטרירן אַ נאָטיצל וועגן מענטשן, וועלכע גייען איבער גאַזאָנען. 
 –&nbsp;&nbsp;&nbsp;&nbsp; איצט איז אַלצדינג קלאָר, – האָט געזאָגט דער נאַטשאַלניק פֿון קא.־גע.־בע. און אַוועקגעלייגט דאָס טרײַבל צוליב עפּעס אַ סיבה אָן געזעגענען זיך. 
 –&nbsp;&nbsp;&nbsp;&nbsp; ווי געפֿעלט עס אײַך? אים איז אַלצדינג קלאָר! – האָט זיך באַליידיקט דער רעדאַקטאָר. – וואָס איז קלאָר? וווּהין איז געטראָפֿן אָט דער שלים־מזל, און בכלל וואָס איז דאָ שייך מײַן אויפֿגאַבע? האָט מען בײַ אונדז געמאַכט געהיים גאַזאָנען, ווײַל פֿון זיי פֿליִען אַרויף קאָסמישע שיפֿן? ער האָט אַפֿילו ניט געזאָגט «אויף ווידער זען». און טאַקע יאָ. צוליב וואָס זיך געזעגענען, אויב מע וועט אין גיכן נאָך דיר קומען צו פֿאָרן און מע וועט זיך ווידער זען. 
 מײַן מאַמע וואָלט לגבי דעם געזאָגט, אַז דער רעדאַקטאָר האָט גלײַך ווי געקוקט אין וואַסער אַרײַן. ער האָט דאָך איבערגעלעבט יענע צײַט, וועלכע מע פֿלעגט שפּעטער דערמאָנען מיט אַ ניט־גוטוואָרט, און קיינער האָט ניט געקאָנט גאַראַנטירן, אַז די טרויעריקע געשעענישן פֿון יענע יאָרן וועלן זיך ניט איבער חזרן. 
 און זיי, דער רעדאַקטאָר און דער נאַטשאַלניק, האָבן זיך טאַקע באַגעגנט שוין מיט אַ שעה שפּעטער אין דער פֿאַרוואַלטונג פֿון קאַ.־גע.־בע. אינעם נאַטשאַלניקס קאַבינעט. דאָרט איז געזעסן אַ הונגעריקער, אַ צעמישטער און אַן אַנטוואָפֿענער סלאַווע – בײַ אים האָט מען צוגענומען זײַן פֿאָטאָ־אַפּאַראַט «קיִעוו». וווּ און פֿאַרוואָס האָט מען אים צוגענומען, האָט דער רעדאַקטאָר זיך דערוווּסט אין עטלכע מינוט אַרום. און אָט די מינוטן האָבן, אגבֿ, אים געקאָסט אויסגעריסענע פֿון זײַן לעבן יאָרן. במשך פֿון אָט די עטלעכע מינוטן האָט דער קאַ.־גע.־בע.־נאַטשאַלניק דערקלערט דעם רעדאַקטאָר, אַז דעם מיטאַרבעטער פֿון דער צײַטונג, מיט וועלכער ער פֿירט אָן, האָבן פֿאַרהאַלטן קאַ.־גע.־בע.־מיטאַרבעטער סאַמע אין יענעם מאָמענט, ווען ער האָט זיך באַהאַלטן מיטן פֿאָטאָ־אַפּאַראַט אין די הענט אין קוסטן פֿונעם סקווער, וועלכער געפֿינט זיך ממש אַנטקעגן דער קאַ.־גע.־בע.־פֿאַרוואַלטונג. סלאַווע האָט געפֿירט אַ נאָכשפּירונג און געמאַכט אפֿילו צוליב דעזשורנעס נאַכלעסדיקייט (ער וועט נאָך פֿאַר דעם כאַפּן אַ פּסק!) איין פֿאָטאָ־בילד. קען מען פֿאַרשטיין דעם רעדאַטקאָרס צושטאַנד נאָך אַלץ, וואָס ער האָט דערהערט? שטעלט זיך פֿאָר: זיצן אין אַ לאָקערונג און נאָך וווּ – פֿאַרשטייט איר אַליין… 
 נאָך די עטלעכע שוידערלעכע מינוטן האָט מען אינעם קאַבינעט געבראַכט אַן אַנטפּלעקטע פֿאָטאָ־טאַשמע און אַן אָפּגעדרוקט פֿאָטאָ־בילד: די טאַשמע האָט מען אַרויסגענומען פֿון סלאַוועס פֿאָטאָ־אַפּאַראַט. ער האָט באַוויזן מאַכן בלויז איין קאַדער, וואָס לשם אים איז ער געזעסן אין דער לאָקערונג און פֿאַרהאַלטן געוואָרן דורך וואַכזאַמע מיטאַרבעטער פֿון דער מלוכה־זיכערהייט. פֿאַר סלאַווען איז דער קאַדער געווען ווערט צענדליקער פֿריִער געמאַכטע פֿאַָרן רעדאַקטאָר קאַדרען. אָבער מילא, לגבי דעם וועט נאָך באַשליסן די ביוראָ פֿונעם געגנטקאָם פֿון דער פּאַרטיי. אײַך אינטערעסירט אוודאי, וואָס איז געווען אויף דעם פֿאָטאָ־בילד? אויף דעם איז דער קעמפֿער פֿאַר עקאָלאָגיע, דער פֿאָלקס־קטגור און דער אַקטיווער אויסערשטאַטנער קאָרעספּאָנדענט פֿון דער צײַטונג «ביראָבידזשאַנסקאַיאַ זוועזדאַ», דער פֿאָרשטייער פֿון דער סאַמע שעפֿערישער אינטעליגענץ פֿון ביראָבידזשאַן נחום… געגאַנגען, גאָרנישט וויסנדיק, איבער אַ גאַזאָן – דעם איינציקן ניט אויסגעטאָפּטשעטן גאַזאָן פֿון דער שטאָט, גלײַך אַקעגן דער קאַ.־גע.־בע.־פֿאַרוואַלטונג. 
  אלכּסנדר   דראַבקין  
  ייִדיש   –   וועלוול   טשערנין  
                