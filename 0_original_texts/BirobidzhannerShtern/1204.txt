
 פֿון תּל־אָבֿיבֿ האָט מען מיטגעטיילט, אַז אין דער ביכער־סעריע “ביבליאָטעק פֿון דער הײַנטצײַטיקער ייִדישער ליטעראַטור” איז דערשינען אַ נײַ בוך – אַן אַנטאָלאגיע פֿון ייִדישער מאָדערנער דערציילונג אין מדינת־ישׂראל אונטערן טיטל “הערט אַ מעשׂה”. 
 אין דער אַנטאָלאָגיע זײַנען אײַנגעשלאָסן דערציילונגען פֿון נײַן הײַנטצײַטיקע ישֹראלדיקע שריפֿטשטעלער, וועלכע שרײַבן אויף ייִדיש. דאָס זײַנען אין אַלף־בּית־אָרדענונג: רפֿאל האַלף, וועלוול טשערנין, משה לעמסטער, עטל ניבאָרסקי, באָריס סאַנדלער, מיכאל פֿעלזענבאַום, בער קאָטלערמאַן, עמיל קאַלין און שירי שאַפּיראַ. 
 
 חוץ עצם דער דערשײַנונג פֿון אַ נײַ ייִדיש בוך, דערפֿריידט אויך דער פֿאַקט, וואָס די מיטעלע עלטער פֿון זײַנע מחברים איז גאַנץ יונג: די ייִנגסטע פֿון די מחברים, עטל ניבאָרסקי, איז געבוירן געוואָרן אין 2002, איצט דינט זי אין צה’’ל. רפֿאל האַלף איז געבוירן געוואָרן אין 1996, שירי שאַפּיראַ – אין&nbsp; 1987, עמיל קאַלין – אין 1976 און בער קאָטלערמאַן – אין 1971. די איבעריקע אָנטיילנעמער פֿון דער אַנטאָלאָגיע זײַנען שוין בני־שישים+, אָבער קיינער פֿון זיי איז נאָך ניט בן־שמונים. 
 
 אַן אויספֿירלעכע הקדמה צו דער אַנטאָלאָגיע האָט אָנגעשריבן דער באַוווּסטער ייִדיש־פֿאָרשער פּראָפֿעסאָר פֿונעם בלומינגטאָנער אוניווערסיטעט, שטאַט אינדיאַנע, דובֿ־בער קערלער, אויך, דרך־אגבֿ, אַן ישׂראלי. די הקדמה איז באַטיטלט “צוריק צום הײַנט פֿון נעכטן, אָדער צווישן פֿרײַ און פֿרום”, און זי שטעלט מיט זיך פֿאָר אַ טיפֿן אַנאַליז פֿון די אײַנגעשלאָסענע אין דער אַנטאָלאָגיע פּראָזע־ווערק אויפֿן אַלגעמיינעם הינטערפֿאָן פֿון דער איצטיקער לאַגע פֿון דער ייִדישער ליטעראַטור אין מדינת־ישֹראל און אין דער וועלט. צום סוף פֿון דער אַנטאָלאָגיע זײַנען געבראַכט ביאָ־ביבליאָגראַפֿישע פּרטים וועגן אירע מחברים. 
 
 אינעם ביראָבידזשאַנער קאָנטעקסט דאַרף מען באַצייכענען, אַז דאָס רובֿ מחברים פֿון דער נײַער אַנטאָלאָגיע האָבן אַזוי אָדער אַנדערש אַ שייכות צו דער ייִדישער אויטאָנאָמער געגנט: בער קאָטלערמאַן איז פּשוט אויסגעוואַקסן אין ביראָבידזשאַן, דעביוטירט אַלס זשורנאַליסט אין “ביראָבידזשאַנער שטערן” און קערט זיך אום באַשטענדיק אין אונדזער שטאָט סײַ אין זײַן פּראָזע, סײַ אין זײַנע וויסנשאַפֿטלעכע פֿאָרשונגען (ער איז אַ פּראָפֿעסאָר פֿון דער ייִדישער ליטעראַטור פֿונעם ישֹראלדיקן אוניווערסיטעט בר־אילן). ס’איז גענוג צו דערמאָנען, אַז זײַן דאָקטאָראַט־דיסערטאַציע איז געווידמעט געווען דער אָפּשפּיגלונג פֿונעם ביראָבידזשאַנער פּראָיעקט אין דער ייִדישער ליטעראַטור. 
 
 וועלוול טשערנין האָט זיך געדרוקט אין “ביראָבידזשאַנער שטערן” נאָך אין די 80ער יאָרן. ער איז געווען דער ליטעראַטור־קאָנסולטאַנט פֿון דער שאָו־גרופּע “פֿריילעכס”, וועלכע האָט געאַרבעט אַמאָל בײַ דער ביראָבידזשאַנער פֿילהאַרמאָניע, פֿאַרעפֿנטלעכט וויסנשאַפֿטלעכע אַרטיקלען וועגן דער שאַפֿונג פֿונעם ביראָבידזשאַנער שרײַבער העשל ראַבינקאָוו, און אויך איצט איז ער אַן אָפֿטער מחבר פֿון “ביראָבידזשאַנער שטערן”. ס’איז צום אָרט צו דערמאָנען, אַז די אײַנגעשלאָסענע אין דעראַנטאָלאָגיע “הערט אַ מעשׂה” דערציילונג זײַנע “צושנײַדן פֿון דאָס נײַ” איז צום ערשטן מאָל פֿאַרעפֿנטלעכט געוואָרן דווקא אין “ ביראָבידזשאַנער שטערן”. אין “ביראָבידזשאַנער שטערן” האָבן זיך פּולביקירט אויך ווערק פֿון מיכאל פֿעלזענבאַום, באָריס סאַנדלער, שירי שאַפּיראַ, רפֿאל האַלף און עטל ניבאָרסקי. 
 
 די פֿאַרבינדונג מיט ביראָרבידזשאַן איז בולט געקומען צום אויסדרוק אין דער אַנטאָלאָגיע פֿון דער ייִדישער דערציילונג אין מדינת־ישׂראל אויך אינעם אינהאַלטלעכן הינזיכט. דעם דאָזיקן פֿאַקט באַצייכנט דובֿ־בער קערלער אין זײַן הקדמה. “אין צוויי ווערק ווערט דערמאָנט ביראָבידזשאַן. דאָס איז אַן ערך צוויי מאָל אַזויפֿיל אויף וויפֿל מע וואָלט געקאָנט זיך ריכטן אין אַ זאַמלונג פֿון סך־הכּל נײַן דערציילונגען, וועלכע גייט אַרויס אין ישׂראל אין יאָר 2020. בײַ קאָטלערמאַן איז דאָס אַ באַדײַטנדיקער פּרט אין זײַן העלדינס ביאָגראַפֿיע, הייסט עס, אין דער פֿאַרגאַנגענהײַט. בײַ טשערנין איז דאָס כמעט אַ הײַנטיקע שילדערונג פֿון ביראָבידזשאַן, וואָס איז געוואָרן אַ ייִדישע רעפּובליק אין אַן אויסגעטראַכטער (אויסגעחלומטער?) צוקונפֿט. אין דעם אַמאָליקן ביראָבידזשאַן האָט מען ייִדיש גערעדט און געלייענט פֿיל־פֿיל טויזנטער מאָל מערער ווי אינעם הײַנטיקן. אינעם צוקונפֿטיקן, פֿאַנטאַסטישן ביראָבידזשאַן רעדט מען ניט נאָר דעם ייִוואָ־ייִדיש, נאָר אויך דעם “אונגאַרישן” ייִדיש פֿון די סאַטמאַרער חסידים״, – שרײַבט פּראָפֿעסאָר קערלער וועגן דעם ביראָבידזשאַנער ייִחוס פֿון דער נײַער ישֹראלדיקער אַנטאָלאָגיע. 
 
 צום שלוס דאַרף מען דערמאָנען וועגן דעם, אַז די ביכער־סעריע “ביבליאָטעק פֿון דער הײַנטצײַטיקער ייִדישער ליטעראִַטור” איז געגרינדעט געוואָרן אין 2015 ווי אַ פּריוואַטע איניציאַטיוו פֿון מיכאל פֿעלזענבאַום און וועלוול טשערנין. זינט דעמאָלט זײַנען אין אָט דער סעריע דערשינען 18 ביכער, בתוכם לידער־זאַמלונגען פֿון ישֹראל נעקראַסאָוו, פֿעליקס חיימאָוויטש, זיסי ווייצמאַן, באָריס קאַרלאָוו, מאַרעק טושעוויצקי, ירמיהו־אהרן טאַוב, וועלוול טשערנין; פּראָזע־ווערק פֿון הערשל־צבֿי כנר, עופֿרה אליגון, בער קאָטלערמאַן, גענאַדי עסטרײַך, מיכאל פֿעלזענבאַום; פּיעסן פֿון קאָבי ווײַצנער, אַן אַנטאָלאָגיע פֿון דער ייִדישער דיכטונג פֿונעם דור, וואָס איז געבוירן געוואָרן נאָכן חורבן, אא. דאָס דערמעגלעכט צו רעדן וועגן דער דאָזיקער סעריע ווי וועגן איינעם פֿון די וויכטיקסטע עלעמענטן פֿונעם ליטעראַרישן פּראָצעס אויף ייִדיש הײַנט־צו־טאָג. 
 
 וו.פּיריאַטינסקי 
 