
 
 דוד קנוט 
 (1900, אָרגייעוו, בעסאַראַביע – 1955, תּל־אָבֿיבֿ) 
 כ’געדענק דעם סומנעם קעשענעווער אָוונט: 
 פֿאַרבײַגעגאַנגען זײַנען מיר דאַן אינזאָווס בערגל, 
 וווּ פּושקין האָט געוווינט אַמאָל. אַ נישטיק בערגל, 
 וווּ ס’האָט געוווינט דער קליינער קוטשעריאַווער 
 באַאַמטער, דער באַרימטער דבֿר־אחר 
 מיט נעגערישע ברענענדיקע אויגן 
 אויף לעבעדיק, נאָר גאָר ניט שיין געזיכט. 
 אויף שטויביק־כמאַרנער, טויטער אַזיִאַטסקע, 
 לענגויס די ווענט פֿונעם געבורטס־פּריִוט, 
 האָט מען געטראָגן אויף אַ מיטה דאָרט אַ ניפֿטר. 
 אונטער אַ גאָר ניט פֿרישן טרויער־טלית 
 האָט מעט געזען די ביינערדיקע ליניעס 
 פֿון דעם באַהריזשעטן דורך לעבן מענטשן. 
 ער איז געווען אַרומגעהריזשעט ביז קיין ביסן 
 איז ניט געבליבן פֿאַר די דאַרע ווערעם 
 פֿון נעבעכדיקן ייִדישן בית־עלמין. 
 הינטער די זקנים מיט דער ניפֿטר־מיטה 
 געגאַן אַ קופּקע איז פֿון מאַנע־כ»צעס ייִדן, 
 גרין־געלע און גרויס־אויגיקע. 
 פֿון זייערע פֿאַרשימלטע כאַלאַטן 
 האָט זיך געשפּרייט אַ ריח פֿון דער קדושה 
 און פֿונעם גורל און פֿון דלות און פֿון שווייס, 
 פֿון הערינג און פֿון מאָלן און פֿון ציבל, 
 פֿון ספֿרים, וויקלעך נאַסע און פֿון שול. 
 דער גרויסער טרויער האָט געפֿרייט די הערצער – 
 געגאַנגען זײַנען זיי מיט טריטלעך שטילע, 
 גלײַך ווי געגאַנגען זײַנען זיי שוין יאָרן, 
 גלײַך ווי קיין אָנהייב ניט געווען בײַ דער לוויה 
 און אויך קיין סוף וועט קיינמאָל שוין ניט זײַן… 
 אַ גאַנג פֿון קעשענעווער שטרענגע זיקני־ציון. 
 נאָך זיי – הינטער דער שווארצער טרויער־לאַסט 
 געגאַנגען איז אַ פֿרוי, אין שטויביק בין־השמשות 
 איז ניט צו זען פֿאַר אונדז געווען איר פּנים. 
 נאָר פּרעכטיק איז געווען דאָס הויכע קול! 
 אונטער דעם קלאַפּ פֿון טריט, אונטער דעם שוואַכן שאָרך 
 פֿון בלעטער אָפּגעפֿאַלענע, פֿון מיסט, אונטער דעם הוסט דעם שטילן 
 האָט זיך געשטראָמט אַ ליד אַ ניט געהערטס. 
 מיט טרערן פֿון אַ פֿרידנקייט אַ זיסער, 
 איבערגעגעבנקייט דעם אייביקן גאָטס ווילן, 
 אַנציקונג פֿון הכנעה און פֿון פּחד. 
 … 
 ווי פּרעכטיק איז געווען דאָס הויכע קול! 
 ניט וועגן יענעם דאַרן ייִדן, וואָס איז זיך אויף דער מיטה 
 אונטערגעשפּרונגען, וועגן מיר געזונגען 
 האָט עס, וועגן אונדז אַלע, וועגן הבֿל, וועגן שטויב, 
 וועגן דער זיקנה, וועגן טרויער, וועגן פּחד, 
 וועגן רחמנות, וועגן ריינעם אומפֿאַרשטאַנד 
 אין אייגעלעך פֿון שטאַרבנדיקע קינדער… 
 די ייִדענע געגאַנגען איז גאַנץ פֿעסט 
 און יעדעס מאָל, ווען ס’האָט אַ שטיין אַ האַרטער 
 אונטערגעוואָרפֿן האַסטיק אויף דער מיטה 
 דעם טויטן, פֿלעגט זי גלײַך מיט אַ געשריי 
 זיך וואַרפֿן צו דעם ניפֿטר ,און דאָס קול 
 פֿלעגט זיך פֿאַרפֿעסטיקן און קלינגען ווי מעטאַל 
 און פֿריילעך־פֿײַערלעך באַשולדיקן דעם האַר. 
 די פֿרוי פֿלעגט דראָען, קלאָגנדיק, מיט פֿויסטן 
 דעם, ווער עס איז געשוווּמען אינעם הימל 
 דעם גרינלעכן איבער דעם מת און ביימער, 
 איבערן דאַך פֿונעם געבורטס־פּריִוט, 
 איבער דער ערד דער סענקעוואַטע־האַרטער. 
 און פּלוצעם פֿלעגט די פֿרוי זיך ווידער שרעקן, 
 זיך שלאָגן אין דער ברוסט על־חטא און שטוינען, 
 און לויבן גאָט צעצויגן און דערשראָקן, 
 ער האָט געגעבן און ער האָט גענומען. 
 זי האָט געשריגן און געבעטן מוחל זײַן, 
 זי האָט געשריגן וועגן גלויבן און הכנעה 
 און זיך דערבײַ געטוליעט יאַקאָס צו דער ערד 
 אונטער דער משׂא פֿונעם שטרענגן קוק 
 פֿון יענע אויגן, וועלכע קוקן פֿונעם הימל. 
 ———— 
 וואָס איז געווען? אַן אָוונט, שטילקייט, שטערן 
 און פּלויט און שטויב… און מײַנע לידער אין ״קוריער״, 
 די תּמימותדיקע גימנאַזיסטקע אָליע. 
 די ביז גאָר פּראָסטע ייִדישע לוויה 
 און אויך די פֿרוי פֿון ספֿר בראשית. 
 נאָר קיינמאָל וועל איך ניט פֿאַרקערפּערן אין ווערטער, 
 יענץ, וואָס געשוועבט האָט איבער אַזיִאַטסקע, 
 איבער לאַמטערנס פֿון די ראַנד־קוואַרטאַלן, 
 איבער די הויפֿן מיט פֿאַרטײַעטן געלעכטער, 
 איבער אַ ווײַטער עמעצנס גיטאַרע 
 איבער געבילן פֿון רישקאַנער הינט. 
 … אַ לופֿט אַ ייִדיש־רוסישע אַ מאָדנע 
 אשרי דער, וואָס געאָטעמט האָט מיט איר. 
 __________________ 
 ייִדיש – וועלוול טשערנין 
 וועלוול טשערנין – אַ דיכטער, אן איבערזעצער, אַ ליטעראַטור־פֿאָרשער און אַן עטנאָגראַף. געבוירן געוואָרן אין מאָסקווע אין 1958. זיך געלערנט אינעם מאָסקווער מלוכה־אוניווערסיטעט און אינעם מאָסקווער ליטעראַטור־אינסטיטוט. דעביוטירט מיט לידער אין 1983 אויף די שפּאַלטן פֿונעם זשורנאַל ״סאָוועטיש היימלאַנד״. עולה געווען קיין ישֹראל אין 1990. אין 1997 איז אין תּל־אָבֿיבֿ דערשינען זײַן ערשט בוך לידער ״בין־השמשות״. אין 1999 – באַקומען אַ דאָקטאָראַט אויפֿן געביט פֿון דער ייִדישער ליטעראַטור פֿונעם בר־אילן אוניווערסיטעט. אַרבעט אינעם אריאלער אוניווערסיטעט אין שומרון. וווינט אין כפֿר־אַלדד, גוש־עציון. 
 