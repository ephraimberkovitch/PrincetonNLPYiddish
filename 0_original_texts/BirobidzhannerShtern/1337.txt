
 אַנאַ שטערנשיס איז אַ פּראָפֿעסאָר פֿון ייִדישע לימודים אינעם טאָראָנטער אוניװערסיטעט. זי האָט געקראָגן איר דאָקטאָראַט אינעם אָקספֿאָרדער אוניװערסיטעט (ענגלאַנד) אין 2001. אַנאַ איז אַ מחבר פֿון ״סאָװעטיש און כּשר: פּאָפּולערע ייִדישע קולטור אין סאָװעטן-פֿאַרבאַנד,&nbsp;&nbsp; 1923 – 1939״ (2006) און ״װען סאָניאַ האָט געטראָפֿן באָריסן: די בעל-פּה-געשיכטע פֿון ייִדישן לעבן אונטער סטאַלינען״ (2017). 
 אַנאַ האָט אָנגעשריבן אַ סך אַרטיקלען װעגן סאָװעטישע ייִדן בשעת דער צװײַטער װעלט-מלחמה, װי אױך װעגן דער ייִדישער קולטור מיטן טראָפּ אױפֿן פּעריאָד פֿונעם סאָװעטן-פֿאַרבאַנד קאָלאַפּס. זי איז אַ מיט-רעדאַקטאָרשע פֿונעם אַקאַדעמישן זשורנאַל ״East European Jewish Affiars״ (מיזרח-אײראָפּעיִשע ייִדישע ענינים) צוזאַמען מיט פּראָפֿעסאָר פֿון דער ייִדישער געשיכטע דוד שניר. עטלעכע אַרטיקלען פֿון יעדן נומער האָבן צו טאָן מיט ייִדיש. 
 אַנאַ האָט דערצײלט ניקאָלײַ באָראָדולינען (ניו-יאָרק) װעגן איר אַרבעט לטובֿות ייִדיש און דער ייִדישער קולטור און ספּעציעל װעגן איר פֿאָרשונג פֿון לעצטנס אָפּגעפֿונענע לידער פֿון דער צווייטער װעלט-מלחמה. 
 &nbsp; 
 מאָסקווע – אָקספֿאָרד – טאָראָנטאָ 
 איך װיל באַמערקן, אַז ייִדיש ווערט אָפֿט אַסאָציִיִרט מיט נאָסטאַלגיע, מיט די אַלטע צײַטן, מיטן שטעטלדיקן לעבנס-שטײגער. אין מײַן לעבן קומט ייִדיש צוזאַמען מיטן גרױסן טעכנאָלאָגישן פּראָגרעס. און דאָס איז טאַקע אַ פֿאַרגעניגן צו זײַן אַן עדות פֿון אַזאַ מין טראַנספֿאָרמאַציע און אינטעגראַציע פֿון ייִדיש אין דער תּקופֿה פֿון גלאָבאַלער דיגיטאַליזאַציע. 
 איך האָב אָנגעהױבן זיך לערנען ייִדיש מיט אַ סך יאָרן צוריק. געבױרן געװאָרן בין איך אין מאָסקװע, אַרײַנגעטראָטן אינעם רוסלענדישן היסטאָרישן אוניװערסיטעט אין 1991. דעמאָלט איז פֿאָרגעקומען דער אײַנבראָך פֿונעם סאָװעטן-פֿאַרבאַנד, און מע האָט װידער אַ מאָל פֿאָרגעשטעלט די ייִדישע לימודים אין די רוסלענדישע אוניװערסיטעטן. ס׳איז געװען פֿאַרכאַפּנדיק אינטערעסאַנט! איך האָב זיך געלערנט ייִדיש מיט שבֿע צוקערן – אײנע פֿון די בעסטע ייִדישע לערערקעס הײַנט צו טאָג. צװישן מײַנע לערערס זײַנען געװען די אָנגעזעענע פּעדאַגאָדן און װיסנשאַפֿטלער, אַזעלכע װי דוד ראָסקעס, יצחק ניבאָרסקי, פּסח פֿישמאַן (זאָל ער האָבן אַ ליכטיקן גן-עדן) און אַ סך אַנדערע פּראָפֿעסאָרן, װאָס זײַנען געקומען קיין מאָסקװע און האָבן מיט אונדז מסירת־נפֿשדיק געקנעלט . נאָך דעם האָב איך ממשיך געװען מײַן לערנען ייִדיש אינעם אָקספֿאָרדער אוניװערסיטער און במשך פֿון אַ יאָר זיך געלערנט אַלע לימודים אױף ייִדיש. ס׳איז געװען זײער אַן אינטענסיװע און עפֿעקטיװע פּראָגראַם. מיר, זעקס סטודענטן, האָבן גערעדט צװישן זיך נאָר אױף ייִדיש. אין אָקספֿאָרד האָב איך באַקומען מײַן דאָקטאָראַט אין דער מאָדערנער ייִדישער און רוסישער ליטעראַטור. אָנגעקומען קיין טאָראָנטאָ און שױן מער װי 16 יאָר אַרבעט איך װי אַ פּראָפֿעסאָר פֿון ייִדיש אינעם אוניװערסיטעט פֿון טאָראָנטאָ. מײַן ספּעציאַליטעט איז די סאָװעטישע ייִדישע קולטור און ליטעראַטור. איך בין שטאַרק פֿאַראינטערעסירט אין פֿאָלקלאָר, אין זאַמלען מעשֹיות און לעבן-געשיכטעס פֿון די סאָװעטישע ייִדן. 
 &nbsp; 
 סאָוועטיש און כּשר 
 װען איך האָב געאַרבעט אױף מײַן דיסערטאַציע, האָב איך באַקומען אַ סטיפּענדיע פֿון ייִװאָ און אין 2000 יאָר געקומען צו פֿאָרן קײן ניו-יאָרק אָפּזוכן די פֿאָלקלאָר-מאַטעריאַלן װעגן ייִדן פֿון סאָװעטן-פֿאַרבאַנד. כ׳האָב געװאָלט געפֿינען די פּאָפּולערע ליטעראַטור – לידער, װאָס מע האָט דעמאָלט געזונגען, שפּילן, װאָס מע האָט געשפּילט, רעצעפּטן פֿון ייִדישע מאכלים, װאָס מע האָט דעמאָלט געגעסן און אזױ װײַטער. אָבער מע האָט מיר געלאָזט װיסן, אַז ייִװאָ פֿאַרמאַכט מען אױף אַ רעמאָנט, און איך בין אָנשטאָט געפֿאָרן קיין ברוקלין. דאָרטן האָב איך רעקאָרדירט 474 אינטערװיוען מיט די געוועזענע סאָװעטישע ייִדן, װאָס זײַנען געבױרן געװאָרן אין אוקראַיִנע, װײַסרוסלאַנד און רוסלאַנד פֿאַר 1928 יאָר. איך האָב געװאָלט װיסן, װי אַזױ זיי זײַנען אױפֿגעװאַקסן און דערצױגן געוואָרן אין סאָװעטן-פֿאַרבאַנד, װעגן זײערע משפּחות, זײער לעבנס-שטײגער אין דער צײַט. למשל, װי אַזױ פֿלעגט מען זײ באַשטראָפֿן, װען זײ פֿלעגן אױפֿטאָן עפּעס שלעכטס, אָדער װי אַזױ פֿלעגט מען זײ באַלױנען, אָפּשאַצן פֿאַר עפּעס גוטס. ביקצור, װעגן זײער לעבן. איך האָב געאַרבעט אױף דעם מאַטעריאַל כּמעט 10 יאָר (פֿון 1999 ביז 2008). דער רעזולטאַט פֿון אָט דער אַרבעט איז געװען מײַן בוך ״סאָװעטיש און כּשר: פּאָפּולערע ייִדישע קולטור אין סאָװעטן-פֿאַרבאַנד, 1923 – 1939״, אין וועלכן זײַנען אַרײַנגעגאַנגען די דאָקומענטן, װאָס איך האָב געפֿונען אין ייִװאָ-אַרכיװן. צװישן זײ איז די רױטע הגדה – אַ בײזע אַנטי-פּסחדיקע פּראָפּאַגאַנדע, װוּ מע האָט אױסגעניצט פּסח-טראַדיציעס, כּדי צו באַקעמפֿן די ייִדישע רעליגיע, ספּעציעל די ייִדישע יום-טובֿים. למשל, װען אויף פּסח-סדר ברעכט מען די מצה און לייגט אַוועק אַ קלײן שטיקל אױף אַ סדר-טעלער, סימבאָליזירט עס דאָס אָרעמע ברױט פֿון ייִדן, וועלכע זײַנען געווען די שקלאַפֿן אין מצרים. אין דער רױטער הגדה דערקלערט מען, אַז אויף אַזאַ אופֿן צעטײלט מען די מענטשהײט אױף אַרבעטנדיקע און פּאַראַזיטן… 
 איך דאַרף באַטאָנען, אַז אָן ייִדיש װאָלט איך ניט געװען בכּוח דורכצופֿירן מײַן פֿאָרש-אַרבעט. איך האָב גערעדט מיט אַ סך מענטשן, און זײערע לעבנס-געשיכטעס זײַנען געװען זײער רירנדיק, פֿאַרכאַפּנדיק, טראַגיש. איך האָב אָנגעזאַמלט, װי איך האָב שױן געהאַט דערמאָנט, 474 אינטערװיוען. 80 פֿון זײ זײַנען געװען אין גאַנצן אױף ייִדיש און אַ סך אַנדערע האָבן פֿאַרמאָגט אין זיך אַ ביסל ייִדיש. דאָס בוך דערצײלט, װי אַזױ די סאָװעטישע ייִדן האָבן געלעבט אין אַ לאַנד מיט אַ רײ אַנטיסעמיטישע געזעצן, װי אַזױ זײ האָבן אױסגעהאַלטן די מלחמה, חתנה געהאַט, געפֿײַערט די סאָװעטישע און ייִדישע יום-טיבֿים, דערצױגן די קינדער וכדומה. אָט די געשיכטעס האָב איך געלייגט אין גרונט פֿון מײַן בוך ״װען סאָניאַ האָט געטראָפֿן באָריסן: אַ בעל-פּה-געשיכטע פֿון ייִדישן לעבן אונטער סטאַלינען״. 
 די אַרעסטירטע אוצרות 
 מיט עטלעכע יאָרן צוריק, װען איך האָב געאַרבעט אױף מײַן בוך אין קיִעװ, האָב איך גאָר צופֿעליק באַקומען דעם צוטריט צום אמתן אוצר – די דאָקומענטן, װעלכע האָבן פֿריִער געהאַט געהערט צום אָפּטײל פֿון דער ייִדישער פֿאָלקס-מוזיק בײַם אינסטיטוט פֿון דער פּראָלעטאַרישער ייִדישער קולטור אין קיִעװ. עס האָבן זיך אָפּגעפֿונען הונדערטער לידער, געשאַפֿענע בשעת דער צװײטער װעלט-מלחמה. זײ האָבן אָפּגעשפּיגלט אַלע אַספּעקטן פֿונעם דעמאָלטיקן לעבן. אַלע אָנגעשריבענע מיט דער האַנט. אָט די לידער האָט משה בערעגאָװסקי, דער עטנאָמוזיקאָלאָג בײַ דעם פֿריִער דערמאָנטן אינסטיטוט, געזאַמלט, אַזױ װי עמנואל רינגעלבלום האָט געזאַמלט און אָפּגעהיט די לידער אין װאַרשעװער געטאָ. ס׳איז װיכטיק צו באַטאָנען, אַז ס׳רובֿ לידער קומען טאַקע פֿון פֿאָלקס-מױל. און דווקא די פֿרויען האָבן געשאַפֿן אַ סך פֿון זײ. 
 משה בערעגאָװסקי האָט געװידמעט זײַן גאַנץ לעבן צו זאַמלען, רעקאָרדירן און אָפּצוהיטן די ייִדישע מוזיק. װען די מלחמה האָט זיך אױסגעבראָכן, האָט ער פֿאַרשטאַנען, אַז זײַן שליחות איז אָנצוקלײַבן און פּרעזערװירן אַלע שטיקלעך פֿון דער ייִדישער קולטור, װאָס ער האָט נאָר געקאָנט. ס׳איז װיכטיק צו פֿאַרשטײן, אַז די ייִדן, װאָס מע האָט זײ דערמאָרדעט בעתן חורבן, האָבן געװאָלט, אַז די, װאָס װעלן בלײַבן לעבן, זאָלן װיסן, װאָס איז געשען. און זיי האָבן געטאָן אַלץ, כּדי דאָס ליד זאָל דערגרײכן די מענטשן. דערפֿאַר האָט בערעגאָװסקי געקאָנט אָנזאַמלען אַזױ פֿיל לידער. מיר װײסן, אַז אָנדערטהאַלבן מיליאָן ייִדן האָבן איבערגעלעבט דעם חורבן אין צענטראַל-אַזיע. אַ פֿערטל מיליאָן פֿון זיי זײַנען געווען די פּױלישע ייִדן. בערעגאָװסקי האָט גוט פֿאַרשטאַנען, אַז דאָס איז די קנופּיקע צײַט אין דער ייִדישער געשיכטע, אין דער געשיכטע פֿון מענטשהײט בכלל, און ער האָט געטאָן אַלץ, כּדי צו ראַטעװען די קולטור פֿון זײַן פֿאָלק. 
 אַ סך לידער האָט מען געשאַפֿן &nbsp;נאָענט צום סוף און גלײַך נאָך דער מלחמה. די לידער האָבן אָנגעטראָפֿן אַ גרױזאַמן גורל: מע האָט אַרעסטירט בערעגאָװסקין צוזאַמען מיט זײַן אַרכיװ. בערעגאָװסקי און אַלע זײַנע קאָלעגן האָבן געמײנט, אַז מע האָט צו נישט געמאַכט די גאַנצע קאָלעקציע לידער. און אַפֿילו זײַנע קינדער, זײנע טעכטער, האָבן געגלײבט, אַז מע האָט חרובֿ געמאַכט אַלע מאַטעריאַלן. ס׳איז באמת אַ נס, װאָס מע האָט אַנטדעקט די זאַמלונג. 
 צוריק צום לעבן 
 איך האָב אָנגעהױבן אַרבעטן מיטן מוזיקאָלאָג און לינגװיסט פּסױ קאָראָלענקאָ, כּדי צו ברענגען די לידער צום לעבן – ניט װי אַרכיװ-מאַטעריאַלן, נאָר דװקא װי לעבעדיקע לידער. מיר האָבן צוזאַמענגעשטעלט אַ חפֿלדיקע פּראָגראַם ״ייִדיש גלאָרי״, װאָס מע האָט אַזױ וואַרעם אויפֿגענומען אין טאָראָנטאָ. ס׳איז זײער װיכטיק פֿאַר אונדז, אַז די לידער זאָלן געפֿינען דעם עולם, װײַל סטאַלינס רעזשים האָט פֿאַרפֿאָלגט די פֿאָרשערס און כּמעט פֿאַרניכטעט די שאַפֿונגען, װאָס זײ האָבן צונױפֿגעזאַמלט מיט לײַב און לעבן. בערעגאָװסקי האָט מסרות-נפֿשדיק געקליבן די לידער אין אוקראַיִנע און אַנדערע טײלן פֿונעם געוועזענעם סאָװעטן-פֿאַרבאַנד. מיר האָבן ניט געװוּסט, אַז די ייִדן, װעלכע האָבן געקעמפֿט אין דער רױטער אַרמײ, אָדער געלעבט אין עװאַקואַציע אין מיטל-אַזיע, אָדער די, װאָס מע האָט זיי דערהרגעט, האָבן אַלע געשריבן לידער אױף ייִדיש. דאָס איז געװען באמת אַ חידוש. 
 ס׳איז אַן אומגלײבלעכער פֿענאָמען: פֿאַר דער צווייטער װעלט-מלחמה האָבן אַ סך ייִדן אין סאָװעטן-פֿאַרבאַנד אױפֿגעהערט רעדן ייִדיש און געניצט רוסיש װי זײער הױפּט-שפּראַך. ס׳איז געװען ממש אַ סענסאַציע, װען מיר האָבן געפֿונען אַזױ פֿיל לידער אױף ייִדיש (אַרום 1000). מיר, די פֿאָרשערס פֿון דער סאָװעטישער ייִדישער קולטור, האָבן ערנסט געמײנט, אַז די ייִדן זײַנען אַריבער אויף רוסיש בעת דער מלחמה, אַז די קולטור האָט עקזיסטירט דעמאָלט נאָר אױף רוסיש, אַפֿילו אױב ס׳איז דאָך געװען די ייִדישע קולטור… 
 איצט האָבן מיר איבערגעזעצט די לידער אױף ענגליש און רוסיש און אַ סך מענטשן האָבן באַקומען דעם צוטריט צו די ביז דאָ ניט לאַנג באַהאַלטעלע און געליטענע מאַטעריאַלן. אָבער ס׳איז געװען אַ גרױסע פּראָבלעם – בערעגאָװסקי האָט ניט אױף אַלע לידער געשריבן, װאָסער מוזיק מע דאַרף ניצן פֿאַר זיי. אַ מאָל האָט מען צוגעטראַכט די מעלאָדיע, װאָס פּאַסט זיך צו צום טעקסט. אַ מאָל זעט מען בערעגאָװסקיס נאָטיץ, אַז דאָס ליד זינגט מען צו אַ מעלאָדיע פֿון אַ באַקאַנט ליד. אַזױ, למשל, גלינקאַס ליד ״דער לאַרך״, װאָס דער באַרימטער קאָמפּאָזיטאָר האָט אָנגעשריבן אין 1840, איז געװען זײער פּאָפּולער בשעת די מלחמה-יאָרן. די מענטשן האָבן אפֿילו ניט געװוּסט דעם מחבר, מײנענדיק, אַז דאָס איז אַ פֿאָלקס-ליד. עס לײגט זיך אױפֿן שֹכל, װײַל גלינקאַ האָט געשאַפֿן אַ סך פֿאָלקס-מעלאָדיעס און אַפֿילו דעם ציקל פֿון ייִדישע מוזיקאַלישע װערק. 
 נאָך אַן אינטערעסאַנטער און קאָמפּליצירטער ענין איז די איבערזעצונג: זי בײַט אַ מאָל אין גאַנצן דעם באַטײַט פֿונעם ייִדישן טעקסט. אין איין ליד געפֿינען מיר, צום בײַשפּיל, די װערטער, אַז ״איר, דײַטשן, טראַכט, װאָס איר זײַנט די בעסטע קצבֿים, אָבער מיר, סאָװעטישע סאָלדאַטן, װעלן אײַך שנײַדן ניט ערגער, װי איר שטעכט די אַנדערע פֿעלקער״. אינעם ייִדישן טעקסט ניצט מען דאָס װאָרט ״קײַלער״ – אַ קצבֿ, װאָס שעכט ניט-כּשר פֿלײש. אַ קײַלער שינדט פֿעל פֿון חיות, װאָס מע רופֿט נבֿלה. װי אַזױ זעצט מען דאָס איבער אױף אַן אַנדער שרפּאַך? ס׳איז אַן אַמתער אַרױסרוף. 
 צום באַדויערן, װײסן זייער ווייניק מענטשן דערװײַלע װעגן דער זאַמלונג. איך האָב געמאַכט אַ פּאָר פּרעזענטאַציעס װעגן דעם פּראָיעקט אין רוסלאַנד, אָבער ס׳האָט צוגעצױגן אַ קנאַפּן אינטערעס. איך מײן, אַז אַ סך מער מענטשן אין קאַנאַדע און די פֿאַראײניקטע שטאַטן זײַנען באַקאַנט מיטן פּראָיעקט, װי אינעם געװעזענעם ראַטן-פֿאַרבאַנד. איך האָף, אַז סוף-כּל-סוף װעט דער אוצר דערגרײכן די לענדער, װוּ מע האָט אָנגעשריבן די לידער, און די מענטשן װעלן דאָס אָפּשאַצן. 
 בילדער: ראָמאַן באָלדירעוו (http://r-lerman.ca) און פֿונעם פֿאָטאָ-אַרכיוו פֿון אַנאַ שטערנשיס 
 ייִדיש גלאָרי. אָנטאַריאָ, קאַנאַדע. 2016 
 
 Yiddish Glory (World premiere) 
 
 