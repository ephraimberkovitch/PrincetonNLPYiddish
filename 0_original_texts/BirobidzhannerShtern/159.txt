
                      יואל מאַטוועיעוו    
   אינעם צפֿונדיקן אָקעאַן לעבט אַ פֿיש, רופֿט מען אים קון.   
   דער פֿיש איז אַזוי גרויס, אַז קיינער ווייסט ניט, וויפֿל לי ער דערגרייכט.   
   ער קאָן זיך פֿאַרוואַנדלען אין אַ פֿויגל, און יענעם פֿויגל רופֿט מען פּען.   
   (טשזשואַן־צזי)   
 
  – איך פֿאַרנעם זיך דאָ מיט דער עלטסטער פּראָפֿעסיע! 
 נאַסטיע האָט אַ קער געגעבן מיטן קאָפּ. 
 – יאָ! גיב אַ קוק אויף מײַן קאָמפּיוטער! 
 קלאַווע האָט שוין איבער אַ צענדליק יאָר, לענגער פֿון אַלעמען, געאַרבעט אויפֿן סקלאַד אין ביראָבידזשאַן. דער ווענטילאַטאָר אין איר אוראַלטער מאַשין איז שוין לאַנג געווען צעבראָכן. איגאָר, זייער סיסטעם־אַדמיניסטראַטאָר, האָט געעפֿנט דעם קאָרפּוס פֿונעם קאָמפּיוטער און געהייסן אים אַרויפֿצושטעלן מיט אַלע בעבעכעס אַרויס אויפֿן פֿענצטער, די מאַשין זאָל זיך אַליין ווענטילירן אויף דער פֿרישער לופֿט. 
 אין דרויסן האָט זיך געגאָסן און געבלאָזן אַ שטאַרקער ווינט, נאָר קלאַווע האָט געהאַלטן דעם פֿענצטער אָפֿן. אויפֿן סקלאַד איז אָנגעגאַנגען אַ רעמאָנט און ס׳האָט געשטונקען מיט פֿאַרב און צעמענט־שטויב. מיט אַ קאָנצענטרירט פּנים, האָט די בוכהאַלטערין גלײַכצײַטיק געשמועסט אויפֿן «סקײַפּ» מיט עטלעכע חבֿרים. קלאַוועס הענט האָבן געשטעפּט אויף דער קלאַוויאַטור ווי אַ קוילנוואַרפֿער. יעדעס מאָל, ווען די אַלטע מאַשין האָט זיך געעקשנט ווי אַן אייזל און ניט געוואָלט איבערשיקן אירע ווערטער, האָט זי געשריגן אויף קולות און געמאַכט מיט די פֿויסטן ווי אַ פֿוטבאָל־פֿאַנאַטקע. 
 ס׳האָט אַ קנאַל געטאָן אַ דונער מיט אַ בליץ און אַ שטאַרקער ווינט־שטויס האָט באַגאָסן דעם אָפֿיס מיטן רעגן. דער ווינט האָט מיטגעבראַכט שמוץ און עפּעס האָט פּלוצעם געגעבן קלאַווען אַ פּאַטש אין באַק. 
 נאַסטיע האָט זיך קוים אײַנגעהאַלטן פֿון לאַכן. 
 – קלאַווע, אפֿשר זאָלסטו פֿאַרלאָזן דײַן עלטסטע פּראָפֿעסיע און ווערן אַ פּאַראַשוטיסטקע? 
 אויסגעקרימט פֿון עקל, האָט די בוכהאַלטערשע אָפּגעריסן פֿון איר פּנים עפּעס אַ ברייטן און קלעפּיקן שטיק דינעם ווײַסן פּלאַסטיק. 
 דער גאַנצער טיש איז געווען באַשמוצט מיט גרינלעכע שימלדיקע טראָפּנס. דאָס האָט קלאַווען, אָבער, ניט פֿאַרחידושט. אויבן האָט מען אויך עפּעס רעמאָנטירט און דעם גאַנצן טאָג איז הינטערן פֿענצטער פֿאַרבײַגעפֿאַלן כּלערליי מיסט. 
 צוזאַמען מיטן עקלדיקן שלײַמיקן פּלאַסטיק, האָט קלאַווע אַרויסגעוואָרפֿן אירע בוטערבראָדן, אויך באַגאָסענע מיטן גרינעם שמוץ. זי איז אַרויס אין טואַלעט, עטלעכע מאָל אויסגעוואַשן איר פּנים און איז צוריק מיט אַ שמאַטע, כּדי אָפּצוּווישן דעם פֿאַרפּאַטשקעטן טיש. ווי עס האָט זיך אַרויסגעוויזן, האָט דער קאָמפּיוטער זיך פֿאַרלאָשן אויף טויט, ווי אַ קלאָץ. 
 – האָסט נישט געדאַרפֿט פֿרעסן דײַנע בוטערבראָדן בײַם קאָמפּיוטער. אינעווייניק איז איין שמוץ און שימל. וויפֿל יאָר זיצסטו שוין אויפֿן תּחת בײַם זעלבן שטיק אײַזנוואַרג? וואַרף עס אַרויס, איבערמאָרגן וועלן מיר דיר אָפּזוכן אַ נײַערן קאָמפּיוטער, – האָט איגאָר געפּסקנט מיט אַ שטרענגן טאָן. 
 הייסט עס, מאָרגן וועט אינגאַנצן ניט זײַן וואָס צו טאָן אַ גאַנצן טאָג?! ווען דער סיסטעם־אַדמיניסטראַטאָר איז אַוועק, האָט קלאַווע אַ קוויטש געגעבן פֿאַר שׂימחה, אַרויסגענומען דעם טעלעפֿאָן און אומגעזאַמט געעפֿנט דעם «סקײַפּ». 
 
   2  
  &nbsp;  
   פֿאָרן, פֿירן, פֿאָרן צו דעם פֿיש־געפֿאַנג,   
   פֿאָרן, פֿירן, פֿאָרן, פֿאָרן מיט געזאַנג,   
   איבער לאַנד און טײַכן, פֿול מיט פֿאַנג מיט רײַכן   
   נישטאָ צו דיר קיין גלײַכן, ביראָבידזשאַן.   
   (יחזקאל דאָברושין)   
   &nbsp;   
 גרישע האָט צוגעגעבן קוילן אינעם מאַנגאַל. דרײַ פֿישער האָבן פֿאַרטרוימט געקוקט אינעם פּלוצלינג קלאָר־געוואָרענעם הימל, אַרײַנגעשטעקט זייערע ווענטקעס בײַם ברעג פֿון דער בירע אין זייער באַליבט ווילד אָרט בערך זעכציק קילאָמעטער פֿון ביראָבידזשאַן. 
 – בײַ אונדז אין קאָמונאַלקע איז געווען אַ שכן, אַ געוועזענער שקאָלע־לערער פֿון אַסטראָנאָמיע. ער האָט מיך אַ ביסל אויסגעלערנט. אָט דאָ, קאָליע, קוק, איז דאָס געשטערן לירע, העכער אויף לינקס איז פּערסיי, און אָט דאָרט, זעסט, איז דעלפֿין. יענער אַסטראָנאָם האָט זיך אַמאָל אָנגעשיכּורט ווי לוט און אָנגעהויבן זיך יאָגן נאָך זײַן קאַץ איבערן קאָרידאָר. האָט ער געמיינט, אַז זי איז אַ רוסאַלקע. צעטרענט אויף שפּענדלעך זײַן שאַפֿע מיט ביכער פֿאַר אַסטראָנאָמיע. 
 – אַז מע רעדט פֿון רוסאַלקעס, – האָט קאָליע אונטערגעהאַלטן דעם שמועס, —&nbsp; אין וואַלדהייט איז געווען איינע אַ ייִדישע פֿרוי, אַ געגטע. זי איז איבערגעשלאָפֿן דאָרט אין דער אָזערע זעליאָנאָיע מיט אַ וואָדיאַנוי[1] און געהאַט פֿון אים אַ טאָכטער. 
 גרישע פֿאַרבער, אַ ייִד פֿון וואַלדהיים, האָט זיך פֿאַרשלוקט און אויסגעשפּיגן דעם בראָנפֿן גלײַך אינעם מאַנגאַל. דאָס פֿײַער האָט זיך אַ ריס געגעבן ווי אַ זון־פּראָטובעראַנץ. 
 קאָליע איז אויפֿגעשטאַנען און זיך ענערגיש איבערגעקרייצט. 
 – אמת זאָג איך דיר. כ’האָב אַ גוטן חבֿר, זשענקע קאַראַסיק. ער האָט אַליין געזען יענע טאָכטער שווימען אין דער בירע אינמיטן דער נאַכט. 
 – איז דאָס יענער זשענקע קאַראַסיק, – האָט זיך אָפּגערופֿן דער דריטער פֿישער, סעניע, —&nbsp; וואָס האָט שיכּורערהייט אויסגעשמיסן מיט אַ ווענטקע זײַן ליובאָווניצע, קלאַווקע די בוכהאַלטערשע? איך בין מיט איר זייער נאָענט באַקאַנט. און דו ווייסט, וואָס זי האָט דעמאָלט אָפּגעטאָן? אַראָפּגעשלײַדערט אויף דר׳ערד איר נײַ־יאָריקע יאָלקע און געזאָגט איר מאַן, אַז די צווײַגן זענען שולדיק אין די שמיץ! 
 גרישע האָט זיך אַרײַנגעקוקט אינעם טײַך. ס׳האָט געשײַנט אַ פֿולע לבֿנה. בײַ יענער זײַט טײַך איז עמעצער פֿאַרבײַגעשוווּמען. דאַכט זיך, האָט ער אַפֿילו דערזען אַ קאָפּ פֿון אַ פֿרוי מיט לאַנגע האָר. ער האָט אַ שאָקל געגעבן מיטן קאָפּ און פֿאַרביסן מיטן שאַשליק. 
 אין זײַן מאַשין האָט סעניע מיטגעבראַכט אויפֿן פֿיש־געפֿאַנג אַן אַלטן קאָמפּיוטער, כּדי צו ווײַזן אים קאָליען. קאָליע איז דאָך אַן עלעקטריקער און ווייסט אַ טאָלק אין עלעקטראָניק. דער קאָרפּוס פֿונעם קאָמפּיוטער איז געווען אָפֿן; ער האָט זיך געוואַלגערט בײַם מיסטקאַסטן גלײַך בײַ קלאַווקעס סקלאַד. 
 קאָליע האָט אָנגעצונדן דאָס לאַמטערנדל און אַרײַנגעקוקט אין סעניעס מציאה. 
 – אַזאַ דרעק וועסטו אַפֿילו פֿאַר מעטאַלברוך ניט פֿאַרקויפֿן. לאָז עס איבער דאָ, אפֿשר וועט ער קומען זשענקע קאַראַסיקס רוסאַלקע צונוץ. 
 
   3  
  &nbsp;  
   ס׳זאָל מיך נעמען, ס׳זאָל פֿאַרשלינגען,   
   זיבן מאָל צום דנאָ אַרײַן   
   זאָל אַ שוואַרצער פֿיש מיך ברענגען   
   רעטן פֿון ליבע און פּײַן   
   (אַ ספֿרדישע פֿאָלקס־ליד) [2]   
  &nbsp;  
 אין אַ מאָסקווער בית־מדרש איז געקומען צוגאַסט אַ חשובֿער רבֿ פֿון ירושלים. עטלעכע מנינים ייִדן האָבן זיך פֿאַרזאַמלט – דער עיקר, כּדי צו פֿאַרזוכן די אומזיסטע משקה און פֿאַרבײַסענישן אויף דער סעודה מיטן תּלמיד־חכם. בלויז איינער האָט זיך אויפֿמערקזאַם צוגעהערט צו דער דרשה פֿונעם אויסלענדישן גאַסט: אַ מרה־שחורהדיקער יונגערמאַן, וועלכער האָט פֿאַרפּעסטיקט די פֿריילעכע אַטמאָספֿער מיט זײַן רוצחיש־בייזער פֿיזיאָנאָמיע. אויף אַלעמען האָט ער געוואָרפֿן אַזעלכע בליקן, גלײַך ווי ער איז גרייט עמעצן צו דערשטעכן אויפֿן אָרט. 
 דער רבֿ האָט אַוועקגעלייגט אויפֿן טיש זײַן שוואַרצן איטאַליענישן קאַפּעליוש און זיך ענטוזיאַסטיש געשאָקלט אין אַלע זײַטן. 
 – די חכמות־חיצוניות, די גוייִשע חכמות, טויגן נאָר לשם פּרנסה אָדער צו העלפֿן אונדז בעסער צו פֿאַרשטיין די הייליקע תּורה. 
 דער רבֿ האָט זיך אַליין אָנגעגאָסן אַ «לחיים». 
 – ווען די גוייִשע חכמות – ביאָלאָגיע וכּדומה – גייען קעגן אונדזערע ספֿרים־הקדושים, מוזן מיר האָבן אַ שטאַרקע אמונת־חכמים. למשל, שטייט געשריבן אין גמרא: «הדולפֿנין פּרין ורבין כּבֿני אָדם», די דעלפֿינען פֿאַרמערן זיך ווי מענטשן. רש״י איז מסביר, אַז דאָ גייט אַ רייד ניט פֿון דעלפֿינען, נאָר «דגים יש בים שחציין צורת אָדם», ס׳איז פֿאַראַן אין ים אַזאַ מין פֿיש מיט אַ האַלב־מענטשלעכער צורה – דהײַנו, אַ סירענע, ווי רש»י אַליין פֿאַרטײַטשט אויף פֿראַנצויזיש, אָדער אַ רוסאַלקע. 
 צוויי ייִדן האָבן איבערגעריסן זייער שמועס וועגן פּרײַזן פֿון דאַטשעס און מיט אַ שמוך אָנגעשפּיצט די אויערן. 
 – פֿאַראַן אַפֿילו אַ מחלוקת, צי זיי זענען כּשר צו עסן, אויב זיי האָבן ליסקעס ווי אַ פֿיש. 
 דער פֿאַרכמאַרעטער יונגערמאַן האָט מיט איין שאָס אויסגעטרונקען אַ גאַנצע גלאָז און זיך ביטער צעוויינט. מיט זײַן מערדערישן בליק איז ער צוגעקומען צום בעל־דרשן, געגעבן אים אַ קלאַפּ אין האַלדז און איז אַנטלאָפֿן פֿון דער שול. 
 – רבי, זײַט אים מוחל, געוויינטלעך איז ער אַ שטילער! 
 – ווער איז ער, דער משוגענער?! 
 – חיים וואַסערמאַן פֿון ביראָבידזשאַן. ער פֿאָרט פֿון צײַט צו צײַט קיין מאָסקווע. זײַן פֿעטער וווינט דאָ. טרינקט אַ סך, זיכער האָט זיך שוין דעריאָגט פֿאַרן קומען. מיט אַ יאָר צוריק האָט ער זיך אויסגעטאָן נאַקעט בײַם ביראָבידזשאַנער טײַך, אַרויפֿגעהאַנגען זיך אויפֿן האַלדז צוויי שווערע האַנטעלן און געוואָלט זיך נעמען דאָס לעבן. צום גליק, זענען צוויי שטאַרקע יאַטן צוגעלאָפֿן אים אײַנצוהאַלטן. ווען די גיכע הילף איז געקומען אים אָפּצופֿירן אינעם נאַרקאָדיספּאַנסער, האָט ער געשריגן אויף קולות, אַז ער וויל זיך זען מיט זײַן רוסאַלקע. 
 
   4  
 
    גיי איך מיר בײַם ברעג אָט דאָ,   
   און טו מײַן חלום שפּינען,   
   אפֿשר וועל איך ערגעץ־וווּ,   
   מײַן ליבסטן נאָך געפֿינען.   
   (עליזה גרינבלאַט)   
  &nbsp;  
 אַ יונגע פֿרוי אין אַ דורכגענעצטן גרויען סאַראַפֿאַן האָט ביטער געכליפּעט און געבלאָנדזשעט פּאַזע דעם ברעג אונטער אַ געפֿערלעכן שלאַקסרעגן. עפּעס מאָדנע האָט פּלוצעם צוגעצויגן איר אויפֿמערק. בײַ אַן איבערגעלאָזטן מאַנגאַל איז געשטאַנען אַן אַלטער קאָמפּיוטער מיטן אָפֿענעם קאָרפּוס. איר האַנט איז אַליין, ווי אונטער אַ היפּנאָז, אַרײַן אין דער מאַשין. 
 איר גאַנצער גוף האָט גענומען ציטערן פֿון עלעקטרישן שטראָם. פֿאַר אירע אויגן זענען פֿאַרבײַגעשוווּמען קאַרטעס און סכעמעס מיט אויפֿשריפֿטן אויף אַן אומבאַקאַנטער שפּראַך. זיך קאָרטשענדיק אין קאָנוווּלסיעס, האָט די פֿרוי פֿאַרן חלשן דערשפּירט אַ שוידערלעכן ווייטיק אונטערן בויך. 
 נאָכן אָנשיכּורן זיך מיט אַ גוטן פֿרײַנד אינעם דאָרף רוסישע לאָנקע, נישט געקוקט אויפֿן פּאַסקודנעם וועטער, האָט חיים וואַסערמאַן זיך דערשלעפּט ביזן ברעג. אַדאַנק דער לבֿנה־שײַן, האָט ער נאָך פֿונדערווײַטן דערזען, אַז עמעצער ליגט אויפֿן זאַמד. חיים איז מאָמענטאַל ניכטער געוואָרן, צוגעלאָפֿן צו דער געחלשטער יונגפֿרוי און אָנגעטאַפּט דעם פּולס. איר האַרץ האָט נאָך געקלאַפּט. 
 
   5  
  &nbsp;  
   ניט אמת! דאָרט אויבן – ניט אָפּגרונט, ניט מראַק,   
   אַ ליסטע פֿון פּײַן און באַגערן,   
   באַוווּנדערט מיר זעען דעם נאַכט־זאָדיאַק,   
   דאָס אייביקע טאַנגאָ פֿון שטערן.   
   (וולאַדימיר וויסאָצקי)   
   &nbsp;   
 במשך פֿון טויזנטער יאָר האָבן די מולבולער ניט געקאָנט זיך פֿאָרשטעלן, אַז אויף די אינדזלען, וווּ מע קאָן ניט אויסלעבן אַפֿילו דרײַ מינוט אָן אַ וואַסער־סקאַפֿאַנדער, איז מעגלעך צו שאַפֿן אַ קאָלאָניע. אין אַלטע צײַטן האָט דער עולם געגלייבט, אַז דאָרט, אויף דער יבשה, נע־ונדעווען פֿאַרשאָלטענע גײַסטער פֿון רשעים. 
 ווען דער געניעלער גענעטיקער בובולם האָט געשאַפֿן דעם ערשטן פּראָטאָטיפּ פֿון אומבול – מיקראָסראָפּישע שוועמלעך, וואָס בײַטן ראַדיקאַל אַלע פֿונקציעס פֿונעם מולבולער אָרגאַניזם – האָבן בלויז די סאַמע שרעקלאָזע העלדן מסכּים געווען אויף דער פּײַנלעכער אָפּעראַציע, נאָך וועלכער זיי האָבן מער ניט געקאָנט זיך אומקערן אַהיים. נאָר בײַם ברעג האָבן די דרייסטע קאָלאָניסטן זיך געזען מיט זייערע אייגענע און נאָענטע. אַזוי ווי אומבול אַנטהאַלט איז זיך אַ גאַנצע ענציקלאָפּעדיע פֿון דער פּלאַנעט, האָט עס געהאָלפֿן די קאָלאָניסטן צו פֿילן זיך אַ ביסל מער היימיש אין דער פֿרעמדער יבשה־וועלט און זיך באַנוצן מיט די פּרות פֿון זייער ציוויליזאַציע. 
 זײַן גאַנץ לעבן, נאָך פֿון יוגנט אָן, האָט בולבומבול, אַ גלעצנדיקער וויסנשאַפֿטלער־קאָלאָניסט, געאַרבעט איבער זײַנע פּאָזיטראָן־ראַקעטעס. אויף איינעם פֿון די עקוואַטאָריאַלע אינדזלען האָט זײַן גרופּע אויסגעבויט אַ קליינעם קאָסמאָדראָם, כּדי צו שיקן ראַקעטעס צו ווײַטע שטערן, האָפֿנדיק צו באַקענען די תּושבֿים פֿון אַנדערע פּלאַנעטן מיט דער מולבולער געשיכטע, קולטור און וויסנשאַפֿט. די גאַנצע אינפֿאָרמאַציע איז געווען פֿאַרשריבן אינעם גענעטישן קאָד פֿון אומבול. אַנדערש איז דאָך אוממעגלעך זי איבערצוגעבן: בײַם פֿאַלן&nbsp; וועט דער אַפּאַראַט זיך זיכער אויפֿרײַסן. 
 די מולבולער פֿאָלק־אַסאַמבלעע האָט צום שטרענגסטן פֿאַרבאָטן צו פֿאַרווירקלעכן בולבומבולס פּראָיעקט. מע טאָר דאָך ניט צווינגען שׂכלדיקע באַשעפֿענישן דורכצומאַכן די סכּנותדיקע און פּײַנלעכע אומבולאַציע קעגן זייער ווילן. דערצו, ווער ווייסט, אפֿשר אויף דער יבשה פֿון זייער פּלאַנעט איז אוממעגלעך צו לעבן אַפֿילו נאָך דער טראַנספֿאָרמאַציע? 
 בולבומבול האָט ניט געפֿאָלגט דעם אַסאַמבלעע־באַשלוס. זײַנע מיטדענקער האָבן מסכּים געווען אָפּצושיקן אין קאָסמאָס די ערשטע פּאָזיטראָן־ראַקעטע מיט אַ ממשותדיקן סכום פֿון קאָנצענטרירטן אומבול. 
 
  6 
 
    מיר פֿליִען צוזאַמען,   
   זײַט ניט אויף אונדז בייז,   
   און אפֿשר מיר קומען   
   אויף דר׳ערד נאָך, ווער ווייס?   
   (די גרופּע  « אייראָפּע » )   
 
  ווען דער קאָמפּיוטער אינעם קאָסמישן אַפּאַראַט האָט זיך אַקטיוויזירט, האָט ער ניט געוווּסט, וויפֿל יאָר אָדער אַפֿילו יאָרהונדערטער ס׳זענען שוין פֿאַרבײַ. דער אַפּאַראַט האָט זיך דערנעענטערט צו דער דריטער פּלאַנעט פֿונעם שטערן. די מולבולער אַסטראָנאָמען האָבן זיך שוין לאַנג משער געווען, אַז דאָרטן מוז כּמעט זיכער זײַן אַ גרויסער אָקעאַן. 
 דער קאָמפּיוטער האָט אײַנגעשלאָסן און אָנגעשטעלט אַלע קאַמערן און דעטעקטאָרס. אויף דער פּלאַנעט זענען אומטעטום פֿאַראַן ריזיקע יבשה־קאָלאָניעס. וווּ זענען זשע די געוויינטלעכע תּושבֿים? 
 דער אַפּאַראַט איז גיך געפֿלויגן אַלץ נעענטער צו דער פּלאַנעט און זיך אַרײַנגעריסן אין דער אַטמאָספֿער. זײַן שוץ־דעקונג האָט זיך אָנגעגליט ביז רויט. דער קאָמפּיוטער האָט באַשטעטיקט, אַז ערגעץ אונטן לעבט אַ געוויינטלעכער ניט־טראַנספֿאָרמירטער תּושבֿ, אָבער ניט געקאָנט אויסרעכענען די גענויע קאָאָרדינאַטן. 
 די דעטעקטאָרס האָבן באַמערקט, אַז עמעצער אויף דער פּלאַנעט פֿירט זייער אַ גיכע קאָמוניקאַציע גלײַכצײַטיק מיט עטלעכע קאָרעספּאָנדענטן מיט דער הילף פֿון עפּעס אַ מכשיר – ווײַזט אויס, ביז גאָר אַ פּרימיטיוון פּראָטאָ־קאָמפּיוטער. דער מוח פֿון יענעם תּושבֿ האָט געשטראַלט ווי אַ פּראָזשעקטאָר מיט לוסטיקע עמאָציעס. 
 דער קאָמפּיוטער האָט באַשלאָסן, אַז דער תּושבֿ מוז זײַן בײַ זיך אין אַ נאָרמאַלער וואַסער־היים. אויף דער יבשה וואָלט אַ קאָלאָניסט ניט געקאָנט זיך פֿילן אַזוי פֿריילעך. טאַקע ריכטיק: אונטן פֿליסט אַ גענוג ברייטער און הויכוואַסערדיקער טײַך. 
 דער אַפּאַראַט האָט באַוויזן אָנצוצילן דעם קנויל פֿון אומבול מיט אַ קליינעם פּאַראַשוט פּינקטלעך אינעם אָרט, פֿונוואַנען עס האָבן זיך צעשפּרייט די אומגעוויינטלעך אַקטיווע קאָמוניקאַציע־סיגנאַלן און לוסטיקע עמאָציעס, — און זיך אויפֿגעריסן. 
 
   7  
 
    איך טרינק פֿאַר די, וואָס אין די ימען,   
   די כוואַליעס האָבן זיי ליב,   
   מיט גליק זיי זענען באַקאַנט,   
   און אויב דער ציל איז איינס אין פֿרייד און צער צוזאַמען,   
   ווער ס׳האָט ניט קיין פּחד, די רודערס געהאַלטן –   
   געפֿינען וועט ער זײַן לאַנד.   
   (אַנדריי מאַקאַרעוויטש)   
 
  איבערן טיש, אויף דער הילצערנער וואַנט, איז אויף אַ דיקן טשוואָק געהאַנגען אַ פֿאַרקלענערטע אייל־רעפּראָדוקציע פֿון שאַגאַלס באַרימט ווערק «אַ שפּאַציר». 
 מאַרינע האָט אָנגעצונדן די שבת־ליכט און זיך פּלוצעם געכאַפּט: 
 – חיים, וווּ איז אונדזער קידוש־ווײַן? 
 – אויפֿן בוידעם! 
 יעדעס מאָל, ווען חיים מיט מאַרינע זענען ניט געווען אין זייער דאַטשע־הויז, האָט חיים פֿאַרשלאָסן דעם בוידעם. דעם שליסל פֿונעם בוידעם האָט ער פֿאַרגעסן מיטצוברענגען און איבערגעלאָזט אין דער מאַשין. 
 – חיים, פֿאַרגעס פֿון קידוש, איך בין מיד, איך וויל שוין גיין שלאָפֿן. 
 חיים האָט אַ קוק געגעבן אויף מאַרינעס לאַנג גרין שבתדיק קלייד, באַפּוצט מיט זילבעריקע ליסקעס. 
 – צומאָל קלער איך: אַ שאָד, אַז דו האָסט פֿאַרלוירן דײַן וויידל. געדענקסט, ווי מיר פֿלעגן… 
 מאַרינע האָט זיך צעלאַכט. 
 – אינמיטן דער נאַכט, שווימענדיק אינעם טײַך! דו דאַרפֿסט זײַן צופֿרידן, אַז איך בין געווען נאָר אויף אַ האַלב אַ רוסאַלקע און כאָטש געהאַט מענטשלעכע פֿיס. 
 מאַרינע האָט אַ מאַך געגעבן מיט אירע לאַנגע האָר, באַפֿאַרבטע אין אַ העל־גרינעם קאָליר, אונטערגעשפּאַרט דעם קין מיט די הענט אויפֿן טיש, און אָנגעקוקט חיימען אין אויגן אַרײַן. 
 – און ווען דו ביסט געווען טויט־שיכּור, פֿלעג איך דיך אַרויסשלעפּן אויפֿן ברעג. דו ווייסט דאָך, וואָס פֿאַר אַ פּײַניקונג איז פֿאַר מיר געווען צו פֿאַרברענגען אַפֿילו אַ פֿערטל שעה אויפֿן ברעג, בפֿרט ווען ס׳האָט ניט גערעגנט! חיים, איצט בין איך אַ נאָרמאַלע ייִדישע פֿרוי! 
 – מאַרינעטשקע, מײַן ליבע, דאַכט זיך מיר, דעם בוידעם־פֿענצטער האָב איך ניט פֿאַרשלאָסן. קענסטו אַרײַנפֿליִען אויפֿן בוידעם און אַראָפּברענגען צוויי פֿלעשער ווײַן? 
 – חיים, איך בין מיד. 
 מאַרינע האָט זיך עפּעס דערמאָנט. 
 – אפֿשר קענסטו מאַכן קידוש אויף ראָם? בײַ אונדז אין דער קלאַדאָווקע איז, דאַכט זיך, געבליבן אַ פֿלאַש. 
 זינט דער דרשה פֿון יענעם מענטשנפֿרעסער אין מאָסקווע, האָט חיים מער ניט געהאַט קיין געדולד אויף הלכה־פּרטים. 
 – כ’הייב ניט אָן צו וויסן. מילא, ברענג עס אַהער! 
 מאַרינע איז צוגעגאַנגען צו דער וואַנט, פֿאַרמאַכט די אויגן, זיך טעלעפּאָרטירט אין דער קלאַדאָווקע און זיך באַוויזן צוריק מיט אַ פֿלאַש «האַוואַנאַ קלוב» אין דער האַנט. 
 – לחיים! פֿאַר דיר, מײַן ליבער! 
 – פֿאַר די, וואָס זענען אינעם ים! – האָט צוגעגעבן חיים. 
 
   באַמערקונגען:  
  [1] וואָדיאַנוי – דער מענערלעכער עקוויוואַלענט פֿון אַ וואַסערמיידל אינעם רוסישן פֿאָלקלאָר  
  [2] איבערגעזעצט לאַדינאָ יעלענאַ לוטשינאַ, רעדאַגירט יואל מאַטוועיעוו  
                