
                    זומער־צײַט איז אין מידבר־יהודה זייער הייס. זאָגן אַזאַ זאַך הייסט זאָגן אַ באַנאַלקייט. נאָר איך חזר עס פֿאַרעקשנט איבער, ווײַל איך וווין אין מידבר־יהודה. וועט איר אַוודאי פֿרעגן, פֿאַרוואָס וווין איך דאָ. — און וווּ זאָל וווינען אַ ייִד, אויב ניט אין מידבר־יהודה? אין תּל־אָבֿיבֿ? אין תּל־אָבֿיבֿ איז זומער־צײַט אויך זייער הייס, אָבער דערצו נאָך דאָרט איז אַ הויכע פֿײַכקייט. ממש אַ שוויצבאָד. בעסער איז שוין דער מידבר. בײַ אונדז איז כאָטשבי טרוקן. אַז ס'איז טרוקן, איז גרינגער אויסצוהאַלטן די היץ. און פֿאָרט זומער־צײַט איז טאַקע בײַ אונדז זייער הייס. דאָס איז אַ פֿאַקט.  

ווי לעבט מען אין אַזאַ היץ? — נו, ערשטנס, ווערט מען צוגעוווינט. צווייטנס, שפּאַצירן גייט מען שוין אויפֿדערנאַכט. ניט בײַטאָג, חלילה. דריטנס, זײַנען פֿאַראַן קאָנדיציאָנערן אין שטוב און אין אויטאָ. און מע דאַרף אַוודאי טרינקען אַ סך וואַסער. אַניט — וועט דער קאָפּ טאָן וויי. דאָס ווייסן אַלע. לכל־הפּחות אַלע די, וואָס וווינען אין מידבר־יהודה.

איך ווייס עס אַוודאי אויך. אָבער צומאָל איז דאָס אַלץ ניט גענוג. צומאָל הענגט די אכזריותידקע היץ טעג נאָך טעג, און זי מאַכט מיך בהדרגהדיק משוגע, אַזוי, אַז עס ווילט זיך ממש וואָיען אינעם פֿאַרבלענדנדיקן ווײַסלעכן הימל אַרײַן. עס דאַכט זיך, אַז די מוחות ווערן אינעם שאַרבן אויפֿגעזאָטן. אָבער איך וווין אינעם מידבר־יהודה, און איך האָב אַ כּוונה צו וווינען דאָ ווײַטער. די אכזריותדיקע זומערדיקע היץ וועט מיך ניט פֿאַרטרײַבן פֿון דאַנען און וועט ניט מאַכן מיך משוגע. בשום־אופֿן ניט. איך האָב קעגן

איר אַן אויסגעפּרוּווטע סגולה. איך האָב אַזאַ בילד, פּינקטלעכער — אַ בילדל. עס איז ניט גרויס, ערגעץ 04 סאַנטימעטער אויף 52. אָבער עס העלפֿט בײַקומען די זומערדיקע היץ פֿון מידבר־יהודה.

אויפֿן בילד איז אָנגעמאָלט אַ פֿארשנייטע לאָנקע, אפֿשר אַ פֿעלד — ס'איז ניט צו פֿאַרשטיין, ס'איז פֿאַרשנייט דאָך און גיי ווייס, צי מע אַקערט דאָ אום פֿרילינג און אום האַרבסט. הקיצור אַ מין פּליין, אָבער אַ געבערגלטער אַ קאַפּעלע. ממש קוים־קוים. ווײַטער איז צו זען דרײַ שוואַרצע איזבעס מיט פֿאַרשנייטע דעכער. זיי שטייען גאַנץ ווײַט איינע פֿון דער צווייטער. פֿון קוימענס פֿון די ווײַטערע צוויי איזבעס הייבט זיך אויף אַ ווײַסער רויך. ער הייבט זיך אויף גראָד. עס פֿילט זיך, אַז קיין ווינט איז ניטאָ. אין אַ זײַט איז אַ ברונעם־צעברענע אונטער אַ דעכל, ווי ס'איז פֿאַרפֿירט אין דערפֿער אויפֿן צפֿון. הינטער די איזבעס ציט זיך ווי אַ וואַנט אַ געמישטער וואַלד — יאָלדעס — זיי איז צו דערקענען לויט כאַראַקטעריסטישע סילועטן פֿון די קרוינען, וועלכע זעען זיך אויפֿן הינטערפֿאָן פֿונעם קוים באַלויכטענעם הימל; און נאָך עפּעס. ס'איז ניט צו דערזען, וואָס פֿאַראַ ביימער זײַנען דאָס. ס'איז דאָך אַ נאַכט. אינעם טונקל־בלויען, כּמעט שוואַרצן הימל זילבערט זיך אַ גרויסע לבֿנה און אַרום איר — מיליאַסן שטערן. ס'איז גענוג כּדי פֿאַנאַנדערצוקוקן דעם פֿאַרשנייטן פּליין, די איזבעס מיט די קוימענס און מיט רויך, דעם ברונעם־צעברענע אונטער אַ דעכל, די סילועטן פֿון ביימער־קרוינען. ס'איז געונג כּדי צו פֿאַרשטיין, אַז דער וואַלד איז אַ געמישטער. אָבער ס'איז ניט גענוג כּדי צו באַשטימען איינדײַטיק, אַז אין דעם וואַלד וואַקסן אַזעלכע און אַזעלכע מינים ביימער, חוץ די יאָדלעס.

ווען די היץ דערגייט מיר ממש די יאָרן, און לעבן מיר איז ניטאָ קיינעם, מיט וועמען כ'וואָלט געקאָנט כאַפּן אַ שמועס, וואָס זאָל מיך אַ ביסל אָפּקילן, קוק איך אויף דער נעענטסטער איזבע, אויף איר פֿאַרשנייטן הויף, וואָס איז אַרומגערינגלט מיט אַ שלאַבעריקן קרומלעכן פּלויט, אויף אַן אײַנגעבויגענער אונטער דער שניי־משׂא נאַקעטער בערעזע בײַם אַרײַנגאַנג. בעסער איז דערבײַ זיך שטעלן אויף אַ שטול, כאָטש מע קען זיך באַגיין אָן אַ שטול. פֿון אַ שטול איז פּשוט באַקוועמער צו טאָן אַ שפּאַן אויפֿן פֿאַרשנייטן גאַנעק. געוויינלעך פֿאַרהאַלט איך זיך ניט אויפֿן גאַנעק, ווײַל איך בין דאָך אין פּאַנטאָפֿל. איך שטופּ די טיר — זי איז ניט פֿאַרשלאָסן — און שמוגל זיך גלײַך אַרײַן אינעם פֿאָרצימער. פֿון רעכטס פֿונעם אַרײַנגאַנג שטייען וואָלענע שטיוול מיט קאַלאָשן. איך טו זיי אָן. דאָס איז די ערשטע זאַך. אין דער איזבע הערשט אַ חושך, נאָר איך בין שוין צוגעוווינט, און איך געפֿין די וואָלענע שטיוול בלינדערהייט.

 

(סוף קומט)

וועלוול טשערנין                