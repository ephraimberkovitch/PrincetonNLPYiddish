
 משה כאַשטשעוואַצקי 
 געפֿאַלן אין שלאַכט אין אָקטאָבער 1943 לעבן דאָרף פּופּשענע (ווײַסרוסלאַנד) אין עלטער פֿון 46 יאָר. די ערשטע חדושים פֿונעם קריג געקעמפֿט מיטן שֹונא אין דער אָפּאָלטשעניע. אין 1943 פֿרײַוויליק אַוועק אויפֿן פֿראָנט. איינער פֿון די אָנגעזעענסטע אָנהייבער פֿון דער ייִדישער פּאָעזיע אין ראַטן־פֿאַרבאַנד, האָט ער בײַ זײַן לעבן פֿאַרעפֿנטלעכט העכער צוואַנציק ביכער – לידער, פּאָעמעס, פּיעסן, איבערזעצונגען. 
 
 האַס 
 אָ, האַס דו הייליקער! 
 כ׳בין איבערזאַט, 
 פֿול מיט דײַן גיפֿט, ווי אַ סאַמום מיט היץ. 
 איך וויל הײַנט זײַן אַ קויל פֿון אַ האַרמאַט, 
 אויף קעפּ פֿון פֿײַנט צו פֿאַלן, ווי אַ בליץ. 
 
 איך וויל אַליין הײַנט אַ טאָרפּעדע זײַן, 
 וואָס טרעפֿט דעם פֿײַנט און אים צום אָפּגרונט שיקט. 
 אָ, מוטער היימלאַנד, 
 נעם דאָס לעבן מײַנס, 
 אויב נאָר דו דאַרפֿסט עס 
 צוליב רום און גליק. 
 
 
 שלמה לאָפּאַטע 
 
 געפֿאַלן אין שלאַכט אין 1943 אין עלטער פֿון 41 יאָר. יונגערהייט בעתן בירגערקריג געדינט אין דער רויטער אַרמיי. דער הויפּט־מאָטיוו פֿון זײַן פּאָעזיִע איז&nbsp; די אַנטשטייוּנג פֿונעם ייִדישן פּויערטום אין ראַטן־פֿאַרבאַנד. אין באַזונדערע אויסגאַבעס אַרויסגעגעבן צוויי פּאָעמעס און אַ לידער־זאַמלונג. 
 
 שאַרפֿט די שווערדן 
 
 מײַנע פֿרײַנד, אַז איך וועל שטאַרבן, 
 כ׳בעט ניט שווער פֿאַרנעמען, 
 און איך בעט מיך ניט באַוויינען – 
 איר וועט מיך פֿאַרשעמען. 
 
 וועט מײַן מאַמע ביטער וויינען, 
 איר איז רעכט געגעבן – 
 ווײַל זי האָט שוין אַזאַ טבֿע 
 פֿון אַמאָליק לעבן. 
 
 כ׳בעט באַהאַלטן מײַנע ביינער 
 זאָלט איר האַרץ־פֿרײַנד מײַנע, 
 לעם אַ ים, וווּ ברעג מיט כוואַליעס 
 האַלטן אין איין טענהן. 
 
 וווּ דער ים איז כוואַליע־פֿיבער 
 הערט ניט אויף זיך קריגן, 
 וווּ דער דעמב – דער ביימער־גיבור 
 ווערט גאָר ניט אַנשוויגן. 
 
 און איך וויל אַזאַ סטיכיי – 
 שטאַרבנדיק, זי בענטשן, 
 ווי איך האָב אויף דר׳ערד באַזונגען 
 אונדזער קעמפֿער – מענטשן. 
 
 שאַרפֿט די מוחות! שאַרפֿט די שווערדן! 
 שפּירט נאָך אַלע וועגן! 
 אויב דער שֹונא קומט מיט שפּיזן, 
 גייט מיט שפּיז אַנטקען! 
 
 וועט מײַן ליד אײַך העלפֿן זיגן – 
 טראָגט זי אין געפֿעכטן! 
 זאָל דער שֹונא מיך דערמאָנען 
 ווי אַ פֿײַנט צום שלעכטן! 
 
 און דערנאָך זאָלט איר דאָס בעסטע 
 צווישן מײַנע לידער 
 איבערמישן, איבערלייענען 
 פֿאַר די זינגער־ברידער. 
 
 
 הענעך שוועדיק 
 
 געפֿאַלן אין שלאַכט אויפֿן בריאַנסקער פֿראָנט אין אָקטאָבער 1942 אין עלטער פֿון 28 יאָר. אָנגעהויבן זיך דרוקן אין 1972. אין 1943 דערשײַנט זײַן ערשטע לידער־זאַמלונג. אין אַ בוך־פֿאָרם פֿאַרעפֿנטלעכט אַ פּאָעמע און צוויי זאַמלונגען ליריק. 
 
 אָשר שוואַרצמאַנען 
 
 דאָ, אויפֿן פֿראָנט, ווערט נאָך נעענטער צום האַרצן 
 מײַן עלטערער ברודער – אָשר שוואַרצמאַן. 
 ווי איך פֿלעג ער ליגן בײַ נאַכט אין טראַנשיי 
 אין שטעכיקן רעגן, אין בריִיִקן שניי, 
 מיט האַרץ מיט פֿאַרטרוימטן גיין, גיין 
 אַהין, וווּ ס׳איז ריין, ריין. 
 
 צי זײַן וועט מײַן סוף ווי זײַנער, צי ניט, 
 נאָר ס׳ווילט זיך מיר פֿריִער דערשרײַבן די ליד, 
 די ליד, וואָס פֿון גאַנצענעם ליבנדן האַרצן, 
 אַזאַ ווי בײַ דיר, מײַן האַרציקער שוואַרצמאַן. 
 
 הײַנט גיי איך באַפֿרײַען דײַן אוקראַיִנע 
 דורך בלײַיִקן רעגן פֿון קוילן, דורך מינעס, 
 דײַן אוקראַיִנע, מײַן אוקראַיִנע… 
 יאָג מיך, מײַן ליבשאַפֿט, 
 טראָג מיך, מײַן שֹינאה! 
 
 וועלוול רעדקאָ 
 
 געפֿאַלן אין שלאַכט הינטער קאַניעוו, טשערקאַסער געגנט, אין 1941 אין עלטער פֿון 23 יאָר. געווען אַ מיטאַרבעטער אין דער רעדאַקציע פֿון דער קיִעווער צײַטונג ״דער שטערן״. ניט באַוויזן אַרויסלאָזן דעם ערשטן בוך. 
 
 ס׳וועט זײַן אַזוי 
 
 מיר וועלן זיך שטעלן אין שטרענגע קאָלאָנעס, 
 און הילכיק און שאַרף וועט זײַן יעדער קלאַנג. 
 אַ כוואַליקע רויטקייט – צעפֿלאַטערטע פֿאָנען – 
 באַשײַנען וועט אונדזער מעכטיקן&nbsp; גאַנג. 
 
 אויף רחבֿות פֿון פֿעלדער וועט זײַן אונדזער נאַכטלעג, 
 דורך טאָלן, דורך בערג גאַנצע טעג, גאַנצע נעכט, 
 אַן עדות פֿון לעצטע צעשטורעמטע שלאַכטן 
 פֿאַרבלײַבן עס וועט די צעלעכערטע ערד. 
 
 נאָר מיר וועלן שפּאַנען, און אונדז וועט באַגלייטן 
 דאָס הייליקע פֿײַער, דער אייביקער פֿלאַם, 
 און ברענגען מיר וועלן די גרויסן דערפֿרייטע 
 דורך שֹרפֿות, דורך טויט און ים. 
 
 צעשײַנען עס וועט זיך די זון די געגאַרטע, 
 און אייביק זי וועט אויף דער וועלט זײַן צעגליט. 
 דערמאָנען עס וועלן אונדז פֿידלען און האַרפֿעס, 
 פֿון אונדז וועט מען זינגען די הערלעכסטע ליד. 
 