
 
 דעם 10טן נאָוועמבער איז אין תּל־אָבֿיבֿ פֿאָרגעקומען אַ ליטעראַרישער אָוונט לכּבֿוד דעם באַוווּסטן ייִדישן פּראָזאַיִקער יחיאל שרײַבמאַן, וועלכער איז געבוירן געוואָרן אין 1913 אינעם בעסאַראַבער שטעטל ראַשקעוו און געשטאָרבן אין 2005 אין קעשענעוו. דער אָוונט איז אָרגאַניזירט געוואָרן בשותּפֿות דורכן תּל־אָבֿיבֿער אינסטיטוט פֿאַר רומענישער קולטור (דער שרײַבער האָט אָנגעהויבן זײַן ליטעראַרישע קאַריערע אינעם פּעריאָד, ווען בעסאַראַביע איז געווען אין באַשטאַנד פֿון רומעניע), דער אַמבאַסאַדע פֿון דער רעפּובליק מאָלדאָווע אין מדינת־ישׂראל און דעם ייִדישיסטישן קולטור־צענטער “לייוויק־הויז ”. 
 דעם אָוונט האָבן דערעפֿנט מיט קורצע גרוס־רעדעס דער אַמבאַסאַדאָר פֿון דער רעפּובליק מאָלדאָווע אין מדינת־ישֹראל אַלעקס רויטמאַן און דער דירעקטאָר פֿונעם אינסטינטוט פֿאַר רומענישער קולטור מאַרטין סאַלאָמאָן. דער פֿאַרוואַלטער פֿונעם “לייוויק־הויז” דניאל גלאי איז אַרויסגעטראָטן מיט אַ רעפֿעראַט אויף דער טעמע “די חשיבֿות פֿון יחיאל שרײַבמאַן אַלס שרײַבער און דערציִער פֿונעם יונגן דור ייִדישע שרײַבער”.דערנאָך איז דעמאָנסטרירט געוואָרן אַ דאָקומענטאַלער פֿילם וועגן יחיאל שרײַבמאַנען, וועלכן עס האָט פֿילמירט זײַנער אַ תּלמיד דער ניו־יאָרקער פּראָזאַיִקער באָריס סאַנדלער. אַן אַנדערער יחיאל שרײַבמאַנס תּלמיד, דער דיכטער משה לעמסטער, וואָס לעבט איצט אין ישֹראל, האָט זיך געטיילט מיט זײַנע זכרונות וועגן אים. און עס האָבן אויף דעם אָוונט אוודאי געקלונגען אויסצוגן פֿון יחיאל שרײַבמאַנס ווערק – סײַ אינעם ייִדישן אָריגינאַל סײַ אין העברעיִשע און רומענישע איבערזעצונגען. 
 אַזוי ווי ישֹראל איז שוין פֿאַקטיש אַרויס פֿון די באַגרענעצונגען אַרויסגערופֿענע דורך דער מגפֿה פֿונעם קאָראָנאַ־ווירוס איז דער ליטעראַטור־אָוונט לכּבֿוד יחיאל שרײַבמאַן געגאַנגען אין אַ געוויינלעכן, “פֿיזישן” פֿאָרמאַט. דערבײַ איז ער אָבער טראַנסלירט געוואָרן אינעם פֿייסבוק. 
 
 וו. פּיריאַטינסקי 
 