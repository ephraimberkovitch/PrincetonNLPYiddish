
                      אַדאַנק אַ גאַנצער ריי וויכטיקע גרויס־מאַסשטאַביקע פּראָיעקטן אַרום דער וועלט, זענען צענדליקער טויזנטער ביכער, זשורנאַלן און צײַטונגען אויף ייִדיש געוואָרן פֿרײַ צוטריטלעך אויף דער אינטערנעץ.    
 צום מערסטן איז, אַפּנים, באַקאַנט די ייִדישע ביכער־צענטראַלע אין אַמהערסט. איר אינטערנעץ־ביבליאָטעק לייגט פֿאָר איבער 11000 פֿאַרשיידענע אויסגאַבעס. אויף דער וועבזײַט פֿון דער ישׂראלדיקער נאַציאָנאַלער ביבליאָטעק קאָן מען איבערבלעטערן די אַלטע נומערן פֿון 95 ייִדישע צײַטונגען און זשורנאַלן. די, וואָס אינטערעסירן זיך מיט אַזעלכע אַלט־ייִדישע ווערק, ווי די מיטל־עלטערלעכע עפּישע פּאָעמע “שמואל־בוך”, קאָנען זיי געפֿינען אינעם עלעקטראָנישן אוצר פֿונעם “געטע־אוניווערסיטעט” אין פֿראַנקפֿורט. 
 אינעם געביט פֿון די ייִדיש־פֿאָרשונגען בלײַבט אָבער ביז הײַנט אַ גרויסע צעעפֿנטע לאָך. גאַנצע אוצרות פֿון ביכער, פּרעסע און אַנדערע דאָקומענטן, אָנגעשריבן אינעם סאָוועטן־פֿאַרבאַנד, איז גאָר שווער אָפּצוזוכן אַפֿילו אין די געוויינטלעכע “פּאַפּירענע” ביבליאָטעקן. נאָך ערגער איז דער מצבֿ פֿון אומצאָליקע אוניקאַלע, אָבער דערווײַל אומבאַקאַנטע כּתבֿ־ידן פֿון פֿאַרשיידענע שרײַבער, קולטור־טוער און סתּם סאָוועטישע ייִדן. 
 מיט אַ האַלב יאָר צוריק, אין נאָוועמבער 2019, האָט זיך בײַם פֿאָרש־אָפּטייל פֿונעם מאָסקווער “ייִדישן מוזיי און צענטער פֿון טאָלעראַנץ” געעפֿנט אַ ספּעציעלע גרופּע, וואָס פֿאַרנעמט זיך מיטן לייענען פֿאַרשיידנאַרטיקע טעקסטן אויף ייִדיש, ווי אויך אַ לאַבאָראַטאָריע פֿאַרן דעשיפֿרירן ייִדישע האַנטשריפֿטן. די פֿאָרשונגען גייען אָן ווײַטער, נישט געקוקט אויף די שוועריקייט צוליב דעם קאַראַנטין. דער “ביראָבידזשאַנער שטערן” האָט זיך פֿאַרבונדן מיט די אָרגאַניזאַטאָרן פֿון דער דאָזיקער וויכטיקער איניציאַטיוו. 
 מיט דער לייען־גרופּע פֿירן אָן אָלגאַ ווינאָגראַדאָוואַ, אַ פֿילאָלאָגין און אַ פֿאָרשערין פֿון דער ייִדישער און קינדער־ליטעראַטור אינעם ראַטן־פֿאַרבאַנד, און ליובאָוו לאַווראָוואַ, אַ לינגוויסטקע, לערערקע פֿון אויסלענדישע שפּראַכן און די ביבליאָטעקאַרין פֿונעם פֿאָרש־צענטער בײַם מוזיי. 
 ווינאָגראַדאָוואַ האָט איבערגעגעבן אונדזער צײַטונג, אַז דער עיקר־רעזולטאַט במשך פֿונעם פֿאַרגאַנגענעם האַלב־יאָר איז געוואָרן דאָס עצם־שאַפֿן אַ קליינע, אָבער סטאַבילע געזעלשאַפֿט פֿון ייִדיש־לייענער, וואָס טרעפֿט זיך יעדע צווייטע וואָך. אין די אונטערנעמונגען האָבן זיך באַטייליקט אַ ריי חשובֿע געסט: למשל, מיכאל קרוטיקאָוו, אַ פּראָפֿעסאָר פֿונעם מיטשיגאַנער אוניווערסיטעט, האָט פֿאָרגעלייענט שלום אַשס בוך “אַ שטעטל”; דאָס בוך איז, אַגבֿ, לכתּחילה פֿאַרעפֿנטלעכט געוואָרן ווי אַ המשך אין דער פּעטערבורגער צײַטונג “דער פֿרײַנד”. צוזאַמען מיטן באַקאַנטן פּעטערבורגער ייִדיש־פֿאָרשער און ליטעראַטור־קריטיקער וואַלערי דימשיץ האָט די גרופּע אַנאַליזירט פֿאַרשיידענע דערציילונגען פֿון מיכאל פֿעלזענבאַום – אַ הײַנטצײַטיקער ייִדישער שרײַבער, גוט באַקאַנט די לייענער פֿון “ביראָבידזשאַנער שטערן”. 
 אַן אַנדער שמועס, וועגן פּורים אינעם אַמאָליקן תּל־אָבֿיבֿ מיט 09 יאָר צוריק, האָט דורכגעפֿירט די באַוווּסטע מאָסקווער ייִדיש־פֿאָרשערין און קענערין אַלכּסנדרה פּאָליאַן; אַ סך פֿון די באַטייליקטע אין דער לייען־גרופּע האָבן אַדאַנק איר אויסגעלערנט די שפּראַך. די פֿאָלקלאָריסטקע מאַריאַ קאַספּינאַ האָט איבערגעלייענט אַ וווּנדער־מעשׂה, וואָס זי האָט פֿאַרשריבן בעת אַן עקספּעדיציע. 
 ווינאָגראַדאָוואַ האָט צוגעגעבן, אַז די אָרגאַניזאַטאָרן שטרעבן אויסצוקלײַבֿן טעקסטן פֿון פֿאַרשיידענע זשאַנערס און תּקופֿות. הגם צוליב די קאַראַנטין־באַגרענעצונגען האָט מען געמוזט אויף אַ ווײַל איבעררײַסן די לימודים, האָט מען זיי ממשיך געווען איבער דער אינטערנעץ. 
 אינעם שמועס מיטן “ביראָבידזשאַנער שטערן” האָט לאַווראָוואַ אויך אונטערגעשטריכן דעם פֿאַרשיידנאַרטיקן כאַראַקטער פֿון די באַגעגענישן. אַחוץ מיני־לעקציעס, בעת וועלכע די אָנטיילנעמער האָבן זיך בעסער באַקענט מיט אַזעלכע ווערק, ווי רחל בוימוואָלס מעשׂיות, מאַני־לייבס לידער און מאַשע ראָלניקס זכרונות, קלײַבט זיך די גרופּע צו פֿאַרברייטערן איר טעטיקייט און פֿאַרנעמען זיך מיט זינגען, טעאַטראַלישע אויפֿטריטן און אַנדערע אַספּעקטן פֿון דער ייִדישער קולטור. די ביבליאָטעקאַרין באַמערקט, אַז די באַטייליקטע קומען פֿון כּלערליי סבֿיבֿות: יונגע און עלטערע, פֿאָרשטייער פֿון פֿאַרשיידענע פּראָפֿעסיעס, פֿאַראייניקט צוליב דעם אַלגעמיינעם אינטערעס – די ייִדישע שפּראַך. 
 אינעם יאָר 1959 האָט איינער אַן אַמעריקאַנער ייִד, משה מאַרטין האָראָוויץ, געגעבן עמעצן במתּנה, בעת זײַן נסיעה קיין מאָסקווע, אַ באַנד פֿון מאַני־לייבס ווערק. אויף דער הינטערשטער זײַט פֿון דער הילע ווינטשט ער, אַז ייִדן אין אַלע לענדער זאָלן לייענען מאַני־לייבס לידער. אָנצוהייבן אַ לעקציע וועגן דעם גרויסן ייִדישן פּאָעט מיט אַזאַ מתּנה־אויפֿשריפֿט, אָנגעשריבן מיט 06 יאָר פֿריִער, באַטאָנט לאַווראָוואַ, איז געווען אַ וווּנדערלעך סימבאָליש געשעעניש! 
 ס׳איז טאַקע וווּנדערלעך, אַז אין מאָסקווע, אין פּעטערבורג, אין ביראָבידזשאַן און אַנדערע שטעט אויפֿן שטח פֿונעם געוועזענעם ראַטן־פֿאַרבאַנד באַווײַזן זיך יונגע ייִדיש־קענער און שרײַבער, וואָס נעמען איבער די עסטאַפֿעטע פֿונעם אַלטן דור. ייִדיש בליט אין אַמעריקע און מערבֿ־אייראָפּע – סײַ אין די ריזיקע חסידישע קהילות, סײַ צווישן די וועלטלעכע אַקטיוויסטן. ס׳איז אָבער גאָר וויכטיק צו פֿאַרזיכערן, אַז די שפּראַך וועט ווײַטער לעבן אין איר היסטאָרישער היים – מיזרח־אייראָפּע, רוסלאַנד, די ייִדישע אויטאָנאָמע געגנט. 
 די אַרבעט איבער די האַנטשריפֿטן און אַרכיוו־מאַטעריאַלן איז גאָר אַ גרויסע, ממש אַ פּרײַזלאָזיקע אונטערנעמונג. סוף־כּל־סוף, זענען קרײַזלעך ייִדישע שרײַבער און לייענער פֿאַראַן אין אַ גאַנצער ריי שטעט אַרום דער וועלט. וויכטיקער זענען די רעזולטאַטן, וואָס די דאָזיקע קרײַזלעך ברענגען אַרויס. האָפֿנטלעך, וועט בײַ אונדז אינעם לאַנד ביסלעכווײַז אויפֿקומען אַ צעצווײַגטע נעץ מומחים, וואָס וועלן קאָנען פֿאָרשן אויף אַ פּראָפֿעסיאָנעלן ניוואָ די אוניקאַלע האַנטשריפֿטן און אַנדערע דאָקומענטן, ווי אויך שרײַבן אַליין אויף ייִדיש וועגן זייערע געפֿינסן. 
 ווי געזאָגט, בלײַבט דער ראַטן־פֿאַרבאַנד, אין אַ גרויסער מאָס, אַן אומגעאַקערט ייִדיש־לאַנד. אין אַמעריקע, וווּ עס זענען הײַנט קאָנצענרירט די גרעסטע פֿאָרשערישע צענטערס פֿאַר ייִדיש, בלײַבט נאָך אַלץ פֿאַרשפּרייט דער מיאוסער סטערעאָטיפּ, אַז די ווערק פֿון סאָוועטישע ייִדישע שרײַבער, אַחוץ אַ קליינער צאָל וועלט־באַרימטע פֿיגורן, האָבן ווייניק ווערט און זענען דורכגענעצט מיט “נאַרישע” אידעאָלאָגיעס. אין יאַנואַר האָט דער ייִוואָ־אינסטיטוט אין ניו־יאָרק באַזײַטיקט אַלע זײַנע ביבליאָטעקאַרן – אַ ריזיקער קלאַפּ אויפֿן אַלגעמיינעם מצבֿ פֿון ייִדיש־פֿאָרשונגען. ס’קומט אויס, אַז “דורכאַקערן” די סאָוועטיש־ייִדישע ירושה קאָן און מוז מען דווקא אויף איר היסטאָרישן שטח. 
 
  
  כּתבֿ־ידן – אַ דעטעקטיווע מלאָכה 
 
  דאָס דעשיפֿרירן ייִדישע כּתבֿ־ידן איז אַ פֿאַרכאַפּנדיקע, אָבער אָפֿט אַ שווערע מלאָכה. אין מײַן פּערזענלעכער דערפֿאַרונג האָב איך זיך נישט איין מאָל אָנגעשטויסן אויף געפֿערלעך אומקלאָרע “דאָקטערישע” כּתבֿן, דערצו אָנגעשריבן אויף צעריסענע און פֿאַרשימלטע בלעטלעך פּאַפּיר. די אַרבעט איבער אַזעלכע ווײַט ניט פֿויגלדיקע האַנטשריפֿטן ווערט פֿאַרוואַנדלט אין אַן עכטער דעטעקטיווער אויספֿאָרשונג. אַדרבה, דאַכט זיך אַמאָל, אַז דער טעקסט איז דווקא “פֿויגלדיק” – דהײַנו, שאַפֿט ער דעם אײַנדרוק, אַז ס׳איז אָנגעשמירט מיט פֿויגלשע לאַפּעס. 
 דער כּתבֿ איז ווײַט ניט די איינציקע פּראָבלעם בײַם לייענען די אַלטע מאַנוסקריפּטן. די ייִדישע ווערב־פֿאָרמען ווײַזן ניט אָן אויפֿן גראַמאַטישן מין פֿונעם דערמאָנטן מענטש. ווען מע לייענט אַ קורצע קאָרעספּאָנדענץ צווישן אַ מאַן און אַ פֿרוי, איז ניט אַלעמאָל גרינג צו פֿאַרשטיין, ווער איז דער מחבר פֿון אַ קורץ בריוועלע און ווער – דער אַדרעסאַט? אין אַזעלכע פֿאַלן קאָנען קומען צו הילף אומדירעקטע סימנים: דערמאָנטע פּראָפֿעסיעס, לעבנס־סיטואַציעס, צערטל־אויסדרוקן. 
 די אָרטאָגראַפֿיע פֿון אַלטע ייִדישע כּתבֿ־ידן שיידט זיך אָפֿט ממשותדיק אונטער פֿון די&nbsp; ליטעראַרישע וואַריאַנטן. דאָס קאָן פֿאַרשאַפֿן אַ פּראָבלעם אַ ניט־צוגעגרייטן לייענער, נאָר דינט אויך ווי אַ שליסל צום היסטאָרישן און געאָגראַפֿישן קאָנטעקסט. אַ באַקאַנטער בײַשפּיל איז דער אַלטער סאָוועטישער נוסח שרײַבן אויף אַ פֿאָנעטישן אופֿן אָן קיין לאַנגע שלוס־אותיות. 
  די ערשטע באַגעגעניש פֿון דער כּתבֿ־לאַבאָראַטאָריע האָט געעפֿנט און דורכגעפֿירט סוועטלאַנאַ אַמאָסאָוואַ, די דירעקטאָרין פֿונעם פֿאָרש־צענטער בײַם מוזיי. אויף די לימודים, וואָס ווערן דורכגעפֿירט איין מאָל אַ חודש, דעשיפֿרירן די באַטייליקטע, קודם־כּל, די אותיות פֿונעם האַנטשריפֿטלעכן טעקסט, זעצן אים איבער אויף רוסיש, און דערנאָך באַטראַכטן דאָס אָנגעשריבענע לויטן היסטאָרישן און קולטורעלן קאָנטעקסט. 
 אַמאָסאָוואַ האָט מיטגעטיילט דעם “ביראָבידזשאַנער שטערן”, אַז דערווײַל פֿאַרנעמט זיך איר לאַבאָראַטאָריע בלויז מיט סאָוועטישע כּתבֿ־ידן פֿון די 1920ער און 1930ער יאָרן. די שפּראַך פֿון אַזעלכע טעקסטן שטימט שוין מער אָדער ווייניקער מיטן שפּעטערדיקן סאָוועטישן סטאַנדאַרט. פֿון אָנהייב אָן האָט די כּתבֿ־לאַבאָראַטאָריע זיך פֿאַרנומען מיטן פּאָסטקאַרטלעך־אַרכיוו, וואָס אַנטהאַלט די פּריוואַטע קאָרעספּאָנדענץ פֿונעם גרויסן סאָוועטיש־ייִדישן שרײַבער, פּאָעט און דראַמאַטורג אַהרן קושניראָוו. 
 צוליב טעכנישע סיבות, פֿאַרנעמען זיך אינעם דעשיפֿרירן נאָר די מאָסקווער ייִדישיסטן. ס׳איז גרינגער צו פֿאַרשטיין אַ כּתבֿ־יד, ווען ער ליגט פֿאַר דײַנע אויגן. לאַווראָוואַ האָט דערקלערט, אַז טייל אַנאַליזירטע מאַטעריאַלן שטאַמען פֿון די מוזיי־אַרכיוון, און אַ טייל – פֿון פּריוואַטע משפּחה־קאָלעקציעס. ווען עס גיט זיך ניט אײַן עפּעס צו פֿאַרשטיין, שיקן זיי פֿאָטאָקאָפּיעס צו&nbsp; זייערע קאָלעגן אין אַנדערע ערטער. אַמאָל קומען צו הילף אַזעלכע געסט, ווי אַלעקסאַנדראַ גלעבאָווסקאַיאַ, אַ פּעטערבורגער ייִדיש־איבערזעצערין. 
 וואָס שייך די קומענדיקע פּערספּעקטיוון, האָט אַמאָסאָוואַ געזאָגט, אַז דערווײַל וויל איר לאַבאָראַטאָריע שטעלן ווײַטער דעם טראָפּ אויף די סאָוועטישע אוצרות. אויפֿן סמך פֿון די געפֿינסן פּלאַנירט מען צו פֿאַרעפֿנטלעכן אַ ריי אַקאַדעמישע פּובליקאַציעס. 
 לאַווראָוואַ האָט דערציילט אַן אינטערעסאַנטן בײַשפּיל מיט אַ מתּנה־אויפֿשריפֿט, וואָס דער שרײַבער ירמיהו (אירמע) דרוקער האָט איבערגעלאָזט אויף אַן עקזעמפּלאַר פֿון זײַן ראָמאַן “קלעזמער”. די מעטאַפֿאָרישע אויפֿשריפֿט איז אָנגעשריבן אויף אַ באַזונדערס פּאָעטיש־מוזיקאַלישן סטיל, וואָס איז מרמז אויפֿן תּוכן פֿונעם בוך און דער אומגעוויינטלעכער ביאָגראַפֿיע פֿונעם מחבר. דרוקער נוצט זײַן אייגן וואָרט “מורמל־פֿעדעמל”. ווי אַזוי זאָל דער לייענער עס אויפֿנעמען? ווי אַ סטרונע, ווי אַ שטילן ניגון? אין דעם פֿאַל איז דער עצם־טעקסט פֿאַרשטענדלעך, אָבער גיט צו אַ געוויסן שטריך צו דרוקערס פּערזענלעכקייט. 
 די לאַבאָראַטאָריע האָט צוגעצויגן דעם אויפֿמערק אַרום דער וועלט. פֿון אַ צאָל אַנדערע שטעט און לענדער קומען אָן אינעם מוזיי נײַע האַנטשריפֿטלעכע מאַטעריאַלן אָדער פֿאָטאָקאָפּיעס, באַרײַכערנדיק די מוזיי־אַרכיוון, וווּ עס געפֿינען זיך אַרום 4500 ביכער. דער גרעסטער טייל פֿונעם פֿאָנד באַשטייט פֿון אַלטע פֿאַררעוואָלוציאָנערע ספֿרים און נײַערע, קינסטלערישע און וויסנשאַפֿטלעכע אויסגאַבעס פֿונעם 20סטן און 21סטן יאָרהונדערט. 
 גאָר וויכטיק און אינטערעסאַנט איז בערך אַ פֿערטל פֿונעם פֿאָנד – די פּערזענלעכע ביבליאָטעק פֿון אַהרן ווערגעליס. זײַן אַלמנה, יעווגעניאַ קאַטאַיעוואַ, די טאָכטער פֿונעם רוסישן שרײַבער־קלאַסיקער וואַלענטין קאַטאַיעוו, האָט איבערגעגעבן דעם מוזיי איר מאַנס ביכער־אוצר. 
 לויט לאַווראָוואַס חשבון, זענען בערך 15 פּראָצענט ביכער אינעם מוזיי־פֿאָנד באַגלייט מיט פּערזענלעכע אויפֿשריפֿטן און נאָטיצן. עס זענען אַנטדעקט געוואָרן אויטאָגראַפֿן פֿון פּרץ מאַרקיש, אַבֿרהם סוצקעווער, שמואל מהרש”ק (באַקאַנט יעדן רוסיש קינד ווי סאַמויִל מאַרשאַק), חיים גראַדע, יעקבֿ גלאַטשטיין, משה טייף, הירש דאָבין און אַ סך אַנדערע מחברים. ווי עס האָט דערקלערט די ביבליאָטעקאַרין, דערמעגלעכן די אויטאָגראַפֿן צו רעקאָנסטרויִרן דעם באַקאַנטשאַפֿט־קרײַז פֿון שרײַבער און פּאָעטן, דאַטעס פֿון זייערע ביאָגראַפֿיע, פּערזענלעכע באַציִונגען מיט קאָלעגן. 
 אינעם מוזיי־אוצר טרעפֿן זיך אויך פּירושים אויף פֿאַרשיידענע ספֿרים. זײַענדיק אָנגעשריבן אויף לשון־קודש מיט אַן עלטערן כּתבֿ־סטיל, פֿאָדערן זיי באַזונדערע באַמיִונגען בײַם דעשיפֿרירן. 
    פֿון די מוזיי־אוצרות: מאַרשאַקס מתּנה־אויפֿשריפֿט צו ווערגעליס   
 וואָס שייך דער ייִדישער שפּראַך, האָט לאַווראָוואַ באַטאָנט, אַז אינעם מוזיי ליגן אויך אַ סך אַפֿישן, אַנאָנסן, פּלאַקאַטן, צײַטונג־אויסשניטן און אַנדערע גאָר אינטערעסאַנטע מאַטעריאַלן אי פֿון די פֿאַרמלחמהדיקע יאָרן, אי פֿונעם שפּעטערדיקן סאָוועטישן פּעריאָד. אַזעלכע מאַטעריאַלן ווײַזן קלאָר, אַז אינעם ראַטן־פֿאַרבאַנד האָבן אַ סך ייִדן זיך נישט געשעמט צו רעדן אויף זייער מאַמע־לשון, און אַז די ייִדיש־רעדער האָבן געשפּילט אַן אָנגעזעענע ראָלע – להיפּוך צום פֿאַלשן סטערעאָטיפּ וועגן דעם טאָטאַלן סאָוועטישן אַנטיסעמיטיזם. 
 די ביבליאָטעקאַרין האָט צוגעגעבן, אַז דער פֿאָרש־צענטער זוכט נײַע פֿאַרבינדונגען, רעסורסן און מומחים, כּדי צו פֿאַרברייטערן ווײַטער די פֿאָרשערישע טעטיקייט. דאָס וועט זיכער וואַרפֿן אַ נײַע שײַן אויך אויף דער סאָציאַלער און קולטורעלער ירושה פֿון ביראָבידזשאַן. 
 
  
  
  יואל מאַטוועיעוו  
                