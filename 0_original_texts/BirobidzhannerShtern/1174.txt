
 לְשָׁנָה טוֹבָה תִּכָּתֵבוּ וְתֵחָתֵמוּ ! 
 לייב נײַדוס 
 פֿאַר ימים־נוראים 
 ס׳ווערט טריבער און טריבער, עס קאַפּעט אַ רעגן. 
 דער גאָלד־גלאַנץ, דער הייסער, פֿון לאַנג שוין נישטאָ אים. 
 עס קומט שוין אַנטקעגן דורך סודיקע וועגן 
 דער היילקער ערנסט פֿון ימים־נוראים. 
 עס דוכט זיך, דאָס שטעטל ווערט ריינער און פֿרימער… 
 ס׳דערטראָגט זיך אַ זינגען פֿון שטילע תּחנונים — 
 דאָס חזרט דער חון, דער אַלטער, אין צימער, 
 מיט זײַנע משוררים די יום־טובֿ־ניגונים. 
 עס פֿילט זיך שוין קלאָר, ווי דער הימל ווערט עלטער, 
 ווי טרויעריק קוקט ער אַראָפּ צו דעם שטעטל; 
 די זון קאַרגט דיר וואַרעמקייט, שמייכלט אַלץ קעלטער, 
 און ס׳פֿאַלט שוין דאָס ערשטע פֿאַרטריקנטע בלעטל. 
 עס וועלקן שוין לאַנגזאַם די ביימלעך, די גרינע, 
 פֿאַרשטויסענע, איינזאַמע, טריבע נשמות. 
 זיי קוקן, מיר דוכט, אויף די מענטשן מיט קנאה 
 און קלערן מיט ווייטיק: ״מי יחיה, מי ימות״… 
 ווי באַנג און ווי קיל איז, ווי פּײַנלעך און שטיל איז, 
 ס׳קוקט איינזאַם די שול אין אַ טרויער אַ שטומען 
 און בענקט נאָך די ליכט, נאָך די האַרציקע תּפֿילות, 
 און בענקט נאָך דעם עולם, וואָס דאַרף צו איר קומען. 
 עס שוועבט אין דעם געסל אַן עלנטער אומעט 
 און לייגט זיך, אַ שווערער, אויף שטיבער און שוועלן; 
 און ס׳דוכט זיך, דאָס בלאָנדזשעט אין געסל אַרומעט 
 דער טרויער, דער גרויסער, פֿון הונדערטער זעלן… 
 עס פֿליסטערן וויינענדיק עפּעס די ביימער, 
 אַן אייביקייט, דוכט זיך, אין יעטוועדע ווײַלע. 
 און ס׳שרעקט דיך דײַן גורל, דײַן ווײַטער, געהיימער, 
 וואָס ווערט באַלד באַשלאָסן אין בית־דין של מעלה… 
 דער הייליקער וויי — וויפֿל שיינקייט באַהאַלט ער! 
 שאַ… שטילער… באַלד וועט זיך דער שופֿר דערהערן… 
 און גרייט איז דער מחזור, דער געלער און אַלטער, 
 אַרײַננעמען נײַע פֿאַרבאָרגענע טרערן… 
 Рош а-Шана 
 