
                        
 פֿאָרזעצונג. אָנהייב אין נומ.14 
   פּרק מסעות בנימין החמישי   
    
 בנימין האָט, ווי געוויינלעך, זיך אויפֿגעהויבן איבערן ערדקויל. דאָס איז הײַנט־צו־טאָג, זינט מע האָט געבויט אָרביטאַלע ווענדעס, דער אײַנפֿאַכסטער עטאַפּ פֿון אַ קאָסמישער רײַזע. אין קאָסמאָס אַרײַן לאָזט מען זיך איצט ניט פֿונעם ערדקויל גופֿא, נאָר פֿון אַן אָרביטאַלער סטאַנציע. קודם־כּל איז בנימין, נאַטירלעך, געקומען אויף דער לבֿנה. ווי וואָלט עס געקאָנט זײַן אַנדערש? דווקא פֿון דער לבֿנה גייען אַוועק שיפֿן צו אַלע באַפֿעלקערטע פּלאַנעטן פֿון דער זון־סיסטעם: צו מאַרס און צו ווענוס, צו סאַטעליטן פֿון יופּיטער, סאַטורן, אוראַנוס און נעפּטון, צו פּלוטאָ און צו אַסטעראָיִדן־פּאַס. אַזוי ווי קיין שפֿע פּאַסאַזשירן, וועלכע זײַנען מוכן־ומזומן זיך לאָזן אין רעאַלע רײַזעס, איז ניט פֿאַראַן, קומט כמעט יעדעס מאָל אויס וואַרטן ביז עס וועט אַרויסגיין אַן אויטאָמאַטישע פֿראַכט־שיף, אויף וועלכער ס’איז פֿאַראַן אַן אָרט פֿאַר פּאַסאַזשירן. 
 דאָס מאָל האָט בנימין פֿאַרבראַכט אויף דער לבֿנה שבת מיט די אָרטיקע בני־ישׂראל, און שבת אויף דער נאַכט איז ער געוואָרן אַן עדות פֿון “קידוש־האָרץ”. פֿון אַלע קהילות־ישׂראל פֿון דער זון־סיסטעם ווערט אָט די ברכה געזאָגט בלויז אין ק’’ק לבֿנה. און ק’’ק לבֿנה איז ניט גרויס. בכלל איז די באַפֿעלקערונג פֿון דער לבֿנה ניט גרויס. 
 די מעשׂה איז אין דעם, אַז, טראָץ דער געלונגענער טעראַפֿאָרמירונג, טראָץ דעם, וואָס די לבֿנה האָט כמעט אַ נאָרמאַלע ערדישע גראַוויטאַציע און כמעט אַ נאָרמאַלע ערדישע אַטמאָספֿער, איז פֿאַראַן מיט איר אַן ערסטע פּראָבלעם. די פּראָבלעם באָשטייט אינעם משך פֿונעם לבֿנהדיקן מעת־לעת. ס’איז פּראַקטיש אומעגלעך צו שאַפֿן אַ מער־ווייניקער נאָרמאַלע ביאָספֿער פֿונעם ערדישן טיפּ, ווען דער טאָג דויערט זיך צוויי וואָכן און פּונקט אַזוי דויערט זיך די נאַכט. כּדי לייזן די דאָזיקע פּראָבלעם וואָלט מען טעאָרעטיש געקאָנט פֿאַרשנעלערן דער לבֿנהס דרייונג אַרום איר אַקס. אָבער, חוץ דעם, וואָס דאָס איז טעכניש גאָר ניט פּשוט, איז פֿאַראַן אַ ממשותדיקע סכּנה, אַז אַזאַ פֿאַרשנעלערונג וועט נעגאַטיוו משפּיע זײַן אויפֿן ערדקויל. מע טאָר ניט מאַכן זיך, אַז מיר זײַנען ממש וועלטבאַשאַפֿערס אַזוי ווי דער בורא אַליין. אַ ביסל באַשיידנקייט שאַדט ניט. געדענקט איר, וואָס איז געשען מיט די חבֿרה, וואָס האָבן געבויט מיגדל־בבֿל? ס’איז נאָך נישקשה. דער בורא האָט אויף זיי בלי־ספֿק רחמנות געהאַט. ס’איז ניטאָ קיין שום גאַראַנטיע, אַז ער וועט זײַן פּונקט אַזוי באַרעמהאַרציק צו יענע, וואָס וועלן אַ פּרוּוו טאָן צעדרייען גיכער די לבֿנה, וועלכע ער האָט געשטעלט, ווי אין פּסוק שטייט, לממשלת בלילה . 
 אַזוי אָדער אַנדערש איז די לבֿנה געבליבן געקערט צום ערדקויל בלויז מיט איין זײַט אירער. און בלויז פֿון דער דאָזיקער זײַט איז צו זען דאָס איבעראַשנדיקע שויבילד פֿונעם פֿולן ערדקויל, הגם אויך דער יונגער ערדקויל זעט אויס גאַנץ אײַנדרוקפֿול. בײַ דער גאַנצער אַנציקונג פֿון דער שיינקייט פֿון דער לבֿנה, אַזאַ, ווי זי זעט אויס פֿון דער ערד, באַגײַסטערנדיק דורות פֿון דיכטער און פֿאַרליבטע, מוז מען מודע זײַן, אַז דער ערדקויל זעט אויס פֿון דער לבֿנה אַ סך שענער. 
 דערפֿאַר איז קיין וווּנדער ניט, אַז די לבֿנהדיקע רבּנים האָבן אײַנגעפֿירט דעם קידוש־האָרץ. און וואָס נאָך האָבן געקאָנט טאָן אין דעם הינזיכט אונדזערע ברידער, וועלכע וווינען אויף דער לבֿנה? אונטערשפּרינגען דרײַ מאָל אויפֿן אויבערפֿלאַך פֿון דער לבֿנה און זאָגן: “כשם שאני רוקד כנגך ואיני יכול לנגוע בך” , האָבנדיק אין זינען די לבֿנה? – ס’איז לעפּיש. אגבֿ, קיין שום ענדערונגען אינעם טעקסט פֿון דער טראַדיציאָנעלער ברכה זײַנען ניט אײַנגעפֿירט געוואָרן. עס האָבן זיך געביטן בלויז איר נאָמען און דער פּירוש. ווען מע זאָגט “איני יכול לנגוע בך”, האָט מען אין זינען דעם ערדקויל; און די ווערטער “וללבֿנה אָמר שתּתחדש” , טײַטשט מען אויס אין דעם זין, אַז דער בורא האָט פֿאָרגעזען, אַז די לבֿנה וועט טעראַפֿאָרמירט ווערן. 
 מע זאָגט, אַז דעם קידוש־האָרץ האָט מען געפּרוּווט אײַנצופֿירן אויך אין ק’’ק ווענוס. ווענוס איז פֿאַרהעלטנישמעסיק געדיכט באַפֿעלקערט, און דאָרט וווינען גאָר ניט ווייניק בני־ישׂראל. די דאָזיקע פּלאַנעט האָט ניט קיין אייגענעם סאַטעליט. דערפֿאַר וואָלט אויפֿן ערשטן קוק לאָגיש געווען אײַנצופֿירן די ברכה לכּבֿוד דעם ערדקויל, דער היימפּלאַנעט פֿון די בני־אָדם. אלא ס’איז פֿאַראַן אַ קשיא – ווי קען מען זאָגן דעם קידוש־האָרץ פֿון ווענוס, אויב מע זעט ניט קיין ערדקויל? די פֿאַרוואָלקנטקייט פֿונעם ווענוסער הימל איז דאָך בדרך־כּלל אַזוי געדיכט, אַז אפֿילו די זון איז גאָר ניט אַזוי פּראָסט צו דערזען. און וועגן דעם ערדקויל איז בכלל ניטאָ, וואָס צו רעדן. צוליב דעם האָבן די ווענוסער רבּנים בסוף פֿאַקטיש אָפּגעשאַפֿן דעם קידוש־לבֿנה און דעם קידוש־האָרץ ניט אײַנגעפֿירט. 
 פֿאָרזעצנדיק די דאָזיקע טעמע, איז נייטיק צו זאָגן, אַז אין ק’’ק מאַרס איז אין דעם פּרט דער מצבֿ גאָר אַ פֿאַרשידענער. מאַרס איז ניט קיין ווענוס, ער האָט גאַנצענע צוויי אייגענע סאַטעליטן. אָבער די בני־ישׂראל, וועלכע וווינען אויפֿן מאַרס, בענטשן ניט פֿאָבאָס און נישט דיימאָס. און טאַקע ווי קען מען בענטשן פּחד און שרעק? — אַזוי דאָך זעצן זיך איבער פֿונעם לשון־יוון די נעמען פֿון די דאָזיקע סאַטעליטן. קיין באַזונדערע פֿאַרוואָלקנטקייט איז אויפֿן מאַרס ניט פֿאַראַן. ס’איז מעגלעך פֿון דאָרטן צו זען ניט בלויז דעם ערדקויל, נאָר אויך די לבֿנה גופֿא. אָבער ס’איז ווינטשנסווערט אויסצונוצן פֿאַר דעם אַ טעלעסקאָפּ, ווײַל אַנדערש זעט מען זיי ווי אַ מין טאָפּלטן שטערן און ס’איז אומעגלעך צו פֿאַרשטיין, וואָס איז אייגנטלעך דער ערדקויל און וווּ איז די לבֿנה. דערפֿאַר האָבן די מאַרסער רבּנים אָפּגעהיט דעם קידוש־לבֿנה. מע זאָגט אים לויט די פֿאַזעס פֿון דער לבֿנה בנוגע צום ערדקויל. פּונקט אַזוי, ווי אין ירושלים. אלא מאי? האָט מען דערבײַ אײַנגעפֿירט אַ נײַעם מינהג־המקום: מע האָט אײַנגעשטעלט טעלעסקאָפּן בײַם אַרײַנגאַנג אין אַלע מאַרסער שילן, און יעדער מתפּלל קוקט אַרײַן אין טעלעסקאָפּ כדי דערזען די לבֿנה בײַם זאָגן די אַנטשפּרעכיקע ברכה. 
 בנימין האָט פֿון לאַנג שוין ליב געקראָגן מאַרס. אָט די פּלאַנעט איז ערטערווײַז בפֿירוש ענלעך אויף אייניקע פֿון אירע פֿאָרזעערישע שילדערונגען אין ריי ברעדבעריס “די מאַרסער כראָניקעס”: “ביזוואַנען עס האָט געזען דאָס אויג, האָבן זיך צום הימל אויפֿגעהויבן ביימער… און ניט עפּעס אַ קליינוואַרק, ניין, ניט קיין שפּראָצלינגען, ניט קיין שלאַבעריקע ביימעלעך, נאָר מעכטיקע שטאַמען, מעכטיקע ביימער ווי אַ הויז אין דער הייך, גרינע־גרינע, ריזיקע, קײַלעכדיקע, פּראַכטפֿולע ביימער מיט געבלעטער, וואָס האָט זיך געזילבערט; שאָרכנדיקע אויפֿן ווינט לאַנגע רייען ביימער אויף באַרג־שיפּועים: לימענעס און ליפּעס, סעקוואָיעס און מימאָזעס, דעמבן און אולמעס, אָסינעס, ווײַנשלביימער, קליאָנען, יאַסינעס, עפּלביימער, מאַראַנצנביימער, עקאַליפּטן”… געדענקט איר? 
 אָבער דאָס מאָל איז מאַרס ניט געווען דער ציל פֿון בנימינס רײַזע. נאָר אַן איבערלאָד־פּונקט, וווּ ער האָט געוואַרט אויף אַ שיף פֿון דער פֿירמע “עכּו’’ם בע’’מ”, וועלכע האָט געפֿירט אירע טעכניקער צו טאָן אַן אָרדנטלעכן פּראָפֿילאַקטישן רעמאָנט אויף דער קינסטלעכער לבֿנה פֿון צערעס. מיט דער זעלבער שיף איז אויך ער אָנגעקומען אַהין. 
 צערעס דאָס איז דער איינציקער ווירקלעכער ייִדישער געלטאַכט. די איבעריקע ייִדישע געלטאַכטן עקזיסטירן בלויז אינעם ווירטועלן רוים. איצט זײַנען מיר שוין צוגעוווינט צו דעם, אַז עס זײַנען פֿאַראַן כּלערליי געלטאַכטן, וואָס האָבן ניט קיין שום שייכות צו קיין שום געלישע און בכלל קעלטישע שפּראַכן. אָבער אַזוי איז עס געווען ניט תּמיד. אַמאָל האָט די אידיי פֿון אַ געלטאַכט, וואָס האָט ניט צו טאָן מיט קיין געלישע שפּראַכן, אויסגעזען ווי אַ לעפּישע. בנימין האָט ניט געוווּסט, ווער איז געווען דער ערשטער צו פֿאַרברייטערן דעם באַגריף “געלטאַכט” אויף אַלע שפּראַך־רעזערוואַטן בכלל. אָבער ער פֿלעג זיך צוגרייטן ווי געהעריק איז צו זײַנע רײַזעס און צוליב דעם האָט בנימין נאָך פֿאַרן אַרײַנגיין דאָס מאָל אין דער אָרביטאַלער ווענדע אויף דער ערד געוווּסט גענוי, אַז די אידיי פֿונעם ייִדישן געלטאַכט איז אַנטשטאַנען בײַ אַן אַמעריקאַנער ייִדישן ביזנעסמען מיסטער דזשאָזעף בערעזין. 
 פֿאָרזעצונג קומט. 
 
  וועלוול טשערנין  
                