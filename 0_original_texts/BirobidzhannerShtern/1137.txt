
 אַ פֿריילעכן יום־טובֿ פֿון ליכט, 
 &nbsp;בטחון און נס אײַך 
 לייב נײַדוס 
 ליכט! 
 חנוכּה־ליד 
 נשמות ווימלען שטויביקע, 
 דער נעפּל איז געדיכט — 
 צינדט אָן די ליכט, די אייביקע, 
 די חשמונאים־ליכט! 
 ווען בלוטיקע געוויטערן 
 צעטרייסלען אונדזער גאַס, 
 ווען אָר׳מע הערצער ציטערן 
 פֿון אָנמאַכט און פֿון האַס; 
 ווען אונדז׳רע שיפֿן טרויערן 
 און בענקען נאָך אַ ברעג, 
 ווען וויסטע אימות לויערן 
 אויף אונדזער אַלטן וועג — 
 צינדט אָן דעם שײַן, דעם ליכטיקן, 
 ער ווײַזט אין נעפּל־טעג 
 דעם וויכטיקן, דעם ריכטיקן, 
 דעם אויסדערוויילטן וועג! 
 זאָל לײַכטן ער, דערמאָנענדיק, 
 אין גבֿורות און אין מוט, 
 דערוועקנדיק און מאָנענדיק 
 פֿון אונדז דעם אַלטן גלוט. 
 עס פֿעלן הערצער גלייביקע, 
 דער נעפּל איז געדיכט — 
 צינדט־אָן די ליכט, די אייביקע, 
 די חשמונאים־ליכט! 
 אבֿרהם רייזען 
 חנוכּה־ליכט 
 ״ברוך אַתּה״ 
 ״ברוך אַתּה״ 
 זינגט דער טאַטע 
 און ער צינד די ליכט: 
 פֿון זיי שטראַלן 
 מילדע פֿאַלן 
 אויף זײַן בלאַס געזיכט. 
 און אַ פֿײַער, 
 הייליק, טײַער, 
 אין די אויגן לײַכט; 
 און דער מידער 
 מיט די גלידער 
 האָט זיך אויסגעגלײַכט. 
 