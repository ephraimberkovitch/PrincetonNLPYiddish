
 דעם 30סטן אָקטאָבער ווערט די צײַטונג ״ביראָבידזשאַנער שטערן נײַנציק יאָר יונג. די צאָל 90 ווערט, ווי באַוווּסט, באַצייכנט אין גמטריא מיטן אות צ’. פֿון אָט דעם אות הייבן זיך אָן אַזעלכע גוטע ייִדישע ווערטער, ווי «צדק», «צוויט», «צערטלעכקייט» און אויך דאָס באַקאַנטע אַלע ביראָבידזשאַנער זיסע וואָרט «צימעס». אָבער עס שטעלט זיך פֿאָר, אַז אינעם קאָנטעקסט פֿונעם 90־יאָריקן יובליי פֿון «ביראָבידזשאַנער שטערן» איז דאָס וויכטיקסטע וואָרט, וואָס הייבט זיך אָן פֿונעם אות צ’, «צוקונפֿט». דאָס איז דווקא יענץ, וואָס מיר ווינטשן אונדזער צײַטונג, וועלכע האָט אָנגעהויבן צו דערשײַנען גלײַכן נאָכן שאַפֿן דעם ביראָבידזשאַנער ייִדישן נאַציאָנאַלן ראַיאָן, וועלכער איז שפּעטער געוואָרן די ייִדישע אויטאָנאָמע געגנט. 
 