
 
 אויפֿן 28 יאַנואַר פֿאַלט האַיאָר אויס חמישה־עשֹר , “ ראָש־השנה לאילנות ”. די דאַטע האַלט מען פֿאַרן אָנהייב פֿון פֿרילינג אינעם הייליקן לאַנד . 
 
 און ווידער קומט דער חודש שבֿט, 
 דעם פֿרילינגס שטראַל, דעם ווינטערס קאַט, 
 וואָס האָט אַמאָל בײַ זיך געהאַט 
 פֿאַר יעדן ייִד אַ באָקסער, 
 
 אַ גרוס פֿון דעם געבענטשטן לאַנד, 
 צום סאַמע ווײַטן הימלראַנד 
 האָט ער דערלאַנגט זײַן לאַנגע האַנט, 
 און אין דער האַנט — באָקסער. 
 
 דעם קודש־פּרי דורך צײַט־און־רוים 
 פֿלעג תּמיד ברענגען שבֿט קוים־קוים. 
 לאַנג איז דער וועג פֿון זוים צו בוים. 
 אויף דעם איז דאָך דער באָקסער. 
 
 דאָ, אין די בערג, אויף יעדן טריט 
 געפֿינט אַ באָקסערבוים דער ייִד, 
 נאָר זײַנע פּירות עסט ער ניט. — 
 צו האַרט איז ער, דער באָקסער. 
 
 פֿאָרט, ווי אין יענער קאַלטער ווײַט, 
 וויל איך באַגרײַפֿן זײַן באַטײַט, 
 ווען ס’קומט די רייצנדיקע צײַט, 
 וואָס האָט דעם טעם פֿון באָקסער. 
 
 קדומים, תשנ’’ט 
 
 וועלוול טשערנין 
 