
                     ס׳איז נאָר וואָס אַרויס פֿון דרוק דער אָרדנטלעכער נומער פֿונעם ליטעראַריש־פּובליציסטישן 
   אַלמאַנאַך ״ביראָבידזשאַן״. 
 אין אים איז פֿאַראַן אַ באַדײַטנדיקער אָפּטייל אויף ייִדיש 
 די ערשטע בענד פֿונעם אַלמאַנאַך “ביראָבידזשאַן” האָבן זיך באַוויזן אין גיכן נאָך דעם, ווי עס האָט זיך פֿאַרענדיקט די צווייטע וועלט־מלחמה. דעמאָלט איז ער דערשינען בלויז אויף ייִדיש. אין 1949, אויף דער כוואַליע פֿון דער אַנטיסעמיטישער קאַמפּאַניע, וועלכע האָט זיך אָנגעהויבן אינעם ראַטן־פֿאַרבאַנד, איז דאָס אַרויסלאָזן דעם אַלמאַנאַך אויפֿגעהערט געוואָרן. 
 זײַן ווידערגעבורט איז פֿאָרגעקומען בלויז אין 2004 לויט איניציאַטיוו פֿון דער אָרטיקער שעפֿערישער אינטעליגענץ און בײַ דער שטיצע פֿון דער געגנטלעכער רעגירונג. צו יענער צײַט האָט די שפּראַכלעכע סיטואַציע אין דער ייִדישער אויטאָנאָמער געגנט זיך געענדערט אויף אַ ראַדיקאַלן אופֿן, דעריבער האָט דער אַלמאַנאַך “ביראָבידזשאַן” אָנגעהויבן דערשײַנען אויף רוסיש. 
 פֿאַר דער ייִדישער שפּראַך, וועלכע בלײַבט אַ וויכטיקער עלעמענט פֿון קולטור־ירושה פֿון דער אויטאָנאָמיע, איז אָפּגעהיט געוואָרן בלויז אַ סימבאָלישע ראָלע, וועלכע האָט זיך אויסגעדריקט ניט בלויז אין דעם, וואָס דער טיטל פֿונעם אַלמאַנאַך ווערט געשריבן אויף צוויי שפּראַכן, נאָר אויך אין פּובליקאַציע פֿון באַזונדערע מאַטעריאַלן אויף ייִדיש, שוין אָפּגערעדט וועגן פֿילצאָליקע איבערזעצונגען פֿון ייִדיש אין רוסיש. 
 דער נײַער באַנד פֿונעם אַלמאַנאַך “ביראָבידזשאַן” שיידט זיך אונטער מיט דעם, וואָס אין אים איז פֿאַראַן אַ באַדײַטנדיקער אָפּטייל אויף ייִדיש. עס זײַנען פֿאַרעפֿנטלעכט סײַ אָריגינעלע מאַטעריאַלן פֿון מחברים, וועלכע וווינען אין רוסלאַנד (בתוכם אין דער ייִדישער אויטאָנאָמער געגנט), אין ווײַסרוסלאַנד, אין ישׂראל און אין די פֿשאַ, סײַ איבערזעצונגען פֿון רוסיש. 
 דאָס שאַפֿן אַזאַ אָפּטייל אין דעם אַלמאַנאַך איז ניט בלויז אַ מין זשעסט, וואָס דעמאָנסטרירט אונדזער אַכטונג צו דער קולטור־ירושה פֿון דער ייִדישער אויטאָנאָמער געגנט, נאָר אויך אַן אָנמעלדונג אויפֿן פֿאַרוואַנדלען דעם אַלמאַנאַך “ביראָבידזשאַן” אין אַן ערנסטער ליטעראַרישער טריבונע פֿאַר ייִדישע שריפֿטשטעלער, צעזייטע און צעשפּרייטע איבער לענדער און קאָנטינענטן. אונדזערע לייענער, וואָס קענען ניט ייִדיש, קאָנען זיך דערוויסן וועגן דעם, וואָס ווערט פֿאַרעפֿנטלעכט אויף ייִדיש, פֿונעם רוסיש־שפּראַכיקן אינהאַלט. און די, וואָס קענען ניט רוסיש, דאַרפֿן אַנטשפּרעכיק אַרײַנקוקן אינעם ייִדיש־שפּראַכיקן אינהאַלט. 
 אַ דירעקטע שייכות צו דער ייִדישער קולטור האָבן די פֿאָלגנדע מאַטעריאַלן פֿונעם רוסישן אָפּטייל: אַן אויסצוג פֿון יורי בערקאָוויטשעס פֿילם־סצענאַר לויט איציק מאַנגערס “דאָס בוך פֿון גן־עדן”, וועלוול טשערנינס פֿאַנטאַסטישע דערציילונג “צושנײַדן פֿון דאָס נײַ” (איר ייִדישער אָריגינאַל איז פֿאַרעפֿנטלעכט געוואָרן אין “ביראָבידזשאַנער שטערן”), אלכּסנדרה פּאָליאַנס איבערזיכט פֿון דער ביכער־סעריע “די בלאָנדזשנדע שטערן” פֿונעם מאָסקווער פֿאַרלאַג “קניזשניקי” (אין אָט דער סעריע ווערן פֿאַרעפֿנטלעכט רוסישע איבערזעצונגען פֿון דער ייִדישער פּראָזע), וואַלערי דימשיצעס עסיי “אַ ליבעלע מיט זעקס פֿערזנפֿיס” (געווידמעט פּראָבלעמען פֿון פּאָעטישער איבערזעצונג פֿון ייִדיש אין רוסיש) און הילל קאַזאָווסקיס נאָטיץ וועגן מאַטעריאַלן, פֿאַרבונדענע מיטן ביראָבידזשאַנער ייִדישן פֿאָלקס־טעאַטער אינעם מאָסקווער מוזיי פֿאַר געשיכטע פֿון די ייִדן אין רוסלאַנד. אונטערשריפֿטן צו פֿאָטאָ־בילדער פֿון אָט דער נאָטיץ זײַנען, אגבֿ, סײַ אויף רוסיש סײַ אויף ייִדיש, פּונקט ווי אונטערשריפֿטן צו געמעלן פֿון ביראָבידזשאַנער קינדער, וועלכע ווערן פֿאַרעפֿנטלעכט אין דעם באַנד. 
 אינעם קאָנטעקסט פֿון דער ייִדישער קולטור איז כּדאי צו דערמאָנען אויך אַ געווידמעטן דעם ייִדישן פֿאָלקלאָר אויסצוג פֿונעם אַרטיקל “ייִדן אין ווײַסרוסלאַנד”, וועלכן ס׳האָט אָנגעשריבן אַריבער הונדערט יאָר צוריק דער קלאַסיקער פֿון דער ווײַסרוסישער ליטעראַטור זמיטראָק ביאַדוליאַ (שמואל פּלאַווניק). 
 
   יורי כאַנקאַן  
  די אַלטע לבֿנה און דאָס מיידל  
  
  צווישן די מחברים, וועלכע זײַנען שוין גוט באַקאַנט די שטענדיקע לייענער פֿונעם אַלמאַנאַך ״ביראָבידזשאַן״ און פֿון דער צײַטונג ״ביראָבידזשאַנער שטערן״ זײַנען פֿאַראַן עטלעכע נײַע נעמען און צווישן זיי – יורי כאַנקאַן פֿון מאַגאַדאַנער געגנט. 
 אַבאָריגענען פֿונעם רוסלענדישן ווײַטן מיזרח זײַנען עטלעכע קליינע פֿעלקערשאַפֿטן, וועלכע געהערן איבערהויפּט צו דער זעלבער שפּראַכלעכער גרופּע, ווי די מער באַוווּסטע מאַנטשזשורן. יורי כאַנקאן געהערט צו איינס פֿון אָט די פֿעלקערשאַפֿטן – עווענען (פֿריִער פֿלעגט מען זיי רופֿן “לאַמוטן”), וועלכע ציילן אָן סך־הכּל אַרום 22 טויזנט נפֿשות. ער איז געבוירן געוואָרן אין&nbsp; 2691 און וווינט אינעם דאָרף גיזשיגע פֿון דער מאַגאַדאַנער געגנט. יורי אַיז אַ באַרימטער מײַסטער פֿון ביין־שניצערײַ. דאָס איז אַ טראַדיציאָנעלע פֿאָלקס־קונסט פֿון די עווענען, ווי אויך פֿון אַנדערע אַבאָריגענען פֿונעם רוסלענדישן ווײַטן מיזרח. באַנאַנד מיט דעם זאַמלט ער עווענישע פֿאָלקס־מעשׂיות אָדער פֿאַרפֿאַסט מעשׂיות אַליין אינען גײַסט פֿונעם עווענישן פֿאָלקלאָר. 
 אינעם אַלמאַנאַך איז יורי כאַנקאַנס שאַפֿונג פֿאָרגעשטעלט סײַ אינעם רוסישן אָפּטייל, סײַ אינעם אָפּטייל אויף ייִדיש (אין וועלוול טשערנינס איבערזעצונג). אַזוי אַרום איז דער עווענישער פֿאָלקלאָר צום ערשטן מאָל איבערגעזעצט געוואָרן אויף ייִדיש. 
 
  אין דער טיף פֿון דער טײַגע, בײַ אַ וואַלד־אָזערע איז געשטאַנען אַן אָרעמע הײַזערקע. אין איר האָבן געוווינט אַ פֿאָטער, אַ מוטער און זייער טאָכטער אַ יפֿת־תּואר. יעדן אָוונט, ווען אויפֿן הימל האָבן זיך באַוויזן די שטערן און די לבֿנה, פֿלעג דאָס מיידל אַרויסגיין אין דר’אויסן זיך צו קוויקן מיט זייער שיינקייט… 
 און אָט איין מאָל האָט זי דערזען, אַז פֿונעם הימל לאָזט זיך אַראָפּ די אַלט־געוואָרענע לבֿנה. זי האָט זיך אַראָפּגעלאָזט צו דער וואַלד־אָזערע און אָנגעהויבן גיסן אויף זיך וואַסער. דאָס מיידל איז צוגעגאַנגען צו דער לבֿנה און געפֿרעגט, וואָס טוט די לבֿנה און צי וועט די לבֿנה ניט מיטנעמען זי צו די שטערן. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ניין, וועל איך דיך ניט מיטנעמען, – האָט געענטפֿערט די לבֿנה. 
 און בלויז דעמאָלט האָט דאָס מיידל באַמערקט, אַז די לבֿנה באַגיסט אַ קליין און אַ שיין בלימל, וואָס וואַקסט אויף איר. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; אָבער אויב דו וועסט מיר העלפֿן, וועל איך דיך יאָ מיטנעמען, – האָט געזאָגט די לבֿנה. 
 און זי האָט גענומען דאָס מיידל מיט זיך. 
 זינט דעמאָלט אָן לעבט דאָס מיידל אויף דער לבֿנה און, ווען די לבֿנה ווערט אַלט, לאָזן זיי זיך אַראָפּ צו דער וואַלד־אָזערע כּדי אָנעמען וואַסער. 
 און אָט, אויב מע גייט אַרויס אין דר’אויסן בעת דער פֿולער לבֿנה און מע גיט אַ קוק אויף איר, קען מען דערזען אויף איר אַ מיידל מיט אַן עמערל. דאָס מיידל קוקט אויף דער ערד און גלייבט, אַז ווען־ניט־איז וועלן אויף דער לבֿנה וואַקסן אַ סך, גאָר אַ סך בלומען. 
 
  ייִדיש – וועלוול טשערנין 
 יורי כאַנקאַן. ״דאָס מיידל און די לבנה־בלום 
                