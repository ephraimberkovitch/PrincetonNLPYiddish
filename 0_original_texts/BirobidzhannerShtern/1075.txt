
                     &nbsp;אין ירושלים איז ממש נאָר וואָס דערשינען אויף רוסיש אַ בוך מיטן טיטל “אי לעבן, אי זיך אומקערן מיט זכּרון… קרימטשאַקעס: געשיכטע, עטנאָגראַפֿיע, קולטור”. 
   עס שטעלט מיט זיך פֿאָר אַ פֿאַרנעמלעכע (אַריבער 250 זײַטן) זאַמלונג פֿאַרשיידנאַרטיקע מאַטעריאַלן (אַרטיקלען, פֿאַרצייכענונגען, אינטערוויוען, מעמואַרן, אַרכיוו־דאָקומענטן, פֿאָטאָ־בילדער), וועלכע שפּיגלען אָפּ כּלערליי אַספּעקטן פֿון דער געשיכטע און קולטור פֿון אַ קליינער אין צאָל און כּמעט פֿולקום שוין אַסימילירטער טיורקיש־שפּראַכיקער ייִדישער עדה – קרימטשאַקעס. דאָס רובֿ פֿון די קרימטשאַקעס זײַנען אומגעבראַכט געווארן דורך נאַציסטן בעתן ייִדן־חורבן אין קרים. אַ טייל פֿון די אײַנגעשלאָסענע אינעם בוך מאַטעריאַלן זײַנען פֿאַרעפֿנטלעכט געוואָרן צום ערשטן מאָל. דער צונויפֿשטעלער און איינער פֿון די מחברים פֿון דעם בוך איז מיכאל גורדזשי, אַ קרימטשאַק אַ ישֹראלי, און זײַן וויסנשאַפֿטלעכער רעדאַקטאָר – אַ רוסלענדישער פֿאָרשער דאָקטאָר מיכאַיִל קיזילאָוו. די פּרעזענטאַציע פֿונעם נײַם בוך וועט דורכגיין דעם 30טן אַפּריל אין אשדוד און געוואָרן אַ באַדײַטנדיקע קולטור־געשעעניש אינעם לעבן פֿון דער קליינער עדה, דאָס רובֿ פֿון וועלכער וווינט איצט אין ישֹראל. 
 
   וו. אַראָנאָוו   
 
                 