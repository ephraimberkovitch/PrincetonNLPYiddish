
 פֿון ניקאָלײַ באָראָדולין , ניו־יאָרק 
 
 מרים טרין איז אַן אָנגעזעענע ייִדיש־לערערין און די הױפּט־רעדאַקטאָרין פֿונעם לאַנגיאָריקן געזעלשאַפֿטלעך־ליטעראַרישן זשורנאַל ״אױפֿן שװעל״. צוזאַמען מיט איר מאַן אליעזר ניבאָרסקי פֿירט זי אָן מיט דער קולטורעלער אָרגאַניזאַציע ״יאָ — ייִדיש־אָרט״ און&nbsp; לערנט ייִדיש אין אַ צאָל אינסטיטוציעס, בתוכם אין ״אַרבעטער־רינג״. 
 וועגן ייִדיש און וועגן זיך אַליין דערציילט מרים די לייענערס פֿון ״ביראָבידזשאַנער שטערן״ 
 
 נ . ב .: טײַערע מרים , װי אַזױ ביסטו געקומען צו ייִדיש ? 
 
 מ .ט . : איך בין געבױרן געװאָרן אין קראָקע, פּױלן. איך שמײכל תּמיד און זאָג, אַז איך בין אַן אמתער גאַליציאַנער, כאָטש דאָס איז אפֿשר ניט דאָס ערשטע, װאָס מע קען מחשד זײַן װען מע זעט מיך. איך וואָלט דעם אָ זאַץ געזאָגט קירצער: איך בין געבוירן בײַ אַ מאַמען פֿון פּוילן און אַ טאַטן פֿון — דעם עקזאָטישן וויעטנאַם. איך האָב געװױנט אַכט יאָר אין פּױלן און דערנאָך עמיגרירט מיט טאַטע־מאַמע קיין דײַטשלאַנד. װען איך האָב געענדיקט די שולע, האָב איך עולה געװען קיין ישֹראל. איך דאַרף זיך מודה זײַן, אַז איך בין קודם אַ פֿאַרברענטער ציוניסט, אײדער איך בין געװאָרן אַ פֿאַרברענטער ייִדישיסט. 
 װען איך בין געקומען קײן ישֹראל, האָב איך שױן געקענט העברעיִש, דאָס הײסט עבריתּ איז געװען די ערשטע ייִדישע שפּראַך, װאָס איך האָב געקענט. איך האָב געװוּסט װעגן ייִדיש, אַז עס איז געװען אין דער משפּחה, אָבער עס איז קײן מאָל ניט געװען קײן גרױסע טעמע אין דער משפּחה. איך האָב קײן מאָל ניט געהערט ייִדיש אין מײַן קינדהײט. איך האָב יאָ געקענט דײַטש, העברעיִש און פּױליש, װאָס איז מײַן מוטערשפּראַך, און װען איך בין געקומען מיט אָט דעם פּעקעלע קיין ישֹראל, האָב איך זיך אין העברעיִשן אוניװערסיטעט אָנגעהױבן באמת צופֿעליק לערנען אין דעמאָלטיקן ייִדיש־אָפּטײל, װאָס האָט נאָך עקזיסטירט. פֿאַר װאָס צופֿעליק? װײַל איך בין געקומען זיך לערנען פֿילאָסאָפֿיע, װאָס איז געװען מײַן גרױסער חלום. מע האָט מיר געזאָגט, אַז אײן לימוד איז ניט גענוג און איך דאַרף אױסקלײַבן נאָך אײן לימוד פֿאַרן דיפּלאָם פֿון באַקאַלאַװער. איך האָב זיך דערװוּסט, אַז ס׳איז דאָ ייִדיש, און דער באַשלוס איז געװען זײער אַ פּראַגמאַטישער, װײַל איך האָב געװוּסט, אַז ייִדיש איז אַן ערך דײַטש, פּױליש און העברעיִש, די שפּראַכן װאָס איך קען. איך האָב געטראַכט, אַז אױב פֿילאָסאָפֿיע װעט זײַן זײער שװער, װעל איך אױסבאַלאַנסירן מיט עפּעס װאָס איז ניט אַזױ שװער. נאָך דרײַ יאָר בין איך שױן געבליבן מיט ייִדיש, איך בין פֿאַרכאַפּט געװאָרן מיט דער שפּראַך אפֿשר אױך צוליב פּערזענלעכע סיבות און דער עיקר צוליב דער רײַכער ליטעראַטור. 
 
 נ.ב.: װער האָט דיך געלערנט ייִדיש? 
 
 מ .ט . : איך האָב זיך געלערנט בײַ אױסערגעװײנלעכע לערערס, די היגע, די ישֹראלדיקע פּראָפֿעסאָרן־ייִדישיסטן. צװישן זײ איז געװען פּראָפֿעסאָר יחיאל שײנטוך , ניט נאָר מײַן ייִדיש־לערער, נאָר אױך אַ פּערזענלעכער מענטאָר. פֿון אים האָב איך זיך געלערנט אי ליב צו האָבן די שפּראַך, אי די פֿאָרשונג אױף ייִדיש, און צוליב אים בין איך געקומען צו אַ תּחום, װאָס איז מיר געװאָרן אַזױ טײַער און נאָענט צום האַרצן און איך האָב אָפּגעגעבן אַ סך יאָרן דער פֿאָרשונג פֿון דער חורבן־ליטעראַטור. 
 כ׳האָבֿ זיך געלערנט מיט אַזעלכע גדולים װי פּראָפֿעסאָר חוה טורניאַנסקי , װאָס פֿאַרנעמט זיך מיט אַלט־ייִדיש, װאָס איז ניט געװאָרן מײַן באַליבטסטער לימוד, אָבער ער איז געװען זײער װיכטיק פֿאַר מיר. איך האָב זיך געלערנט מיט פּראָפֿעסאָר אַבֿרהם נאָװערשטערן , װאָס איז אױך אַ שם־דבֿר. בקיצור, איך האָב זיך געלערנט בײַ אַ סך װיכטיקע ייִדיש־לערערס, װאָס האָבן מיך שטאַרק געשטאַלטיקט. 
 איך האָב געענדיקט מײַן ערשטן דיפּלאָם אין ירושלימער אוניװערסיטעט און צום לעצטן יאָר דאָרטן פֿאַרבונדן אױפֿן קונציקן אופֿן די צװײ לימודים – פֿילאָסאָפֿיע און ייִדיש: איך האָב אָנגעשריבן פֿאַר מײַן פּראָפֿעסאָר פֿון פֿילאָסאָפֿיע אַ סעמינאַר־אַרבעט אױף ייִדיש און דאָס האָט אים פֿאַרכּישופֿט. 
 איך האָב געמאַכט מײַן מאַגיסטער־דיפּלאָם אין ייִדישע לימודים אין פּאַריז און דאָרטן האָב איך זיך באַקענט מיט דער פּאַריזער ייִדישער סבֿיבֿה, געאַרבעט אין דער מעדעם־ביבליאָטעק און דאָס האָט מיר שטאַרק געהאָלפֿן פֿאַרבעסערן מײַן ייִדיש. איך האָב צום ערשטן מאָל געלערנט ייִדיש אין דער מעדעם־ביבליאָטעק. דאָס איז געװען אין 1999. נאָך אַ&nbsp; יאָר לימודים האָב איך געהאַט אַ נײַע געלעגנהײט צו באַקומען אַ שטעלע אין אָקספֿאָרד און מע האָט מיך דאָרטן אָנגענומען. איך האָב דאָרט געלערנט במשך אַ יאָר. דערנאָך — צוריק קײן פּאַריז און נאָך אַ פּאָר יאָר דאָרטן זיך אומגעקערט קיין ישֹראל. ישֹראל איז מײַן הײם, תּמיד געװען. איך מײן אַז מע קען אױפֿטאָן זײער אַ סך מיט ייִדיש אין ישֹראל און דאָרט איז נאָך אַלץ אַ גרױסע קאָנצענטראַציע פֿון הײמישע ייִדיש־רעדערס און דאָס איז אױסערגעװײנלעך און באַרײַכערנדיק. איך רעד ניט נאָר װעגן די חסידים. 
 איך האָב נאָך מײַן מאַגיסטער ממשיך געװען מיטן דאָקטאָראַט, װאָס איז געװען װעגן דער פּאָעזיע, װאָס מע האָט געשריבן אין די געטאָס און אין די לאַגערן. איך האָב אױסגעניצט אַלע שפּראַכן, װאָס איך קען, װײַל מע האָט געשריבן טאַקע אױף אָט די לשונות דאָרטן. דאָס איז געװען אַ גרױסע השפּעה פֿון מײַן פּראָפֿעסאָר יחיאל שײנטוך, אים צו לאַנגע יאָרן. ער פֿאָרשט נאָך אַלץ, און זײַן הױפּט־לימוד איז די פֿאָרשונג פֿון דער חורבן־ליטעראַטור אױף ייִדיש. 
 
 נ.ב.: װי לאַנג ביסטו אַ ייִדיש־לערערין? װוּ לערנסטו? 
 
 מ .ט .: איך בין אַ ייִדיש־לערערין זינט 1999 און איך לערן אי אין קורסן אױף אַ גאַנץ יאָר, אי אױף זומער־פּראָגראַמען אין פֿאַרשידענע לענדער. מײַן ערשטע זומער־פּראָגראַם איז געװען אין װילנע. דערנאָך האָב איך געלערנט אין סטראַסבורג, ניו־יאָרק און תּל־אַבֿיבֿ. איך האָב אױך געאַרבעט לאַנגע יאָרן אין אַ װיכטיקער ייִדישער אינסטיטוציע אין לאַנד, װאָס הײסט בית־שלום־עליכם, װוּ עס קומען פֿאָר װײַטער זײער אַ סך ייִדיש־קורסן. מיט 3 יאָר צוריק האָב איך מיט מײַן מאַן, אליעזר ניבאָרסקי, װאָס מיר האָבן מיט אים 4 קינדער, און מיר פֿירן אַ ייִדיש־רעדנדיקע שטוב, געגרינדעט אַ ייִדיש־צענטער ״יאָ — ייִדיש־אָרט״. דאָס איז אַ קלײנער ייִדיש־צענטער, װוּ מיר פֿירן פֿאַרשידענע ייִדיש־אַקטיװיטעטן און דער טראָפּ װערט געלײגט אױף ייִדיש. מיר האָבן דאָרט אַ רײ ייִדיש־קורסן אין זום פֿאַר פֿאַרשידענע מדרגות און אונדזער כּװנה איז צו אָרגאַניזירן בשותּפֿותדיקע אָװנטן אָדער צוזאַמענקומענישן, װוּ מע שמועסט מיט אַ גאַסט און דער עולם שמועסט אױך צװישן זיך. דאָס איז אַ געלעגנהײט פֿאַר מענטשן פּראַקטיצירן זײער ייִדיש און זיך באַטײליקן אין אַ לעבעדיקן שמועס. מיר האָבן געהאַט אַזעלכע שמועסן מיט שרײַבערס, איבערזעצערס, מיט זײער גוטע תּלמידים, װאָס האָבן זיך פּרעכטיק אױסגעלערנט ייִדיש און אױך מיט חסידים, כּדי צו דערנעענטערן די סעקולערע סטודענטן צום חסידישן לעבנס־שטײגער. עס זײַנען דאָ אַזױ פֿיל מחיצות צװישן פֿאַרשידענע ייִדישע גרופּעס און לאַגערן און מיר פּרוּװן אַ ביסל אָפּצומעקן די דיסטאַנץ, װאָס האָט זיך געשאַפֿן צוליב פֿאַרשידענע אידעאָלאָגיעס. 
 אונדזער צענטער ״יאָ״ האָט ניט קײן פֿיזישן לאָקאַל. מיר זײַנען אַריבער אױף ״זום״ און מיט דעם איז די װעלט געװאָרן אי קלענער, אי גרעסער און מיר זײַנען זײער צופֿרידן מיט דעם. דאָס יאָר האָבן מיר כּמעט 180 תּלמידים. דאָס ערשטע יאָר האָבן מיר אָנגעהױבן מיט 60 סטודענטן. דאָס איז אַ גוטער סימן, װאָס װײַזט, אַז די ייִדיש־װעלט װאַקסט. 
 דעצעמבער האָבן מיר אָרגאַניזירט אַ ייִדיש סוף־װאָך מיט אַרום 70&nbsp; באַטײליקטע, סײַ רעליגיעזע סײַ וועלטלעכע. די פּראָגראַם איז געװען צוגעפּאַסט צו פֿאַרשידענע מענטשן. מיר האָבן עס געפֿירט אין אַ קיבוץ און עס איז געװען זײער אַ שײנע שטימונג בײַ די אָנטײל־נעמערס. 
 
 נ.ב: מזל־טובֿ מיט װערן אַ רעדאַקטאָרין פֿון ״אױפֿן שװעל״, קענסטו זאָגן אַ פּאָר װערטער װעגן דעם? 
 
 מ .ט . : איך בין לעצטנס געװאָרן די רעדאַקטאָרשע פֿונעם באַקאַנטן זשורנאַל ״אױפֿן שװעל״, און עס קען זײַן אַז אין דער צוקונפֿט, װעלן די לײענערס פֿון ״ביראָבידזשאַנער שטערן״ זיך באַטייליקן אינעם זשורנאַל מיט זייערע אַרטיקלען. דער ערשטער נומער אונטער מײַן רעדאַקציע איז אַרויס פּונקט דעם 31סטן דעצעמבער 2020, זייער אַ סימבאָלישער סיום פֿון אַ משונהדיק יאָר! דער נומער הייסט ״מגפֿות און אַנדערע אָנשיקענישן״ און עס האָבן אין אים געדרוקט אַרטיקלען פֿון 20 פֿאַרשידענע שרײַבערס פֿון עטלעכע קאָנטינענטן און סך־הכּל 8 לענדער, שוין עטאַבלירטע שרײַבערס און פֿאָרשערס און יונגע סטודענטן און מחברים וואָס שטייען בײַם אָנהייב פֿון זייער שרײַבערישן וועג אויף ייִדיש. פֿאַראַן אין דעם נומער אי פֿיקציע, אי סאָציאָלאָגישע, לינגוויסטישע און היסטאָרישע שטודיעס, פּאעזיע פֿון הײַנטצײַטיקע פּאָעטן און אויך רעקאָמענדאַציעס פֿון נײַע פּובליקאַציעס וואָס האָבן אַ שײַכות מיט ייִדיש. איך רעקאָמענדיר אַגב זייער דעם דאָזיקן פֿרישן נומער. 
 
 נ .ב .: װאָס איז די הײַנטצײַטיקע שטימונג לגבי ייִדיש בײַם ייִנגערן דור אין ישֹראל ? 
 
 מ .ט .: ס׳איז דאָ זיכער אַן אינטערעס בײַם ייִנגערן דור. אין די קורסן האָבן מיר אַ צאָל יונגע מענטשן, װאָס זײַנען ערנסט פֿאַראינטערעסירט אין ייִדיש. אַ טײל פֿון זײ לערנען זיך פּרעכטיק און זײ קומען אָפֿט צו די אַקטיװיטעטן. לרובֿ זײַנען זײ פֿון אַשכּנזישע משפּחות, װאָס פֿאַרמאָגן ייִדישע געשיכטעס. אין העברעיִשן אוניװערסיטעט, װוּ איך לערן, האָב איך בפֿירוש צו טאָן נאָר מיט יונגע סטודענטן, װאָס זײַנען תּמיד פֿאַראינטערעסירט און זײ קומען מיט אַ משפּחה־הינטערגרונט. איך מײן, אַז דאָס איז אַ גרױסע מעלה אין ישֹראל, װאָס מיר האָבן בײַ די יונגע אַ מער נאַטירלעך געפֿיל צו דער קולטור, װאָס מע קומט צו איר מיטן עמאָציאָנעלן באַגאַזש לכתּחילה און דאָס מאַכט דעם קאָנטאַקט מיט דער שפּראַך גלײַכער, פּערזענלעכער און טיפֿער. 
 
 נ . ב .: װוּ האָסטו זיך אױסגעלערנט די מעטאָדע צו לערנען ייִדיש ? 
 &nbsp; 
 מ .ט .: ס׳איז מאָדנע, אָבער כ׳האָב זיך ניט געלערנט קײן פּעדאַגאָגיק. עס פֿעלט אין דער ייִדיש־װעלט אַ פּעדאַגאָגישער סעמינאַר פֿאַר ייִדיש־לערערס. איך האָב זיך ניט געלערנט װי צו זײַן אַ לערער, בלױז פֿון מײַן פּערזענלעכער דערפֿאַרונג און אפֿשר קומען מיר דאָ צו נוץ גענען, װײַל אין מײַן משפּחה פֿון דער מאַמעס צד איז דאָ אַ טראַדיציע צו זײַן אַ לערער. מײַנע ביידע באָבע־זיידעס און מײַן מאַמע זײַנען געװען לערערס. איך האָב זײער ליב לערנען. אפֿשר איז דאָס אױך אַ טײל פֿונעם סוד. 
 
 נ .ב .: פֿאַר װאָס האָט זיך געביטן די באַציִונג צו ייִדיש אין ישֹראל ? 
 
 מ .ט .: אײן דערקלערונג איז, אַז ס׳איז אַריבער גענוג צײַט. װי מע זאָגט: ״צײַט הײלט אַלע װוּנדן״. די װוּנד פֿון ייִדיש איז שױן אױסגעהײלט אין לאַנד און אױך העברעיִש איז גענוג עטאַבלירט און דאַרף ניט האָבן קײן מורא, אַז ייִדיש קען זײַן מיט עפּעס אַ קאָנקורענט. דער אמת איז אַז ייִדיש איז קײן מאָל ניט געװען קײן אמתער קאָנקורענט. ס׳איז געװען מער אַ טײל פֿון אַן אַלגעמײנער פּאָליטיק, ניט קײן סכּנה פֿאַר העברעיִש, אַז ייִדיש זאָל װערן די נאַציאָנאַלע שפּראַך פֿון מדינת־ישֹראל. די סיטואַציע האָט זיך באַרויִקט און דער בעסטער סימן װאָס מע קען דאָ זען איז, אַז די קינדער װאָס האָבן זיך געשעמט, װאָס זײערע טאַטע־מאַמעס רעדן ייִדיש, נעבעך, און װאָס האָבן נאָר געענטפֿערט אױף העברעיִש, קומען איצט אױף אַלע ייִדישע אַקטיװיטעטן. זײ קומען ניט נאָר זיך לערנען ייִדיש, נאָר אױך זיך אָפּצופֿרישן דאָס לשון, װאָס האָט זיך אײַנגעקריצט בײַ זיי אין דעם זכות, אַז די עלטערן האָבן ניט געקענט רעדן העברעיִש. עס שװימט אַרױס און אַרױף איצט און ס׳איז זײער אינטערעסאַנט דאָס צו זען. צװישן די יונגע איז שױן ניטאָ קײן פּראָבלעם פֿון אַ מאָל, זיך צו שעמען. ס׳איז ניט קײן דור פֿון אידעאָלאָגישע פּרינציפּן, דער דור פֿון מײַנע קינדער און אַ ביסל עלטער, די צװאַנציק־יעריקע און אַפֿילו 30יעריקע. איך מײן אין דער אמתן אַז קײנער האָט דאָ ייִדיש ניט געהאַסט. ס׳איז פּשוט אַ פּאַראַדאָקסאַלער מצבֿ: װי ייִדיש־שרײַבערס האָבן געשריבן װעגן ישֹראל און װאָס איז געװען דאָס געפֿיל פֿון די שרײַבערס, װאָס האָבן זיך באַזעצט דװקא אין ישֹראל. די שֹינאה איז געװען אפֿשר מער פּאָליטיש אױפֿגעבלאָזן, כּדי דאָס צו ניצן. אָבער די מאַסן האָבן גערעדט ייִדיש און די שפּראַך איז תּמיד געװען בנימצא, דער עיקר פֿון די 1940קער יאָר אָן. מענטשן זײַנען געקומען, דאָס איז געװען זײער שפּראַך, און זײ האָבן װײַטער גערעדט. עס זײַנען געװען צײַטונגען, אַ ביסל טעאַטער, כאָטש פֿון מאָל צו מאָל פֿאַרװערט. עס איז געװען אַ לעבעדיק לשון. און דאָס איז געבליבן און דאָס איז װאָס איך מײן װען איך זאָג, אַז װען מײַנע יונגע סטודענטן קומען הײַנט זיך לערנען מיט אַ געפֿיל, מיט אַ ירושה, װאָס איז לעבעדיק און דאָס איז דער בעסטער סימן, אַז ס׳איז קײן מאָל ניט געװען אַן אַבסאָלוטע שֹינאה און זיכער האָט מען ניט באַװיזן אױסצורײַסן אַלע װאָרצלען. 
 
 נ.ב.: צי האָסטו זיך געלערנט דײַן טאַטע־לשון, װיעטנאַמיש? 
 
 מ .ט .: איך דאַרף זיך מודה זײַן אַז נישט. דער טאַטע האָט מיט מיר ניט גערעדט אױף װיעטנאַמיש. אין פּױלן האָט ער מיט מיר גערעדט פּױליש און אין דײַטשלאַנד איז ער אין גיכן אַריבער אױף דײַטש, כאָטש ס׳איז געװען אַ נײַ לשון אויך פֿאַר אים. ער האָט עס געטאָן, מײן איך, כּדי עס זאָל גרינגער זײַן פֿאַר מיר זיך צו אינטעגרירן און אַסימילירן. ביז הײַנט איז דײַטש געבליבן די שפּראַך צװישן אונדז בײדן. איך האָב שפּעט אין מײַן לעבן געהאַט אַ פֿיזישן קאָנטאַקט מיט מײַנע באָבע־זײדע פֿון טאַטנס צד, װײַל ס׳איז געװען זײער שװער צו פֿאָרן קײן װיעטנאַם, אי טײַער, אי פֿיזיש אוממעגלעך פֿאַרן טאַטן, װאָס איז אומלעגאַל געבליבן אין אײראָפּע. איך האָב זיך באַגעגנט מיט מײַנע באָבע־זײדע צום ערשטן מאָל װען איך בין געװען 13 יאָר אַלט און איך האָב ניט געקענט קאָמוניצירן מיט זײ. אַלץ איז געװען דורך דער איבערזעצונג פֿון מײַן טאַטן. װען איך בין געװען 20 האָב איך זײ געזען נאָך אַ מאָל און דעמאָלט האָבן מיר געקענט רעדן, װײַל זײ האָבן אַ צײַט געלעבט אונטער די פֿראַנצױזן און געקענט גוט פֿראַנצײזיש, בשעת איך האָב עס אין צווישן געהאַט געלערנט אין שול. איך האָב זיך דעמאָלט מער באַקענט מיט זײ פּערזענלעך, מיט מײַן װיעטנאַמער ירושה. 
 
 נ .ב .: אַ שײנעם דאַנק פֿאַרן אַנטפּלעקן פֿאַר אונדז אַ פֿאַרכאַפּנדיקן טײל פֿון דײַן לעבן . מיר װינטשן דיר אַ סך הצלחות , געזונט און שעפֿערישע כּוחות ! 
 