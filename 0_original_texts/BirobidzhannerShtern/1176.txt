
 דער שטאָקהאָלמער פֿאַרלאַג «אָלניאַנסקי טעקסט», וועלכער ספּעציאַליזירט זיך אויף אַרויסלאָזן ביכער אויף ייִדיש, האָט מיטגעטיילט, אַז ס’איז אַרויס פֿון דרוק די צווייטע אויפֿלאַגע פֿון דזש.&nbsp;ק.&nbsp;ראָולינגס בוך «הערי פּאָטער און דער פֿילאָסאָפֿישער שטיין» אין דער ייִדישער איבערזעצונג פֿון אהרן ווישוואַנאַט. 
 די ערשטע אויפֿלאַגע איז אַרויס אין אָנהייב פֿונעם איצטיקן יאָר מיט אַ טיראַזש פֿון 1 טויזנט עקזעמפּלאַרן. דאָס איז זייער אַ סאָלידער טיראַזש בײַ הײַנטיקע צײַטן, ווען די ייִדישע לייענערשאַפֿט איז גאָר ניט גרויס. און פֿאָרט איז דער גאַנצער טיראַזש פֿון דער ערשטער אויפֿלאַגע אויספֿאַרקויפֿט געוואָרן כהרף־עין. די צווייטע אויפֿלאַגע פֿון דעם בוך איז מעגלעך געוואָרן אַדאַנק פֿילצאָליקע באַשטעלונגען, וועלכע זײַנען אָנגעקומען אינעם פֿאַרלאַג פֿון פֿאַרשיידענע לענדער פֿון דער וועלט. 
 די דאָזיקע פֿאַקטן לאָזן ניט קיין אָרט פֿאַר אַ ספֿק: «הערי פּאָטער און דער פֿילאָסאָפֿישער שטיין» איז ניט בלויז אַ וועלט־בעסטסעלער, נאָר אויך דאָס פּאָפּולערסטע בוך אויף ייִדיש במשך פֿון די לעצטע יאָרן. 
 
 וו. פּיריאַטינסקי 
 