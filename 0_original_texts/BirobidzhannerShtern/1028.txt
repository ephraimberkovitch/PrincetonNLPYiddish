
 פֿאַרמאַכט די אויגן און דערהערט דורך די יאָרהונדערטער דעם רויש פֿון דער אוראַלטער שטאָט. 
 איך פֿאַרבעט אײַך צו מאַכן אַ רײַזע דורך דער צײַט — אינעם נאַציאָנאַלן פּאַרק צפּורי. 
 דאָס איז איינס פֿון מײַנע באַליבסטע ערטער אין ישֹראל. איך וויל, איר זאָלט דערפֿילן די אַטמאָספֿער, דעם גײַסט פֿון פֿאַרגאַנגענע תּקופֿות און געשעענישן און זיך צורירן צו די סודות, וואָס עס היט דער פּאַרק. יעדער באַזוכער קאָן דאָ געפֿינען פֿאַר זיך אַן אינטערעסאַנטע באַשעפֿטיקונג. די געסט פֿונעם פּארק קאָנען שפּאַצירן לענגאויס שאָטנדיקע שטעגלעך אין אַ סאָסנע־וואַלד, אין דרײַ פֿאַרשידענע פּונקטן פֿונעם פּאַרק קאָן מען קוקן פֿאַרכאַפּנדיקע פֿילמען, וועלכע וועלן אײַך איבערטראָגן אין אוראַלטע תּקופֿות און דערציילן וועגן דער געשיכטע פֿונעם דאָזיקן אָרט. מע קאָן קויפֿן דאָ סוּווענירן און איבערכאַפּן דעם הונגער, זיצנדיק בײַ פּיקניק־טישלעך אונטער אַלטע איילביימער אָדער אין קאַפֿע. 
 די פּאַרק־סטעזשקעס,לענגאויס וועלכע מע האָט געפֿלאַנצט פֿרוכט־קוסטן און ביימער, זײַנען עטלעכע קילאָמעטער די לענג — גרייט זיך צו, עס וואַרט אויף אונדז אַ ווײַטער וועג. מיר דאַרפֿן אויסגיין די גאַנצע הויפּטשטאָט. יאָ־יאָ, צפּורי איז געווען די הויפּטשטאָט פֿון גליל שוין אין יענע צײַטן, ווען נצרת איז נאָך געווען אַ קליין דערפֿל. 
 דהײַנו, מיר לאָזן אונדזערע אויטאָמאָבילן אויף אַ ברייטן פּאַרקירפּלאַץ און לאָזן זיך אין וועג. איך דאַרף זאָגן, אַז אָט דער פּאַרקירפּלאַץ איז נישט קיין איינציקער דאָ. די מענטשן, וועלכע האָבן פּראָבלעמען מיט געזונט, קאָנען זיך דערקלײַבן אין יעדן ווינקל פֿונעם גרויסן פּאַרק מיט אַ רעדלשטול אָדער מיט אַן אויטאָ. 
 כּל־זמן מיר גייען צו דעם ערשטן ציל, וועל איך דערציילן וועגן צפּורי, וואָס שטייט אויפֿן שפּיץ בערגל. עס דאַכט זיך, אַז די שטאָט שוועבט גלײַך ווי אַ פֿויגל אין די הימלען און קוקט אַראָפּ פֿון דער הייך. ״פֿויגל״ אין העברעיִש הייסט ״צפּור״. ס’קאָן זײַן, אַז גראָד דערפֿאַר האָט די שטאָט באַקומען אַזאַ נאָמען. 
 די ערשטע שריפֿטלעכע דערמאָנונג וועגן דער הויפּטשטאָט צפּורי איז פֿונעם 103טן יאָר פֿאַר דער נײַער ערע. אָבער אינעם פּאַרק זײַנען פֿאַראַן אַרכעאָלאָגישע דענקמעלער פֿון דער תּקופֿה פֿונעם ערשטן בית־המקדש. דאָס איז בערך 900 – 600 יאָר פֿאַר דער נײַער ערע. יוסף פֿלאַוויוס האָט אָנגערופֿן צפּורי ״די שענסטע שטאָט אינעם גאַנצן לאַנד גליל״. 
 איך וויל ברעכן דעם נאָכאַנאַנדיקן סדר פֿון געשעענישן — הײַנט זײַט איר מײַנע געסט, און איך וועל אײַך ווײַזן מײַן צפּורי. צוליב דעם, וואָס צפּורי געפֿינט זיך אין אַ באַקוועם הויך אָרט אויפֿן וועג פֿון עכּו צום ים כּנרת און קיין טבֿריה, האָבן אַלע פֿאַרכאַפּער פֿונעם ארץ־הקודש געלאָזט דאָ זייערע שפּורן. און נישט נאָר זיי. אין אָנהייב פֿונעם דריטן יאָרהונדערט איז די שטאָט געווען אַ צענטער פֿונעם ייִדישן גײַסטיקן לעבן. דאָ האָבן געאַרבעט סנהדרין, יהודה־הנשֹיא און אַנדערע ייִדישע חכמים. צפּורי ווערט אָפֿט דערמאָנט אין תּלמוד. 
 אָט זײַנען מיר צוגעקומען צו אַ שטאָט פֿון דער רוימישער תּקופֿה. אין איר צענטער, אַזוי ווי אין אַלע רוימישע שטעט, זײַנען פֿאַראַן צוויי ברייטע פּערפּענדיקולערע גאַסן מיט קאָלאָנעס. די ערשטע פֿירט פֿון צפֿון אויף דרום — קאַרדו, די צווייטע — פֿון מיזרח אויף מערבֿ — דעקומענוס. בײַ ביידע זײַטן גאַסן קאָנט איר זען רעשטלעך פֿון הײַזער און מאָזאַיק־דילן פֿון אַמאָליקע קראָמען. אויפֿן ברוקירטן וועג קאָן מען זען רעדערשפּורן פֿון וואָגנס. אָט די רעדערשפּורן זײַנען אַרום 0002 אַלט! אַן אויפֿמערקזאַם אויג וועט זען אַ מנורה, אויסגעקריצט אויף איינעם פֿון די ברוקשטיינער. 
 די גאַס פֿירט אונדז גלײַך צו די סאַמע וווּנדערלעכע אַרכעאָלאָגישע מערקווירדיקייטן פֿון דער שטאָט. אַ ביסל אין אַ זײַט, אונטער אַשיצדעכל, געפֿינען זיך פֿילצאָליקע מאָזאַיק־ווערק פֿון אוראַלטע מײַסטערס. אויף די מאָזאַיק־דילן פֿון כּמעט צוואַנציק צימערן קאָן מען זען חיות, געוויקסן, מיטאָלאָגישע העלדן און געאָמעטרישע אוזאָרן. איינע פֿון די מאָזאַיקעס, די גרעסטע און די שענסטע, איז געווידמעט דעם נילוס־קולט. מע קאָן אַ לאַנגע צײַט באַטראַכטן די מאָזאַיקעס, סצענעס פֿון געיעג, געפֿינען באַקאַנטע געוויקסן און בעלי־חיים, אָבער אַ סך אינטערעסאַנטס וואַרט אויף אונדז פֿאָרויס, און דאָ,אינעם פּאַרק, וועלן מיר באַגעגענען מאָזאַיקעס דאָ און דאָרט. ווי אויך סימנים פֿון אַרכעאָלאָגישע אַרבעטן, וואָס מע פֿירט דאָ אומעטום. 
 מיר פֿאַרלאָזן די רוימישע שטאָט און שפּאַנען אַוועק גלײַך צו אַ הויז, וואָס געפֿינט זיך ניט ווײַט אויף אַ בערגל. דאָס איז אַ חויז פֿון אַ רײַכן שטאָט־בירגער. גייט אַרײַן און ווערט אַנציקט פֿון מײַסטערשאַפֿט פֿון יענע, ווער עס האָט דאָס געשאַפֿן. דעם מערסטן טייל פֿונעם חויז פֿאַרנעמט אַ גרויסער צימער מיט מאָזאַיק אויפֿן גאַנצן דיל. זי איז אַזוי שיין, אַז איר קאָנט נישט אָפּרײַסן די אויגן. ווען איר וועט פֿאַרענדיקן אַרומקוקן די מאָזאַיק פֿון אַלע זײַטן, זעצט זיך צו אויף די טרעפּלעך, וואָס פֿירן אַראָפּ. קוקט זיך אײַן אינעם שיינעם פּנים פֿון אַ מיידל. דאָס איז אַ פּערל פֿון צפּורי־פּאַרק, אַ סימבאָל און אַ וויזיט־קאַרטל, מע הייסט זי מאָנאַ ליזאַ פֿון גליל .ווער איז זי און פֿאַר וואָס געפֿינט זי זיך דאָ, צווישן מיטאָלאָגישע העלדן, וועט איר אַ טראַכט טאָן שפּעטער, און איצט לאָמיר גיין ווײַטער! 
 אין אַ רגע אַרום זעען מיר די שפּורן פֿון קרייצטרעגער־תּקופֿה. אינעם סאַמע הויכן אָרט האָבן זיי געבויט אַ פֿעסטונג. מע קאָן אַרײַנקומען און זיך וווּנדערן פֿון די גראָבע פֿעסטונג־ווענט, אַרויפֿגיין מיט די טרעפּ אויפֿן דאַך און שוועבן איבערן גאַנצן שיינעם גליל פּונקט ווי אַ פֿויגל. אָבער אונטן וואַרט אויף אונדז אַן אַלטע ייִדישע שטאָט. פֿאַרוואָס ייִדישע? ריכטיק! ווײַל דאָ זײַנען פֿאַראַן אַ סך מיקוואָות, ווי אין אַלע ייִדישע ייִשובֿים. שטעלט זיך אָפּ, פֿאַרמאַכט די אויגן און דערהערט דורך די יאָרהונדערטער דעם רויש פֿון דער אוראַלטער שטאָט. ס׳איז מעגלעך, אַז דאָ האָבן אַמאָל געוווינט אונדזערע אורעלטערן. 
 פֿונעם בערגל זעען מיר דעם הײַנטצײַטיקן מושבֿ צפּורי, ער איז ניט מער פֿון זיבעציק יאָר אַלט. הינטער ביימער קאָן מען זען אַ בלויען דאַך פֿונעם קריסטלעכן מאָנאַסטיר. אויף יענעם אָרט איז צוריק מיט צוויי יאָרהונדערט געשטאַנען אַ הויז פֿון די עלטערן פֿון דער הייליקער בתולה מאַריע (לויט דער קריסטילעכער טראַדיציע). 
 לאָמיר גיין באַרג־אַראָפּ פֿון דער צפֿונדיקער זײַט און קומען צו צו אַ רוימישן אַמפֿיטעאַטער. לאָמיר זיצן אויף שטיינערנע בענק און ווערן אַנציקט פֿון שפּיצנאַרטיקע זײַלן און זיך פֿאָרשטעלן אויף אַ רגע, אַז פֿיר און אַ האַלב טויזנט צושויער האָבן פֿאַרפֿילט דעם זאַל און אויף דער בינע טרעטן אַרויס אַרטיסטן. 
 מיר וועלן נישט בלײַבן דאָאויף לאַנג. איר זײַט שוין מיד פֿון אײַנדרוקן, לאַנגן וועג און פֿון דער הייסער זון — איך פֿאַרבעט אײַך אין קילקייט פֿון דער סינאַגאָגע פֿונעם פֿינפֿטן – זעקסטן יאָרהונדערט. איר געבײַדע איז אַוודאי צעשטערט געוואָרן, אָבער איר מאָזאַיק־דיל האָט זיך גוט פֿאַרהיט און וועט אונדז דערציילן וועגן ייִדישער געשיכטע. מיר וועלן אויפֿמערקזאַם באַקוקן די מאָזאַיק און וועלן זען אַ קורצן פֿילם וועגן דער סינאַגאָגע. עס זײַנען דאָ פֿאַראַן אויפֿשריפֿטן אויף דרײַ שפּראַכן: לשון־קודש, גריכיש (די שפּראַך פֿון הערשער) און אַראַמעיש (די טאָגטעגלעכע שפּראַך אין יענע צײַטן). אָט די סינאַגאָגע איז ניט קיין געוויינלעכע.ערשטנס, איז זי אָריענטירט אויף מערבֿ, צוליב דעם, וואָס רבי עקיבֿא און זײַנע נאָכפֿאָלגער האָבן געגלייבט, אַז די הייליקע שכינה איז שורה דווקא אויף מערבֿ. אין צענטער פֿון דער מאָזאַיק זעט איר די זון און די צוועלף מזלות. מע דערקלערט עס אַזוי: אַלע מאָזאַיק־פֿראַגמענטן דאַרפֿן אונדז ווײַזן, אַז אַלץ אין דער וועלט (די מזלות אויך) פֿירט זיך לויטן אייבערשטנס השגחה. 
 אַוודאי,דאָס זײַנען ווײַט נישט אַלע סודות פֿונעם נאַציאָנאַלן פּאַרק צפּורי. איך קאָן זיך אומקערן אַהער נאָך אַ מאָל און ווידער אַ מאָל. איך האָף, אַז די פּאַנדעמיע וועט אין גיכן אַוועק און איר וועט באַזוכן ישֹראל און צפּורי און וועט זען אַלץ מיט די אייגענע אויגן. 
 יעלענע מאַרונדיק, ישֹראל 
 