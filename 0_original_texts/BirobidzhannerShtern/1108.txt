
 רות לעווין 
 איז אַ באַקאַנטע ישֹראלדיקע זינגערין און אַקטריסע, זי פֿאַרנעמט זיך אויך מיטן ליטעראַרישן איבערזעצן פֿון ייִדיש אויף רוסיש און העברעיִש, שרײַבט פּראָזע און לידער אויף אָט די שפּראַכן. רות איז אַ לאַורעאַט פֿון דער פּרעמיע אויף סעגאַלס נאָמען פֿאַר אַ בײַטראָג אינעם אנטוויקלען ייִדישע קולטור. רותס פֿאָטער לייבו לעווין ( 1914-1983) איז געווען אַ באַוווּסטער ייִדישער פֿאָרלעזער, זינגער און קאָמפּאָזיטאָר. אַ באַדײַטנדיקער טייל פֿון רותס רעפּערטואַר באַשטייט פֿון לידער, צו וועלכע איר פֿאָטער האָט אָנגעשריבן מוזיק. מיט איר נאָוועלע ״אַ רײַזע פֿון טשערנאָוויץ קיין קיִעוו״ איז זי געוואָרן אַ לאַורעאַט פֿונעם צווייטן קאָנקורס פֿון ייִדישער דערציילונג, וואָס עס פֿירט אים דורך די ישֹראלדיקע נאַציאָנאַלע אינסטאַנץ פֿאַר ייִדישער קולטור. 
 
 …אַוועקגעפֿלויגן די שטויביקע פּלאַטפֿאָרמע, די בלייכע פּנימער, די פֿאַרוואָרפֿענע הענט. דער נאַכט־שנעלצוג פֿון פּונקט א’ קיין פּונקט ב’. צי אין מײַן היימלאַנד, צי אויף דער פֿרעמד. 
 פֿון דעם פּלאַצקאַרט־וואַגאָנס דערשטיקעניש, דורך אַ באַטעריע פֿון פֿרעמדע פֿיס, דרינג איך זיך אַרויס צום טאַמבור, כּדי אין דעם געבענטשטן געקנאַל, איינע אַליין, אויפן ווינט, זיך אָפּצוגעבן דאָרטן דעם צער. 
 מיט זיבעצן יאָר צוריק, ווען כ’האָב צום ערשטן מאָל פֿאַרלאָזט מײַן היים, האָב איך נישט דערפֿילט קיין צער. בלויז אַ פֿאַרקערפּערונג פֿון עפּעס אַ טאַטנס נעפּלדיקער מעשֹה און אַ קינדערשער ברען פֿון יוצא־וועגן. און איצט האָט מיך צעקוועטשט דער צער ווי אַ בער. איך שטיי אָנגעטוליעט צו דעם קאַלטן קלאַפּנדיקן אײַזן, שלינג ארײַן דעם סיגאַרעטן־רויך און בין מרחם סײַ אויף יענע, וואס זײַנען געבליבן אויף דער פּלאַטפֿאָרמע, און סײַ אויף זיך אַליין — אַן אייביקע ייִדענע… כ’וויל וויינען, אָבער כ’קאָן נישט — פֿאַראַן אַ באַרג אין מײַן ברוסט. און דער געקנאַל, דער געקנאַל… 
 די טיר גיט אַ גרילץ, עפּעס טונקלס פֿאַלט אויף מיר און כאַפּט מיך שווײַגנדיק אַרום, שטופּט און טאַפּט מײַן גוף. און פּלוצעם פֿאַרשטיי איך, אַ דערשטוינטע, אַז מער דאַרף איך נישט זיך באַהערשן. און איך שרײַ אַזוי, ווי כ’האָב נאָך קיין מאָל ניט געשריגן, אַזוי, ווי עס שרײַען מונקס אַלע צעריסענע מײַלער אין איינעם — עקסטאַטיש, גליקלעך. דאָס “עפּעס”, א צעמישט, שוואַכט אָפּ זײַן דראַנג: “וואָס איז?” איך שפּאַר זיך אָן מיט מײַנע ביידע הענט און שטופּ אים אָפּ, און — אויף וועלכער שפּראַך זאָל איך…? — יאָ, יאָ, אויף מײַן אורשפּראַך, זיי פֿאַרשטייען זי! “ריר זיך ניט צו צו מי-י-יר!!!” די טיר גיט נאָך אַ גרילץ, עמעצער קומט אַרײַן, דער אָנשיקעניש טוט אַ שאָקל און פֿאַרשווינדט. אַ גרילץ. געקנאַל און ווינט. ניטאָ קיין טרערן. מײַן אויסלייזער רייכערט אַ סיגאַרעטל בײַ דער וואַנט אַקעגן און כאַפּט צומאָל אַ קוק אויף מיר,חוזקט זיך. און אַ פֿולשטענדיקע אויסגעשעפּטקייט פֿאַראַן אין מײַן ברוסט. 
 אין דעם וואַגאָן האָט זיך מײַן טשערנאָוויצער קאָנצערט־מײַסטער מאָיסיי יעפֿימאָוויטש שוין אײַנגעאָרדנט, און איצט פֿירט ער אַ שמועס מיט אונדזערע מיטרײַזנדע — אַ גראָבן העפֿלעכן פּאָליאַק און אַ בלייך צעשויבערט ווײַבל מיט אומרויִקע אויגן. דער פּאָליאַק פֿאָרט קיין קיִעוו צוליב אַ געשעפֿט; מיט אַ ווייכן אויסשפּראַך דערפֿרעגט ער זיך, אוווּ איז דאָ אַ דוש אויפן וואָקזאַל: “ווי אַזוי? ניטאָ?” דאָס ווײַבל דערציילט, אַז זי פֿאָרט צו איר טאָכטער: “זיי וואַרטן אויף מיר ניט… גלײַך נאָך דער אַרבעט, אָן קיין שום זאַכן… אַ קוק צו טאָן אויף די אייניקלעך…” דערהערט אַז מיר פֿאָרן קיין קיִעוו מיט אַ פּראָגראַם פֿון ייִדישע לידער, פּינטלט זי מיט די אויגן און זאָגט, שמייכלענדיק בלויז מיט די ליפּן, אַז זי אויך האַלט פֿון ייִדישע לידער: די שכנים האָבן געזונגען. 
 מאָיסיי יעפֿימאָוויטש עפֿנט אַ פֿלעשל קיזילאָווקע, און מיר טרינקען אַלע פֿיר לכּבֿוד אונדזער באַקאַנטשאַפֿט. די קיזילאָווקע איז אַן אויסערגעוויינטלעכע. מאָיסיי יעפֿימאָוויטש האָט אַליין געקליבן יאַגדעס, אַליין אײַנגעשטעלט. דאָס בלײכע ווײַבל פֿאַרדעקט כּסדר דעם גלאָז מיט איר דלאָניע און גיט נאָך, פֿאַרזשמורעט די אויגן, צמאָקעט מיט דער צונג און באַלויבט מײַן באַלעבאַטישן קאָנצערט־מײַסטער. אויך דער פּאָליאַק סמאָקעוועט העפלעך מיט. דער שמועס קלעפּט זיך. מיר טרינקען אַ גלעזעלע טיי. דאָס ווײַבל האָט נישט קיין קליינגעלט, באַצאָל איך דער קאָנדוקטאָרשע פֿאַר איר טיי פֿיר קאָפּיקעס. איך בין אַ רײַכע אויסלענדערין. 
 דער עולם אַרום אונדז הייבט שוין אָן זיך אוועקלייגן שלאָפֿן. אונדזער פּאָליאַק איז שוין אַוועק און צוריק מיטן ציין־בערשטל און דעם האַנטעך און קריכט ארויף אויף זײַן אויבן־פּאָליצע. מאָיסיי יעפֿימאָוויטש און איך, מיר האָבן אַ לײַכטן צוזאַמענשטויס, ווײַל איך האָב אין משך פֿון זיבעצן יאָר געחלומט וועגן אַן אויבן־פּאָליצע אין אַ טונקלן וואַגאָן און די רעדער, וואָס קלאַפּן זיך איבער… קאָן ער נישט, מיט זײַן ווינער אויסבילדונג, דערלאָזן אַ פֿראַו… דערקלער איך אים דעם ענין פֿון די זיבעצן יאָר און קלעטער ארויף. גלײַך איבער מײַן פּנים הענגט די באַגאַזש־פּאָליצע. ס’איז הייס און דושנע ווי אין אַ קבֿר. איך קערעווע זיך איבער אויפן בויך און שטאַר ארײַן אינעם טינט־טונקל מיט אַ בלייכן פֿלעק — מײַן אייגן אָפּשפּיגלונג. 
 פֿון אונטן, די שיך פֿון מאָיסיי יעפֿימאָוויטש שטייען שטרענג פּאַראַלעל, ווי צוויי פּיאַנע־פּעדאַלן. דאָס צעשויבערטע ווײַבל האָט זיך אָפּגעזאָגט פֿונעם בעטגעוואַנט און איצט ליגט זי אויף דער נאַקעטער פּאָליצע, דער צונויפֿגעוויקלטער מאַטראַץ אונטערן קאָפּ. זי ליגט אויף דער זײַט, אומגעמיטלעך, צונויפגענומען די פֿיס מיט די שיך. איך האָב איר פֿאָרגעלייגט צו באַצאָלן פֿאַרן בעטגעוואַנט, האָט זי געענטפֿערט, אַז סײַ ווי סײַ קאָן זי נישט אײַנשלאָפן אין אַ באַן. 
 אין מיטן דער נאַכט דערוועק איך זיך. דער וואַגאָן איז פֿול מיט שלעפֿעריקע אָטעמס און כראָפּן פֿון אומרויִקע מענטשן, וואָס יאָגן זיך אין דער נאַכט ווער ווייס וווּהין. דאָס ווײַבל זיצט אַ צעקנייטשטע, אַ צעשויבערטע, און שטאַרט מיט די אויגן גלײַך אין דער וועלט ארײַן. 
 אין דער פֿרי גלעט זי צו די האָר מיט אַ קעמל און טשעפּעט זיך צו צו מיר: 
 —&nbsp; איז זינגסטו ייִדישע לידער? אויף וועלכער שפּראַך? 
 —&nbsp; אויף ייִדיש. 
 —&nbsp; ביסטו… 
 —&nbsp; וואָס? 
 —&nbsp; נו, וואָס איז דײַן נאַציאָנאַליטעט? 
 —&nbsp; איך בין א ייִדישקע. 
 זי וואַקלט זיך אַ ווײַלע, בויגט זיך צו צו מיר איבער דעם וואַגאָן־טישל און טוט אַ הייסן, פֿײַפֿנדיקן שעפּטשע: 
 —&nbsp; ווייסט, איך בין אויך אַ ייִדישקע. 
 דער קאָנדוקטאָר גייט פֿאַרבײַ און מעלדעט, אַז מיר פֿאָרן שוין צו צו קיִעוו. 
 &nbsp; 
 https://www.ruthlevin.info/ 
 https://www.facebook.com/RuthLevinYiddishSongs?fref=ts 
 https://www.facebook.com/pages/Leibu-Levin/478542298918888 
 