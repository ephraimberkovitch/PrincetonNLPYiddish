
                     אין נאָוואָסיבירסק האָט זיך געעפנט אן אומגעוויינלעכע אויסשטעלונג: אויף איר זײַנען פאָרגעשטעלט עטלעכע צענדליקער פּאָר טעניס-ראקעטקעס פון ישראל 
ראקעטקעס-קאווענעס, ראקעטקעס-קאקטוסן, ראקעטקעס אין פאָרם פון חמסה און פרוכטאָווע ביימער, ראקעטקעס מיט ישראלדיקע פּייזאזשן און ים-מאָטיוון, ראקעטקעס מיט דער נאציאָנאלער פלאג — ניט איבערצורעכענען אלץ. יעדער עקספּאָנאט איז אינטערעסאנט, מע קען פארברענגען אויף דער אויסשטעלונג עטלעכע שעה און שאפן זיך א פאָרשטעלונג וועגן הײַנטצײַטיקן ישראל — פילקאָליריקן, זוניקן, אָנגעזאפּט מיט ריחות פון ים און מידבר. 
 מע קען אויף זיכער רעכענען דעם פּלאזשע-טעניס פאר א נאציאָנאלן מין ספּאָרט, דערצו איינעם פון די סאמע פארשפּרייטע. דאָס איז א מין ספּאָרט פאר די מענטשן, וועלכע קענען אָפּרוען שיין און אקטיוו, וועלכע האָבן ליב די זון און ים, האָבן ליב זייער היימלאנד. 
 דערפאר טאקע האָבן עטלעכע צענדליקער ישראלדיקע קינסטלערס, וואָס שטעלן פאָר די סאמע פארשיידענע שאפערישע ריכטונגען און סטילן, זיך אָפּגערופן אויף א פאָרשלאָג אָנטיילנעמען אינעם פּראָיעקט — באמאָלן די הילצערנע טעניס-ראקעטקעס, שאפן פון זיי די קונסט-ווערק. אזוי איז אויפגעקומען א טשיקאווע עקספּאָזיציע, וואָס איז געקומען צו פאָרן פון ישראל קיין סיביר און שפּעטער וועט פאָרן קיין סאנקט-פּעטערבורג. 
 אינטערעסאנט איז די געשיכטע פון אָט דער אויסשטעלונג. איר אָנפירער, א באקאנטער ישראלדיקער קונסטקענער יפו מאיר האָט פאָרגעלייגט די קינסטלערס באמאָלן די ראקעטקעס און זיי האָבן שוין ”געגעבן פרײַהײַט“ צו זייער שאפערישער פאנטאזיע. אינעם פּראָיעקט האָבן אָנטיילגענומען סײַ די בארימטע קינסטלערס, סײַ די ווייניק באוווּסטע אויטאָרן. די אויסשטעלונג ”ראקעטקעס. געמאכט אין ישראל“ האָט זיך שוין עקספּאָנירט אין ישראל און אנדערע לענדער, און איצט איז צום ערשטן מאָל געקומען צו פאָרן קיין רוסלאנד. 
 די אויסשטעלונג איז געוואָרן מעגלעך אדאנק דער מיטארבעט פונעם ישראלדיקן קולטור-צענטער אין נאָוואָסיבירסק און נאָוואָסיבירער מלוכה-מוזיי פאר קאנטקענטעניש. 
 אויף א פײַערלעכער עפענונג זײַנען צווישן די בקבודיקה געסט געווען פאָרשטייערס פון אויסערן-מיניסטעריום פון ישראל, פון די אמבאסאדעס פון דײַטשלאנד, אזערבײַדזשאן, טאדזשיקיסטאן, ווײַסרוסלאנד, דרום קאָרייע א. א. וו. 
 די אויסשטעלונג וועט ארבעטן ביזן 21טן יוני און דערנאָך וועט זי ברענגען צו פירן א שטיקל ישראלדיקער זון אין סאנקט-פּעטערבורג. 
                