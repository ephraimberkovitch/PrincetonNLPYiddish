
 דאָס ערשטע, וואָס מע דערמאָנט, ווען עס גייט אַ רייד וועגן דעם באַווײַזן זיך פֿון ייִדן אינעם בײַ־אַמורער קאַנט, איז די עקספּעדיציע פֿונעם אַגראָנאָם באָריס ברוק, וועלכע האָט לויט אַ באַשלוס פֿון קאָמערד באַזוכט אום זומער 1927 די ערדן צווישן די טײַכן בירע און בידזשאַן מיטן צוועק אויסקלאָרן צי פּאַסט אָט דער ווייניק באַפֿעלקערטער ראַיאָן פֿאַר ייִדישער קאָלאָניזאַציע. דערבײַ ווייסט מען כּמעט ניט וועגן דעם, אַז אינעם זעלבן יאָר איז אינעם ייִשובֿ דודענהאָף הינטער לענינגראַד ניפֿטר געוואָרן דער גרויסער ייִדישער עטנאָגראַף פּראָפֿעסאָר לייב (חיים־לייב) שטערנבערג (1861 – 1927), וועלכער האָט באַפֿאָרשט דעם בײַ־אַמורער קאַנט מיט דרײַ יאָרצענדליקער פֿריִער. 
 ער איז געבוירן געוואָרן אין זשיטאָמיר, האָט זיך געלערנט לכתּחילה אין דאָרטיקער שול פֿון קאַזיאָנע ראַבינער און דערנאָך — אין אוניווערסיטעט אין אָדעס, וווּ ער האָט זיך אײַנגעשלאָסן אין דער רוסישער רעוואָלוציאָנערער אָרגאַניזאַציע “נאַראָדנאַיאַ וואָליאַ”. אין 1886 איז לייב שטערנבערג אַרעסטירט געוואָרן פֿאַר זײַן רעוואָלוציאָנערער טעטיקייט און נאָך דרײַ יאָר אין אַן איינצלנער תּפֿיסה־קאַמער פֿאַרשיקט קיין סאַכאַלין. דאָרט האָט ער זיך פֿאַרנומען מיטן באַפֿאָרשן שפּראַכן און מנהגים פֿון די אינדזל־אַבאָריגענען – ניווכן (גיליאַקן), אײַנו און אָראָטשן, וועלכע ער האָט שפּעטער געווידמעט אַ גאַנצע ריי וויסנשאַפֿטלעכע אַרבעטן. דערבײַ האָט לייב שטערנבערג ניט פֿאַרלאָרן קיין אינטערעס צו זײַן אייגן פֿאָלק אפֿילו אין דער סאַכאַלינער פֿאַרשיקונג. וועגן דעם זאָגט עדות זײַן פֿאַרצייכענונג “סאַכאלינער ייִדן”, וועלכע איז פֿאַרעפֿנטלעכט געוואָרן אין 1909 אינעם רוסיש־ייִדישן זשורנאַל “יעוורייסקי מיר”. 
 אין 1895 האָט לייב שטערנבערג אונטערגענומען אַ וויסנשאַפֿטלעכע רײַזע איבערן בײַ־אַמורער קאַנט, זאַמלנדיק עטנאָגראַפֿישע, פֿאָלקלאָרישע און לינגוויסטישע מאַטעריאלן וועגן אַמורער ניווכן, אולטשן און נאַנײַער. וווינענדיק נאָך דעם אַ געוויסע צײַט אין וולאַדיוואָסטאָק, האָט ער רעדאַגירט אַן אָרטיקע וואָכנשריפֿט אונטערן זעלבן נאָמען. אין איר איז צווישן אַנדערס פֿאַרעפֿנטלעכט געוואָרן אַ סעריע לייב שטערנבערגס אַרטיקלען “שמועסן וועגן סאַכאַלין”. 
 אין 1897 איז אים דערלויבט געוואָרן זיך אומקערן פֿון דער פֿאַרשיקונג. נאָך מער, אַדאַנק השתּדלות פֿון דער אימפּעראַטאָרישער וויסנשאַפֿטן־אַקאַדעמיע האָט לייב שטערנבערג, אַ ייִד, וועלכער איז געבליבן געטרײַ דער רעליגיע פֿון זײַן פֿאָלק, באַקומען אַ דערלויבעניש וווינען אין פּעטערבורג און איז געוואָרן אַ מיטאַרבעטער פֿונעם מוזיי פֿאַר אַנטראָפּאָלאָגיע און עטנאָגראַפֿיע, און דערנאָך – אויך אַן אוניווערסיטעט־אונטעריכטער. אין 1910 האָט לייב שטערנבערג ווידער באַזוכט אין ראַמען פֿון אַן עטנאָגראַפֿישער עקספּעדיציע דעם בײַ־אַמורער קאַנט און סאַכאַלין. 
 לייב שטערנבערג איז געוואָרן איינער פֿון די פֿירנדיקע רוסלענדישע עטנאָגראַפֿן, דערבײַ האָט ער תּמיד געלייגט אַ גרויסע אַכטונג אויף עטנאָגראַפֿיע פֿונעם ייִדישן פֿאָלק. ער איז געווען דער פֿאָרזיצער פֿון דער ייִדישער היסטאָריש־עטנאָגראַפֿישער געזעלשאַפֿט, דער איניציאַטאָר פֿונעם גרינדן איר מוזיי און אַ מיטרעדאַקטאָר פֿונעם דרוק־אָרגאַן פֿון דער געזעלשאַפֿט דער דרײַ־חדשימדיקער צײַטשריפֿט “יעוורייסקאַיאַ סטאַרינאַ”, וועלכע איז דערשינען זינט 1908 ביז 1930. דווקא לייב שטערנבערג האָט צונויפֿגעשטעלט אויף ייִדיש די פֿראַגן־רשימה, מיט וועלכער עס האָט געאַרבעט אין 1912 – 1913 אין שטעטלעך פֿון דער וואָלינער גובערניע די ייִדישע עטנאָגראַפֿישע עקספּעדיציע בראָש מיטן שרײַבער ש. אַנ־סקי (1863 – 1920), וועלכער איז באַרימט געוואָרן אַלס מחבר פֿון דער אָנגעשריבענער אויפֿן סמך פֿון פֿאָלקלאָר־מאַטעריאַלן פּיעסע “צווישן צוויי וועלטן”, וועלכע איז געשטעלט געוואָרן אין 1921 דורך יעווגעני וואַכטאָנגאָוו אונטערן נאָמען “הדיבוק” אינעם מאָסקווער העברעיִשן טעאַטער “הבימה” און אַ ביסל שפּעטער — דורך דער “ווילנער טרופּע” אויף ייִדיש. 
 דער אינטערעס צום ווײַטן מיזרח און צו זײַנע אַבאָריגענען האָט לייב שטערנבערג אָפּגעהיט ביזן סוף לעבן. אָט דער אינטערעס האָט זיך אויסגעדריקט ניט בלויז אין פּובליקאַציע פֿון וויסנשאַפֿטלעכע אַרבעטן – אין 1933, שוין נאָך זײַן טויט איז אין כאַבאַראָווסק אַרויסגעגעבן געוואָרן אַ גרויסע זאַמלונג פֿון דעם עטנאָגראַפֿס אַרטיקלען און פֿעלד־מאַטעריאַלן אויף אָט דער טעמע “גיליאַקן, אָראָטשן, נעגידאַלער, אײַנו”, — נאָר אויך אין אַ ריין פּראַקטישער הילף פֿאָרשטייער פֿון קליינע אין צאָל פֿעלקערשאַפֿטן פֿונעם רוסלענדישן צפֿון און ווײַטן מיזרח.&nbsp; לייב שטערנבערג צוזאַמען מיט אַן אַנדערן פּראָפֿעסאָר אַ ייִד, וולאַדימיר באָגאָראַז־טאַן (1865 – 1936), וועלכער האָט זיך פֿאַרנומען מיטן באַפֿאָרשן עווענען, טשוקטשעס, קאָריאַקן, איטעלמענען און אַזיאַטישע עסקימאָסן, האָט איניציִיִרט דאָס גרינדן דעם אינסטיטוט פֿון די צפֿון־פֿעלקער ( 1929 ), וועלכער האָט אַרײַנגעבראַכט אַ גרויסן בײַטראָג אין פֿאָרמירונג פֿון נאַציאָנאַלער אינטעליגענץ פֿון אָט די פֿעלקער. אין דעם דאָזיקן לענינגראַדער אינסטיטוט האָט זיך געלערנט, למשל, דער באַוווּסטער נאַנײַיִשער שרײַבער גריגאָרי כאָדזשער (1929 – 2006). 
 
 וו. פּיריאַטינסקי 
 