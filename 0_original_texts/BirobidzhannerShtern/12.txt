
                      ״בש״ שטעלט פֿאָר אַ נײַע פֿאַנטאַסטישע דערציילונג פֿונעם פּעטערבורגער מחבר יואל מאַטוועיעוו, וווּ ביראָבידזשאַן איז אויף אַ מיסטישן אופֿן פֿאַרבונדן מיט דער שטאָט אויף דער נעוואַ, מיט די עלפֿן און מיטן טונגוסקער מעטעאָריט.  
    
  (סוף. אָנהייב אין נומ. 40)  
   אַתּנורה   
    
  ***  
 זינגען וואָלסטו געדאַרפֿט, באָיאַן דער חוזה, זון פֿון וועלעס. 
 (זאַגע פֿון איגאָרס פּאָלק) 
 
  צו די «ראָדנאָווערן»&nbsp; האָט פּאַלאַדי שוין דרײַ יאָר ניט געהאַט קיין שײַכות. זײַן נאָמען פֿיגורירט כאָטש אינעם צערקווע־לוח, און זיי האָבן זיך אַליין אויסגעטראַכט אויסטערלישע נעמען, און דערצו אָפֿיציעל געביטן זיי אין די פּאַספּאָרטן. אין דער היים בײַ סוויעטלאָיאַרן האָבן זיך אין אַלע ווינקלען באַוויזן אַ סך נײַע קריסטאַלן, הילצערנע פֿיגורקעס און לערנביכער פֿאַר דער «סלאַווישער יאָגע». איבערן אָפּגאָס־בעקן איז געהאַנגען אַ פֿאַרצײַטישער מושקעט מיט אַ טערקישן יאַטאַגאַן. 
 – וואָס פֿאַר אַ צוים? אַלע פּאָרטאַלן זענען אונטערן וואַסער, ווײַט פֿונדאַנען. 
 – אונטערן וואַסער – וווּ? 
 – אין זשיגולי, אין דער «פּערמסקע זאָנע», בײַ די היפּערבאָרעיִשע פּעטראָגליפֿן… דאָס איז אין דער מורמאַנסקער געגנט. 
 – ניין, ס׳מוז זײַן ערגעץ דאָ. 
 – אַ קאָמעטע, זאָגסטו? זיכער האָט עס צו טאָן מיט אַסטראָלאָגיע. איך וואַרף גאַנץ גוט גורלות אויף די סלאַווישע רונעס, אויף די סקאַנדינאַווישע אויך… אין פּרינציפּ, בין איך באַקאַנט מיט די טאַראָ־קאָרטן, כאָטש איך האָב ממש פֿײַנד יענע מאַסאָנישע המצאה. אין אַסטראָלאָגיע בין איך אָבער ווי אַ פּיקהאָלץ – אַ גאַנצער עם־האָרץ. 
 – זאָג מיר דעם אמת, סוויעטלאָיאַר, דײַן מושקעט… איז ער טאַקע אַן עכטער?.. 
 אויפֿן וועגן אַהיים פֿונעם ייִשובֿ «טעלמאַנאַ» האָט זיך פּאַשע, פֿאַרמאַטערט פֿון זײַנע זוכענישן, צוגעשפּאַרט צו דער ריפּן־אַרטיקער גרויער אײַזערנער באַצוימונג בײַ דער בריק. וואַרטנדיק אויפֿן אויטאָבוס, האָט ער צוגעטשעפּעט די «אויערלעך» צום טעלעפֿאָן און אַרײַן אינעם «יוטוב». גלײַך האָט ער דאָרט געטראָפֿן דאָס פֿאַרצײַטישע פֿראַנצויזישע פּאָפּ־לידל&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; «Parole, parole, parole». דאַכט זיך, עפּעס פֿון ברעזשנעווס יאָרן; זײַן מאַמע האָט עס ליב. 
 «טאַקע פּאַראָלן», האָט פּאַשע אַ טראַכט געטאָן וועגן זײַן שותּף – דעם טיפּש, וואָס האָט ביזן סוף נישט געקאָנט אײַנשטעלן דעם סערווער ווי געהעריק. דאַנקען גאָט, ווען זיי האָבן פֿאָרגעשטעלט זייער פּראָיעקט דעם נאַטשאַלניק, זענען קיין צרות ניט געשען. עפּעס אַ וואָרט אינעם ליד האָט געקלונגען באַקאַנט… 
 די סייסמאָגראַפֿן אין קראַסנאָיאַרסק און אירקוטסק האָבן פֿיקסירט קוים באַמערקלעכע ערד־וויבראַציעס. 
 
  «אַמור – איז אַ טײַך. 
 דאָרט איז אויך פֿאַראַן אַ טונגוסקע. 
 אַמור – איז ליבע. 
 ליבע בײַם טײַך. 
 איך בין אַ קדשה און אַ קדושה. 
 איך בין אַן אַשה און אַ בתולה. 
 איך בין אויסגעלאַסן און באַשיידן. 
 איך בין מלמחה און שלום. 
 קוקט ניט אַראָפּ אויף מיר, ווען איך בין אַראָפּגעוואָרפֿן אויף דר׳ערד! 
 און איר וועט מיך געפֿינען צווישן די, וואָס גייען…» 
 
  «קומט אויס, דאַרף איך אים אָפּשיקן צום אַמור!” – איז אַ צעמישטע מחשבֿה פֿאַרבײַגעפֿלויגן אינעם שׂכל בײַם באַשעפֿעניש, וואָס איז געשלאָפֿן אין די סיבירישע ערד־תּהומען. 
 בײַ פּאַשען האָט גענומען זשומען אין די אויערן. עטלעכע סעקונדעס האָט ער ניט געקאָנט פֿאַרשטיין, פֿאַרוואָס אַלצדינג אַרום האָט זיך אַזוי געביטן. אויפֿן הינטערגרונט פֿון אַ ברייטן טײַך, גלײַך פֿאַר זײַן נאָז, האָט זיך געיאַוועט נינע־נאָנע אין אַ מאַיעסטעטיש דזשינסעווע מיני־קליידל; זי האָט געשלעפּט צוויי פֿולע עמערס רויטן רויג. 
 – מאָלאָדיעץ! – האָט זײַן חבֿרטע געשטעלט איר משׂא אויף דער ערד און געגעבן פּאַשען אַ דערמונטערנדיקן קלאַפּ אויף דער פּלייצע. – איצט האָסטו פֿאַרשטאַנען? דאָ, אין דער ייִדישער אויטאָנאָמער געגנט, איז אויך פֿאַראַן אַ דאָרף, וואָס הייסט «טעלמאַנאַ». און איך מוז שוין גיין, דער רויג איז זייער פֿריש, גלײַך וועל איך עס פֿאַרקויפֿן אויפֿן מאַרק. קומט צו מיר אַמאָל צוזאַמען. אָבער זאָג איר ניט אויס… אפֿשר איז דײַן ראָזע אַן אייפֿערזיכטיקע? 
 נינע איז דורכגעגאַנגען גלײַך דורכן צוים; פּאַלאַדי האָט פּלוצעם פֿאַרשטאַנען, אַז דאָס איז ניט קיין חלום. 
 ראָזע איז געוואָרן ממש אויסער זיך פֿאַר פֿרייד, ווען איר ווירטועלער געליבטער האָט פּלוצלינג אָנגעקלונגען אין דער טיר. זי האָט אַזוי שטאַרק אַרומגעכאַפּט פּאַשען, אַז ער האָט קוים איבערגעכאַפּט דעם אָטעם, געשטעלט דעם טיי, געעפֿנט אַ נײַעם פֿלאַש קאָניאַק און אָנגעגאָסן צוויי קעלישקעס. ווען ראָזע האָט אָפּגעשיקט קיין פּעטערבורג אַ נײַע סעריע קאָסאָוואָראָטקעס&nbsp; מיט אויסגענייטע ראָזעלעך און קאָמעטעס, האָט נאָנע איר געמאַכט אַ גרויסע הנחה, פֿאָרגעלייגט דעם עכטן גרוזינישן קאָניאַק בלויז פֿאַר הונדערט רובל און גיי ווייס פֿאַרוואָס געפּלאַצט פֿון געלעכטער. 
 – ווייסטו וואָס? לאָמיר פֿאָרן מאָרגן צום אַמור! וויפֿל האָבן מיר געפּלאַפּלט וועגן דעם, און איך בין דאָרט נאָך קיינמאָל ניט געווען. לאָמיר פֿאָטאָגראַפֿירן כאַבאַראָווסק פֿון דער־אָ זײַט פֿונעם טײַך! 
 אַ האַלבע שעה האָט דאָס טאַקסי זיך געקערעוועט אַהין און אַהער אויף די עקלדיקע וועגן אַרום דער ברעג. צום סוף האָט די מאַשין זיך אָפּגעשטעלט בײַ דעם צוים. 
 – פּאַשע, ס׳איז דאָך ממש אַ מיסטגרוב!!! 
 – נו, לאָמיר מאַכן פֿאָטאָגראַפֿיעס פֿון פֿאַרשיידענע ראַקורסן, און דערנאָך וועלן מיר פֿאָרן ערגעץ אַנדערש. 
 פּאַשע איז צוגעקומען מיט ראָזען צו דעם צוים, אַרויסגענומען דעם פֿאָטאָ־אַפּאַראַט פֿונעם רוקזאַק, צוגעדרייט אַן אַלטן אָביעקטיוו פֿונעם «זעניט» , זיך מכּוון געווען… גאָרניט געשען. 
 – מאַדמואַזעל אַריאַדנע, צי האָט איר אַן אַנונג, ווי אַזוי ס׳אַרבעט אַ קאָמפּיוטער־נעץ? דאָרטן איז אַלץ צונויפֿגעפֿלאָכטן, ווי אין דײַן וועב־מאַשין. האָסטו אַמאָל געלייענט וועגן דער טעאָריע פֿון קנופּן? 
 – פּאַלאַדי פּלוטאָניעוויטש, שטעלט זיך פֿאָר, יאָ – געלייענט אין דער וויקיפּעדיע! פֿאַרוואָס האָסטו מיך אָבער אַרײַנגעשלעפּט אין אַזאַ מיסטגרוב און וואָס פֿאַר אַ שײַכות האָט עס צו די קנופּן? 
 – אָט שטעל זיך פֿאָר, אַז איינער אַ קליענט האָט בײַ דיר באַשטעלט צונויפֿצוקניפּן אַן ענדלאָזיק קאָמפּליצירן, ממש אַן אין־סופֿיקן קנופּ. 
 – פּאַשע, איך האָב דיך זייער, זייער ליב… ביסטו אַראָפּ פֿון זינען, צי וואָס? האָסט מיר דאָך געזאָגט, אַז שוין איבער אַ יאָר האָסטו ניט גערייכערט יענעם זאַלץ פֿון אַמסטערדאַם? 
 פּאַשע האָט ווידער פֿאָקוסירט זײַן שׂכל אויף די נייראָן־נעצן. 
 
  «איך בין ווײַט פֿון אײַך. 
 און אין יענעם טאָג, ווען איך בין ווײַט, בין איך צו אײַך נאָענט. 
 איך בין דער מלבוש פֿון הערצער. 
 איך בין דער בונד און די צעבינדונג. 
 איך בין שטום און איך קען ניט רעדן, אָבער גרויס איז מײַן אוצר פֿון ווערטער» 
 
  «זע איך, אַז איך מוז פֿאַרברייטערן דעם פּאָרטאַל!» – האָט זיך געזאָגט דאָס קאָסמישע באַשעפֿעניש און איבערגעפֿירט עטלעכע קילאָגראַם באַזאַלט מיטאַמאָל אין ריינער ענערגיע. די סייסמאָגראַפֿן האָבן נאָכאַמאָל פֿיקסירט אַן אומפֿאַרשטענדלעכע סעריע ערד־וויבראַציעס, בערך אין אַ טויזנט קילאָמעטער צום צפֿון פֿון אירקוטסק. 
 פֿונעם האַסטיקן לופֿטדרוק־שפּרונג האָבן זיך בײַ פּאַשען גלײַך צעווייטיקט די אויגן. די מיסטגרוב איז געוואָרן דרײַ מאָל גרעסער, און דער אַמור האָט זיך פֿאַרוואַנדלט אין די באַקאַנטע הויכע בנינים פֿון דער פּעטערבורגער פֿאָרשטאָט. בײַ דער געפּלעפֿטער און שיעור ניט געחלשטער ראָזע איז אַראָפּגעפֿאַלן דער קינבאַק; זי איז קוים געקומען צו זיך, געבעטן מחילה און איז אַוועקגעלאָפֿן הינטערן צוים אין די קוסטעס. 
 
  *** 
 פֿונעם חושך כ׳פֿאַרשטיי די נאַכט: 
 משחבֿות־געפֿלוס, שטערן־ליכט. 
 (עניאַ, פֿונעם פֿילם «דער האַר פֿון די רינגען») 
 
  מולטיווערסום. אויסערצײַטלעכקייט. 
 עמעצער האָט געהאַלטן אין איין קוועטשן דאָס קנעפּל אונטן – בײַם אַרײַנגאַנג פֿונעם בנין. פּאַשע האָט זיך געכאַפּט, אַז ראָזע האָט, מעגלעך, פֿאַרגעסן מיטצונעמען אירע שליסלען. ער איז אַרויסגעלאָפֿן פֿונעם דוש, זיך אויף גיכן אָפּגעווישט, זיך איבערגעטאָן און געגאַנגען עפֿענען די טיר. ראָזע האָט מיטגעבראַכט צוגאַסט עפּעס אַ יונג מיידל, אַרום אַכצן יאָר, אין שוואַרצע ברילן און עפּעס אַ אומגעלומפּערט רויט היטל מיט אַ פּאָמפּאָן. 
 – פּאַשע, באַקען זיך! דאָס איז גאַליע גאָרדאָן! גאַליע, טו אויס דײַן היטל, לאָז עס איבער אויפֿן הענגער אינעם קאָרידאָר, און קום טרינקען טיי מיט אונדז. 
 אין פֿאַרגלײַך מיט זײַן סטודיע, האָט די צוויי־צימערדיקע דירה, וואָס פּאַשע מיט ראָזע האָבן געדונגען צוזאַמען, אויסגעזען ווי אַן עכטער מלכותדיקער פּאַלאַץ. ראָזע האָט אַ שעפּטשע געטאָן פּאַשען אינעם אויער אַרײַן: «גלאָץ ניט אויף איר צופֿיל, זי איז שוין איבער זעכציק יאָר אַלט און דערצו ניט אינגאַנצן אַ מענטש». פּאַשע האָט אַ מאַך געגעבן מיט דער האַנט: ווידער ראָזעס נאַרישע דיבורים! 
 גאַליע איז אַרײַן אין דער קיך און זיך פֿאָרזיכטיק אַרומגעקוקט. 
 «אוּוואַ!» – האָט פּאַשע אָנגעקוקט אויף דער גאַסטין. ווייניק וואָס האָט אים שוין געקאָנט באַוווּנדערן, אָבער… דאָס מיידל, האָט ער אַ טראַכט געטאָן, האָט טאַקע זייער חנעוודיקע אויערלעך, נאָר אַזעלכע ווײַזט מען בלויז אין קינאָ. פֿאַרשטייט זיך, מוז זי זיי אַפֿילו אין יולי צודעקן מיט אַ נאַריש היטל. און אירע העל־גרינע קעצישע אויגן קאָן מען מיט קיין לינדזן ניט נאָכמאַכן און ניט אויסבאַהאַלטן»… 
 – פּאַשע, זי האָט בײַ מיר געבעטן איינעם פֿון מײַנע אותיות, און צוגעזאָגט אונדז צו העלפֿן אויסצובויען אַ דאַטשע! שטעל זיך פֿאָר, אַז בײַ זיי איז אויך פֿאַראַן «טעלמאַנאַ», אַזוי ווי בײַ אונדז לעבן ביראָבידזשאַן און בײַ דיר אין דער לענינגראַדער געגנט. «טעל מאַנאַ» איז דער טײַטש «אַ געבענטשטער דאַך» אָדער עפּעס אַזוינס. און עס שטייט דאָרט אויך אַ צוים, נאָר גאָר אַ קרישטאָלענער, ווי אין יענעם מולטפֿילם! קיין מיסטגרוב איז אָבער נישטאָ. 
 – וואָס פֿאַר אַ באַרג, וואָס פֿאַר אותיות, וועלכע מולטפֿילמען?! 
 ראָזע האָט אַרויפֿגעצויגן איר נײַ קלייד פֿונעם אייגענעם דיזײַן, און גאַליע האָט אויפֿגעהויבן די שניי־ווײַסע רעכטע האַנט. אויף דער דלאָניע האָט בײַ איר געשײַנט אַ גאָלדענער סימבאָל. 
 – באַרויִק זיך, וועל איך זיך ווידער אָנשטעכן אַזאַ אות. אָדער עפּעס אַנדערש. דו געדענקסט, אַז לעצטנס האָב איך איבערגעלייענט טאָלקינען. נעכטן האָב איך געזען אַ חלום מיט די עלפֿן און מיט יענעם באַרג. נו, האָב איך געטראַכט, אַז אפֿשר קען איך זיך אַ דריי טאָן אַהין. געפּועלט! גיי איך מיר, הייסט עס, פּאַזע יענעם קרישטאָלענעם צוים, און זע איך גאַליע קלײַבן בלימעלעך. 
 – אַגבֿ, – האָט ראָזע ממשיך געווען איר מעשׂה, – זי פֿאַרשטייט אַ ביסל אויף רוסיש און אויף דײַטשיש. איז האָבן מיר אָפּגעמאַכט; גאַליע האָט אַ פֿיר געטאָן מיט דער האַנט און צוגענומען דעם אות. זיי האָבן אונדז צוגעזאָגט צו העלפֿן אויסצונבויען אַ קרישטאָלענע דאַטשע! עס וואַלגערט זיך דאָרט וויפֿל מע וויל קוואַרץ, און פֿאַרן שטח דאַרף מען גאָרניט באַצאָלן. 
 – איך… מײַן נאַמען איסט גלדריאל, – האָט זיך אָפּגערופֿן די גאַסטין. – איך גיין פֿאָן אַרדאַ געבען אײַער אוריאל אירען פֿערלאָרענען טענגוואַ. 
   קאָלאַזש׃ יואל מאַטוועיעוו  
 – איר באָבע איז געווען פֿון פּעטערבורג! – האָט ראָזע פֿאַרטײַטשט גאַליעס ווערטער מיט אַ טריומפֿאַלן טאָן. – און ייִדיש, שטעל זיך פֿאָר, איז געווען די שפּראַך פֿון אירע אָבֿות, דערפֿאַר איז זי פֿונעם קלאַן גאָרדאָן! דערנאָך וועלן מיר מיט דיר צוזאַמען כאַפּן אַ נסיעה צו די עלפֿן. נאָר דאָרט מוז מען זיך היטן: צומאָל לויפֿט בײַ זיי די צײַט הונדערט מאָל פּאַמעלעכער, ווי בײַ אונדז, און צומאָל פֿאַרקערט. הײַנט אינדערפֿרי האָב איך דאָרט פֿאַרבראַכט גאַנצע צוויי וואָכן! נאָר גאַלעטשקע וועט אונדז ווײַזן אַלע שטעגעלעך, ניט אַזוי? 
 – אַלס ערשטעס געבען אוריאלען, – האָט גאַליע אַ זאָג געטאָן מיט עפּעס אַ פֿאַרשעמטן טאָן. – זי… פֿערלאָרען אײַנע טענגוואַ. 
 – איצט זעסטו? – האָט מסביר געווען ראָזע. – אונדזער אוריאל, די, וואָס איז צו אונדז געקומען צו פֿליִען אינעם טונגוסקער מעטעאָריט, האָט מיט אַ סך, אַ סך יאָר צוריק פֿאַרלוירן איין אות פֿון איר נאָמען. זינט דעמאָלט קאָן זי זיך ניט אויפֿוועקן. 
 – אירע אוריאל איסט זי, פֿערשטעען זי, הער סיטשאָוו? 
 אין דער לופֿטן האָט זיך דערהערט אַ גערוך פֿון אָזאָן און בײַ פּאַשען זענען אויפֿגעשויבערט געוואָרן די האָר. גלדריאל האָט דערנעענטערט איר האַנט צום ראַדיאַטאָר. ס׳האָט אַ קנאַק געגעבן אַ דינער גאָלדיקער פֿונק, און דער ייִדישער אות «הא» איז געפֿלויגן דורך דיקע גראַניט־שיכטן, דורך דער צעשמאָלצענער מאַגמע, צוריק צו איר אַלטער בעל־הביתטע קיין סיביר. 
 – פֿאַרשטאַנען? – האָט ראָזע זיך פֿריילעך צעשמייכלט. – אונדזער אוריאל, אַריאַדנעס פֿאָדעם און די פֿאַרבינדערקע פֿון גורלות, איז ניט ער – נאָר זי. און זי איז ניט קיין דינסט פֿון די אַרכאָנטן – דאָס איז בלויז געווען איר קאָשמאַרישער חלום. זי האָט דאָך גאַנצע מיליאַרדן יאָר אָפּגעזעסן אין דער אײַזענער קאָמעטע! און הייסן הייסט זי ניט אַתּנור, נאָר אַתּנורה – אַטאַנאָרע! 
 – גאַליע! – האָט זיך ראָזע געווענדט צו איר נײַער חבֿרטע. – לאָמיך אַוועקשטעלן דײַנע בלומען אין דער וואַזע! הײַנט, זע איך, בליִען בײַ אײַך פֿעדערגראָז־ביימער? 
 ראָזע האָט פֿאָרזיכטיק אַרויסגענומען פֿון דער קיך־שאַפֿע די אַנטיק־מתּנה, וואָס נאָנע האָט מיט אַ חודש צוריק געגעבן פּאַשען אויף זײַן געבוירן־טאָג: אַ פֿאַרצײַטישע שוואַרצע קעראַמישע וואַזע. זי האָט אָנגעגאָסן וואַסער פֿונעם קראַן און צוגעשניטן די בלומען מיט אַ שער. די וואַזע איז געווען באַצירט מיט קבלה־צייכן, קאָמעטעס און דעם נאָמען Gordon, אָנגעשריבן מיט דער אַלטער גאָטישער שריפֿט. אויף דער פֿאַרקערטער זײַט פֿונעם אַנטיק איז עפּעס געווען אָנגעשריבן אויף ייִדיש: אַפּנים, דער זעלבער פֿאַמיליע־נאָמען. 
                