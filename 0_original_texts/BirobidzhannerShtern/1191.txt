
 מיטוואָך אויפֿדערנאַכט הייבט זיך אָן דער תּענית תּשעה־באָבֿ, וועלכער באַצייכנט דעם חורבן פֿונעם בית־המקדש. אָט די דאַטע איז פֿעסט אַרײַן ניט בלויז אין דער ייִדישער רעליגיעזער טראַדיציע, נאָר אויך אין דער ייִדישער ליטעראַטור. איינער פֿון די מוסטער־ווערק, וועלכע זײַנען געווידמעט דער דאָזיקער טרויעריקער דאַטע פֿונעם ייִדישן לוח, איז דאָס ליד פֿון לייבֿ נײַדוסן (1890, גראָדנע – 1918, גראָדנע), וואָס ווערט געבראַכט דאָ. 
 
 ס׳איז אומעטיק־טריב אין בית־מדרש, אין אַלטן, 
 עס גיסט זיך און גיסט זיך דער ניגון פֿון קינה 
 און ס׳דוכט זיך מיר אויס, אַז אין שאָטנס באַהאַלטן 
 שוועבט־אום די פֿאַרוואָגלטע, אײנזאַע שכינה. 
 
 עס ציטערט אַ טונקעלע שײַן פֿון די ליכטער 
 אריבער די אַלטע און געלבלעכע ספֿרים, 
 אריבער די נאַכטיקע טרויער־געזיכטער, 
 וואָס קלאָגן אויף טײַערע, הייליקע קבֿרים. 
 
 און ס׳בלאָנדזשעט אין לופֿטן דער איינזאַמער ניגון, 
 אַזוי ווי אַ וואַנד׳רער שוואַכער און מידער; 
 אָט זוכט ער אַן אָפּרו, אָט ווערט ער אַנטשוויגן, 
 אָט וויינט ער שוין ווידער… 
 
 עס קוקט די לבֿנה אַרײַן דורך די פֿענצטער 
 און ס׳פֿאַלבט זיך אַ בלאַסלעכער אָפּשײַן, אַ בלויער, 
 און כ׳זע ווי צוויישן אַ מחנה געשפּענסטער 
 שטייט־אויף ירמיהו־הנבֿיא אין טרויער… 
 
 דער גרײַז־גרויער קאָפּ איז אין לײַדן געבויגן, 
 דער שאָטן פֿון אייביקייט רוט אויף זײַן שטערן 
 און ס׳פֿינקלען די פֿינצטערע נעכט פֿון די אויגן 
 מיט דימענטן ריינע – מיט הייליקע טרערן… 
 
 ער שטייט אין אַ ווינקל און טרויעריק הערט ער, 
 ביז ס׳שטאַרבן די קלאַנגען, די לעצטע, פֿון קינה, 
 און דאַן, אין די שאָטנס, די טונקעלע, ווערט ער 
 פֿאַרשוווּנדן צוגלײַך מיט דער איינזאַמער שכינה. 
 לייב נײַדוס 
 