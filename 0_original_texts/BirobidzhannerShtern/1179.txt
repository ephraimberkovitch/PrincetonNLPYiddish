
 ס’איז וויכטיק מע זאָל זיך אָנטאָן אַ כּוח זיך צו באַקענען מיט זייערע ווערק און אוודאי מיט זייערע קרוינווערק. סײַ צוליב דעם גרויסן ווערט פֿון זייערע שאַפֿונגען, סײַ ווי אַ מין קדיש איבער זייער שוידערלעכן, דערשיטערנדיקן גורל. 
 אויפֿן צוועלפֿטן טאָג נאָך תּשעה־באבֿ תשי»ב, דעם 12טן אויגוסט ,1952 האָבן סטאַלינס הענקער אויספֿילנדיק זײַן פאַראָרדערונג דערשאָסן 14 פֿון די פֿאַרמשפּעטע פֿירער און טוער פֿון דעם סאָוועטישן אַנטיפֿאַשיסטישן קאָמיטעט. פֿינף פֿון זיי זײַנען געווען צווישן די וויכטיקסטע און די גרעסטע ייִדישע שרײַבער – דער פּראָזאַיקער דוד בערגעלסאָן און די דיכטער (לויט זייער עלטער) איציק פֿעפֿער, דוד האָפֿשטיין, פּרץ מאַרקיש און לייב קוויטקאָ. צוזאַמען מיט זיי איז אויך דערשאָסן געוואָרן דער גרויסער ייִדישער אַקטיאָר בנימין זוסקין. דער ייִדיש־ייִדישער קאַפֿקאַ – פּנחס קאַהאַנאָוויטש – מער באַקאַנט מיט זײַן פּען־נאָמען דער נסתּר – איז אומגעקומען אין לאַגער מיט קנאַפּע צוויי יאָר פֿריִער, און שפּעטער אין 1953 איז אין לאַגער אומגעקומען אויך דער באַליבטער ליטעראַטור־קריטיקער, פֿאָרשער און דערציִער – יחזקאל דאָברושן. פֿריִער נאָך – ניט אויסהאַלטנדיק די פאַרפּײַניקונגען בעת די אויספֿאָרשונגען אין טורמע – זײַנען אומגעקומען דער ליטעראַטור־פֿאָרשער יצחק נוסינאָוו און דער שפּראַכפֿאָרשער עליע ספּיוואַק. דער ייִנגסטער צווישן די אומגעבראַכטע דעם 12טן אויגוסט איז געווען איציק פֿעפֿער. דעם עלטסטן פֿון זיי – דוד בערגעלסאָן – האָט מען אומגעברענגט אויף זײַן 68סטן געבוירנטאָג. 
 אַ לענגערע צײַט האָט מען גאָרניט געוווּסט וועגן זייער גורל בפֿרט ניט אין דער פֿרײַער וועלט. זינט מע האָט זיך סוף־כּל־סוף דערוווּסט דעם שוידערלעכן אמת האָט מען אין 
 פּרץ מאַרקיש 
 אַ סך ייִדישע קולטורקרײַזן איבער דער וועלט גענומען אָפּמערקן די דאַטע «12ער אויגוסט» מיט פֿאַרשידענע טרויער־אַקאַדעמיעס און פּובליקאַציעס. מיט דער צײַט איז אײַנגעפֿירט געוואָרן צו דערמאָנען און באַערן אויך די אַנדערע ייִדישע שרײַבער און קולטור־טוער וואָס זײַנען געפֿאַלן ווי קרבנות פֿון דער סאָוועטישער «גערעכטיקייט». אַזעלכע ווי דער מאָנומענטאַלער היסטאָריקער פון דער ליטעראַטור בײַ ייִדן ישראל צינבערג, דער ליטעראַטור־היסטאָריקער מאַקס עריק און די דיכטער איזי כאַריק און משה קולבאַק – אַלע אין 1937 און דער יינגסטער צווישן זיי – זעליק אַקסעלראָד – אין 1941. 
 די קאַמפּאַניע קעגן דעם אַנטיפאַשיסטישן קאָמיטעט האָט זיך למעשׂה אָנגעהויבן מיט דעם מאָרד פֿון דעם גרויסן שוישפּילער און רעזשיסער שלמה מיכאָעלס, סאַמע אָנהייב 1948– דער מאָרד איז געווען אַ «געהיימע אָפּעראַציע» פֿון דער מלוכישער «געפֿאַרלאָזיקייט דינסט» לויטן באַפֿעל פֿונעם קרעמלס גרויסן «באַלעבאָס» בכּבֿודו־ובֿעצמו. דאָס אײַנזעצן די «פאַרדעכטיקטע ייִדישע נאַציאָנאַליסטישע פֿאַררעטער און שונאים פֿונעם סאָוועטישן פֿאָלק» האָט זיך אָנגעהויבן אין דער צווייטער העלפֿט 1948. דער פּראָצעס איז געווען לכאורה אי ברייטער, אי קאָנקרעטער איידער אַ באַזונדערע קאַמפּאַניע לחלוטין אויסצוּוואָרצלען און פּטור־צו־ווערן פֿון דער ייִדישער קולטור און אירע שעפֿער, אָבער דער סימבאָלישער כּוח פֿון דעם ייִדישן קלאַנג און פֿון ייִדישע אותיות, פֿון יידישן פאָלקסגײַסט און פֿון זײַן ראַפֿינירטן אַרטיסטישן און קינסטלערישן מיטקלאַנג, איבערקלאַנג און נאָכקלאַנג האָבן בפֿירוש געשטערט, געעקבערט און געקימערט די מאַכט פֿאַר וועלכער אַלץ וואָס האָט נאָר געהאַט אַ נגיעה צו אירע אייגענע ייִדן (און פאַרשטייט זיך אויך די אויסלענדישע) איז צו יענער צײַט געוואָרן שיער ניט ערגער פֿון מוקצה־מחמת־מיאוס. בפֿרט נאָך אַז אַזוי פֿיל, שיער ניט אַלע, ייִדיש־ייִדישע וואָרט־קינסטלער, אַקטיאָרן און שעפֿער זײַנען געווען אַזוי בולט פֿאַרטאָן אין דער געזעלשאַפֿטלעכער און ליטעראַרישער אַרבעט פֿונעם אַנטיפֿאַשיסטישן קאָמיטעט. 
 דוד האָפֿשטיין 
 אין 1962 צום צענטן יאָרצײַט, האָט דער דיכטער יוסף קערלער געשריבן אין זײַן ברייט באַקאַנט ליד וועגן דער דאָזיקער דאַטע («אין דעם דאָזיקן, טאָג, אין דעם דאָזיקן טאָג»), אַז «ס’איז ניטאָ וווּ צו שטעלן קיין ליכט און קיין שטיין». זינט די 1970ער, מיט זײַן אָנקומען קיין ישׂראל האָט ער פֿיל אויפֿגעטאָן מע זאָל דאָרט ובפֿרט אין ירושלים אויפֿשטעלן אַ דענקמאָל, אַ שטיין מיט די נעמען פֿון די ייִדישע שרײַבער, קינסטלער, פֿאָרשער און כּלל־טוער וואָס זײַנען אומגעקומען אין דעם ראַטנפֿאַרבאַנד בעת די בלוטיקע סטאַלין־יאָרן. 
 סוף־כּל־סוף האָט מען אין די 1980ער אויפֿגעשטעלט דעם דענקמאָל־שטיין אין אַ סקוועריקל־פּאַרק אין ירושלים. דעם 
 סקוועריקל האָט מען אָפֿיציעל אָנגערופֿן «גן תשי»ב». מערניט דער שטאָטראַט האָט בשום־אופֿן ניט דערלויבט אַז די 28 נעמען 
 לייב קוויטקאָ 
 פֿון די דערהרגעטע זאָל מען אָנשרײַבן אויף ייִדיש, הגם די אותיות זײַנען דאָך במילא די זעלביקע און אויף די טראַדיציאָנעלע ייִדישע מצבֿות האָט מען די פאַמיליע־נעמען (און וווּ שייך די פּריוואַטע נעמען) דורותלאַנג אויסגעקריצט אויף ייִדיש. &nbsp;האָט מען דעריבער אויסגעטעסעט אויף יענעם שטיין «ברגלסון» «דוברושין», «פפר» פֿאַר – בערגעלסאָן, דאָברושין, פֿעפֿער. אייניקע נעמען האָבן פֿאָרט בעסער «אָפּגעשניטן» זיי זאָלן אויסגעקריצט ווערן מער־ווייניקער ווי ס’געהער צו זײַן: מארקיש, עריק, און אַפֿילו: איזי כאַריק. אין 2004 האָט מען אופֿגעשטעלט אַ סימבאָלישן דענקמאָל אויף דעם מאָסקווער דאָנסקאָי צווינטער. דאָרט זײַנען די נעמען פֿון די 13 הרוגים פֿונעם אַנטיפאַשיסטישן קאָמיטעט, פֿאַרצייכנט נאַטירלעך אויף רוסיש. עס גייט דאָ ניט קיין «קוצו־של־יוד» ענין, עס גייט אין דער אויסערלעכער סימבאָליק, וואָס באַווײַזט ווי היימלאָז עס פֿאַרבלײַבט דאָס טיף היימישע ייִדיש לשון. מיר, די אַלע, וואָס פֿאַר אונדז זײַנען די ייִדישע קולטור־ און ליטעראַטור־אוצרות טאַקע נאָענט און לעבנס־וויכטיק, דאַרפֿן מיר אַלע טאַקע זיך פֿאַרטיפֿן אין דער אָפֿט פֿאַרשניטענער ייִדישער שעפֿערישקייט אויף ייִדיש ממש ווי אויך בפֿירוש מיט ייִדישע אותוית און קלאַנגען. 
 דוד בערגעלסאָן 
 עס איז דאַ אַ טיף ייִדישער אויסדררוק וואָס אונדזער לשון האָט גענומען פֿון סלאַוויש און פאַרייִדישט עס אויף אונדזער שטייגער – דאָס וואָרט איז «פּראַווען». בײַ יִידן איז אָנגענומען צו פּראַווען דעם סדר, שבתים, יום־טובֿים. אַפֿילו שמחות «פּראַוועט» מען. און בײַ די חסידים דאַכט זיך ביז הײַנט פֿאָרט מען אָדער מען גייט «זיך פּראַווען בײַם רבין». עס איז געוויינטלעך פֿאַרבונדן מיט יום־טובֿען כּדת־וכּדין און מיט הייליקייט – אָדער מיט אַ געהייליקטער שׂמחה (אַ קנסמאָל, אַ חתונה, אַ בעל־מצווה). עס איז אָבער פֿאַראַן אויך אַן אַנדער מין פּראַווען, אַ טרויעריקער און אַ שטאַרק וויכטיקער – «פּראַווען אבֿלות». ווי שוין געזאָגט פֿריִער, צופֿעליק, צי ניט איז דער 12טער אויגוסט אויסגעפֿאַלן יענעם יאָר אויפן צוועלפֿטן טאָג נאָכן תשעה־באבֿ. פּראַווען מיר דעריבער אבֿלות איבער די פֿאַר־דער־צײַט פֿאַרשניטענע ייִדיש קדושים אין ראַטנפֿאַרבאַנד, עלף טעג נאָך דעם גרויסן פֿאַסט־טאָג נאָכן לייענען און איבערלייענען די איכה. 
 ס’איז וויכטיק אַז מע זאָל געדענקען זיי און זייערע פריצײַטיק פאַרשניטענע לעבנס – ס’רוב פון זיי זײַנען דאַן געווען 
 בני־חמישים־ושישים.די וואָס זײַנען צוגענומען און דערמאָרדעט געוואָרן, אחוץ ישראל צינבערג, אין די שפּעטע 1930ער געווען נאָך אין זייער שפּעטע דרײַסיקער, אָנהייב פערציקער. ס’איז אוודאי וויכטיק זיי צו דערמאָנען און מזכּיר זײַן&nbsp; «אין דעם דאָזיקן טאָג», אָבער ניט ווייניקער וויכטיק איז באַקאַנט צו ווערן און נאָכפֿאָרשן זייערע שאַפֿונגען און לעבנס מיט אַלע זייערע אינעווייניקסטע און דרויסנדיקע ווידעראַנאַנדן און מחלוקותן – פּאָליטשע, אידעאָלאָגישע, עסטעטישע און אַפֿילו פּערזענלעכע. טאַקע ווי אַ לעבעדיקע ירושה און ניט וויי סתּם אַ פֿאַראיינפֿאַכטע סטערעאָטיפּיזירטע קלישע. ס’איז וויכטיק מע זאָל זיך אָנטאָן אַ כּוח זיך צו באַקענען מיט זייערע ווערק און אוודאי מיט זייערע קרוינווערק. סײַ צוליב דעם גרויסן ווערט פֿון זייערע שאַפֿונגען, סײַ ווי אַ מין קדיש איבער זייער שוידערלעכן, דערשיטערנדיקן גורל. 
 &nbsp; 
 
 דובֿ־בער קערלער 
 
 Troyer-akademye, dem 12tn Oygust, 2020″ oyf YouTube 
 
 