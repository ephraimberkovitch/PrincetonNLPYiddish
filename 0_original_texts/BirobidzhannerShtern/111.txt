
                      אינעם מאָסקווער פֿאַרלאַג “קניזשניקי” איז נאָר וואָס דערשינען די צווייטע אויפֿלאַגע פֿון סערגיי (שמערל) בערקנערס מעמואַרן־בוך “דאָס לעבן און דער קאַמף פֿון ביאַליסטאָקער געטאָ”.    
  דאָס דאָזיקע בוך שטעלט מיט זיך פֿאָר זייער אַ וויכטיקן קוואַל איבער דער געשיכטע פֿונעם ייִדן־חורבן און פֿונעם ייִדישן ווידערשטאַנד בעת דער צווייטער וועלט־מלחמה. שמערל בערקנער איז געבוירן געוואָרן אין 1923 אין ביאַליסטאָק. אין 1941 איז ער, גלײַך ווי 50 טויזנט אַנדערע ביאַליסטאָקער ייִדן, געוואָרן אַן אָסיר פֿון געטאָ. אין 1942 איז שמערל בערקנער ארײַנגעטראָטן אין אַן אונטערערדישער ווידערשטאַנד־אָרגאַניזאַציע, וועלכע האָט צוגעגרייט אַן אויפֿשטאַנד, וואָס האָט אויפֿגעפֿלאַקערט אין ביאַליסטאָקער געטאָ אין 1943, עטלעכע חדשים נאָכן אָנהייבן פֿונעם באַרימטן אויפֿשטאַנד אין וואַרשעווער געטאָ. זינט יוני 1943 האָט שמערל בערקנער געקעמפֿט אין די רייען פֿון דער ייִדישער פּאַרטיזאַנישער מחנה “פֿאָרויס”. 
 נאָך דער מלחמה איז סערגיי בערקנער געוואָרן אַן אונטערריכטער פֿון דער ענגלישער שפּראַך אין אוניווערסיטעטן. אַ סך יאָרן איז ער געשטאַנען בראָש פֿון דער קאַטעדרע פֿאַר ענגליש אינעם וואָראָניעזשער מלוכה־אוניווערסיטעט. די ערשטע אויפֿלאַגע פֿון זײַנע מעמואַרן איז דערשינען אין מאָסקווע אין 2001. 
 
  וו. אַראָנאָוו  
                