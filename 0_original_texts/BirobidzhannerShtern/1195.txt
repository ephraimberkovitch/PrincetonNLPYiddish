
 
 דעם 25 יוני ווערט 40 יאָר זינט דער פּטירה פֿונעם גרויסן סאָוועטישן דיכטער־באַרד און אַקטיאָר וולאַדימיר וויסאָצקי, וועלכער איז געוואָרן אַ קינסטלערישער סימבאָל פֿון דער תּקופֿה 
 וולאַדימיר וויסאָצקי (1938 – 1980; געשריבן אויף רוסיש) איז געבוירן געוואָרן אין מאָסקווע, אין אַ געמישטער משפּחה פֿונעם ייִד סעמיאָן וויסאָצקי און פֿון דער רוסישער פֿרוי נינע סעריאָגינאַ. וולאַדימיר וויסאָצקי האָט פֿאַרענדיקט די שול־סטודיע בײַם מאָסקווער קינסטלערישן אַקאַדעמישן טעאַטער. ער האָט דעביוטירט אַלס טעאַטער־אַקטיאָר אין 1958. מיט אַ יאָר שפּעטער איז ער צום ערשטן מאָל אַרויסגעטראָטן אין קינאָ. אָבער זינט די 06ער אַלץ גרעסער אָרט אין זײַן שאַפֿונג פֿאַרנעמען זינגלידער, פֿאַר וועלכע ער האָט פֿאַרפֿאַסט סײַ ווערטער סײַ מוזיק. טראָץ דער קריטיק מצד דעם סאָוועטישן אָפֿיציאָז, האָבן וולאַדימיר וויסאָצקיס זינגלידער געהאַט אַ קאָלאָסאַלע פּאָפּולערקייט. זיי זײַנען געוואָרן אין אַ געוויסן זין אַ מין ענציקלאָפּעדיע פֿונעם סאָוועטישן לעבן. 
 ייִדישע מאָטיוון באַווײַזן זיך פֿון צײַט צו צײַט אין וולאַדימיר וויסאָצקיס לידער. זײַנע אַמערסטן באַוווּסטע טעקסטן אויף דער ייִדישער טעמאַטיק זײַנען בלי־ספֿק די זינגלידער “דער אַנטיסעמיט” און “מישקע שיפֿמאַן איז גאָר קלוג”. אינעם ייִדישן קאָנטעקסט איז כּדאי צו דערמאָנען אויך וועגן דעם, אַז וולאַדימיר וויסאָצקי, וועלכער פֿלעג געוויינלעך ניט פֿאַרפֿאַסן קיין זינגלידער אויף פֿרעמדע ווערטער, האָט אָנגעשריבן מוזיק צו צוויי לידער פֿון זײַן פֿרײַנד, דעם רוסיש־שפּראַכיקן ייִדישן ליטעראַט דוד מאַרקיש (זינט 1972 – אין ישׂראל), פּרץ מאַרקישעס אַ זון. 
 לידער פֿון וולאַדימיר וויסאָצקי זײַנען איבערגעזעצט אויף צענדליקער שפּראַכן פֿון דער וועלט, בתוכם אויף העברעיִש און און אויף ייִדיש. 
 די ווערטיקאַל 
 ס’איז אײַך ניט קיין פֿלאַכלאַנד. 
 דער קלימאַט איז האַרט. 
 אַ שניי־לאַווינע פֿאַלט אומדערוואַרט. 
 און שטיינערפֿאַלן לויערן צאָרנדיק־בייז. 
 מע קען טאָן אַ קער, 
 נאָר דאָרט, וווּ ס’איז שווער, 
 וווּ באַלד שוין דערפֿילט מען ווער איז ווער, 
 דאָרט גייען מיר אַרויף פֿאַרעקשׁנט־דרייסט. 
 ביסט דאָ ניט געווען 
 מיט ריזיק אָ־ברען – 
 האָסט ניט געפּרוווּט צי קענסטו דען 
 דײַן מענטשלעכע שוואַכקייט 
 און ערדישן עול גובֿר זײַן. 
 וועסט אונטן ניט טרעפֿן – כאָטש אייביק קריך, 
 הגם וועסט דערלעבן ביז בײַכל און פּליך 
 אַזעלכע נסים און שיינקייט און אייביקע שײַן. 
 אין אײַז האַקט מען טרעפּלעך. 
 קיין טראָט אויף צוריק. 
 מע טשעפּעט זיך אײַן אין באַוואָרענונגס־שטריק. 
 דאָס האַרץ איז שוין גרייט צו דעם שפּיץ 
 ראַפּטעם לויפֿן פֿון דיר. 
 די וועלט – אויף דײַן דלאָניע. 
 ביסט גליקלעך און שטום. 
 און קוקסט פֿאַרהאַפֿט אויף דעם וווּנדער־אַרום 
 און טראַכסט, 
 אַז פֿאַראַנען נאָך אַנדערע בערג אָן אַ שיעור. 
 קיין שוואַרצע סטענגעס, קיין רויטע רויז. 
 און ווי אַ מצבֿה כּלל זעט ניט אויס 
 דער שטיין, 
 וואָס האָט דיר די אייביקע רו דאָ געשענקט. 
 נר־תּמיד פֿון אײַז, 
 בלישטשענדיק־ווײַס, 
 דערהייבט זיך טאָגטעגלעך ווי אַ באַווײַז, 
 אַז דו האָסט געלעבט 
 און געשטרעבט און געפּרוווּט און געבענקט. 
 איז זײַן צי ניט זײַן? 
 איז שײַן צי ניט שײַן? 
 אַנטלויף אָדער שטרעב אינעם גיהנום אַרײַן – 
 איז גלייב אָדער גלייב ניט 
 אין מזל פֿון אײַזן און שטאָל – 
 – ס’וועט קומען אַ מאָל 
 דערשפּילן דײַן ראָל 
 אַן אַנדערער פּליט פֿון ערדישקייט־עול 
 און אויפֿגיין געוואַגט 
 צו דעם שפּיץ פֿונעם פֿרידלעכן טאָל. 
 ייִדיש – וועלוול טשערנין 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; *** 
 אין געלער הייסער אַפֿריקע, 
 אין צענטער, וווּ ס’איז טומלדיק, 
 איין מאָל אויסער גראַפֿיקעס 
 געטראָפֿן איז אַן אומגליק. 
 ס’האָט העלפֿאַנט אויף אַ טראַף 
 “אַ מבול!” דורכגעסאָפּעט. 
 ס’האָט זיך בקיצור אַ זשיראַף 
 פֿאַרליבט אין אַנטילאָפּע. 
 ווער עס מעקעט, ווער עס בילט, 
 ווער עס ברומט און הירזשעט ווילד 
 און אַ פּאָפּוגע גיט פֿון צווײַגן הויך זײַן מיין: 
 “זשיראַף איז גרויס. ער ווייסט אַליין!” 
 דער זשיראַף האָט אַ געשריי 
 געגעבן אין אַ טשאַדע: 
 “אויב זי איז פֿאַר אײַך ניט גוט, 
 פֿאַרלאָז איך באַלד די סטאַדע! 
 אַלע בעלי־חיים גלײַך 
 זײַנען איצט געוואָרן. 
 בין איך מער שוין ניט מיט אײַך. 
 איר האָט מיך שוין פֿאַרלאָרן!” 
 ווער עס מעקעט, ווער עס בילט, 
 ווער עס ברומט און הירזשעט ווילד 
 און אַ פּאָפּוגע גיט פֿון צווײַגן הויך זײַן מיין: 
 “זשיראַף איז גרויס. ער ווייסט אַליין!” 
 ס’האָבן אַנטילאָפּעס דעם זשיראַף 
 ניט ליב געקראָגן. 
 “ער איז סתּם אַ לאַנגער יאָלד”, – 
 געזיפֿצט אויף אַלע ראָגן. 
 האָט די אַנטילאָפּע זיי געזאָגט: 
 “אויב אַלע מאָנען, 
 וועל איך באַלד אַוועקגיין מיט זשיראַף 
 גאָר צו ביזאָנען!” 
 ווער עס מעקעט, ווער עס בילט, 
 ווער עס ברומט און הירזשעט ווילד 
 און אַ פּאָפּוגע גיט פֿון צווײַגן הויך זײַן מיין: 
 “זשיראַף איז גרויס. ער ווייסט אַליין!” 
 אין געלער הייסער אַפֿריקע 
 ניטאָ איז קיין אידיליע. 
 זשיראַף מיט זײַן זשיראַפֿיכע גיסן טרערן פֿילע. 
 נאָר קיין עצה איז ניטאָ, עבֿירה אויף עבֿירה. 
 ס’איז די טאָכטער פֿון זשיראַף 
 מיט אַ ביזאָן פֿאַרהייראַט. 
 ס’איז ניט קלוג evol ni llaf ot, 
 נאָר שולדיק פֿאָרט איז ניט זשיראַף, 
 נאָר די פּאָפּוגע, וואָס געגעבן האָט אירמײַן: 
 “זשיראַף איז גרויס. ער ווייסט אַליין”. 
 ייִדיש – וועלוול טשערנין 
 
 וולאַדימיר וויסאָצקי באַלאַדע וועגן קאַמף 
 