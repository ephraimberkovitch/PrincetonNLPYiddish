
                      אינעם   מאָסקווער   פֿאַרלאַג   ״קניזשניקי״   איז   דאָ   ניט   לאַנג   דערשינען   אויף   רוסיש   דאָס   בוך   פֿונעם   אַמעריקאַנער   ייִדישן   היסטאָריקער  ,   פּראָפֿעסאָר   פֿונעם   ייִדישן   טעאָלאָגישן   סעמינאַר   אין   ניו־יאָרק   דוד   פֿישמאַן   ״שקלאָווער  :   די   ערשטע   רוסלענדישע   ייִדן   פֿון   דער   נײַער   צײַט״  .    
 אויף ענגליש איז אָט דאָס בוך דערשינען אין 1996 און האָט ניט פֿאַרלאָרן זײַן אקטועלקייט ביז איצט. דאָס אַרויסגעבן דאָס בוך דווקא אויף רוסיש (אין איבערזעצונג פֿון אַסיע פֿרומאַן) איז גאַנץ לאָגיש, ווײַל דוד פֿישמאַן באַהאַנדלט אין אָט דער מאָנאָגראַפֿיע אַ באַזונדערע ראָלע, וועלכע עס האָט געשפּילט די ווײַסרוסלענדישע שטאָט שקלאָוו אינעם פֿאַרשפּרייטן השׂכּלה־אידייען צווישן די ייִדן פֿון דער רוסלענדישער אימפּעריע. 
 מיט אָט דעם השֹכּלה־צענטער איז אויך פֿאַרבונדן דער אָנהייב פֿון רוסיפֿיקאַציע פֿון די מיזרח־אייראָפּעישע ייִדן. ס’איז גענוג צו דערמאָנען, אַז איינער פֿון די בולטסטע שקלאָווער משֹכּילים איז געווען יהודה־לייב נעוואַכאָוויטש, דער זיידע פֿונעם גרויסן געלערנטן איליאַ מעטשניקאָוו און דער מחבר פֿונעם טראַקטאַט ״קול שעוות בת יהודה״, וואָס איז אַרויסגעגעבן געוואָרן אויף רוסיש אין 1803 און ווערט באַטראַכט ווי דער אָנהייב פֿון דער ייִדישער ליטעראַרישער שאַפֿונג אויף דער רוסישער שפּראַך (אין 1804 איז דערשינען די העברעיִשע איבעראַרבעטונג פֿונעם טראַקטאַט). צו דעם קרײַז פֿון די שקלאָווער משׂכּילים האָבן אָנגעהערט אויך יהושע צייטלין, נאָטע נאָטקין און אבֿרהם פּרץ (דער פֿאָטער פֿונעם דעקאַבריסט גריגאָרי (הירש) פּרץ. 
 דער פֿענאָמען פֿונעם שקלאָווער השׂכּלה־צענטער האָט אַמאָל צוגעצויגן די אויפֿמערקזאַמקייט פֿונעם גרויסן ייִדישן און העברעיִשן שרײַבער שניאור זלמן (1887 – 1959), אַ געבוירענעם אין שקלאָוו, וועלכער האָט אים געווידמעט זײַן ראָמאַן ״דער קיסר און דער רבי״ (אָט דער ראָמאַן איז אין 2018 דערשינען אינעם פֿאַרלאַג ״קניזשניקי״ אין וועלוול טשערנינס רוסישער איבערזעצונג). 
 דוד פֿישמאַן איז אין אונטערשייד פֿון שניאור זלמנען ניט קיין בעלעטריסט, נאָר אַ פֿאָרשער. ער האָט פֿאָרגעשטעלט אין זײַן בוך אַ ריכטיק פֿונעם היסטאָרישן שטאַנדפּונקט און אין דער זעלבער צײַט פֿאַרכאַפּנדיק בילד פֿונעם שקלאָווער השֹכּלה־צענטער. פֿאַר דעם האָט ער גענוצט אַ שלל מיט מקורים, קודם־כּל אויף העברעיִש, ייִדיש – דוד פֿישמאַן איז אַ זון פֿונעם באַוווּסטן אַמעריקאַנער ייִדישן לינגוויסט און ייִדישיסטישן טוער דאָקטאָר שיקל פֿישמאַן (1926 – 2015), און ייִדיש איז זײַן מאַמע־לשון. דער מחבר פֿאַררופֿט זיך אויך אויף די מקורים אויף רוסיש. דוד פֿישמאַן האָט אַמאָל ספּעציעל שטודירט סלאַווישע שפּראַכן כּדי פֿאַרנעמען זיך ערנסט מיט דער געשיכטע פֿונעם מיזרח־אייראָפּעיִשן ייִדנטום און שפּעטער האָט ער ביז גאָר פֿאַרטיפֿט זײַנע קענטענישן אין רוסיש אַ דאַנק דעם פֿאַקט, וואָס ער האָט במשך פֿון אַ פּאָר יאָרצענדליקער אָנגעפֿירט מיט אַ בשותּפֿֿותדיקן אַקאַדעמישן פּראָיעקט פֿונעם ניו־יאָרקער ייִדישן טעאָלאָגישן סעמינאַר און דעם מאָסקווער רוסלענדישן הומאַניטאַרן אוניווערסיטעט. אין ראַמען פֿון אָט דעם פּראָיעקט איז צוגעגרייט געוואָרן אַ באַדײַטנדיקע גרופּע יונגע רוסלענדישע ספּעציאַליסטן אויפֿן געביט פֿון יודאַיק. אגבֿ, ייִדיש־לימודים זײַנען געווען אַן אָבליגאַטאָרישער עלעמענט פֿון זייער לערן־פּראָגראַם. 
 רעדנדיק וועגן פּראָפֿעסאָר דוד פֿישמאַנען מוז מען דערמאָנען נאָך צוויי ענגליש־שפּראַכיקע ביכער זײַנע, וועלכע זײַנען דירעקעט פֿאַרבונדן מיט דער געשיכטע פֿונעם מיזרח־אייראָפּעיִשן ייִדנטום און בפֿרט – מיט דער געשיכטע פֿון דער ייִדישער ליטעראַטור: ״די אַנטשטייונג פֿון דער מאָדערנער ייִדישער קולטור״ (2005) און ״די ביכער־שמוגלער: פּאַרטיזאַנער, פּאָעטן און די אָפּעראַציע פֿונעם ראַטעווען ייִדישע קולטור־אוצרות פֿון די נאַציס״ (2017). ס’איז כּדאי אָפּצומערקן אויך, אַז דוד פֿישמאַן האָט צונויפֿגעקליבן און אַרויסגעגעבן מיט קאָמענטאַרן אַ באַנד אָנגעשריבענע אויף ייִדיש ווערק פֿונעם באַרימטן רעליגיעזן דענקער הרבֿ יוסף־בער סאָלאָווייטשיק (1903 – 1993) ״דרשות און כתבֿים״ (2009). 
 דאָס בוך ״שקלאָווער: די ערשטע רוסלענדישע ייִדן פֿון דער נײַער צײַט״ איז דערשינען אין דער ״טשייז־סעריע״ פֿונעם פֿאַרלאַג ״קניזשניקי״, וואָס שטעלט מיט זיך פֿאָר זײַן בשותּפֿותדיקן מיטן העברעיִשן אוניווערסיטעט אין ירושלים פּראָיעקט. ספּעציִעל פֿאַר ייִדיש־ליבהאָבער איז כּדאי צו באַצייכענען, אַז אין דער זעלבער ״טשייז־סעריע״ איז אין 2015 דערשינען אין איבערזעצונג אויף רוסיש פֿון וואַלערי דימשיץ און מאַשע ראָלניק (1927 – 2016) אַ בוך זכרונות פֿונעם ייִדישן פּראָזאַיִקער מישע לעוו (1917 – 2013). אין אָריגינאַל איז דאָס בוך, וואָס אַנטהאַלט צווישן אַנדערס אַ רײַכן מאַטעריאַל וועגן דעם ייִדישן ליטעראַטור־ און קולטור־לעבן אין כאַרקאָוו און מאָסקווע פֿון די 30 ער יאָרן,&nbsp; דערשינען אין&nbsp;&nbsp; 2014 אין ניו־יאָרק. 
                