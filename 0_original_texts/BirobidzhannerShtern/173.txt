
                     דער אינסטיטוט פֿאַר אייראָ־אַזיאַטישע ייִדישע שטודיעס בײַם אייראָ־אַזיאַטישן ייִדישן קאָנגרעס און דער צערנטער פֿאַר תּפֿוצות־שטודיעס אויף גאָלדשטיין־גורנס נאָמען בײַם תּל־אָבֿיבֿער אוניווערסיטעט האָבן ניט לאַנג צוריק אַרויסגעלאָזט אויף רוסיש וועלוול טשערנינס בוך «פֿון קרימער העפֿטן. פֿאַרצייכענונגען פֿון פֿעלד־פֿאָרשונגען פֿון סוב־עטנישע גרופּעס ייִדן פֿונעם קרימער האַלב־אינדזל».   
  דאָס בוך איז אָנגעשריבן געוואָרן אויפֿן סמך פֿון אינפֿאָרמאַציעס פֿאַרשריבענע דורכן מחבר אין סוף 70ער – אָנהייב 80ער יאָרן בעת עקספּעדיציע־רײַזעס אין קרים. ער האָט זיך באַגעגנט אין זייער גאַנג מיט פֿאָרשטייער פֿון פֿאַרשיידענע סוב־עטנישע גרופּעס ייִדן, וועלכע האָבן געוווינט אין קרים, אָבער דער הויפּט־אָביעקט פֿון זײַנע דעמאָלטיקע פֿאָרשונגען זײַנען געווען קרימטשאַקעס — אַ קליינע ייִדישע עדה, וועלכע האָט זיך אויסגעפֿורעמט אין קרים אינעם שפּעטן מיטלאַלטער פֿון פֿאָרשטייער פֿון פֿאַרשיידענע ייִדישע עדות — איטלקים, ספֿרדים, אשכּנזים אא. די אומגאַנג־שפּראַך פֿון די קרימטשאַקעס איז געווען אַ באַזונדערער עטנאָלעקט פֿון דער קרימער טאָטערישער שפּראַך. 
 אַריבער 70 פּראָצענט פֿון קרימטשאַקעס זײַנען אומגעבראַכט געוואָרן בעת דעם ייִדן־חורבן. דאָס האָט געבראַכט צו אַ פֿאַרשנעלערטער פֿאַרשווינדונג פֿון זייער קולטורערלער און שפּראַכלעכער אייגנאַרטיקייט אין די נאָך־מלחמהדיקע יאָרצענדליקער. די געבוירענע אין סוף 19טן — אָנהייב 20טן יאָרהונדערט אינפֿאָרמאַטאָרן, מיט וועלכע וועלוול טשערנין האָט אַמאָל געאַרבעט אין קרים, זענענדיק אַ יונגער עטנאָגראַף, זײַנען שוין צוליב נאַטירלעכע סיבות ניטאָ. אָבער דאָס בוך «פֿון קרימער העפֿטן» היט אָפּ זייערע קולות און דערטראָגט זיי צו נײַע דורות, העלפֿנדיק מיט אויף אַזאַ אופֿן אָפּהיטן די קולטור־ירושה פון דער כּמעט שוין נעלם־געוואָרענער ייִדישער עדה. 
 
  וו. פּיריאַטינסקי  
                