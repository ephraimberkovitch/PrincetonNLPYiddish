
                        
 דעם 6 יאַנואַר האָט דער ייִדישער שרײַבער און זשורנאַליסט באָריס סאַנדלער, לאַורעאַט פֿון פּרעסטיזשפֿולע פּרעמיעס פֿאַר ליטעראַטור אָפּגעמערקט זײַן זיבעציק־אָריקן יוביליי. 
 באָריס סאַנדלער איז געבוירן געוואָרן אין יאָר 1950 אין בעלץ. די היים און גאַס אין דער שטאָט זײַנען געוואָרן דער שפּראַך־ און שטייגער־מקור פֿון אַ ייִדיש לעבן, וואָס סאַנדלער האָט אײַנגעזאַפּט אין די קינדער־יאָרן און שפּעטער באַשריבן עס אין זײַנע פּראָזע־ווערק. 
 אַ גרויסע השפּעה אויף אים האָט געהאַט דער שרײַבער יחיאל שרײַבמאַן. מיט שרײַבמאַנס אַרײַנפֿיר־וואָרט ווערן אָפּגעדרוקט אינעם מאָסקווער זשורנאַל ״סאָוועטיש היימלאַנד״, 1981, סאַנדלערס ערשטע דרײַ נאָוועלן. שפּעטער ווערט ער דאָרט אַ מיטגליד פֿון דער רעדאַקציע־קאָלעגיע. זײַן ערשט בוך – ״טרעפּלעך אַרויף צו אַ נס״ – איז דערשינען אין יאָר 1986. 
 אין יאָר 1989 האָט באָריס סאַנדלער געגרינדעט בײַ דער מאָלדאַווישער נאַציאָנאַלער טעלעוויזיע די ערשטע אין ראַטן־פֿאַרבאַנד ייִדישע טעלעוויזיע־פּראָגראַם, ״אויף דער ייִדישער גאַס״ און געפֿירט זי אויף ייִדיש. באָריס סאַנדלער איז אַ מחבר פֿון סצענאַרן פֿאַר צוויי פֿילמען. פֿון 1990 ביז זײַן עולה זײַן קיין ישׂראל אין 1992 האָט ער רעדאַגירט דעם ייִדישן טייל פֿון דער צוויישפּראַכיקער צײַטונג ״אונדזער קול״ (קעשענעוו). 
 אין ישׂראל ווערט סאַנדלער אַ וויצע־פֿאָרזיצער פֿונעם פֿאַראיין פֿון ייִדישע שרײַבערס און זשורנאַליסטן. ער אַרבעט אינעם ירושלימער העברעיִשן אוניווערסיטעט, שאַפֿט און לאָזט אַרויס דעם קינדער־זשורנאַל ״קינד־און־קייט״, נעמט איבער די פֿאַרוואַלטונג פֿונעם ״לייוויק־פֿאַרלאַג״. 
 אין יאָר 1998 ווערט סאַנדלער פֿאַרבעטן צו אַרבעטן אין דער עלטסטער ייִדישער צײַטונג ״פֿאָרווערטס״, ניו־יאָרק, וווּ אין גיכן ווערט ער דער הויפּט־רעדאַקטאָר. אונטער זײַן השגחה פֿלעגט דערשײַנען יעדע וואָך אויך די ראַדיאָ־פּראָגראַם ״די פֿאָרווערטס־שעה״. 
 באָריס סאַנדלערס ווערק זײַנען איבערגעזעצט אויף רוסיש, ענגליש, פֿראַנצייזיש, עבֿרית, רומעניש, דײַטש און אַנדערע שפּראַכן. 
 באָריס סאַנדלער האָט אַרויסגעגעבן 22 ביכער פֿון פּראָזע און פּאָעזיע. ער איז אַ מחבר פֿון אַ סעריע (10) דאָקומענטאַלע פֿילמען ״מאָנאָלאָגן פֿון ייִדישע שרײַבער״. 
 סאַנדלער וווינט אין ברוקלין, ניו־יאָרק און לאָזט אַרויס דעם עלעקטראָנישן חודשלעכן זשורנאַל ״ייִדיש בראַנזשע״. 
 מיר פּובליקירן דאָ עטלעכע זײַנע קורצע דערציילונגען. 
 
   &nbsp;  
  די   שוואַרצע   האַנט  
 אין די קינדער־יאָרן פֿלעגן מיר זיך מיט מײַנע חבֿרים אָפֿט צונויפֿנעמען בײַ עמעצן אין הויף, זיך אויסזעצן אויף דער פּריזבע און האַקן אַ טשײַניק. אַנדערש געזאָגט, דערציילן מעשׂיות וועגן מלחמה – אַזאַ געמישטע פֿאַנטאַזיע פֿון הערן אין דער היים, זען אין קינאָ, אויסגעלייענט פֿון אַ ביכל, אָבער דער עיקר, אויסגעטראַכט גלײַך אויפֿן אָרט. 
 דאָס זײַנען געווען שרעקלעכע מעשׂיות מיט שיסערײַען, אויפֿרײַסן, געשרייען ״הוראַ!״ – און אַוודאי, מיט אַ העלדישן סוף. קיין לעבעדיקע פֿלעגן נישט בלײַבן – נישט צווישן די פֿאַשיסטן און נישט צווישן ״אונדזערע״. 
 און דאָך, ווי שרעקלעך און שוידערלעך זאָלן נישט געווען זײַן די מעשׂיות וועגן מלחמה, זײַנען די מעשׂיות וועגן דער ״שוואַרצער האַנט״ געווען ממש סכּנת־נפֿשות! 
 בײַ נאַכט האָב איך נישט געקאָנט שלאָפֿן, און אַז כ׳בין שוין אײַנגעשלאָפֿן, פֿלעג איך זיך פּלוצעם אויפֿכאַפּן אין אַ קאַלטן שווייס, ווײַל אין שלאָף האָב איך געפֿילט, ווי די שוואַרצע שלאַנג וויקלט זיך אַרום אַרום מײַן האַלדז, וואַרגט מיך, אַז די צונג פֿאַלט מיר אַרויס פֿון מויל, און די אויגן קריכן אַרויס פֿונעם קאָפּ. 
 אַזוי איז זי שוין פֿאַרבליבן אין מײַן זכּרון, די געפֿערלעכע שוואַרצע האַנט, די שלאַנג מיט פֿינף פֿינגער. 
 נישט לאַנג צוריק האָב איך איבערגעלעבט אַ שווערע אָפּעראַציע. ווען איך בין שוין געקומען צו זיך נאָכן נאַרקאָז, איז צו מײַן בעט צוגעקומען דער כירורג. ער איז געווען אַן אַפֿראָ־אַמעריקאַנער. אויסגעשטרעקט מיר זײַן האַנט האָט ער מיך שטיל, נאָר פֿעסט פֿאַרזיכערט, אַז איצט וועט שוין אַלץ זײַן ״אָקעי״. 
 כ׳האָב נאָך עטלעכע ווײַלעס געפֿילט די וואַרעמקייט פֿון זײַן שוואַרצער ווייכער האַנט. 
   monateka.com  
 
   ״  דעלפֿין  ״  
 אויף דער קרויִז־שיף האָט, דאַכט זיך, יעדער פּאַסאַזשיר אים געקענט. אַ בחורל פֿון אַ יאָר צען־עלף, איז ער דאָ געווען מיט זײַן זיידן. מ׳האָט דאָס ייִנגל געקאָנט זען אויף אַלע אונטערנעמונגען, וואָס פֿעלן אין אַזאַ רײַזע נישט אויס: געזונגען, געטאַנצט, נישט דורכגעלאָזט קיין איין פֿאַרמעסט ניט. שטענדיק צוגעצויגן צו זיך דעם אויפֿמערק. אָבער פֿאָרט איז זײַן באַליבסטע זאַך געווען דער שווים־באַסיין אויף דער אייבערשטער דעק פֿון דער שיף. פֿון אין דער פֿרי אָן ביז נאָך מיטאָג איז דאָס ייִנגל נישט מעגלעך געווען פֿון וואַסער אַרויסצוטרײַבן. ס׳האָבן נישט געהאָלפֿן קיין שום אײַנרעדענישן און סטראַשונקעס פֿון זײַן זיידן. מעגלעך דערפֿאַר האָבן אים אַלע גערופֿן ״דעלפֿין״, און אים איז דער צונאָמען געפֿעלן געוואָרן. 
 צווישן די עטלעכע טויזנט פּאַסאַזשירן אויף דער שיף איז דאָס בחורל געווען דער איינציקער אַזאַ. ס׳איז אים לײַכט געווען צו דערקענען, הגם ער איז געווען ענלעך צו אַלע אַנדערע אַזעלכע ייִנגלעך און מיידלעך, ווי ער – דאַונס־קינדער. 
 אַ טאָג פֿאַר דעם, ווי דער קרויִז איז געקומען צום סוף, האָט פּאַסירט אַן אומגליק. לעבן דעם שווים־באַסיין האָט זיך געשפּילט אַ קליין מיידעלע. איר טאַטע האָט פֿון איר קיין אויג נישט אָפּגעפֿירט. און דאָך, האָט ער אויף אַ רגע אָפּגעקערעוועט דעם קאָפּ, עמעצער האָט אים אַ רוף געטאָן. אָט די רגע איז גענוג געווען, אַז זײַן טעכטערל זאָל זיך אויסגליטשן און אַרײַנפֿאַלן אין וואַסער. 
 ס׳איז געשען אַזוי בליציק־גיך, אַז די מענטשן, וואָס האָבן עס געזען, זאָלן קאָנען נאָר עפֿענען דאָס מויל און אַזוי פֿאַרגליווערט ווערן, איידער מ׳האָט אָנגעהויבן שרײַען. 
   https://www.cruisetips.ru/  
 
  אין שווים־באַסיין זײַנען געווען עטלעכע דערוואַקסענע, אָבער אויך בײַ זיי האָט דער סעקונדיקער שוידער אָפּגענומען דעם שׂכל. ווען זיי זײַנען געקומען צו זיך, און זיך אַ וואַרף געטאָן צו ראַטעווען דאָס קינד, האָט זיך עס שוין באַוויזן אויף דעם וואַסער אין די אויסגעשטרעקטע הענט פֿון אונדזער ״דעלפֿין״. 
 דאָס קינד האָט אויסגעזעצט אַ געוויין, נאָר איר געוויין איז בפֿירוש געווען אַ גוטער סימן. פֿאַרשטייט זיך, אַז אַרום דעם טאַטן מיט זײַן געראַטעוועט טעכטערל האָט זיך באַלד צונויפֿגענומען אַן עולם. וועגן דעם רעטער אַליין האָט מען זיך דערמאָנט שפּעטער. 
 פֿאַר נאַכט, בשעתן אָוונטברויט אין רעסטאָראַן, האָט דער קאַפּיטאַן פֿון דער שיף באַדאַנקט דאָס בחורל און געבעטן אים אַרויפֿצוגיין אויפֿן פּאָדיום. אָבער אויפֿגעהויבן האָט זיך דער זיידע און דערקלערט, אַז זײַן אייניקל האָט זיך פֿאַרשפּאַרט אין זייער קאַיוט און וויל זיך נישט באַווײַזן פֿאַרן עולם. ״ער שעמט זיך…״ – האָט דער זיידע שטיל פֿאַרענדיקט זײַן קורצע רעדע, – ״ער איז בײַ אונדז אַ שעמעוודיקער״. 
 כ׳האָב אַמאָל ערגעץ געלייענט, אַז די דאַונס־קינדער רופֿט מען ״מלאָכים אויף דער ערד״. אין ייִדישן פֿאָלקלאָר איז דאָ אַזאַ מלאך־המושיע. אַזוי רופֿט מען אַ מענטש, וואָס קומט צו הילף אין אַ מאָמענט, ווען מע נייטיק זיך אין אים. 
 
   ניט   קיין   פֿרוי  ,   נאָר   אַ   מענץ  !  
 איין מאָל אין אַ פֿראָסטיקן טאָג האָב איך אין דער רעדאַקציע פֿון ״סאָוועטיש היימלאַנד״ באַגעגנט די שרײַבערין שירה גאָרשמאַן. זי האָט שוין געהאַלטן בײַם אָנטאָן זיך, כּדי צו פֿאַרלאָזן דעם בנין. בין איך צו איר גיך צוגעגאַנגען און אַרויסגעכאַפּט דעם מאַנטל פֿון אירע הענט. כ׳בין געבליבן שטיין אין דער פּאָזע פֿונעם בעסטן גאַרדעראָבשטשיק, גרייט געווען אַרויפֿצושלעפּן דעם שווערן ווינטערדיקן מאַנטל אויף אירע מידע אַקסלען. 
   forwardcdn.com  
 אינעם זעלבן מאָמענט האָב איך דערפֿילט אויף מײַן פּנים איר שטעכיקן בליק. זי האָט אָפּגענומען בײַ מיר דעם מאַנטל און אַ זאָג געטאָן: 
 – איך בין נישט קיין באַרישניע, איר זאָלט נאָך מיר אוכאַזשעווען. 
 – איר זײַט אַ פֿרוי… – האָב איך לעפּיש געענטפֿערט. 
 – כ׳בין ניט קיין פֿרוי… כ׳בין אַ מענץ, און איך האָב קיינעם קיין מאָל נישט דערלויבט מיר צו דערלאַנגען מײַן מאַנטל! 
 זי האָט אײַנגעוויקלט דעם קאָפּ אין אַ גראָבער גרויער פֿאַטשיילקע און שווער אַרויפֿגעשלעפּט אויף זיך דאָס מאַנטל. 
 מיטאַמאָל האָט איר פּנים זיך צעשײַנט, און כ׳האָב דערהערט איר זינגעוודיקע שטימע: 
 – טוט עס תּמיד פֿאַר אײַער פֿרוי. ס׳וועט איר זיכער געפֿעלן זײַן. 
 
   פֿאַרלוירענע   שעדעוורען  
 מיר האָבן זיך שוין געקענט אַ שאָק מיט יאָרן. כ׳האָב געהערט, אַז ער שרײַבט לידער אויף ייִדיש, אָבער קיינמאָל נישט געזען, ער זאָל זיי ערגעץ געווען דרוקן. 
 בדרך־כּלל פֿלעגן מיר זיך זען ערעץ אויף אַ ייִדישער אונטערנעמונג. פֿון דער ווײַטנס, זיך טרעפֿן מיטן בליק, זיך באַגריסן, צושאָקלענדיק מיטן קאָפּ איינער דעם אַנדערן, און שוין נאָך דער אונטערנעמונג, בײַם געזעגענען זיך, צוגיין איינער צום אַנדערן און זיך אַ דריק טאָן די האַנט. ס׳האָט גענומען אַ רגע, אין וועלכער ער האָט אַרײַנגעדרייט איין פֿראַזע: ״כ׳וועל פֿאַרן ׳פֿאָרווערטס׳ עפּעס צושיקן די טעג…״. 
 ס׳האָט געקלונגען, ווי ער וואָלט מיר געמאַכט אַ טובֿה, און אַז איך און אַלע לייענער פֿון דער צײַטונג האַלטן אויף זײַן ״עפּעס״ אין איין אַרויסקוקן. 
 און אַזוי יעדעס מאָל, פֿון איין טרעפֿונג ביז אַ צווייטער; יאָר אײַן, יאָר אויס. און פּלוצעם באַקום איך פֿון דעם פּאָעט אַ בליץ־בריוול. כ׳האָב זיך בפֿירוש דערפֿרייט: סוף־כּל־סוף, זיך דערוואַרט! איך עפֿן אויף די פּאָסט און לייען: 
 ״חשובֿער רעדאַקטאָר, איך וויל אײַך אָפֿיציעל מודיע זײַן, איר זאָלט זיך אויף מיר נישט פֿאַרלאָזן. כ׳וועל פֿאַרן ׳פֿאָרווערטס׳ מער גאָרנישט צושיקן״. 
 כ׳האָב זיך דערפֿילט שולדיק: צוליב מיר, וועט שוין איצט די וועלט אָנווערן עפּעס אַן עכטן שעדעווער. 
 
   טראַדיציע   און   געשיכטע  
 אין די סוף 1950ער, אָנהייב 1960ער יאָרן האָבן די ייִדישע משפּחות אין בעלץ נאָך אָנגעהאַלטן די אַלטע טראַדיציעס. אויף פּורים האָבן די מאַמעס געמאַכט המן־טאַשן, פֿלאָדן און אַנדער געבעקס, עס אויסגעלייגט אויף אַ ברייטן טעלער, אַרומגעוויקלט מיט אַ פֿאַטשיילקע, און געשיקט די קינדער אָפּטראָגן שלח־מנות די אייגענע. אויף פּסח האָט מען געפּראַוועט דעם סדר, און אויף שׂימחת־תּורה – זיך אַרומגעדרייט מיט די הקפֿות אינעם שיל־הויף, וואָס איז מיטאַמאָל געוואָרן ענג פֿאַרן עולם… 
 אין פֿינפֿטן קלאַס האָבן מיר געלערנט אין שול די ״געשיכטע פֿון אוראַלטער וועלט״: מצרים, די מלוכות אין מעסאָפּאָטאַמיע, אינדיע, כינע, גריכנלאַנד און רוים. ״אימפּעריעס זײַנען אויפֿגעקומען און אימפּעריעס זײַנען געפֿאַלן״, – פֿלעגט אונדזער לערער פֿון היסטאָריע, איסאַק אַבראַמאָוויטש, פּאַטעטיש אונטערציִען דעם סך־הכּל נאָכן פֿאַרענדיקן אַ נײַע טעמע. 
 איין מאָל – מיר האָבן דעמאָלט געהאַלטן בײַם לערנען די אוראַלטע געשיכטע פֿון מצרים, – האָט דער לערער אַרויסגערופֿן צום טאָוול אונדזער חבֿר יאַשע פֿעלדמאַן, ער זאָל ענטפֿערן אויף דער פֿראַגע: ״וואָס איז געווען דער מצבֿ בײַ די אַרבעטערמאַסן אינעם אוראַלטן עגיפּטן און זייער קאַמף קעגן די באַדריקער״. 
   
 זעט אויס, אַז יאַשע איז נישט אין גאַנצן גרייט געווען צו ענטפֿערן אויף דער וויכטיקער פֿראַגע; פֿון דעסטוועגן, האָט ער געמאַכט גרויסע אָנשטרענגונגען, כאָטש עפּעס אַרויסציִען פֿון זײַנע קנאַפּע קענטענישן אין געשיכטע. די אַרבעט פֿון זײַן מאַרך האָט זיך בולט אָפּגעשפּיגלט בײַ אים אויפֿן שטערן מיט פּאַסיקלעך קנייטשן. און פּלוצעם זײַנען די קנייטשן נעלם געוואָרן. זײַן קײַלעכדיק פּנים האָט געשײַנט, ווי עס וואָלט זיך ערשט אויסגעבאָדן אין זון־שטראַלן. 
 – מצות! – האָט אַ גליקלעכער אויסגעשריִען יאַשע. 
 – וואָס מצות? – האָט פֿאַרחידושט און אַ מיט חשד געפֿרעגט איסאַק אַבראַמאָוויטש. 
 – מצות האָבן געראַטעוועט די קנעכט, בשעת זיי זײַנען אַנטלאָפֿן פֿון מצרים! – האָט פֿײַערלעך געענטפֿערט יאַשע. 
  &nbsp;  
  וועגן   אַ   צווייענדיקער   לאָיאַלקייט  
 ס׳איז מיר נישט איין מאָל אויסגעקומען צו הערן אין מײַן אַלטער היים, אַז די ייִדן, וואָס וווינען אויסער ישׂראל, זײַנען בירגער מיט אַ טאָפּלטער לאָיאַלקייט. און געזאָגט האָט מען עס שטענדיק מיט אַ וואָרוווּרף. 
 וואָס קאָן מען ענטפֿערן דערויף? יאָ, ס׳איז אונדז טײַער און ליב די ערד, וווּ מיר זײַנען געבוירן געוואָרן און אויפֿגעוואַקסן; די שפּראַך און קולטור, וואָס מיר האָבן אײַנגעזאַפּט אין זיך אין איינעם מיטן זיס־ביטערלעכן רויך פֿונעם פֿאָטערלאַנד – דאָס לאַנד פֿון דײַנע טאַטע־זיידעס. 
 פֿון דער צווייטער זײַט, אָדער אין דער זעלבער צײַט, האָט זיך אין משך פֿון צוויי טויזנט יאָר איבערגעגעבן בירושה פֿון דור צו דור דער איינציקער חלום – ארץ־ישׂראל. 
 ברוך־השם, דער חלום איז מקוים געוואָרן, מע לעבט שוין אין ארץ־ישׂראל. איז ווידער – איצט חלום זיך שוין יענץ שטיקל ערד, אָפּגעריסן פֿונעם האַרץ, וווּ אַפֿילו סוף מײַ קאָן דער צוויט אויף די עפּלביימער פֿאַרפֿרוירן ווערן פֿון אַ פּלוצעם־אַרײַנגעבלאָנדזשעט פֿרעסטל… 
 כ׳געדענק, ווען איך בין געווען אַ קינד, האָט מען מיך אָפֿט געפֿרעגט: ״ייִנגעלע, וועמען האָסטו מער ליב, די מאַמען אָדער דעם טאַטן?״ – צי דען איז דאָס אַזאַ גרויסער חטא האָבן אַ האַרץ פֿון אַ קינד, וואָס צעשפּאַלט זיך אויף צווייען פֿאַר ליבע אי צום טאַטן, אי צו דער מאַמען?! 
 
   נאָך   אַלעמען  
 אין די סאָוועטישע פּאַספּאָרטן האָט עקזיסטירט דער אַזוי גערופֿענער ״פֿינפֿטער פּונקט״. אויף דעם אָרט פֿלעגט אָנגעוויזן ווערן די נאַציאָנאַליטעט פֿונעם בירגער. פֿלעגט מען אָפֿט הערן, בפֿרט פֿון ייִדן, וואָס האָבן זיך געשעמט מיט זייער ייִדישן ייִחוס: ״צוליב וואָס דאַרף מען אים האָבן, דעם פֿינפֿט פּונקט? אויס נאַציאָנאַליטעט! אַלע זײַנען מיר גלײַכע בירגער פֿון איין לאַנד!״ 
 די צײַטן בײַטן זיך אָבער. איז געקומען די צײַט, ווען די ייִדן האָבן מאַסנווײַז פֿאַרלאָזט זייער פֿאָטערלאַנד. דעמאָלט האָבן נישט ווייניק פֿון יענע שרײַערס זיך אָפּצוזאָגן פֿון זײַן אַ ייִד, זיך אין דעם ״פֿינפֿטן פּונקט״ אָנגעכאַפּט מיט ציין און נעגל. ער האָט דאָך דערמעגלעכט אַרויסצופֿאָרן! 
 און אָט קומט די געבענטשטע שעה: מ׳איז שוין געקומען אין מדינת־ישׂראל. מ׳איז געוואָרן בירגער פֿון דעם לאַנד. הייבט זיך אָן אַ נײַע מעשׂה: מע גיט דיר כּסדר צו וויסן, אַז דו ביסט, נאָך אַלעמען, אַ ״רוסי״, אַ רוסישער. 
   
                