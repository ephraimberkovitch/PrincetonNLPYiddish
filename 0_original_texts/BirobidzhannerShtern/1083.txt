
 אָדער זײַט געזונט און שרײַבט אָטקריטקעס 
 אין דער ייִדישער אויטאָנאָמער געגנט האָט מען אַרויסגעלאָזט אין גרויסע טיראַזשן צוויי קאָמפּלעקטן פּאָסטקאַרטלעך, וועלכע קאָנען דינען ווי אַן אָריגינאַלער גרוס און סוּוועניר פֿון ביראָבידזשאַן. 
 די פּאָסטקאַרטלעך פֿון איין קאָמפּלעקט זײַנען אילוסטרירט מיט געמעלן פֿון ביראָבידזשאַנער קינדער. דער דאָזיקער קאָמפּלעקט איז אַ בשותּפֿותדיקער פּראָיעקט פֿון דער געזעלשאַפֿטלעכער אָרגאַניזאַציע “די קולטור־ירושה פֿון דער ייִדישער אויטאָנאָמער געגנט” און דער צײַטונג “ביראָבידזשאַנער שטערן”. דערצויגלינגען פֿון דער ביראָבידזשאַנער קונסט־שול פֿאַר קינדער און מאָלערײַ־סטודיע אויף ד.אַלעקסייצעווס נאָמען בײַם ביראָבידזשאַנער צענטער פֿאַר קינדער־שאַפֿונג האָבן אָנגעמאָלט שטאָט־מערקווירדיקייטן, ביראָבידזשאַנער גאַסן און סקווערן, זעלטענע בעלי־חיים אאַוו. יעדער יונגער מאָלער האָט זײַן סטיל און טעכניק. אַלע געמעלן עטעמען מיט ליבע צו דער היימשטאָט, זײַנען פֿול מיט ענערגיע און קינדערשער אומפֿאַרמיטלעקייט. 
 דאָס איז שוין ניט דער ערשטער פּרוּוו פֿונעם אָנטייל פֿון קינדער אין אַזאַ מין פּראָיעקטן. פֿריִער האָבן געמעלן פֿון יונגע טאַלאַנטירטע ביראָבידזשאַנער מאָלער אילוסטרירט שוין אַ וואַנט־קאַלענדאַר און צוויי־שפּראַכיקע (ייִדיש און רוסיש) ביכער פֿאַר קינדער, וועלכע זײַנען דערשינען אין ביראָבידזשאַן. 
 דעם צווייטן קאָמפּלעקט פּאַסטקאַרטלעך האָט אַרויסגעלאָזט די ביראָבידזשאַנער דיזײַנערן וויקטאָריע דעמיכאָווע. אויף אירע פּאָסטקאַרטלעך זײַנען פֿאָרגעשטעלט אויטאָרישע פֿאָטאָ־בילדער פֿון ביראָבידזשאַן. יעדעס פּאָסטקאַרטל אַנטהאַלט אַן אויפֿשריפֿט אויף ייִדיש “אַ גרוס פֿון ביראָבידזשאַן”. דעם דאַזיקן קאָמפּלעקט מעג מען האַלטן פֿאַר אַ מין וועגווײַזער איבער דער שטאָט ביראָבידזשאַן: צוזאַמען מיט וויקטאָריע דעמיכאָווע קאָן מען טאָן אַ שפּאַציר לענגויס דעם ברעג־פּראָמענאַד, דורכן טעאַטער־פּלאַץ, אַ קוק טאָן אויפֿן הויפּט־סימבאָל פֿון ביראָבידזשאַן – אויף דער סאָפּקע טיכאָנקע מיטן טעלעוויזיע־טורעם, זיך אַרײַנכאַפּן אויפֿן וואָקזאַל־פּלאַץ, דורכגיין איבער געסלעך פֿון דער שטאָט, באַזוכן דעם ייִדישן קהלשן צענטער “פֿרייד”. ס’וועט זײַן גרינג, ווײַל אַלע פּאָסטקאַרטלעך אַנטהאַלטן אויפֿשריפֿטן, וואָס באַצייכענען די דאָזיקע ערטער אויף דרײַ שפּראַכן: ייִדיש, רוסיש און ענגליש. 
 
 יוליע נאָוויקאָווע 
 