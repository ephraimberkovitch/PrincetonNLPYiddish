
 
 שמואל עצמון מיט די אָנטיילנעמער פֿונעם סעמינאַר 
 פֿונעם 3טן ביזן 5טן נאָוועמבער איז אין סאַנקט־פּעטערבורג פֿאָרגעקומען אַ ייִדיש־סעמינאַר בראָש מיט ניקאָלײַ (קאָליע) באָראָדולין – אַ ביראָבידזשאַנער, וועלכער וווינט שוין אַ סך יאָר אין ניו־יאָרק און איז באַקאַנט ווי אַ ייִדיש־לערער און אַקטיוויסט. צו זײַנע אינטערנעץ־לעקציעס הערן זיך צו בערך 350 סטודענטן אין פֿאַרשיידענע לענדער, פֿון יאַפּאַן ביז אויסטראַליע. 
 די דרײַטאָגיקע אונטערנעמונג האָט זיך אײַנגעגעבן דורכצופֿירן אַ דאַנק דעם, וואָס נישט לאַנג צוריק איז אין ביראָבידזשאַן אַרויס די רוסישע ווערסיע פֿון באָראָדולינס לערנבוך «ייִדיש אויף אַ גאַנץ יאָר», איבערגעזעצט פֿון ענגליש דורך יעלענאַ סאַראַשעווסקאַיאַ, די הויפּט־רעדאַקטאָרין פֿון «ביראָבידזשאַנער שטערן». 
 באָראָדולין האָט איבערגעגעבן אונדזער צײַטונג, אַז פֿאַר זײַן נסיעה האָבן עטלעכע באַטייליקטע שוין געהאַט עקזעמפּלאַרן פֿונעם לערנבוך. ער האָט צוגעגעבן, אַז צו זײַן הנאָה איז דאָס בוך אויסגענומען סײַ בײַ קינדער, סײַ בײַ דערוואַקסענע. עטלעכע אָנטיילנעמער האָבן אים געזאָגט, אַז זיי קלײַבן זיך אויסנוצן זײַנע מעטאָדן אין זייערע אייגענע ייִדיש־לימודים. «ס׳איז געווען אַ בכּבֿודיקע באַלוינונג און אַ ראַיה צו זען, אַז קומען לערנען אין פּעטערבורג איז געווען 100% כּדאַי». 
 צווישן די באַטייליקטע זענען געווען זייער אינטערעסאַנטע פּערזענלעכקייטן: למשל, וואַסיליסאַ אַנדריאַניעץ, וואָס אַחוץ ייִדיש פֿאַרנעמט זי זיך מיט טשוקאָטיש און זאַמלט מוסטערן פֿון הײַנטצײַטיקן טשוקאָטישן פֿאָלקלאָר; ליובאָוו לאַווראָוואַ, די פֿאָרשערין פֿונעם מאָסקווער ייִדישן מוזיי און צענטער פֿון טאָלעראַנץ; וועראַ קנאָרינג, אַ ייִדיש־ספּעציאַליסטקע פֿון דער פּעטערבורגער עפֿנטלעכער ביבליאָטעק. קנאָרינג האָט מיר מיטגעטיילט, אַז באַזונדערס איז איר געפֿעלן באָראָדולינס לעקציע «אַ שיינע באָבע־מעשׂה», וועגן דער געשיכטע פֿון קינדערביכער אויף ייִדיש. 
 צוליב דעם, וואָס דער סעמינאַר איז געווען קאָאָרדינירט מיט די קולטור־אונטערנעמונגען לכּבֿוד שלום־עליכמען, וועלכע זענען אין דער זעלבער צײַט דורכגעגאַנגען אין פּעטערבורג, האָבן די באַטייליקטע באַקומען אַ געלעגנהייט זיך צו באַקענען מיטן באַרימטן תּל־אָבֿיבֿער אַקטיאָר און רעזשיסאָר שמואל עצמון, דעם דירעקטאָר פֿונעם טעאַטער «ייִדישפּיל». באָראָדולין האָט אויך דערציילט דעם «ביראָבידזשאַנער שטערן», אַז אַ גרויסן רושם האָבן אויף אים געמאַכט צוויי מוזיי־אויסשטעלונגען אין דער שטאָט, געווידמעט חתונה־מינהגים בײַ מיזרח־אייראָפּעיִשע ייִדן און זעלטענע עקספּאָנאַטן פֿון אַנ־סקיס עקספּעדיציע. ער האָט&nbsp; באַזוכט די אויסשטעלונגען צוזאַמען מיט די תּלמידים ווי אַ טייל פֿון זײַן ייִדיש־פּראָגראַם. 
 ס׳רובֿ אונטערנעמונגען אויפֿן סעמינאַר זענען פֿאָרגעקומען אינעם פּעטערבורגער ייִדישן קהילה־צענטער. לויט מײַן מיינונג, איז צום בעסטן געלונגען די לעקציע «דער לאַנגער וועג אַהיים: ביראָבידזשאַן נעכטן און הײַנט», מיט וועלכער באָראָדולין איז אויפֿגעטראָטן דעם 3טן נאָוועמבער נאָך זײַן פּרעזענטאַציע פֿון ייִדיש־פּראָגראַמען אין אַמעריקע. צוזאַמען גענומען, האָבן אָט־די צוויי נאָכאַנאַנדיקע שמועסן געקלונגען ווי איין פֿאַרכאַפּנדיקע דעטעקטיווע מעשׂה, וואָס האָט פּאַסירט מיט אונדזער לשון במשך פֿון 100 יאָר סײַ אויפֿן סאָוועטישן ווײַטן מיזרח, סײַ אויף יענער זײַט אָקעאַן. 
 אויף זײַן לעקציע וועגן ביראָבידזשאַן האָט באָראָדולין געוויזן אויפֿן עקראַן אַ ריי גאָר אינטערעסאַנטע פֿאַרבינדונגען צווישן זײַן אַלטער און איצטיקער היים. צום בײַשפּיל, ווען ער האָט געאַרבעט איבער די ביראָבידזשאַנער אַרכיוון אין ייִוואָ, פֿון 1994 ביז 2002, פֿלעגט ער אָפֿט פֿאַרבײַגיין אַ באַשיידענעם בנין אין נידער־מאַנהעטן, בראָדוויי 799. דעמאָלט האָט ער נישט געוווּסט, אַז אינעם דאָזיקן בנין האָט זיך אַמאָל געפֿונען דער שטאַב פֿון דער אַמעריקאַנער קאָמוניסטישער אָרגאַניזאַציע «איקאָר» – די געזעלשאַפֿט פֿאַר ייִדישער קאָלאָניזאַציע אין ראַטן־פֿאַרבאַנד. געגרינדעט אין 1924, האָט די געזעלשאַפֿט מיט 6 יאָר שפּעטער שוין באַטראָפֿן 10000 מיטגלידער, וועלכע האָבן געגעבן אַ ממשותדיקע שטיצע דעם ביראָבידזשאַנער פּראָיעקט. 
 צום באַדויערן, איז דאָס 165־יאָריקע הויז צעשטערט געוואָרן אין מאַרט 2019. אינעם 19סטן יאָרהונדערט איז אין יענעם «ביראָבידזשאַנער» בנין געווען אַ באַרימטער האָטעל, וווּ אוליס גראַנט האָט אָנגעשריבן זײַנע זכרונות פֿונעם בירגערקריג און דער גרויסער דערפֿינדער אַלכּסנדר בעל דורכגעפֿירט די ערשטע דעמאָנסטראַציע פֿון זײַן טעלעפֿאָן. דער בנין איז אָבער נישט געווען אין דער רשימה פֿון היסטאָרישע דענקמעלער. 
 אַ רײַכער אוצר פֿון «איקאָר»־פּובליקאַציעס, אַרײַנגערעכנט דעם באַריכט און פֿילמען פֿון דער אַמעריקאַנער עקספּערטן־קאָמיסיע, ליגט אין ייִוואָ. אינעם יאָר 1929 האָבן די שטיצער פֿון ביראָבידזשאַן געשיקט אַהין פֿון אַמעריקע אַ גאַנצע עקספּעדיציע און געבראַכט אַהיים אַ סך אוניקאַלע פֿאָטאָ־ און קינאָ־מאַטעריאַלן. 
 באָראָדולין האָט באַהויפּט, אַז די אַמעריקאַנער האָבן פֿאַרבראַכט אויפֿן רוסלענדישן ווײַטן מיזרח בלויז אָנדערהאַלבן חודש אין זומער – נישט אין ווינטער – דעריבער האָבן זיי אַזוי ענטוזיאַסטיש אויפֿגענומען דעם קאָלאָניזאַציע־פּראָיעקט. מיר איז פּערזענלעך שווער מסכּים צו זײַן מיט אַזאַ אָפּשאַצונג. די אַמעריקאַנער מומחים האָבן זיכער געהאַט פּרטימדיקע ידיעות מכּוח דעם ביראָבידזשאַנער קלימאַט און אַנדערע נאַטור־באַדינגונגען. אַדרבה, אין אַלאַסקע און צפֿון־קאַנאַדע איז דער קלימאַט נאָך קעלטער, און אַפֿילו אין די צפֿונדיקע ראַיאָנען פֿונעם שטאַט ניו־יאָרק זענען ווינטערס זייער פֿראָסטיקע. עס לייגט זיך אָבער אויפֿן שׂכל, אַז צוליב דער זומערדיקער טעמפּעראַטור האָבן די אַמעריקאַנער געגעבן אַ העכערע אָפּשאַצונג. 
 אין 1935 האָט דער זשורנאַל «איקאָר» זיך פֿאַרוואַנדלט אין «נײַלעבן», און איז אַרויס יעדן חודש ביז 1950 אויף ייִדיש און ענגליש. די עיקר־טעמע פֿון דער פּרעכטיקער צוויי־שפּראַכיקער אויסגאַבע איז ווײַטער געווען ביראָבידזשאַן. אַ דאַנק אָט־דעם זשורנאַל האָבן זיך אָפּגעהיט אַ סך אוניקאַלע דאָקומענטן פֿונעם אַמאָליקן ביראָבידזשאַנער לעבן. 
 אין 1936 איז אין ראַטן־פֿאַרבאַנד אַרויס וולאַדימיר קאָרש־סאַבלינס און יוסף שאַפּיראָס פֿילם «זוכער פֿון גליק», באַגלייט מיט ייִדישע לידער אויף דער מוזיק פֿון יצחק דונאַיעווסקי. זײַן ליד «ביראָבידזשאַן» בלײַבט הײַנט פּאָפּולער בײַ עטלעכע אַמעריקאַנער זינגער. 
 פּיניע, דער טשיקאַווער נעגאַטיווער העלד פֿונעם פֿילם, האָט זיך געלאָזט אויפֿן ווײַטן מיזרח, האָפֿנדיק אַרויסצובאַקומען גאָלד און אַנטלויפֿן דערמיט קיין כינע. באָראָדולין האָט דערציילט, אַז געוויסע יחידים האָבן זיך טאַקע באַטייליקט אינעם ביראָבידזשאַנער פּראָיעקט מחמת דעם «גאָלדענעם קדחת». אין געאָלאָגישן זין איז די ייִדישע אויטאָנאָמע געגנט רײַך מיט אַ גאַנצער ריי מינעראַלן; ווי עס ווערט גאַנץ ריכטיק דערמאָנט אין «זוכער פֿון גליק», טרעפֿן זיך גאָלדשטיק אינעם באַסיין פֿונעם טײַך סוטאַרע. די עיקר־סיבה פֿון דער קאָלאָניזאַציע איז אָבער געווען אַן אידעאַליסטישע: ייִדן פֿון פֿאַרשיידענע לענדער זענען געפֿאָרן אַהין אויפֿצושטעלן אַ נאַציאָנאַלע היים. 
 צוויי הויפּטשטעט פֿון ייִדיש 
 
 ייִדיש אויף די גאַסן פֿון ניו־יאָרק און ביראָבידזשאַן 
 בעת באָראָדולינס פּרעזענטאַציע פֿון אַמעריקאַנער ייִדיש־פּראָגראַמען האָב איך באַמערקט, אַז די ניו־יאָרקער «ייִדיש־ליגע» איז היסטאָריש פֿאַרבונדן מיט ייִדישע טעריטאָריאַליסטישע פּראָיעקטן. דער לעקטאָר האָט געענטפֿערט, אַז ס׳איז טאַקע אמת, נאָר יענע אַלטע באַהעפֿטונגען זענען שוין לאַנג בטל געוואָרן. פֿונדעסטוועגן, דערמאָנט שבֿע צוקער, די אויספֿיר־דירעקטאָרין פֿון דער ליגע און די הויפּט־רעדאַקטאָרין פֿונעם זשורנאַל «אויפֿן שוועל», די דאָזיקע היסטאָרישע ירושה מיט שטאָלץ אין איר לאַנגן אַרײַנפֿיר־אַרטיקל אויף דער וועבזײַט פֿון דער אָרגאַניזאַציע. 
 «אויפֿן שוועל», דער עלטסטער נאָך עקזיסטירנדיקער ייִדישער זשורנאַל אויף דער וועלט, געדרוקט זינט 1941, איז במשך פֿון אַ סך יאָר געווען אַ טעריטאָריאַליסטישע אויסגאַבע פֿון דער «פֿרײַלאַנד־ליגע», וואָס האָט פּראָפּאַגאַנדירט די אידיי צו שאַפֿן אַ ייִדישע אויטאָנאָמיע אין אויסטראַליע, אין סורינאַם צי אַן אַנדער לאַנד. טעריטאָריאַליזם איז אויפֿגעוואַקסן פֿון די זעלבע וואָרצלען, ווי דער ביראָבידזשאַנער פּראָיעקט. ביידע באַוועגונגען האָבן זיך באַצויגן מיט גרויס אינטערעס צו די ייִדישע לאַנדווירטשאַפֿטלעכע קאָלאָניעס אין מיזרח־אוקראַיִנע. דער ווילנער זשורנאַל «פֿרײַער געדאַנק», אונטער דער רעדאַקציע פֿונעם טעריטאָריאַליסט צבֿי־הירש נאָמבערג, האָט אינעם סאַמע ערשטן נומער באַגריסט די ייִדישע קאָלאָניזאַציע אין קרים. ווי באַקאַנט, אַז הגם דער קרימער פּלאַן איז דורכגעפֿאַלן, האָט ער באַגײַסטערט די ייִדישע אויטאָנאָמע געגנט. 
 זײַן «פֿרײַלאַנד־ליגע» האָט יצחק־נמחן שטיינבערג געגרינדעט אין 1935. ער איז געווען אַן אויסערגעוויינטלעכע פּערזענלעכקייט: אַן אַנאַכריסטיש־געשטימטער רוסישער רעוואָלוציאָנער, וועלכער האָט אָפּגעדינט דרײַ חדשים אַלס נאַרקאָם פֿון יוסטיץ אין לענינס רעגירונג, זײַענדיק דערבײַ אַ פֿרומער ייִד, אַן איבערגעגעבענער טעריטאָריאַליסט, אַ באַגאַבטער שרײַבער און אַ פֿאַרברענטער ייִדיש־טוער. נאָך זײַן פּטירה אין 1957, האָט די «פֿרײַלאַנד־ליגע», אונטער דר׳ מרדכי שעכטערס פֿירערשאַפֿט, זיך ביסלעכווײַז פֿאַרוואַנדלט אין דער הײַנטיקער «ייִדיש־ליגע», אַן אומפּאָליטישע קולטורעלע אָרגאַניזאַציע. 
 פֿאָרט, באַווײַזן זיך אין די הײַנטיקע אַמעריקאַנער ייִדישיסטישע קרײַזן נאָך אַלץ שפּורן פֿונעם אַמאָליקן ייִדישן טעריטאָריאַליזם – צומאָל אויף אומגעריכטע חידושדיקע אופֿנים. צום בײַשפּיל, בלײַבט איציק גאָטעסמאַן, מרדכי שעכטערס פּלימעניק און אַ באַקאַנטער ייִדיש־פֿאָרשער, אין פּרינציפּ אַ שטיצער פֿון טעריטאָריאַליזם. זײַן פֿולן ייִדישן נאָמען, יצחק־נחמן, האָט ער באַקומען לכּבֿוד שטיינבערגן. 
 דער סאַמע פּראַקטישער רעזולטאַט פֿון דער טעריטאָריאַליסטישער ירושה איז, מסתּמא, די «ייִדיש־פֿאַרם», וואָס געפֿינט זיך אינעם דאָרף ניו־העמפּטאָן צום צפֿון פֿון ניו־יאָרק. ישׂראל באַס, דער מיטגרינדער פֿון דער פֿאַרם, חלומט צו שאַפֿן אַן עכטע קאָמונע און כאָטש אַ קליינע ייִדיש־שפּראַכיקע אויטאָנאָמיע. אין זײַן בלאָג «אומשלאָף» רופֿט ער צו אַנטוויקלען חיים זשיטלאָווסקיס «גלות־נאַציאָנאַליזם». אַזוי ווי שטיינבערג, האָט זשיטלאָווסקי צונויפֿגעלאָכטן אין זײַן סאָציאַליסטישער שיטה די אידייען פֿון רוסישע נאַראָדניקעס און ייִדישע טעריטאָריאַליסטן. 
 וווינענדיק אין אַמעריקע, האָט זשיטלאָווסקי אין 1908 אָנגעהויבן פּובליקירן דעם זשורנאַל «דאָס נײַע לעבן». עס קאָן זײַן, אַז דער נאָמען פֿונעם זשורנאַל האָט משפּיע געווען אויפֿן פּראָ־ביראָבידזשאַנער «נײַלעבן»; ס׳וואָלט געווען אינטערעסאַנט דאָס אויסצופֿאָרשן. אַזוי צי אַזוי, כאָטש זשיטלאָווסקי איז געווען אַ שׂונא פֿון סטאַלינס סיסטעם, האָט ער ענטוזיאַסטיש געשטיצט ביראָבידזשאַן דווקא ווי אַן אָרט, וווּ ייִדן קאָנען זיך פֿאַרנעמען מיט לאַנדווירטשאַפֿט און אַנדערע «נאָרמאַלע» מלאָכות, וואָס זענען אינעם צאַרישן תּחום־המושבֿ געווען פֿאַר זיי פֿאַרבאָטן. 
 אַחוץ אַזעלכע וווּנדערלעכע פּרטים, איז כּדאַי אָפּצומערקן אַן אינטערעסאַנטע אַלגעמיינע היסטאָרישע פּאַראַלעל. מסתּמא, פֿאַרטראַכטן זיך ווייניק מענטשן, אַפֿילו ייִדישיסטן, אַז ביראָבידזשאַן און ניו־יאָרק פֿאַראייניקט אַ וויכטיקער שטריך: ביידע שטעט זענען – פּראַקטיש אָדער טעאָרעטיש – וועלט־צענטערס פֿון דער ייִדישער שפּראַך. 
 אויב אין צפֿון־אַמעריקע איז ייִדיש געוואַקסן באַרג־אַרויף, פֿון קליינע גרופּעס אימיגראַנטן ביז גאַנצע ראַיאָנען און שטעטלעך, האָט די סאָוועטישע מלוכה געבויט די ייִדישע אויטאָנאָמע געגנט באַרג־אַראָפּ, רופֿנדיק ייִדן אויסצופֿירן דעם מלוכישן קאָלאָניזאַציע־פּלאַן. ביידע שטעט קאָנען פֿאַרחידושן אַ טוריסט מיט ייִדישע אויפֿשריפֿטן אין אומגעריכטע ערטער. צוליב דער חסידישער השפּעה, קאָן אַ פּאַסאַזשיר פֿונעם ניו־יאָרקער מעטראָ אויסקלײַבן אַ דיאַלאָג אויף ייִדיש בײַם קויפֿן אַ בילעט אין די מאַשינען אויף געוויסע סטאַנציעס, וואָס געפֿינען זיך אינמיטן ייִדיש־רעדנדיקע קוואַרטאַלן. אַפֿילו אין ניו־יאָרקער געריכטן שטייט געשריבן אויף ייִדיש, צווישן אַנדערע לשונות: «מיר רעדן אויף אײַער שפּראַך». פֿון דער צווייטער זײַט, באַצירט אַן אויפֿשריפֿט אויף ייִדיש דעם ביראָבידזשאַנער וואָקזאַל און דעם בנין פֿון דער געגנטלעכער פּראָקוראַטור נישט מחמת דער גרויסער צאָל אָרטיקע ייִדיש־רעדער, נאָר צוליב דעם ייִדישן סטאַטוס פֿון דער געגנט. 
 אַ דאַנק דער ריזיקער כוואַליע ייִדיש־רעדנדיקע אימיגראַנטן פֿון מיזרח־אייראָפּע, אַרײַנגערעכנט אַ גאַנצע פּלעיאַדע געראָטענע שפּראַך־אידעאָלאָגן, איז ניו־יאָרק געוואָרן אַן אומאָפֿיצעילע הויפּטשטאָט פֿונעם הײַנטיקן גלאָבאַלן ייִדישלאַנד, וווּ די צאָל יונגע נאַטירלעכע ייִדיש־רעדער האַלט אין איין וואַקסן. אין דער צווייטער העלפֿט פֿונעם פֿאַרגאַנגענעם יאָרהונדערט האָט זיך דער ייִדיש־מצבֿ אין אַמעריקע שטאַרק געביטן: אויף דער אַוואַנסצענע זענען אויפֿגעטראָטן גרויסע חסידישע קהילות, וועלכע האָבן אויסגעאַרבעט אַן אייגענע עפֿעקטיווע שפּראַך־אידעאָלאָגיע – אַ פֿרומען נוסח ייִדישיזם, וואָס פֿאַרזיכערט די ווײַטערדיקע צוקונפֿט פֿונעם לשון. 
 להיפּוך, בלײַבט ביראָבידזשאַן די איינציקע אָפֿיציעלע הויפּטשטאָט פֿון ייִדיש, לכתּחילה געשאַפֿן ווי אַ וועלט־צענטער פֿון דער ייִדישער נאַציאָנאַלער קולטור. דער אידעאָלאָגישער הינטערגרונט איז, פֿאַרשטייט זיך, געווען אַ פּרינציפּיעל וועלטלעכער, אָבער אויף זײַן שטייגער פּונקט אַזאַ ענטוזיאַסטישער און משיחישער, ווי בײַ די הײַנטיקע ניו־יאָרקער חסידים. די קאָלאָניסטן און זייערע שטיצער אַרום דער וועלט האָבן געגלייבט באמונה־שלימה, אַז זיי בויען אַ ליכטיקע צוקונפֿט פֿאַר ייִדן און פֿאַר דער גאַנצער מענטשהייט. 
 יואל מאַטוועיעוו 
 
 