
                     די רוסישע ביכער־קראָם ״באַבעל״ אין ירושלים&nbsp; האָט דורכגעפֿירט אַן אָנלײַן־לעקציע וועגן די דרײַ אָנגעזעענע ייִדישע שרײַבער, וועלכע זײַנען געבוירן געוואָרן און אויסגעוואַקסן אין איין משפּחה   
  אין ישֹראל זײַנען פֿאַראַן צוויי רוסישע ביכער־קראָמען מיטן נאָמען “באַבעל” – אין תּל־אָבֿיבֿ און אין ירושלים. די ספּעציפֿיק פֿון די דאָזיקע קראָמען, וועלכע טראָגן דעם נאָמען פֿונעם באַרימטן רוסיש־ייִדישן שרײַבער איסאַק (יצחק) באַבעל, באַשטייט קודם־כּל אין דעם, וואָס זיי באַהעפֿטן אַ געוויינלעכן ביכער־האַנדל מיט לעקציעס אויף פֿאַרשיידנאַרטיקע טעמעס פֿאַרבונדענע מיט ליטעראַטור און קולטור. איצט, ווען מעגלעכקייטן פֿאַר עפֿנטלעכע אונטערנעמונגען זײַנען שטרענג באַגרענעצט צוליב דער מגיפֿה פון קאָראָנעווירוס, ווערן אַזעלכע לעקציעס רעגולער דורכגעפֿירט אין זום. 
 דעם 21טן יולי האָט דער ירושלימער “באַבעל” דורכגעפֿירט אַ לעקציע פֿון דאָקטאָר וועלוול טשערנין אונטערן טיטל “וועגן די ברידער זינגער און אַ ביסל וועגן זייער שוועסטער”. אין איר האָט דער ליטעראַור־פֿאָרשער דערציילט די צוהערער וועגן די דרײַ אָנגעזעענע ייִדישע שרײַבער, וועלכע זײַנען געבוירן געוואָרן און אויסגעוואַקסן אין איין משפּחה: אסתּר קרייטמאַן (1891, בילגאָרײַ – 1954, לאָנדאָן), ישֹראל־יהושע זינגער (1893, בילאָרײַ – 1944, ניו־יאָרק) און דער לאַורעאַט פֿונעם נאָבעל־פּרײַז יצחק באַשעוויס־זינגער (1904, לעאָנטשין – 1991, מאַיאַמי). די שפּראַך פֿון דער דאָזיקער לעקציע, גלײַך ווי פֿון אַלע אַנדערע לעקציעס פֿון די ביכער־קראָמען “באַבעל”, איז געווען רוסיש. צוליב דעם האָט דער פֿאָרטרעגער באַזונדערס באהאַנדלט רוסישע איבערזעצונגען פֿון יצחק באַשעוויס־זינגערס און ישֹראל־יהושע זינגערס ווערק (ווערק פֿון אסתּר קרייטמאַן זײַנען דערווײַל אין רוסיש ניט איבערגעזעצט). ס’איז אָנגענעם צו באַצייכענען, אַז אין דעם צוזאַמענהאַנג האָט ער דערמאָנט די צײַטונג “ביראָבידזשאַנער שטערן”, וועלכע האָט נאָר וואָס פֿאַרעפֿנטלעכט אין המשכים ישֹראל נעקראַסאָווס איבערזעצונג פֿון ישֹראל־יהושע זינגערס דערציילונג “פֿרילינג”, וועלכע איז פֿריִער אויף רוסיש ניט דערשינען. 
 
  וו. אַראָנאָוו  
                