
                        
  אין אָנהייב 2019 זײַנען קיין ביראָבידזשאַן געקומען צו פֿאָרן פֿאָטאָגראַפֿן פֿון JDOCU — אַ גרופּע ישֹראלים־פֿילאַנטראָפּן, געשעפֿטסלײַט און אויסגעצייכנטע פֿאָטאָגראַפֿן, וועלכע פֿאָרן אַרום איבער דער וועלט און דאָקומענטירן דאָס ייִדישע לעבן אין אָפּדערווײַטערטע קהילות. JDOCU שטעלט פֿאָר אָט די פֿאָטאָגראַפֿיעס אין ביכער און אויף אויסשטעלונגען, פֿאַרקויפֿט זיי און איז מנדבֿ אַרײַנגעקומענע געלט אויף צו שטיצן די סאָציאַלע פּראָיעקטן אין קהילות אין פֿאַרשיידענע עקן וועלט. JDOCU אינספּירירט ייִדן און ניט־ייִדן מיטצואַרבעטן כּדי מאַכן די וועלט בעסער אין גײַסט פֿון תּיקון־עולם. 
 די פֿאָטאָגראַפֿן פֿון JDOCU זײַנען שוין געווען אין גרוזיע, עטיאָפּיע, קובע, ליטע, לעטלאַנד, עסטנלאַנד, אַזערבײַדזשאַן, קאַזאַכסטאַן, טאַדזשיקיסטאַן, אינדיע, רומעניע און אויפֿן ווײַטן מיזרח פֿון רוסלאַנד. 
 פֿונעם 28טן נאָװעמבער ביזן 7טן דעצעמבער 2019 איז אין תּל־אָבֿיבֿ, אין מגדל עזריאלי שרונה, פֿאָרגעקומען דער גרויסער פֿאָטאָפֿעסטיוואַל PHOTO  IS:RAEL. אַ באַזונדערע עקספּאָזיציע אויף אים, צוגעגרייט דורך JDOCU, איז געווען געווידמעט דער שטאָט ביראָבידזשאַן. זי האָט זיך אָנגערופֿן ״פֿון טרוימען צו דער וואָר. -50/+50״. ספּעציעל צו דער געשעעניש האָבן די פֿאָטאָגראַפֿן פֿון דער קאָמפּאַניע אַרויסגעלאָזט צײַטונג, וואָס זיי האָבן איר אַ נאָמען געגעבן ״ביראָבידזשאַנער שטערן״, וווּ זיי האָבן באַשריבן זייערע אײַנדרוקן פֿון דער רײַזע אויפֿן ווײַטן מיזרח פֿון רוסלאַנד. 
 מיר באַדאַנקען די פֿאָטאָגראַפֿן בני לעווין, עתליה כּ’’ץ, יוסי ביינאַרט, נפֿתּלי (טאַלי) עידן, אָמיר הלוי, אלי אַטיאַס, אליעזר יערי, שי בייליס, יצחק גורן, יואל כּ’’ץ, אילן כּוהן פֿאַר דער עקספּאָזיציע, וואָס איז געוואָרן איינע פֿון די שענסטע און רעספּעקטפֿולע פֿאָטאָדערציילונגען וועגן ביראָבידזשאַן און האָט צוגעצויגן אַ סך צוקוקערס. 
 