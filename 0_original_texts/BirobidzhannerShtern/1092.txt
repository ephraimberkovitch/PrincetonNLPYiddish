
 אַ ביסל מער ווי אַ יאָר צוריק האָב איך זיך באַקענט מיט דאָקטאָר וועלוול טשערנין. 
 מיר האָבן גערעדט וועגן ביראָבידזשאַן, וועגן מײַן בוך, געווידמעט דער קאָמונע ״איקאָר״, וועגן די ערטשע איבערוואַנדערער אין דער ייִדישער אויטאָנאָמער געגנט. דאָקטאָר טשערנין האָט מיך געפֿרעגט, ווי אַזוי קען איך ווײַטער אַרבעטן, נישט קענענדיק ייִדיש. עס איז געווען איינע פֿון די שווערסטע פֿראַגן פֿאַר מיר. 
 די מערהייט דאָקומענטן, וואָס איך דאַרף אין מײַן אַרבעט, זײַנען געווען אָנגעשריבן אויף ייִדיש. דאָס איז געווען זייער אַ גרויסע פּראָבלעם פֿאַר מיר צו לייענען זיי און אויסניצן אין מײַן פֿאָרש־אַרבעט.&nbsp; דאָקטאָר טשערנינס פֿראַגע איז מיר ניט אַרויס פֿון קאָפּ. איך האָב באַשלאָסן זיך לערנען ייִדיש. 
 מע האָט מיך אײַנגעלאַדן אין אַ גרופּע, וואָס לערנט זיך ייִדיש מיט דאָקטאָר טשערנין דורך זום. אַדאַנק דעם לערנען קען איך שוין לייענען און פֿאַרשטיין ניט שווערע טעקסטן און אַפֿילו שרײַבן עטלעכע שורות וועגן מײַן אַרבעט — איך מיין מײַן פֿאָרש־אַרבעט וועגן דער קאָמונע ״איקאָר״ און סאָצשטעטל און וועגן דעם גורל פֿון קאָמונאַרן. 
 אָט די טעמע איז אַליין ״געקומען״ צו מיר צוריק מיט עטלעכע יאָר און לאָזט מיך ניט ביז איצט. צוערשט האָב איך זיך אינטערעסירט נאָר מיט דער געשיכטע פֿון מײַן משפּחה. מײַנע טאַטע־מאַמע שטאַמען ביידע פֿון דער ״קאָמונע״ און מײַן זיידע ישֹראל פּינזור איז געווען איינער פֿון די ערטשע קאָמונאַרן. דער זיידע איז געקומען צו פֿאָרן קיין ביראָבידזשאַן פֿון ווײַסרוסלאַנד אין חודש מײַ 1932. און ניט פּראָסט קיין ביראָבידזשאַן, נאָר אין סאַמע האַרצן פֿון איבערוואַנדערונג – קיין סאָצשטעטל. 
 אָט דעם ייִשובֿ האָבן געבויט די אויסלענדישע איבערוואַנדערער, לויטן פּלאַן פֿון פּראָפֿעסאָר קונץ פֿון אַמעריקע. אין 1931 איז אַהין אָנגעקומען די ערשטע גרופּע אויסלענדישע איבערוואַנדערער פֿון דײַטשלאַנד און אַרגענטינע. אין אַ יאָר אַרום זײַנען געקומען די איבערוואַנדערער פֿון אַמעריקע און אַנדערע לענדער — ארוגווײַ, רומעניע, פֿראַנקרײַך, בעלגיע, גרויסבריטאַניע, פּוילן, ליטע, לעטלאַנד, פּאַלעסטינע. געלטמיטלען אויף צו פֿאַרווירקלעכן אָט דעם פּראָיעקט האָבן צונויפֿגעזאַמלט ייִדן אין דער גאַנצער וועלט. זיי האָבן געקויפֿט און געשיקט קיין סאָצשטעטל עלעקטרעסטאַנציע, טראַקטאָרן און פֿאַרשידענע מאַשינען, אויסשטאַטונג פֿאַר מעבל־פֿאַבריק, דיזעל־מאָטאָר און אַ סך אַנדערע זאַכן. די קאָמונע ״איקאָר – סאָצשטעטל״ איז אָנגערופֿן געווען מיטן נאָמען פֿון דער אַמעריקאַנער אָרגאַניזאַציע איקאָר, וועלכע האָט אַרײַנגעלייגט אַ סך כּוכות אין דער בויונג פֿון דער קאָמונע און פֿון גאַנצן ביראָבידזשאַן. 
 די בויער פֿונעם שטעטל זײַנען געווען וווּנדערלעכע מענטשן מיט אומגעוויינלעכע גורלות. ס׳איז גענוג צו זאָגן, אַז צווישן זײַנע ערשטע אײַנוווינער זײַנען געווען משה גאָלדשטיין, וועלכער האָט דעמאָלט געמאַכט די ערשטע טריט אין ייִדישער ליטעראַטור, אַ טאַלאַנטפֿולער קינסטלער וויליאַם פּאָגרעביצקי, אַ קינפֿטיקער באַרימטער אַקטיאָר און רעזשיסיאָר פֿונעם ביראָבידזשאַנער ייִדישן מלוכה־טעאַטער משה בענגעלסדאָרף און אַנדערע. 
 איך האָב געזוכט אין ביבליאָטעקן און אַרכיוון, ביכער און צײַטונגען&nbsp; ברעקלעך אינפֿאָרמאַציע וועגן יענע מענטשן, אָבער די סאַמע ווערטפֿולע אינפֿאָרמאַציע האָבן מיר געגעבן די קינדער און קינדס־קינדער פֿון די ערשטע איבערוואַנדערער. אין זייערע היים־אַרכיוון האָבן זיי פֿאַרהיט בריוו, פֿאָטאָגראַפֿיעס, דערמאָנונגען . 
 מײַנע ערשטע פֿאַרצייכענונגען וועגן דער קאָמונע ״איקאָר״ האָב איך פּובליקירט אויף די שפּאַלטן פֿון דער צײַטונג ״ביראָבידזשאַנער שטערן״. נאָכדעם, אַדאַנק דער הילף פֿונעם אָנפֿירער פֿון דער געזעלשאַפֿטלעכער אָרגאַניזאַציע “קולטור־ירושה פֿון דער ייִדישער אויטאָנאָמער געגנט” וואַלערי גורעוויטש איז דערשינען מײַן בוך ״דאָס שטעטל פֿון אַלוועלטלעכן מאַסשטאַב״. איצט גרייטן מיר צום דרוק אַ באַנײַטן, פֿאַרבעסערטן וואַריאַנט פֿונעם בוך. 
 איך ווייס, אַז עמעצער וועט מיר זאָגן, אַז אַלע אויסלענדישע איבערוואַנדערער קיין ביראָבידזשאַן&nbsp; זײַנען געווען קאָמוניסטן, סאָציאַליסטן און אַז אַליין די אידיי פֿון ביראָבידזשאַן איז געווען אַן אוטאָפּיע, אָבער איך בין געבוירן געוואָרן און אויפֿגעוואַקסן אין סאָצשטעטל. פֿון מײַן קינדווײַז אָן האָב איך אַײַנגעזאַפּט די עלטערנס דערמאָנונגען. איך ווייס, ווי שווער האָבן די קאָמונאַרן געהאָרעוועט, זיי זײַנען געווען מיט לײַב און לעבן איבערגעגעבן דער אידיי צו שאַפֿן אויפֿן רוסלענדישן ווײַטן מיזרח זייער אייגן ייִדיש ווינקל, אָן קיין אַנטיסעמיטיזם און דערנידעריקונגען. צו זאָגן, אַז ס׳איז זיי געווען שווער, איז גאָרנישט צו זאָגן. סאָצשטעטל איז אויפֿגעוואַקסן דורך אַ סך לײַדן, אָבער עס זײַנען אויך געווען פֿריידן און זיגן. אַלע ווייסן, מיט וואָס עס האָט זיי אָפּגעצאָלט די סאָוועטישע מאַכט… אָבער איך בין זיכער, אַז דאָס איז אויך אַ טייל פֿון דער געשיכטע פֿונעם ייִדישן פֿאָלק און מע דאַרף ניט פֿאַרגעסן וועגן דעם. דערווײַל קלײַב איך אינפֿאָרמאַציע וועגן דעם אומגעוויינלעכן שטעטל אויפֿן ווײַטן מיזרח. 
 
 יעלענע מאַרונדיק, ישֹראל 
 