
                     דעם 14טן – 16טן סעפּטעמבער איז דורכגעגאַנגען דער 23טער סימפּאָזיום פֿאַר ייִדיש־שטודיעס אין דײַטשלאַנד. 
   עס האָבן אים אָרגאַניזירט די לערנשול פֿאַר ייִדישיסטיק פֿונעם טרירער אוניווערסיטעט און די לערנשול פֿאַר ייִדישער קולטור, שפּראַך און ליטעראַטור פֿון היינריך הײַנע אוניווערסיטעט אין דיסלדאָרף. האַיאָר, צוליב באַגרענעצונגען אַרויסגערופֿענע דורך דער מגיפֿה פֿון קאָראָנעווירוס, איז די דאָזיקע וויכטיקע וויסנשאַפֿטלעכע אונטערנעמונג, צום באַדויערן, געגעאַנגען אין זום. 
 ווי געוויינלעך זײַנען אויף דעם סימפּאָזיום פֿאַר ייִדיש־שטודיעס אין דײַטשלאַנד געווען צוויי אַרבעטס־שפּראַכן, אויף וועלכע די אָנטיילנעמער האָבן געמעגט אַרויסטרעטן און דיסקוטירן: ייִדיש און דײַטש. 
   פּראָפֿעסאָרין מאַריאָן אַפּטראָט (דיסלדאָרף)  
 ייִדיש־שטודיעס זײַנען זייער אַנטוויקלט אין דײַטשלאַנד, קודם־כּל צוליב דער נאָענטקייט פֿון ייִדיש צו דײַטש. אַזעלכע שטודיעס ווערן געפֿירט אין א גאַנצער ריי דײַטשישע הויכשולן, פֿאָרשער פֿון וועלכע זײַנען אַרויסגעטראָטן אויפֿן האַיאָריקן סימפּאָזיום מיט פֿאָרטראַגן אויף כּלערליי טעמעס פֿאַרבונדענע מיט דער ייִדישער שפּראַך און ליטעראַטור. צווישן זיי זײַנען געווען  איראַד בן־איזאַק  (בערלין) מיטן פֿאָרטראַג «שוין אַ מענטש אַ גאַנצער»: יהושע פּערלס ייִדן פֿון אַ גאַנץ יאָר אַלס ייִדישער השׂכּלה־ראָמאַן»;  עוואַ שטאַוך  (מינסטער) — «סטרוקטוראַלער און סעמאַנטישער אַנאַליז פֿון ישׂראל־יהושע זינגערס דערציילונג «סענדער פּראַגער»;  אַסטריד לעמקע  (בערלין) — «ייִדישע באַאַרבעטונגען פֿון משלים פֿון באָנער און שטײַנהעוועל»;  טאַמאַראַ ביושגענס  (בערלין) — «דער הויפּט פֿון דער זאָנדעראָפּטיילונג אינעם געטאָ ליצמאַנשטאַדט»;  מאַרטין ווישע  (מינכען) — «מיליטערישע פֿאַך־טערמינען אין די ווערק פֿון מענדל מאַן»;  עלוויראַ גרעצינגער  (בערלין) &nbsp;«אויף סיבירער ערדן». אַלטע העלדן־געשיכטן פֿאַרן «נײַעם ייִדן»;  ראָלאַנד גרושקאַ  (היידלבערג) — «מענדל לעפֿין־סאַטאַנאָווערס ייִדישע איבערזעצונג פֿונעם ספֿר איובֿ אין וויסנשאַפֿטלעכער אויפֿלאַגע»; מאַריאָן אַפּטראָט (דיסלדאָרף) — «איבערזעצן די תּורה אין חדר: נאָטיצן פֿון אַ מלמד»;&nbsp;  לאה שעפֿער  (דיסלדאָרף) — «ייִדישע דיאַלעקטן אַלס מאָמענט־אויפֿנאַמע פֿון אָנימישער דעפֿלעקציע» און  שמעון נויבערג  (טריר) מיטן פֿאָרטראַג אויף דער טעמע «זאַמלונגען פֿון שפּריכווערטער מיט אַ (געגראַמטן) ייִדישן פּירוש». ס’איז אָנגענעם אָפּצומערקן, אַז בערך אַ העלפֿט פֿון די דײַשטישע ייִדיש־פֿאָרשער, דאָס רובֿ ניט קיין ייִדן לויט דער אָפּשטאַמונג, זײַנען אַרויסגעטראָטן טאַקע אויף ייִדיש. 
   פּראָפֿעסאָר שמעון נויבערג (טריר)  
   zerkalo-litart.com  
 אינעם סימפּאָזיום האָבן גענומען אַן אָנטייל אויך ספּעציאַליסטן אויפֿן געביט פֿון דער ייִדישער שפּראַך און ליטעראַטור פֿון אַנדערע 
    m.123ru.net  
 לענדער, דאָס רובֿ  פֿון פּוילן :  פֿיליפּ שוואַרץ  מיטן פֿאָרטראַג «חיים־יצחק בונינס ייִדישע דערציילונגען»;  דאַריוש דעקיערט  — «יונג בין איך»: טראַדיציע און מאָדערן אין שאַפֿונגען פֿון משה בראָדערזאָן» און יאָוויטאַ פּאַנטשיק — «די ספּעציפֿישקייט פֿון דער צײַטשריפֿט «די גאָלדענע קייט» אין די יאָרן 1949 – 1959 אויפֿן סמך פֿון אבֿרהם סוקצקעווערס קאָרעספּאָנדענץ»;  פֿון ישׂראל : קלאַודיע ראָזענצווײַג — «בן המלך והנזיר» אויף ייִדיש: באַמערקונגען וועגן דער באַציונג צו דעם העברעיִשן מקור»;  אורן כהן־ראָמאַן  — «שטאַמלען און אַנדערע רעד־שוועריקייטן בײַ שלום־עליכמען» און  וועלוול טשערנין  — «די ייִדישע ליטעראַטור אין דער העברעיִשער מלוכה הײַנט־צו־טאָג». די געלערנטע פֿון די צוויי לענדער זײַנען אַרויסגעטראָטן אויף ייִדיש, ווי אויך פֿון האָלאַנד:  דניאלה מאַוער  מיטן פֿאָרטראַג «דער עיפּוש אין רפֿואה אין סגולה־ביכער פֿונעם 17טן און 18טן יאָרהונדערט»;  מרים גוטשאָוו  — «לעבן און וויסנשאַפֿט» — אַ צײַטשריפֿט פֿון ווילנע» און  קעעס וואַן האַגע  — «פֿאַרשטיינערטע העלדן: יוסף טשײַקאָווס נײַע סאָוועטישע מענטשן, 1919 – 1937 – 2004». לגבי דעם לעצטן פֿאָרטראַג איז אָנגענעם אָפּצומערקן, אַז אין אים איז דערמאָנט געוואָרן ביראָבידזשאַן, ווײַל דער וויכטיקער סאָוועטישער ייִדישער קינסטלער יוסף טשײַקאָוו האָט באַזוכט אין די 30ער יאָרן די ייִדישע אויטאָנאָמע געגנט. 
 עס האָבן אינעם סימפּאָזיום גענומען אַן אָנטייל אויך אַ פֿאָרשטייערן פֿון טשעכיע —  מאַריע קראַפּמאַן  מיטן פֿאָרטראַג אויף דער טעמע «פּובליקירטע אין טשעכיש־ייִדישער פּעריאָדיק איבערזעצונגען פֿון דער ייִדישער ליטעראַטור אין טשעכיש אין היסטאָרישן קאָנטעקסט», ווי אויך פֿון ענגלאַנד — חיקע־ברוריה וויגאַנד — «אל חנון, קלײַב אויס אַן אַנדער פֿאָלק»: ייִדישע פּאָעזיע ווי אַ סובווערסיווער פּירוש אויף טראַדיציאָנעלע ייִדישע מקורים». 
 צום שלוס בלײַבט נאָר צוגעבן, אַז דער סימפּאָזיום פֿאַר ייִדיש־שטודיעס אין דײַטשלאַנד ווערט יערלעך דורכגעפֿירט זינט 1998. במשך פֿון צוויי מיט אַ קנאַפּע יאָרצענדליקער איז ער געוואָרן איינער פֿון די וויכטיקעסטע וויסנשאַפֿטלעכע פֿאָרומען, וועלכע באַהאַנדלען די ייִדישע שפּראַך, ליטעראַטור און קולטור. 
 
  וו. פּיריאַטינסקי  
  Jiddisch Symposium 2020 Programm  
                