
                      אין ביראָבידזשאַן גרײט זיך צום דרוק אַ דערגאַנצטע אױפֿלאַגע פֿון יעלענע מאַרונדיקס בוך ״שטעטל פֿון אַלוועלטלעכן מאַסשטאַב״  
   די ערשטע אויפֿלאַגע פֿונעם בוך, געװידמעט דער ייִדישער יוגנטלעכער לאַנדווירטשאַפֿטלעכער קאָמונע ״איקאָר״, איז אַרויסגעגאַנגען צו איר 90־יאָריקן יובילײ, אין 2018, אויך אין ביראָבידזשאַן. די קאָמונע ״איקאָר״, אָנגערופֿן לכּבֿוד דער אַמעריקאַנער אָרגאַניזאַציע, וועלכע האָט געהאָלפֿן דער ייִדישער קאָלאָניזאַציע אינעם ראַטן־פֿאַרבאַנד, האָט זיך ערשטנס געפֿונען אינעם ביראָבידזשאַנער ראַיאָן, ניט ווײַט פֿונעם דאָרף דאַנילאָווקע, שפּעטער –&nbsp; אינעם סמידאָוויטשער ראַיאָן, אויפֿן פּרוּוופֿעלד דעזשניאָווקע. זי איז געווען געשאַפֿן אין 1928, דורך צוועלף יונגעלייט, וועלכע האָבן נאָר וואָס געענדיקט די ייִדישע אַגראָשול אין קוראַסאָוושטשינע (ווײַסרוסלאַנד). 
 זײ זײַנען געקומען צו פֿאָרן קיין ביראָבידזשאַן צװישן די ערשטע ייִדישע איבערװאַנדערער, כּדי בױען דאָ דאָס ״ייִדישע לאַנד״. די געשיכטע פֿון דער קאָמונע איז געווען פֿול מיט ״װײַסע פֿלעקן״. צו פֿאַרפֿילן זיי האָט באַשלאָסן יעלענע מאַרונדיק. 
 פֿונעם סוף 90ער יאָרן וווינט זי אין ישֹראל, אָבער זי איז אַ געבוירענע אין דער ייִדישער אויטאָנאָמער געגנט און שטאַמט פֿון דער משפּחה איקאָראָווצעס — אַזוי האָט מען אָנגערופֿן די קאָמונאַרן פֿון ״איקאָר״. זי האָט אָנגעהויבן פֿון דער געשיכטע פֿון אירע עלטערן און זיידע־באָבעס. יעלענע האָט געמאַכט אַ גרױסע אַרבעט, צונױפֿגענומען אַ סך אַרכיװ־מאַטעריאַלן פֿון פֿאַרשידענע לענדער, אָפּגעזוכט קרובֿים פֿון די קאָמונאַרן אַון פֿאַרשריבן זײערע געשיכטעס. 
 צוערשט זײַנען אירע פֿאַרצייכענונגען געווען פּובליקירט אין דער צײַטונג ״ביראָבידזשאַנער שטערן״. שפּעטער האָט די מחברטע פֿאַראײניקט זיי אינעם בוך ״שטעטל פֿון אַלוועלטלעכן מאַסשטאַב״, אין וועלכן איז צום ערשטן מאָל פֿאַרפֿיקסירט און באַזיניקט דער גױרל פֿון דער קאָמונע ״איקאָר״. נאָך דער פּובליקאַציע פֿונעם בוך האָט יעלענע מאַרונדיק פֿאַרזאַמלט נאָך אַ סך נײַע וויכטיקע מאַטעריאַלן און באַשלאָסן צו דערגאַנצן און װידער אַרױסגעבן דאָס בוך. 
 די לייענער וועלן זיך דערוויסן וועגן דעם ערשטן באַשטאַנד און ערשטע טריט פֿון דער קאָמונע, וועגן דעם טראַגישן גורל פֿון איר פֿאָרזיצער יוסף פֿאָרער און זײַן משפּחה, וועגן דעם אַמעריקאַנער פּראָפֿעסאָר טשאַרלז קונץ, װעלכן געהערט די אידײ פֿונעם שאַפֿן דאָס סאָציאַליסטישע שטעטל (סאָצשטעטל) פֿאַר קאָמונאַרן, וועגן װוּנדערלעכער באַגעגעניש אין ביראָבידזשאַן פֿון אַמעריקאַנער און רוסלענדישער צװײַגן פֿון בעקער משפּחה און נאָך און נאָך. 
 מיט דער הילף פֿון קינדער און קינדס־קינדער פֿון די קאָמונאַרן האָט יעלענע מאַרונדיק אויפֿגעשטעלט אַ סך נעמען פֿון אײַנװױנער פֿון סאָצשטעטל, דערין פֿון די, וועלכע זײַנען אומגעקומען בעת דער מלחמה. עטלעכע קאַפּיטלען פֿונעם בוך דערציילן וועגן די ערשטע בױער פֿון סאָצשטעטל, וועלכע זײַנען געקומען צו פֿאָרן אין 1931 פֿון אַרגענטינע. אינעם בוך ווערט אויך דערציילט וועגן מתּנות, וועלכע די קאָמונע ״איקאָר״ האָט באַקומען פֿון אַמעריקאַנער ייִדן, וכדומה. די פֿאַרצייכענונגען זײַנען באַגלייט מיט אַ סך אַלטע פֿאָטאָגראַפֿיעס און אַרכיװ־דאָקומענטן. 
 
  פֿון ״בש״־רעדאַקציע  
                