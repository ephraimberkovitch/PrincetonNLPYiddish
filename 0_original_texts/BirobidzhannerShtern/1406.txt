
 אין ישראל פליט די צײַט באזונדערס גיך! דאכט זיך, ערשט נעכטן בין איך געווען אין אשקלון אויפן אל-ישראלדיקן ייִדישן כאָר-פעסטיוואל, און אָט איז שוין אדורך א יאָר, און איך בין ווידער געקומען אהער אויף א שימחה פון ייִדישער קולטור. דער זעלבער ריזיקער זאל פונעם אינטערנאציאָנאלן קאָנגרעס-צענטער, אָנגעפילט מיט ליבהאָבער פון ייִדישן ליד. אהער זײַנען זיך צונויפגעפאָרן די 
בעסטע קאָלעקטיוון פון נײַן שטעט — פון קריית-שמונה אויף צפון ביז באר-שבע, די הויפּטשטאָט פון נגב. 
 ארײַנגעקומען אינעם זאל, האָט זיך מיר באלד א ווארף געטאָן אין די אויגן דער גרויסער פּלאקאט, אָנגעשריבן אין ייִדיש: ”ייִדיש-לשון, מאמע-לשון, ניט פארשטומט און ניט פארלאָשן“. די ווערטער וואָלטן געקאָנט זײַן א מאָטאָ סײַ פארן פעסטיוואל און סײַ פאר דער גאנצער ייִדיש-באוועגונג אין ישראל. 
 דער אנסאמבל ”קאָנסאָנאנס“ פון קריית-שמונה 
 וואָס זשע זײַנען מײַנע אײַנדרוקן פונעם אויסהערן אלע אויפטריטן, בסך-הכל איבער דרײַ שעה? קודם-כל, דער ענטוזיאזם, דאָס ווערן פארכאפּט פונעם זינגען אויף ייִדיש — בײַ יונגע, באיאָרטע און גאָר אלטע-לײַט; און ווי פאראיאָרן, האָבן באזונדערס באפּוצט די מוזיקאלישע שימחה — די קינדער. די קינדער-כאָרן פון אשקלון און באר-שבע, דער דועט פון די חנעוודיקע מיידעלעך ”העלען און אנדזשעלינע“ האָבן ארויסגערופן בײַם עולם א הארציקע סימפּאטיע אויך דערפאר, ווײַל די קינדער האָבן רירנדיק געזונגען אויף ייִדיש, און זייער זינגען האָט זיך אָרגאניש געפּאָרט מיט דעם טעאטראלישן אופן אינטערפּרעטירן דאָס ליד. 
 בכלל האָט זיך הײַיאָר פארשטארקט די טענדענץ צו טעאטראליזירן די ייִדישע לידער. דער אנסאמבל פון קריית-שמונה, אָנגעפירט פון וולאדימיר קרוטשקאָווסקי, האָט פאָרגעשפּילט א גאצן הומאָריסטישן ספּעקטאקל אויפן יסוד פונעם באקאנטן ליד ”איציק האָט שוין חתונח געהאט“. מ’האָט געקאָנט דאָ זען א חופּה, געשטעלט אונטער דער פארשפּרייטער מוזיק פון מענדעלסאָנס מארש, ווי אויך לאכן פון דעם ווי דער בדחן ”באזעצט די כלה“. האָב איך שוין א טראכט געטאָן, אז אפשר איז טאקע כדאי צו פארברייטערן די ראמען פונעם אשקלונער כאָר-פעסטיוואל ביז א מוזיקאלישן טעאטראלן פעסטיוואל? 
 איך ווייס, אז אין פארשידענע שטעט פונקציאָנירן נישט ווייניק אמאטאָרישע מוזיקאליש-דראמאטישע אנסאמבלען, וואָס שפּילן אויף ייִדיש. זייער באטייליקונג אינעם אשקלונער פעסטיוואל וואָלט נאָר סטימולירט זייער טעטיקײַט, שוין אָפּגערעדט, אז דער פעסטיוואל אליין וואָלט זיך צעבליט מיט פארשיידנארטיקע טעאטראלע פארבן. 
 ווי פאראיאָרן, האָט די פּראָגראם געעפנט און געפירט אויף דרײַ שפּראכן — עברית, ייִדיש און רוסיש, — די טאלאנטירטע שולמית רעזניק. נאָך דעם האָבן די בינע, בײַטנדיק איינער דעם אנדערן, פארנומען 02 (!) קאָלעקטיוון, וואָס יעדער פון זיי האָט געקאָנט אויספירן נישט מער ווי צוויי לידער. 
 ס’איז אוואדי איבעריק צו רעדן, ווי וויכטיק איז די דאָזיקע אונטערנעמונג אין אשקלון. א באזונדערער יישר-כוח קומט דעם פּאָרפאָלק פאיִנע און מיכאל לײַנוואנד. זיי פירן דורך א ריזיקע צוגרייטונג-ארבעט במשך פונעם יאָר, העלפן ארויס אויסצוקלײַבן לידער, ריכטיק ארויסרעדן די ווערטער, הגם די פּראָבלעם פון זינגען ריכטיק אויף ייִדיש, האָט זיך געפילט אויפן פעסטיוואל אויף שריט און טריט. איך פארשטיי, אז סוף-כל-סוף, זײַנען די כאָרן אמאטאָרישע, און אז מענטשן נעמען זיך צונויף צו זינגען נישט בלויז צוליב זייער ליבע צום ליד, נאָר אויך סתם צו פארברענגען די צײַט. פון דעסטוועגן, האָט מען דאָס יאָר געקאָנט באמערקן א גרויסן אונטערשייד צווישן די כאָר-קאָלעקטיוון; אייניקע כאָרן האָבן זיך דערנעענטערט צו א געוויסן פּראָפעסיאָנעלן ניוואָ, און די אנדערע זײַנען פּשוט געווען זייער שוואך. 
 ס’איז אויך גוט נישט רעגולירט געוואָרן דער קלאנג-באלאנס פון די מיקראָפאָנען. בײַם שליסן דעם פעסטיוואל האָט מיכאל לײַנוואנד באמערקט, אז ס’איז זייער שווער דורכצופירן אזא גרויסן פעסטיוואל אין איין טאָג, און אז זײַן טרוים איז צו מאכן עס כאָטש אין צוויי טעג. ”דעמאָלט וועט זיכער אלץ קלאפּן!“ — האָט ער פארענדיקט זײַן אויפטריט. 
 פארשטייט זיך, אז א פעסטיוואל איז נישט קיין מוזיקאלישער פארמעסט; אויף א פעסטיוואל זײַנען קיין פארשפּילער ניטאָ — אלע געווינען פון דעם. דער פעסטיוואל אין אשקלון איז א שימחה, וווּ אלע ווערן פאראייניקט דורך א גרויסער ליבע צו געזאנג בכלל און צום ייִדישן ליד בפרט. 
 
 סערגאָ בענגעלסדאָרף 
 