
                        
 פֿאָרזעצונג. אָנהייב אין נומ. 14 
   פּרק מסעות בנימין החמישי   
    
 צו בנימינען איז צוגעגאַנגען אַ יונגער שמייכלנדיקער בחור. ער האָט דערלאַנגט אים די האַנט און מכניס־אורחדיק געזאָגט: “ברוך־הבא, רבּ וועלוול. איך בין שמואל־אבּא”. געדענקט איר נאָך, אַז בנימין־החמישיס אמתער נאָמען איז וועלוול? 
 שמואל־אבּא איז געווען דער באַגלייטער, וועלכן בנימינען האָט באַשטימט די דירעקציע פֿונעם זומער־קורס. 
 —&nbsp;&nbsp; שלום־עליכם, — האָט אים מיט אַ שמייכל געענטפֿערט בנימין, — איך בין גאָר ניט זיכער, אַז דעם גאַנצן טאַראַראַם מיטן נאַציאָנאַלן הימן און דער לעבעדיקער קאַפּעליע אָרדנט מען אײַן יעדעס מאָל, ווען עמעצער גייט אַרויס פֿון דער קאָסמישער ווענדע, און ניט אין אויסשליסלעכע פֿאַלן בלויז. איך בין דאָך אַ רײַזנדער, וועלכן מע האָט ספּעציעל אײַנגעלאַדן צוליב דעם זומער־קורס. 
 —&nbsp;&nbsp; און איך בין יאָ זיכער, אַז די, וואָס וועלן וואַגן קומען אויף דעם זומער־קורס אין דער ווירקלעכקייט און ניט אין דער ווירטואַלער רעאַלקייט, וועלן זוכה זײַן צו גאָר ניט קיין ערגערן קבּלת־פּנים, — האָט זיך ניט פֿאַרלאָרן שמואל־אבּא. 
 
  מקבל־פּנים זײַן בנימינען איז צוזאַמען מיט שמואל־אבּא געקומען אַ בעל־עגלה מיט אַ וואָגן, אין וועלכן ס’איז אײַנגעשפּאַנט געווען אַ גניאַדע פֿערד. דער בעל־עגלה האָט געהייסן ר’ פּסח און ער איז אָנגעטאָן געווען ווי חיים טאָפּאָל אין טובֿיהס ראָלע אינעם קלאַסישן מיוזיקל “דער פֿידלער אויפֿן דאַך”. ר’ פּסח האָט גענומען בנימינען מיט זײַנע קנאַפּע בעבעכעס אין אַן אַכסניא אינעם נאָענטן שטעטל זאַמאָשטש. קיין שטעט און קיין דערפֿער זײַנען אויף צערעס ניטאָ. נאָר שטעטלעך. לכל־הפּחות רופֿן רופֿט מען אַלע אָרטיקע ייִשובֿים “שטעטלעך”. מיט איין אויסנאַם — ס’איז דאָ די קאָלאָניע באָבראָווי־קוט, וווּ עס געפֿינט זיך אַ מוזיי פֿון שמעון־שמואל פֿרוג. דער גרונטלייגער פֿון דער ייִדישער דיכטונג איז דאָך געבוירן געוואָרן אין דער ייִדישער לאַנדווירטשאַפֿטלעכער קאָלאָניע באָבראָווי־קוט אין אוקראַיִנישע סטעפּן. ער איז אין דעם זין אַ מיוחד־במינו. 
 אגבֿ, אויף צערעס זײַנען פֿאַראַן ניט ווייניק מוזייען פֿון וויכטיקע ייִדישע שריפֿטשטעלער. און זיי אַלע געפֿינען זיך אין שטעטלעך, וואָס זייערע ערדישע פּראָטאָטיפּן זײַנען געווען אומפֿאַרמיטלעך פֿאַרבונדן מיט אַנטשפּרעכיקע קלאַסיקער. אינעם שטעטל פּערעיאַסלעוו געפֿינט זיך דער מוזיי פֿון שלום־עליכמען, אינעם שטעטל זאַמאָשטש, וווּ עס האָט זיך אָפּגעשטעלט בנימין, — דער מוזיי פֿון יצחק־לייבוש פּרצן, אינעם שטעטל קאַפּוליע — דער מוזיי פֿון מענדעלע מוכר־ספֿרימען, אינעם שטעטל בילקאַמין — דער מוזיי פֿון אורי־צבֿי גרינבערגן, אינעם שטעטל וואָלאָזשין — דער מוזיי פֿון חיים־נחמן ביאַליקן. ביאַליק האָט אין וואָלאָזשין, ווי באַוווּסט, זיך געלערנט אין דער באַרימטער ישיבֿה. און געבוירן איז ער אויפֿן כוטאָר ראַדי. אגבֿ, כוטאָרן זײַנען אויף צערעס אויך פֿאַראַן. אַזוי רופֿט מען משפּחה־פֿערמעס, וועלכע געפֿינען זיך אויסער דעם תּחום פֿון די שטעטלעך און באַזאָרגן זיי מיט גרינס, מיט מילך, מיט אייער און מיט האָניק. 
 וועגן דעם האָט בנימינען אונטערוועגנס דערציילט שמואל־אבּא. ווען בנימין האָט אים געפֿרעגט, פֿאַרוואָס פֿאַרקויפֿן ניט די כוטאָר־ייִשובֿניקעס אין שטעטלעך אויך פֿלייש, האָבן שמואל־אבּא און ר’ פּסח זיך הויך צעלאַכט. 
 —&nbsp;&nbsp; מיר עסן פֿליישיקס נאָר איין מאָל אַ יאָר, אויפֿן סדר, — האָט, זיך אָפּגעלאַכט, ערנסט געענטפֿערט שמואל־אבּא. מיר האָבן ניט אפֿילו קיין פֿליישיקע כּלים אויפֿן גאַנצן יאָר, נאָר אויף פּסח. אויפֿן סדר, אין אָנדענק וועגן קרבּן־פּסח מוז דאָך אויף דער קערה ליגן די זרוע. דעמאָלט האָבן אונדזערע שוחטים אַ שטיקל אַרבעט. 
 —&nbsp;&nbsp; און חוץ דער זרוע עסט איר ניט קיין פֿלייש? – האָט געפֿרעגט בנימין. 
 —&nbsp;&nbsp; די זרוע עסן מיר ניט. ווער דען עסט די זרוע? און פֿלייש עסן מיר יאָ, אפֿילו בשפֿע, און ניט בלויז אויפֿן סדר, נאָר אַ גאַנץ יאָר, חוץ די נײַן טעג, פֿאַרשטייט זיך. פּשוט אונדזער פֿלייש איז ניט פֿליישיק. 
 —&nbsp;&nbsp; וואָדען?! 
 —&nbsp;&nbsp; מע נעמט עס ניט מן־החי. מע ציכט עס אויף וועגעטאַטיוו אין רעזערוווּאַרן. מע האָט געפּסקנט, אַז דאָס איז פּאַרעווע. 
 —&nbsp;&nbsp; ס’איז גוט צו וויסן. און וואָס טוען אין אַזאַ פֿאַל דאָס גאַנצע יאָר אײַערע שוחטים? 
 דאָ האָט אין זייער דיאַלאָג זיך אַרײַנגעמישט ר’ פּסח: “וואָס הייסט וואָס? — בריתן! — האָט ער אַ בורטשע געטאָן. 
 דער וועג, איבער וועלכן זיי זײַנען געפֿאָרן, איז געווען ניט אַספֿאַלטירט און ניט ברוקירט. בלויז דאָ האָט בנימין פֿאַרשטאַנען און אפֿילו דערפֿילט דעם עכטן באַטײַט פֿונעם ייִדישן וואָרט שליאַך, וואָס האָט ניט קיין אַדעקוואַטע איבערזעצונג אין לשון־קודש. ס’איז ניט קיין דרך און אַוודאי ניט קיין כבֿיש. דער אַרומיקער פּייזאַזש איז געווען גאַנץ פּאַסטאָראַליש: פֿעלדער, וועלדלעך, סעדער. דאָרט און דאָ האָבן געשטאַרצט איינצלנע הײַזער – צוויי שטאָקן, ניט מער. בנימין האָט פֿאַרשטאַנען, אַז דאָס זײַנען כוטאָרן. לעבן זיי האָבן זיך געפּאַשעט ציגן, קי און פֿערד. אָבער גאָר ניט קיין סך. אינעם הימל האָט געשײַנט די קינסטלעכע זון פֿון צערעס, און מע וואָלט געקאָנט מיינען, אַז מע געפֿינט זיך אויף דער ערד, ווען ניט דער צו נאָענטער האָריזאָנט. 
 בנימין האָט זיך זשעדנע אַרומגעקוקט, אײַנזאַפּנדיק די נײַע אײַנדרוקן. וועגן דער קינסטלעכער זון האָט ער גאָרנישט געפֿרעגט. ער האָט זיך דאָך געגרייט צו דער רײַזע און געוווּסט, אַז די דאָזיקע זון שטעלט מיט זיך פֿאָר אַ ריזיקן אָרביטאַלן שפּיגל מיט אַקומולאַטיווע באַטערייען און אַפּאַראַטור פֿון קעגנמעטעאָריטן־שוץ. אויך די קינסטלעכע זון האָט אויסגעבויט לויט מיסטער דזשאָזעף ייִדיש־אָנליס באַשטעלונג די פֿירמע “עכּו’’ם בע’’מ”. אירע טעכניקער האָבן פּעריאָדיש דורכגעפֿירט פּראָפֿילאַקטישע רעמאָנטן פֿון דעם מואר־הגדול, וועלכן די תּושבֿים פֿון צערעס רופֿן “זונדל” אין אונטערשייד פֿון דער זון, וועלכע זעט זיך פֿון דער צווערג־פּלאַנעט ווי זייער אַ גרויסער שטערן. 
 דאָס שטעטל זאַמאָשטש האָט מיט זיך פֿאָרגעשטעלט אַ מין געמיטלעכע באַהעפֿטונג פֿון אַן אַמעריקאַנער “מידל קלאַס סאַבאַרב” מיט אַנאַטעווקע פֿון דעם זעלבן מיוזיקל “דער פֿידלער אויפֿן דאַך”. עס האָט זיך אַרויסגעוויזן, אַז די אַזוי גערופֿענע אַכסניא איז אַ גאַנץ מאָדערנער האָטעל מיט אַ געוויסן קליינשטעטלדיקן קאָלאָריט. דערפֿאַר האָט בנימין דרייסט באַשלאָסן פֿאַרוואַנדלען די זאַמאָשטשער אַכסניא אין זײַן באַשטענדיקער הינטערלאַנד־באַזע, פֿון וועלכער ער וועט מאַכן אויספֿאַלן אין אַנדערע מקומות אויף צערעס. 
 אַלץ איז געווען שיין און פֿײַן, אָבער ס’איז געווען אַן ערנסטע פּראָבלעם מיט טראַנספּאָרט. די תּושבֿים פֿון צערעס האָבן ניט געהאַלטן פֿון קיין אויטאָס. ס’איז געווען אַן אײַזנבאַן, וואָס האָט פֿאַראייניקט זאַמאָשטש מיט אַנדערע שטעטלעך, נאָר דער צוג — אַן עלעקטרישער, אָבער גוט פֿאַרמאַסקירטער פֿאַר אַ פּאַראָוואָז – בוכשטעבלעך אַזוי, ווי אינעם אַלטן ליד: “אוי, ער האָט אַ פֿײַפֿער מיט אַן אײַזערנעם כּוח. פֿון אונטן רינט דאָס וואַסער, פֿון אויב שפּאַרט דער רויך” — איז געגאַנגען זעלטן, ניט מער ווי אַ פּאָר מאָל אַ וואָך. 
 עס זײַנען געווען בעל־עגלות מיט זייערע וואָגנס. מע האָט זיי געדונגען, ווען מע האָט געדאַרפֿט איבערפֿירן אַ באַגאַזש. ניט זייער ווײַט. און ווען קיין שווערער באַגאַזש איז ניטאָ, פֿליִען די תּושבֿים פֿון צערעס, פֿאָכעדיק מיט פליגעלעך. אַזוי ווי די מלאכים אין איציק מאַנגערס גן־עדן. בנימין האָט אַ טראַכט געטאָן, אַז פּאַראַלעלן מיט מאַנגערס גן־עדן ענדיקן זיך ניט אויף די מלאכישע פֿליגעלעך. נעמט כאָטשבי, צום בײַשפּיל, דעם נאָמען פֿון זײַן באַגלייטער. שמואל־אבּא איז דאָך געווען דער הויפּט־פּערסאָנאַזש פֿון “דאָס בוך פֿון גן־עדן”… 
 —&nbsp;&nbsp; אגבֿ, דאַרף מען אַ פֿרעג טאָן טאַקע בײַ שמואל־אבּא, ווי גייט אַ קאַץ איבערן וואַסער, — האָט ווײַטער געטראַכט בנימין, — איך האָב דאָך ניט קיין פֿליגעלעך. און אַז מע וועט זיי מיר אפֿילו געבן, וועל איך זיך ניט אויסלערנען פֿליִען אַזוי גיך. 
 אין אָוונט האָט ער טאַקע זיך באַגעגנט מיט זײַן באַגלייטער. זיי זײַנען געזעסן בײַ אַ וועטשערע אין דער שענק “בײַם צדיק נוח”. די מאכלים זײַנען געווען עכטע אשכּנזישע מאכלים — עסיק־פֿלייש, פֿאַרשמאַק, לאַטקעס. פֿון געפֿילטע פֿיש האָט בנימין זיך אָפּגעזאָגט. ער האָט געהאַט אַ חשד, אַז זי איז צוגעגרייט אין פּוילישן סטיל. מיט צו פֿיל צוקער. 
 געמעלן — ראָזאַ סטראָקאָוואַ 
 פֿאָרזעצונג קומט. 
 
  ועלוול טשערנין  
                