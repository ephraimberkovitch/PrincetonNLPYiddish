
 
 דעם 5טן יוני איז געשטאָרבן די ישֹראלדיקע זינגערין זשעניע פֿײַערמאַן. זי איז געווען 96 יאָר אַלט. וועגן דעם האָט אויף זײַן זײַטל אין פֿייסבוך מיטגעטיילט איר זון לעאָ פֿײַערמאַן. 
 זשעניעס שאַפֿערישער וועג האָט זיך אָנגעהויבן אין די 50ער יאָרן און האָט געדויערט כּמעט 70 יאָר. זי איז אַרויסגעטראָטן אויף די בינעס פֿון פֿאַרשידענע לענדער, און אין דער עלטער פֿון 90 יאָר האָט זיך געלאָזט אין אַ גאַסטראָלן־רײַזע איבער די פֿאַראייניקטע שטאַטן פֿון אַמעריקע, וווּ אירע קאָנצערטן זײַנען געגאַנגען מיט אַ טריִומף. 
 ״איר אויספֿירן ייִדישע, רוסישע און ציגײַנערישע ראָמאַנסן, פֿראַנצייזישן שאַנסאָן צייכנט זיך אויס מיט אַזאַ עמאָציאָנעלקייט און טעמפּעראַמענט, אַז אויב איר פֿאַמיליע־נאָמען וואָלט נישט געווען ״פֿײַערמאַן״, וואָלט זי געדאַרפֿט נעמען אַזאַ פּסעוודאָנים״, — האָט מען געשריבן וועגן דער זינגערין. 
 זשעניעס קאָלעגן דערמאָנען זיך, אַז זי איז געווען זייער אַן אַרבעטזאַמער מענטש, אַן עכטע אַרטיסטקע און אַן אמתע פֿרוי. אין 2012, פֿאַר אַ גרויסן בײַטראָג אין דער אַנטוויקלונגען פֿון ישֹראלדיקער קולטור, האָט זשעניע באַקומען דעם פּרײַז «מפֿעל חיים» (״לעבנס־אויפֿטו״) פֿון דער ישֹראלדיקער קינסטלער־אַסאָציאַציע. 
 זשעניע פֿײַערמאַן (בראַווערמאַן) איז געבוירן געוואָרן דעם 20 מערץ 1925 אין דער שטאָט קאַמענעץ־פּאָדאָלסק (אוקראַיִנע). דערנאָך איז איר משפּחה אריבערגעפֿאָרן אין דער מאָסקווער געגנט. נאָך אין אירע קינדער־יאָרן האָט זשעניע אָנטיילגענומען אין ליבהאָבערישע קאָלעקטיוון, געזונגען און געטאַנצט אינעם אַנסאַמבל ״טענץ פֿון די פֿעלקער פֿונעם ראַטן־פֿאַרבאַנד״. 
 בעת דער מלחמה איז איר משפּחה אריבערגעפֿאָרן קיין סאַמאַרקאַנד, וווּ אין 1943 האָט מען אַרעסטירט און פֿאַרמישפּט זשעניעס פֿאָטער. דעם 5טן אַפּריל 1945 האָט זשעניע חתונה געהאַט מיט אַבעל פֿײַערמאַן, וועלכער איז פֿאַר דער מלחמה אַנטלאָפֿן פֿון פּוילן פֿון פּאָגראָמען. אינעם ראַטן־פֿאַרבאַנד האָט מען אים אַוועקגעשיקט קיין אוזבעקיסטאַן. 
 אין 1946 האָט דאָס פּאָרפֿאָלק דורך פֿאַרשידענע אייראָפּעיִשע לענדער עמיגרירט קיין פֿראַנקרײַך. אין אָנהייב 50ער יאָרן איז זשעניע אַרײַנגעטראָטן אין דער מוזיקאַלער שול סאַן־פּליעל (קלאַס ״וואָקאַל״). ווי עס האָט שפּעטער דערציילט אַליין די זינגערין, גראָד אין דער צײַט איז קיין פּאַריז פֿון ניו־יאָרק געקומען צו פֿאָרן דער באַקאַנטער ייִדישער אַקטיאָר און רעזשיסיאָר הערמאַן יאַבלאָקאָוו. ער איז געווען דער מחבר פֿונעם באַרימטן ליד ״קויפֿט זשע פּאַפּיראָסן״ און האָט געזוכט אַקטיאָרן פֿאַרן ייִדישן טעאַטער. זיי האָבן זיך באַקענט, זשעניע האָט אָנגעהויבן שפּילן אין טעאַטער אויף ייִדיש. אין די 60ער יאָרן און שפּעטער איז די זינגערין אַ סך און אָפֿטמאָל ארויסגעטראָטן אינעם פּאַריזער רעסטאָראַן ״ראַספּוטין״, אין איר רעפּערטואַר זײַנען געווען רוסישע, פֿראַנצייזישע, ציגײַנערישע לידער. 
 אין 1978 האָט די זינגערין געגעבן אינעם פּאַריזער טעאַטער ״דע נוּוואָטע״ אַ קאָנצערט, געווידמעט דעם 30סטן יאָרטאָג פֿון מדינת־ישֹראל, די קאָנצערט־פּראָגראַם איז באַשטאַנען ס׳רובֿ פֿון לידער אויף ייִדיש און העברעיש. אין 1980 איז זשעניע מיט דער משפּחה עולה געווען קיין ישֹראל, וווּ אין 1986 איז געשטאָרבן איר מאַן. 
 זשעניע פֿײַערמאַן האָט אַ סך גאַסטראָלירט. אין 1991 איז זי מיט קאָנצערטן געווען אינעם ראַטן־פֿאַרבאַנד. אין די 2000ער האָט זי פֿאַרקריצט אַ פּלאַטע מיט מלחמה־לידער אין איבערזעצונג פֿון שׂרה זינגער. 
 