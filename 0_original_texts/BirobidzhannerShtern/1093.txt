
 די אינספּירירנדיקע מעשׂה פֿון פּסח און די אױפֿלעבונג פֿון דער ייִדישער קולטור איבער דער גאַנצער װעלט האָט געפֿײַערט דער דריטער (קולטור־) סדר 
 די אונטערנעמונג איז פֿאָרגעקומען אונטער דער אָנפֿירונג פֿונעם נאַציאָנאַלן ייִדישן טעאַטער ״פֿאָלקסבינע״. אינעם סדר האָבן זיך באַטלייקט די שטערן פֿון ייִדישער מוזיק און טעאַטער פֿון די פֿאַראײניקטע שטאַטן, קאַנאַדע, ענגלאַנד, דײַטשלאַנד, אױסטראַליע, שאָטלאַנד, ישׂראל און פֿון נאָך אַ סך לענדער. טױזנטער מענטשן האָבן געזען די פּראָגראַם אָנלײַן און נאָך טױזנטער קאָנען זי זען אין ווימעאָ. 
 דאָס איז אַ לאַנגיאָריקע טראַדיציע, װאָס האָט זיך אָנגעהױבן אין די 1920קער יאָרן בײַם ״אַרבעטער־רינג״. מע פֿײַערט דעם יום־טובֿ אױף אַן אײגענעם אופֿן און דערצײלט די געשיכטע פֿון פּסח דורך פּאָעזיע און געזאַנג אױף ייִדיש. די דאָזיקע טראַדיציע איז געװען זײער פּאָפּולער אינעם ״אַרבעטער־רינג״ און מע האָט געפֿײַערט דעם דריטן סדר אין אַ סך שטעט אין די פֿאַראײניקטע שטאַטן. דעם לעצטן יאָר האָט מען אָפּגעמערקט דעם 3טן סדר װירטועל און דאָס יאָר אױך. דאָס האָט דערמעגלעכט צו פֿאַראײניקן טױזנטער ליבהאָבער פֿון דער ייִדישער קולטור איבער דער גאַנצער װעלט. 
 די איניציאַטיװ פֿון פֿײַערן דעם דריטן סדר װירטועל קומט פֿון רבֿ אַבֿרהם מלאָטעק, יאָסל מלאָטעקס אייניקל. יאָסל איז געװען דער דערציִונגס־דירעקטאָר פֿונעם ״אַרבעטער־רינג״ און האָט ממש געשאַפֿן און פּראָדוצירט די גראַנדיעזע גאַלאַ־פֿאָרשטעלונגען אינעם גרױסן ניו־יאָרקער האָטעל ״װאָלדאָרף־אַסטאָריאַ״ מיטן אָנטײל פֿון די ריזיקע שטערן פֿון דער ייִדישער בינע און װיכטיקע פּערזאָנען אין דער ייִדישער װעלט, מיט כאָרן און טאַנץ־אַנסאַמבל פֿונעם ״אַרבעטער־רינג״. די פֿײַערונגען האָבן צוגעצױגן טױזנטער מענטשן און געמאַכט אַ גרױסן רושם אױפֿן עולם. 
 אין יאָר 2020 האָבן דעם דריטן סדר געזען 17,000 מענטשן אױף ״פֿײסבוק״ און אַרום 3,000 אין ״יוטיוב״. 
 בײַם 3טן סדר הײַיאָר האָט מען אָפּגעגעבן כּבֿוד דרײַ װיכטיקע ריזן פֿון דער ייִדישער קולטור: יאָסל מלאָטעקן, אַדריאַן (חנה) קופּערן און מיכל באַראַנען. די בעסטע קלעזמאָרים, אַקטיאָרן און זינגער פֿון אַ סך לענדער האָבן זיך באַטײלקט אינעם דריטן סדר און אַרױסגעטראָטן מיט אַ סך ליבשאַפֿט און דרך־ארץ צו דער טראַדיציע און די מענטשן, װאָס מע האָט באַערט. צוזאַמען מיט די שטערן האָבן אַרױסגעטראָטן עטלעכע גאָר טאַלאַנטירטע קינדער. דאָס האָט מיטגעבראַכט אַזױ פֿיל חן און װאַרעמקײט. די אונטערנעמונג האָט דעמאָנסטרירט, אַז די שײנע און רײַכע טראַדיציע גײט װײַטער, אַנטװיקלט זיך און באַקומט נײַע פֿאָרמען. 
 ניקאָלײַ באָראָדולין 
 די רעקאָרדירונג פֿונעם דריטן סדר איז דאָ: 
 https://vimeo.com/526262733/68dfecf63e 
 