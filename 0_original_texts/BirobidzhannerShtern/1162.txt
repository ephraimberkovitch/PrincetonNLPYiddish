
 &nbsp; צום יאָרטאָג פֿון שמעון־שמואל פֿרוגן 
 מיט 160 יאָר צוריק, אין 1890 איז אין דער ייִדישער לאַנדווירשטשאַפֿטלעכער קאָלאָניע באָבראָווי קוט פֿון דער כערסאָנער גובערניע געבוירן געוואָרן דער גרונטלייגער פֿון דער הײַנטצײַטיקער ייִדישער דיכטונג שמעון־שמואל פֿרוג. 
 חוץ ייִדיש, האָט פֿרוג געשריבן לידער און פּראָזע אויך אויף רוסיש. דער באַרימטער היסטאָריקער פֿון דער ייִדישער ליטעראַטור ישׂראל צינבערג האָט געשריבן, אַז “פֿרוג איז דער ערשטער לויט דער צײַט ייִדיש־שפּראַכיקער דיכטער מיט אַ בולט אויסגעדריקטער אינדינווידועלקייט; ער האָט געגעבן דעם ייִדישן פֿערז שיינקייט און מעלאָדישקייט, וועלכע זײַנען געווען אומבאַקאַנט פֿריִער”. 
 יעקבֿ בירענבוים, איינער פון די רעדאַקטאָרן פֿונעם “לעקסיקאָן פֿון דער נײַער ייִדישער ליטעראַטור” האָט געשריבן וועגן פֿרוגס שעפֿערישן אויפֿטו: ״פֿרוגן איז אויסגעקומען דורכצופֿירן אין דער ייִדישער פּאָעזיע א מעשֹה־בראשית, אַוועק פֿון פֿאַרטיקן און אָנהייבן קנעטן און פֿורעמען דאָס ליד אויף ס׳נײַ אין אַ פּאָעזיע, וואָס האָט ניט געוווּסט פֿון מאָדערניזם”. 
 אויך זײַן רוסיש־שפּראַכיקע שאַפֿונג איז געווען הויך אָפּגעשאַצט. שאָול טשערניכאָווסקי האָט געהאַלטן, אַז “איר אויפֿבלי האָט די רוסיש־ייִדישע ליטעראַטור דערגרייכט אין שמעון־שמואל פֿרוגס לידער”. 
 פֿרוגס דיכטונג האָט משפּיע געווען אויף די קלאַסיקער פֿון דער הײַנטצײַטיקער העברעיִשער דיכטונג חיים־נחמן ביאַליק און שאָול טשערניכאָווסקי און אויף אַנדערע ייִדישע און העברעיִשע דיכטער פֿון זייער דור. יוסף־גדליה קלויזנער האָט געשריבן אין זײַן אַרטיקל וועגן פֿרוגס דיכטונג, אַז “ער איז אַ גאָלדענער רינג צווישן גאָרדאָן און ביאַליק. גאָרדאָן איז נאָך זײַן לערער, און וואָס איז שייך צו ביאַליקן און טשערניכאָווסקין, אין ביִאָגראַפֿיעס סײַ פֿון דעם סײַ פֿון יענעם קען מען געפֿינען, אַז פֿרוג האָט געהאַט אַ באַדײַטנדיקע השפּעה אויף אָט די צוויי באַנײַער פֿון דער העברעיִשער דיכטונג”. במשך פֿון זײַן גאַנצן שעפֿערישן וועג האָט פֿרוג געשריבן אויף ייִדיש און אויף רוסיש, נאָר שטאַרבנדיק האָט ער אָנגעשריבן עטלעכע לעצטע לידער זײַנע אויף העברעיִש. 
 ערבֿ שֹימחת־תּורה לייגן מיר פֿאָר אײַער אַכטונג שמעון פֿרוגס ליד געווידמעט דעם יום־טובֿ. 
 