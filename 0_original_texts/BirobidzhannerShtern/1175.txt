
 אינעם מאָסקווער פֿאַרלאַג «קניזשניקי» איז ניט לאַנג צוריק דערשינען אַ בוך פֿונעם רוסיש־ייִדישן שרײַבער דובֿ־בער לעווין, וועלכער איז געפֿאַלן אין שלאַכט אין סאַמע אָנהייב פֿון דער גרויסער פֿאָטערלענדישער מלחמה. 
 עס גייט אַ רייד וועגן זײַן אַוואַנטורישער גרעסערער דערציילונג «פֿרײַע שטאַטן פֿון סלאַוויטש», וואָס איר האַנדלונג אַנטוויקלט זיך אין אַ ייִדיש שטעטל אין ווײַסרוסלאַנד. צום ערשטן מאָל איז זי אַרויסגעגעבן געוואָרן אין 1932. די נײַע אויפֿלאַגע פֿון דער גרעסערער דערציילונג איז אויסגעפֿורעמט פּונקט ווי די ערשטע מיט אָריגינעלע אילוסטראַציעס פֿון תּנחום קאַפּלאַן (1902 – 1980), וועלכער איז ברייט באַוווּסט געוואָרן מיט זײַנע פּרעכטיקע אילוסטראַציעס צו ווערק פֿון די קלאַסיקער פֿון דער ייִדישער ליטעראַטור: מענדעלע מוכר־ספֿרימס «פֿישקע דער קרומער», יצחק־לייבוש פּרצעס דערציילונגען, שלום־עליכמס «טובֿיה דער מילכיקער», «סטעמפּעניו», «דער פֿאַרכּישופֿטער שנײַדער» און «שיר־השירים», ווי אויך צום לידל «חד־גדיא» פֿון דער הגדה. תּנחום קאַפּלאַן האָט באַזוכט ביראָבידזשאַן און אויסגעפֿילט אין סוף 30ער יאָרן אַ גאַנצע סעריע ליטאָגראַפֿיעס געווידמעטע דער ייִדישער אויטאָנאָמער געגנט. 
 דובֿ־בער לעווין (1904 – 1941) איז געווען ענג פֿאַרבונדן מיט דער לענינגראַדער ליטעראַטור־גרופּע «אָבעריוטן» (ראָשי־תּובֿות פֿון די רוסישע ווערטער «פֿאַראייניקונג פֿון רעאַלער קונסט»), וואָס אירע מיטגלידער זײַנען, חוץ אים, געווען דאַניִיִל כאַרמס, ניקאָלײַ זאַבאָלאָצקי, אַלעקסאַנדר וועדענסקי, קאָנסטאַנטין וואַגינאָוו און איגאָר באַכטעריעוו. צו די «אָבעריוטן» איז געווען נאָענט יעווגעני שוואַרץ, ווי אויך אַ גאַנצע ריי אַנדערע פֿאָרגעשריטענע פֿאָרשטייער פֿון דער לענינגראַדער שעפֿערישער אינטעליגענץ פֿון יענעם פּעריאָד. 
 דער פֿאַרלאַג «קניזשניקי» האָט כּשר פֿאַרדינט שבֿחים פֿאַרן אומקערן די לייענער ווערק פֿון דעם אומפֿאַרדינט פֿאַרגעסענעם אָריגינעלן און בולטן רוסיש־ייִדישן שרײַבער. דאָס אַרויסגעבן די גרעסערע דערציילונג «פֿרײַע שטאַטן פֿון סלאַוויטש» איז ניט קיין ערשטער שפּאַן פֿון «קניזשניקי» אויף אָט דעם וועג. אין 2016 האָט דער פֿאַרלאַג אַרויסגעלאָזט אַ נײַע אויפֿלאַגע פֿון דובֿ־בער לעווינס בוך «צען וואַגאָנען», וואָס איז געגרינדעט אויף פֿאַרשריבענע דורך אים דערציילונגען פֿון דערצויגלינגען פֿון אַ ייִדיש יתומים־הויז. און אין 2017 האָט זיך אין «קניזשניקי» באַוויזן אַ נײַע אויפֿלאַגע פֿון זײַן אַרויסגעגעבענעם צום ערשטן מאָל אין 1936 ראָמאַן «ליכאָוואָ», העלדן פֿון וועלכן זײַנען אָרעמע קליינשטעטלדיקע וועבער. איצט גרייט מען אין «קניזשניקי» נײַע אויפֿלאַגעס פֿון אַנדערע דוב־בער לעווינס טעקסטן. 
 
 וו.אַראָנאָוו 
 