
 ס’איז דערשינען דער צענטער נומער פֿונעם ישֹראלדיקן זשורנאַל “ייִדישלאַנד”, דעם איינציקן הײַנט־צו־טאָג ליטעראַרישן זשורנאַל, וואָס דערשײַנט אויף ייִדיש. 
 ער עפֿנט זיך מיט אַן עסיי פֿון וואַלערי דימשיץ “ייִדיש אין אַ ניט־ייִדישער שטאָט”, וואָס דערציילט וועגן דעם, ווי פּעטערבורג, וווּ די ייִדן זײַנען גיך אַריבערגעגאַנגען צו רוסיש נאָך איבערוואַנדערונג פֿונעם אַמאָליקן תּחום־המושבֿ, איז געוואָרן אין די לעצטע יאָרצענדליקער דער פֿירנדיקער צענטער פֿון דער ייִדישיסטישער טעטיקייט אין רוסלאַנד. דער נומער שליסט אין זיך אײַן אָריגינעל געשריבענע אויף ייִדיש פּראָזע־ווערק פֿון די ישֹראלדיקע מחברים לייבל באָטוויניק, רות לעווין, אַלעקסאַנדער פֿיש און וועלוול טשערנין, ווי אויך אַן איבערגעזצטן אין ייִדיש אויסצוג פֿונעם ראָמאַן “אַ שנעק אויפֿן בארגנייג” פֿון די ברידער אַרקאַדי און באָריס סטרוגאַצקי. די פּאָעזיע איז פֿאָרגעשטעלט אין דעם נומער מיט לידער פֿון יעל לוי (ירושלים), חיים סאָקאָל (מאָסקווע), באָריס קאַרלאָוו (בלומינגטאָן, פֿש’’א) און מיכאל פֿעלזענבאַום (ראַמלע, ישֹראל). ווי יעדער נומער פֿון “ייִדישלאַנד” אַנטהאַלט אויך דער נײַער נומער וויסנשאַפֿטלעכע אַרטיקלען, וועלכע באַרירן אַזוי אָדער אַנדערש די ייִדישע שפּראַך און ליטעראַטור. דאָס מאָל זײַנען עס אַרטיקלען פֿון צוויי ישֹראלדיקע פֿאָרשער. דער אַרטיקל פֿון לאה גאַרפֿינקעל אַנאַליזירט יצחק באַשעוויס־זינגערס באַרימטע דערציילונג “גימפּל תּם”, דער אַרטיקל פֿון סעמיאָן גאָלדין אַיז געווידמעט דער רוסישער מיליטערישער צענזור פֿון דער ייִדישער פּרעסע און קאָרעספּאָנדענץ אויף ייִדיש בעת דער ערשטער וועלט־מלחמה. 
 אינעם ביראָבידזשאַנער קאָנטעקסט איז אָנגענעם צו באַצייכענען, אַז דער נומער שליסט אין זיך אײַן אַן אילוסטרירטן איבערזיכט־אַרטיקל פֿונעם ביראָדזשאַנער קינסטלער וולאַדיסלאַוו צאַפּ “שלום־עליכם אין סקולפּטור”. דער רוסישער וואַריאַנט פֿון דעם דאָזיקן אַרטיקל איז פֿריִער דערשינען אינעם אַלמאַנאַך “ביראָבידזשאַן”. 
 ווי תּמיד, אַנטהאַלט דער נומער זײַנע באַשטענדיקע רובריקעס “נײַע ביכער” און “נײַ זינגליד”. דאָס מאָל איז דאָס אַ זינגליד אויף לייב קוויטקאָס ווערטער. 
 דער זשורנאַל “ייִדישלאַנד” דערשײַנט רעגולער יעדע דרײַ חדשים זינט דעם סוף פֿון 8102. במשך פֿון דעם דאָזיקן צײַט־אָפּשניט דינט ער ווי אַ בינע פֿאַר שריפֿטשטעלער, געלערנטע און קולטור־טוער, וועלכע פֿאַרנעמען זיך באַשטענדיק אָדער האָבן צו טאָן פֿון צײַט צו צײַט מיט דער ייִדישער שפּראַך און ליטעראַטור אין אַלע עקן וועלט. עס בלײַבט נאָר ווינטשן, אַז אויף ווײַטער זאָל זײַן ניט ערגער. 


 
 וו. פּיריאַטינסקי 