
 
 אין הערצליע איז דעם 23טן יולי פֿאָרגעקומען די פּרעמיערע פֿון דער רוסיש־שפּראַכיקער טעאַטראַליזירטער מוזיקאַלער פֿאָרשטעלונג “פֿאַרוואָרלאָזטע פֿון דער ייִדישער קולטור”. 
 דער אויטאָר און דער איניציאַטאָר פֿון אָט דעם קינסטלערישן פּראָיעקט, דער באַוווּסטער ישֹראלדיקער קאָמפּאָזיטאָר אַבֿי בנימין, האָט געלייגט אין יסוד פֿון דער פֿאָרשטעלונג זײַן מוזיקאַלע פֿאָרשונג וועגן געניאַלע פֿאַרפֿאַסער פֿון סאָוועטישע זינגלידער פֿון דער נאָכמלחמהדיקער תּקופֿה. אַבֿי בנימינס פֿאָרשונג באַווײַזט איבערצײַגעוודיק, אַז די סאַמע פּאָפּולערע, סאַמע פּאַטריאָטישע, סאַמע רוסישע, סאַמע סאָוועטישע זינגלידער זײַנען פֿאַרפֿאַסט געוואָרן דורך קאָמפּאָזיטאָרן־ייִדן. 
 עס גייט אַ רייד ניט בלויז וועגן דער עטנישער אָפּשטאַמונג פֿון די דאָזיקע קאָמפּאָזיטאָרן. אַבֿי בנימין טענהט, אַז דער ייִדישער פֿאָלקלאָר און חזנות האָבן דירעקט געווירקט אויף רוסיש־שפּראַכיקע סאָוועטישע זינגלידער. כּדי אָנשוילעך דעמאָנסטרירן אָט דעם טעזיס פֿון זײַן מוזיקאַלער פֿאָרשונג האָט ער געבעטן דעם דיכטער וועלוול טשערנין אָנשרײַבן אויף ייִדיש אַ וויגליד אויף דער מעלאָדיע פֿון אַמאָל פּאָפּולערן סאָוועטישן זינגליד “וויפּיעם זאַ ראָדינו, וויפּיעם זאַ סטאַלינאַ” (“לאָמיר מאַכן אַ לחיים פֿאַרן היימלאַנד, לאָמיר מאַכן אַ לחיים פֿאַר סטאַלינען”). דאָס נײַע ייִדישע זינגליד האָט אין דער פֿאָרשטעלונג “פֿאַרוואָרלאָזטע פֿון דער ייִדישער קולטור” געזונגען יעלענע יאַראַלאָווע, אַן אַקטריסע פֿונעם תּל־אָבֿיבֿער טעאַטער “ייִדישפּיל”. 
 ייִדיש איז אַבֿי בנימינס מאַמע־לשון. ער איז געבוירן געוואָרן אין 9591 אין דער עסטישער שטאָט טאַרטו (אָדער ווי עס האָבן זי גערופֿן די אָרטיקע ייִדן – דאָרפּאַט), און די געשאַפֿענע אויף ייִדיש קולטור פֿאַרנעמט אַ באַמערקבאַר אָרט אין זײַן שאַפֿונג אין פֿאַרלויף פֿון אַ סך יאָרן. ס’איז כּדאי צו דערמאָנען, אַז צום ערשטן מאָל האָט אַבֿי בנימינס נאָמען זיך באַוויזן אין דער צײַטונג “ביראָבידזשאַנער שטערן” אינעם סוף 08ער יאַרן, אין צוזאַמענהאַנג מיט דער שטעלונג “מסעות בנימין השלישי לארץ הקודש” נאָך מענדעלעס “מסעות בנימין־השלישי”, וועלכע איז דאַן געגאַנגען מיט אַ גרויסן דערפֿאָלג אויף דער בינע פֿונעם מאָסקווער טעאַטער “ערמיטאַזש”. דער יונגער אַבֿי בנימין (דעמאָלט האָט מען אים גערופֿן אַבֿי נעדזוועצקי) איז געווען דער אויטאָר פֿון מוזיק און דער מוזיקאַלער לייטער פֿון יענער שטעלונג. 


 
 וו. אַראָנאָוו 
 

 אַ וויגליד 
 קינדערלעך זיסינקע, קינדערלעך טײַערע, 
 ס’איז שוין געקומען די נאַכט. 
 טוען שוין אומעטום לעשן זיך פֿײַערלעך, 
 אייגעלעך גיכער פֿאַרמאַכט. 
 
 ס’וועט זיך אײַך חלומען אַ גאָלדן וועגעלע 
 מיט אַ פּאָר שניי-ווִײַסע פֿערד. 
 ס’קײַקלען זיך רעדעלעך איבער אַ שטעגעלע, 
 טלאָיעלעך פּויקן אין דר’ערד. 
 
 און אינעם וועגעלע זיצט אַ בן־מלכל, 
 זינגט ער אַ פֿריילעכע ליד. 
 ס’קלינגט ווי אַ גלעקעלע ס’זיבערנע קעלעכל. 
 פֿייגעלעך זינגען אים מיט. 
 
 זינגען אויף אונדזער דאַך קעצעלעך שוואַרצינקע. 
 ס’בילט בײַ די שכנים אַ הונט. 
 שלאָפֿט, מײַנע טײַערע, שלאָפֿט מײַנע האַרציקע. 
 זאָלט איר זײַן שטאַרק און געזונט. 