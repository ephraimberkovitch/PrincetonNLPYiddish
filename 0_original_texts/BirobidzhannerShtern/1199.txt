
 ווי אַ המשך צו מײַן אַנומלטיקן אַרטיקל וועגן דער שפּראַך עספּעראַנטאָ, האָב איך אויסגעלייגט אליעזר זאַמענהאָפֿס פֿערזן אויף ייִדיש מיטן ייִדיש אַלף־בית (דאַכט זיך, צום ערשטן מאָל). 
 זאַמענהאָף אַליין האָט געשריבן אויף ייִדיש מיט לאַטײַנישע אותיות. אויך לייג איך פֿאָר אונדזערע לייענער מײַנע ייִדישע איבערזעצונגען פֿון זאַמענהאָפֿס צוויי לידער, אָנגעשריבן אויף עספּעראַנטאָ. דעם מחברס אייגנאַרטיקע פּאָעטישע מעטערס בלײַבן גענוי אָפּגעהיט. 
 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; יואל מאַטוועיעוו 
 זאַמענהאָפֿס אייגענע 
 &nbsp;פֿערזן אויף ייִדיש 
 
 יאַמב : 
 
 
 אויף יעדער לשון זינגט איר, מײַנע ברידער, 
 ווי בעטלערס נעמט איר אַלץ בײַ פֿרעמדע לײַט, – 
 גענוג, מײַן פֿאָלק! וווּ זענען דײַנע לידער? 
 ווער אויך אַ מענטש, שטיי אויף, עס איז שוין צײַט! 
 
 
 כאָריי: 
 
 
 דײַן געוויין וועט גאָט ניט הערן, 
 בלינד איז ער פֿאַר דײַנע לײַדן: 
 זייען מוזסט דו, זיי מיט טרערן, 
 אויב דו ווילסט אין פֿריידן שנײַדן. 
 
 
 דאַקטיל: 
 
 
 ציון, הייב אויף די פֿאַרשוואָלענע אויגן, 
 זע דײַנע קינדער און זע זייער נויט: 
 שוואַך און פֿאַרשוואַרצט און אינצווייען געבויגן 
 בעטלען זיי אויס זייער שטיקעלע ברויט. 
 
 
 אַמפֿיבראַכי : 
 
 
 עס ציִען זיך שיפֿן, עס זינגען די לײַט, 
 עס שוימען זיך פֿריילעך די וועלן, – 
 דאָס גייען די ייִדן פֿון גלות באַפֿרײַט 
 אַן אייגענעם קוימען צו שטעלן. 
 
 
 אַנאַפּעסט : 
 
 
 איך פֿאַרגעס דײַנע צרות און גליקלעכערהייט 
 הייל די וווּנדן מיט לידער און ווײַן, 
 און דערצייל מײַנע קינדער אין נחת און פֿרייד, 
 ווי ס׳איז ביטער אַ יתום צו זײַן. 
 
 פֿון זאַמענהאָפֿס לידער אויף עספּעראַנטאָ 
 אָ דו, האַרץ מײַן 
 
 אָ דו, האַרץ מײַן! ניט שלאָג זיך ‘זוי געפֿערלעך, 
 פֿון ברוסט אַרויס נישט שפּרינג, נאָר האַלט זיך אײַן! 
 שוין קען איך זיך ניט האַלטן, ס׳איז מיר שווערלעך, 
 אָ דו, האַרץ מײַן! 
 
 אָ דו, האַרץ מײַן! נאָך לאַנגער מי און מאַנגל 
 צי כ׳וועל ניט זיגן, זען דעם מזלס שײַן? 
 גענוג שוין! זיך באַרויִק פֿון געראַנגל, 
 אָ דו, האַרץ מײַן! 
 
 רעגן 
 ס׳רעגנט און רעגנט, און רעגנט, און רעגנט 
 אָן אויפֿהער, אָן אָפּשטעל, אָן האַלטן 
 פֿונעם הימל אויף דר׳ערד, פֿונעם הימל אויף דר׳ערד 
 טראָפּנווײַז טוט זיך קלאַפּן און שפּאַלטן. 
 
 דורך די קלאַנגען פֿון רעגן אין אויערן מײַנע 
 דרינגט אַרײַן עפּעס, שעפּטשענדיק סודות, 
 אַ פֿאַרטרוימטער, איך הער צו, מיר ווילט זיך באַנעמען, 
 וואָס דערציילן די טבֿע־יסודות. 
 
 אינעם קול, דאַכט זיך מיר, איז אַ בענקשאַפֿט פֿאַרבאָרגן 
 און עס הערט זיך אין איר אַ זכּרון… 
 דאָס געפֿיל סאַמע מאָדנע, אומפֿריילעך און פֿריילעך, 
 ס׳קלאַפּט מײַן האַרץ, ס׳איז פֿאַרטומלט געוואָרן. 
 
 צי די כמאַרעס פֿאַרגאַנע, שוין אָפֿטמאָל דערזען זיי, 
 ווי זכּרונות פֿאַרבײַ אין מײַן רעיון, 
 צי איך טרוים פֿון דער זון, וואָס וועט באַלד זיך באַווײַזן, 
 כאָטש זי טוט זיך אין כמאַרעס פֿאַרטײַען? 
 
 ווילט זיך מיר ניט באַרירן די סודות־געפֿילן, 
 כ׳טו נאָר טרוימען, זיך פֿרייען און דישען, 
 עפּעס פֿרישלעך דערפֿיל איך, די פֿרישקייט מיך צויבערט 
 און דאָס האַרץ טוט מיך ציִען צום פֿרישן. 
 