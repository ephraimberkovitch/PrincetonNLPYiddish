
 &nbsp; ס׳זײַנען געמאָלדן געוואָרן רעזולטאַטן פֿונעם קאָנקורס פֿון דער ייִדישער דערציילונג, וועלכע עס האָט געהאַט דערקלערט די ישׂראלדיקע נאַציאָנאַלע אינסטאַנץ פֿאַר ייִדישער קולטור. 
 צום ערשטן מאָל איז אַזאַ קאָנקורס דורכגעפֿירט געוואָרן אין 2019. “ביראָבידזשאַנער שטערן” האָט אין זײַן צײַט מיטגעטיילט וועגן דעם. אויף אַזאַ אופֿן איז דער האַיאָריקער קאָנקורס שוין דער דריטער. דאָס מאָל די ערשטע דרײַ ערטער האָבן פֿאַרנומען דערציילונגען פֿון אלי שאַרפֿשטיין “דאָס גרויסע געווינס”, פֿון שלמה לערמאַן “צוויי נסים” און פֿון פּועה פּרי “מעסערלעך”. 
 אַלע דרײַ לאַורעאַטן פֿונעם האַיאָריקן קאָנקורס געהערן צום עלטערן דור, וועלכער איז באַקאַנט מיט ייִדיש ניט פֿון אוניווערסיטעט־לימודים, נאָר פֿון דער היים. אלי שאַרפֿשטיין האָט אַמאָל אָנטיילגענומען אין דער ייִדישער קינסטלערישער זעלבסטעטיקייט אין ווילנע. שלמה לערמאַן איז באַוווּסט ווי אַן איבערזעצער פֿון קינסטלערישער ליטעראַטור אין ייִדיש און אין העברעיִש. צווישן אַנדערס האָט ער איבערגעזעצט אין ייִדיש “דעם קליינעם פּרינץ” פֿון אַנטואַן דע סענט־עקזופּערי און צען נאָוועלעס פֿון באָקאַטשאָס “דעקאַמעראָן” (וועגן דעם דערשיינען פֿון דעם דאָזיקן בוך האָט “בש” מיטגעטיילט אין יוני הײַנטיקס יאָר). וואָס איז שייך צו פּועה פּרי, איז זי באַקאַנט דעם ברייטן ישׂראלדיקן לייענער אַלס מחברטע פֿונעם פּאָפּולערן אויף העברעיִש בוך “משולש האימוץ” (“דרײַעק פֿון אַדאָפּטירונג”), וואָס אַנאַליזירט פּרטימדיק דעם קאָמפּלעקס פֿון פּסיכאָלאָגישע פּראָבלעמען, וועלכע זײַנען פֿאַרבונדן מיט אַדאָפּטירן קינדער. 
 
 וו.פּיריאַטינסקי 
 