
                        
 וועלוול טשערנין 
 אין דער שענק איז געווען אַ נישקשהדיקע כלי־זמרישע קאַפּעליע. פֿאַרוואָס האָט מען דעם דאָזיקן שעפֿערישן קאָלעקטיוו גערופֿן דווקא כּלי־זמרישע קאַפּעליע און ניט סתּם אַן אַנסאַמבל, האָט בנימין ניט פֿאַרשטאַנען. קיין פֿידלען, פֿלייטן און באַסן זײַנען בײַ דער קאַפּעליע ניט געווען. אָנשטאָט דעם זײַנען געווען גיטאַרעס און אַן עלעקטרע־סינטעזאַטאָר. דאָס איינציקע, וואָס איז געבליבן פֿונעם טראַדיציאָנעלן כּלי־זמרישן באַשטאַנד, איז געווען אַ גרויסער פּויק. אויך דאָס ליד, וואָס די קאַפּעליע האָט געזונגען, איז געווען גאָר ניט פֿאָלקלאָריש: 
 
  ס’אַראַ שטורך! 
 ווײַל אַדורך 
 איז מײַן לעבן ווי אַ בוך 
 און אַ טאָלק אין דעם אומזיסט איך זוך. 
 
  כ’ליי’ן אַ זײַט 
 נאָך אַ זײַט. 
 ס’איז ניט יענער דאָך באַטײַט. 
 כ’מוז פֿון סאַמע אָנהייב טאָן אַ בײַט. 
 
  איז נעכײַ! 
 סײַ ווי סײַ 
 וועל איך קאָנען אויף דער פֿרײַ 
 שרײַבן אָט די זײַטן פֿון דאָס נײַ. 
 
  אל’’ף — תּ’’ו, 
 אָנהייב — סוף. 
 ס’איז אין תּוך דער זעלבער שטאָף. 
 ס’איז ניט וויכטיק, יונג ביסט אָדער גראָוו. 
 
  כ’וויל אַהין, 
 וווּ איך בין 
 ניט קיין פֿליג אין צײַט־בורשטין. 
 מאַמע, קויף זשע מיר אַ צײַט־מאַשין. 
 
  איז איך וואַרט 
 אויפֿן סטאַרט. 
 ס’איז מײַן נײַער לעבנס־אַרט. 
 וועל איך זײַן איינצײַטיק האַרט און צאַרט. 
 
  זאָל זײַן לייד, 
 זאָל זײַן פֿרייד. 
 אַלץ איז ווי אין פֿילם פֿאַרדרייט, 
 און אין ביידע זײַטן גייט די קייט. 
 
  
  בשעת־מעשֹה האָט שמואל־אבּא פֿאָרגעשטעלט זײַן פּלאַן פֿון בנימינס יאַזדע: 
 —&nbsp;&nbsp;&nbsp;&nbsp;&nbsp;&nbsp;&nbsp; ער עיקר איז דערזען דעם שוואַרצן ים און די גאָלדענע פּאַווע. ס’איז ניטאָ קיין טעם אַרומפֿאָרן איבער שטעטלעך. אַלע שטעטלעך זײַנען ענלעך איינס אויף אַן אַנדערס. אומעטום איז פֿאַראַן אַ מוזיי, אַ מיל, אַ מאַרק, אַן אכסניא, אַ פּאָר שילן און אַ פּאָר שענקן. אומעטום ציט מען חיונה איבערהויפּט פֿון קאָמפּיוטערײַ. אויב איר האָט געזען איין שטעטל, האָט איר געזען אַלע שטעטלעך. 
 —&nbsp;&nbsp;&nbsp;&nbsp;&nbsp;&nbsp;&nbsp; ממש קיין שום אונטערשייד? 
 —&nbsp;&nbsp;&nbsp;&nbsp;&nbsp;&nbsp;&nbsp; טשעפּעט זיך ניט צו מײַנע ווערטער, ר’ וועלוול. פֿאַראַן, אוודאי פֿאַראַן אַן אָרטיקע ספּעציפֿיק. אָבער צו באַמערקן די דאָזיקע ספּעציפֿיק דאַרף מען זײַן אַ היגער. פֿאַר אָנגעפֿאָרענע אָבער איז די ספּעציפֿיק פֿון יעדער קאָנקרעט שטעטל פּראַקטיש אומבאַמערקלעך. פֿאַר אַ דראויסנדיקן באַאָבאַכטער גיסן זיך אַלע אונדזערע שטעטלעך צונויף אין איין שטעטל. און ס’איז קיין וווּנדער ניט. כ’וואָלט אפֿילו אָנגערופֿן אונדזער צווערג־פּלאַנעט שטעטל אָנשטאָט צערעס. און דאָס וואָלט געווען באַרעכטיקט, ווען ניט דער שוואַרצער ים און די גאָלדענע פּאַווע. 
 אַזוי ווי די גאָלדענע פּאַווע איז געווען דער הערב פֿונעם ייִדישן געלטאַכט, האָט בנימין געוואָלט זאָגן, אַז ער האָט געזען שוין איבערגענוג גאָלדענע פּאַוועס, זינט ער האָט באַקומען די באַשטעלונג פֿון צערעס אין שייכות מיטן זומער־קורס. אייגנטלעך, האָט ער טאַקע אַזוי געזאָגט. אָבער דאָ האָט זיך אַרויסגעוויזן, אַז די גאָלדענע פּאַווע איז קיין הערב, פּינקטלעכער — ניט בלויז דער הערב, נאָר אויך אַ רעאַלע באַשעפֿעניש, וואָס לעבט נאָר אויף צערעס, און נאָר לעבן דעם שוואַרצן ים, און זי איז ווערט מע זאָל צוליב איר אונטערנעמען אַ אמתע רײַזע. דאָס הייסט, גיין צופֿוס, — ווי עס האָט דערקלערט שמואל־אבּא. 
 
  בנימין און שמואל־אבּא זײַנען דערפֿאָרן מיט אַ “פּאַראָוואָז” ביזן שטעטל בילגאָרײַ. דאָרט האָט בנימין באַזוכט דעם מוזיי פֿון ישׂראל־יהושע זינגער, און שמואל־אבּא איז אָנשטאָט דעם געגאַנגען אין מאַרק אײַנקויפֿן דאָס און יענץ פֿאַר דער רײַזע. קודם־כּל האָט ער געקויפֿט אַן אַנטיגראַוויטאַציע־טאָרבע, און שוין אין דער טאָרבע האָט ער אַרײַנגעלייגט שפּײַז, לאַמטערנס, אַ בײַדל אאוו. 
 פֿון בילגאָרײַ צום ברעג פֿונעם שוואַרצן ים, וווּ עס נעסטן זיך די גאָלדענע פּאַוועס, איז אַ מעת־לעת צו גיין. און ניט פּשוט גיין, נאָר גיין איבער באַוואַקסענע מיט וואַלד און גאַנץ הויכע בערגלעך מיט זעלטענע לאָנקעס. אמת, זײַנען בנימין און שמואל־אבּא געגאַנגען איבער אַ גאָר גוט אָנגעטראָטענער סטעזשקע. 
 —&nbsp;&nbsp;&nbsp;&nbsp;&nbsp;&nbsp;&nbsp; אָט גייען מיר, ר’ וועלוול, אין צווייען, ווי בנימין־השלישי מיט סענדערלען, — האָט פֿריילעך געזאָגט שמואל־אבּא. 
 —&nbsp;&nbsp;&nbsp;&nbsp;&nbsp;&nbsp;&nbsp; אָדער ווי שמואל־אבּא אַבערוואָ מיט פּישערלען, — האָט אים געענטפֿערט בנימין. 
 בנימינען האָט יאַקאָס פֿאַרחידושט, אַז צווישן אַנדערס האָט שמואל־אבּא געקויפֿט אין מאַרק אַ מין עלעקרעשאָקער אויף אַ שטעקן. 
 —&nbsp;&nbsp;&nbsp;&nbsp;&nbsp;&nbsp;&nbsp; צו וואָס דאַרפֿן מיר עס האָבן? — האָט אים געפֿרעגט בנימין, באַמערקט, אַז שמואל־אבּא האַלט דעם שטעקן אין דער האַנט, ווי משה־רבּנו זײַן מטה. 
 —&nbsp;&nbsp;&nbsp;&nbsp;&nbsp;&nbsp;&nbsp; דאָ טרעפֿן זיך שונרא’ס, ר’ וועלוול, — האָט גאַנץ ערנסט געענטפֿערט אים שמואל־אבּא. 
 —&nbsp;&nbsp;&nbsp;&nbsp;&nbsp;&nbsp;&nbsp; ווער טרעפֿט זיך דאָ? – האָט ניט פֿאַרשטאַנען בנימין. 
 —&nbsp;&nbsp;&nbsp;&nbsp;&nbsp;&nbsp;&nbsp; נו, שונרא’ס, ר’ וועלוול. געדענקט איר ווי מע זינגט אין “חד־גדיא”: “ואתא שונרא ואכלא לגדיא דזבּין אבּא בתרי זוזי…” 1 ? 
 דאָ האָט בנימין זיך דערמאָנט, אַז זײַן זיידע עליו־השלום פֿלעג זינגען בײַם סדר עפּעס אַן אַלט לידל וועגן חד־גדיא, וווּ עס זײַנען געווען אַזעלכע ווערטער: “קומט אַ קעצל — ס’איז ניט פֿויל, כאַפּט דאָס ציגעלע אין מויל”. קינדווײַז פֿלעג בנימין זיך מיט אַ פּחד פֿאָרשטעלן, וואָס איז דאָס פֿאַר אַ “קעצל” אַזאַ, וואָס קאָן כאַפּן אין מויל אַ גאַנץ ציגעלע. עס האָט זיך אַרויסגעוויסן, אַז די צערעסער שונרא’ס זײַנען גראָד אַזעלכע “קעצלעך”. זיי זײַנען גרויס ווי לוקסן — אגבֿ, אין ישׂראל רופֿט מען דאָך די לוקסן “שונרים”, נאָר מיט אַ לאַנגן עק און אָן די פֿלעקן אויפֿן פֿעל. די שונרא’ס זײַנען די הערשנדיקע רויב־חיות אויף צערעס. 
 שמואל־אבּא האָט פֿאַרזיכערט בנימינען, אַז פֿאַר די מענטשן זײַנען די שונרא’ס “ניט זייער” געפֿערלעך, אַז זיי האַלטן זיך “בדרך־כּלל” וואָס ווײַטער פֿון די מענטשן און אַז דעם עלעקטרעשאָקער האָט ער געקויפֿט סתּם אויפֿן פֿאַל פֿון “מאַלע וואָס”. פֿונדעסטוועגן איז בנימין געווען זייער צופֿרידן, אַז זיי האָבן ניט געזען קיין שום שונרא. ער האָט אַ ביסל מורא געהאַט, אַז לשם אַנאַלאָגיע מיט “חד־גדיא” טרעפֿן זיך אין די מקומות אויך “כלבּא’ס”, וואָס זײַנען נאָך ערגער פֿון די שונרא’ס. מע זינגט דאָך: “ואתא כלבּא ונשך לשונרא” 2 , אָבער שמואל־אבּא האָט אים לגבי דעם באַרויִקט. ער האָט אויך געזאָגט, אַז אויף צערעס זײַנען, דאַנקען גאָט, ניטאָ קיין לייבן — כאָטש דער לייב ווערט דערמאָנט אינעם צערעסער הימן — און קיין וועלף, הגם סײַ לייבן סײַ וועלף ווערן דערנאָמט אין ברכּת־יעקבֿ, און מאַרק שאַגאַל האָט די דאָזיקע חיות אָנגעצייכנט אויף זײַנע געניאַלע וויטראַזשן. קיין שום “כרע רבֿץ כאריה” 3  און קיין שום “זאבֿ יטרוף” 4 . 
 פֿאָרזעצנדיק די אַנאַלאָגיע האָט בנימין שוין פֿון זיך צוגעגעבן: 
 —&nbsp;&nbsp;&nbsp;&nbsp;&nbsp;&nbsp;&nbsp; און קיין שום “נחש עלי־הדרך, שפֿיפֿון עלי־אורח” 5 . 
 —&nbsp;&nbsp;&nbsp;&nbsp;&nbsp;&nbsp;&nbsp; יאָ, אַוודאי. קיין שום נחש און קיין שום שפֿיפֿון, — האָט גערן מסכּים געווען שמואל־אבּא. 
 טראָץ דער אָפּוועזנהייט פֿון די חיות־רעות, איז זייער וועג כּלל ניט געווען לאַנגווײַליק. ס’איז גענוג צו דערמאָנען די גן־עדן־שמעטערלינגען, וועלכע האָבן בשפֿע געפֿלאַטערט אויף לאָנקעס. בנימין וואָלט ניט געקאָנט זיך שווערן, אַז זיי זײַנען גענוי ווי בײַ מאַנגערן, נײַנצן מאָל אַזוי גרויס ווי די ערדישע שמעטערלינגען. דאָס ניין. אָבער דאָס זײַנען טאַקע ממש ריזיקע שמעטערלינגען און גלײַך ווי אין מאַנגערס גן־עדן — פֿאַרשידנקאָליריקע: איינער בלאָ, איינער גרין, איינער רויט, איינער ווײַס, איינער שוואַרץ וכּדומה. די שמעטערלינגען־לאָנקעס זײַנען געווען בפֿירוש באַצויבערדיק. מע האָט געקאָנט האַלטן אין איין קוקן און פֿאַרגעסן אין אַלץ אויף דער וועלט. באַזונדערס, ווען עס האָט זיך פֿון דער וואַלד־טיפֿעניש דערטראָגן אַ וווּנדער־שיין פֿייגל־זינגען. שמואל־אבּא האָט געזאָגט, אַז דאָס זינגען גן־עדן־קאַנאַריקעס. בנימין האָט די קאַנאַריקעס אַליין ניט געזען, אָבער נאָכן דערזען די גן־עדן־שמעטערלינגען האָט ער שמואל־אבּאן געגלייבט אויפֿן וואָרט. 
 
  סוף קומט. 
 
   1 און ס’איז געקומען אַ קאַץ און האָט אויפֿגעפֿרעסן דאָס ציגעלע. 
  2 און ס’איז געקומען אַ הונט און האָט געביסן די קאַץ. 
  3 ער הויערט ווי אַ לייב. 
  4 אַ וואָלף, וואָס פֿאַרצוקט. 
  5 אַ שלאַנג אויפֿן וועגן, אַ האָרנשלאַנג אויפֿן שטעג. 
 געמעלן — ראָזאַ סטראָקאָוואַ 
                