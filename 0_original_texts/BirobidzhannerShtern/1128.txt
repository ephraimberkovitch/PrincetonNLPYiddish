
                      קלובן פֿון ייִדיש־ליבהאָבער זײַנען טעטיק אין פֿאַרשיידענע שטעט און ייִשובֿים פֿון ישֹראל. בתוכם אין ייִשובֿים פֿונעם רעגיאָנאַלן ראַט גוש־עציון, וועלכער איז אָנגעפֿירט אין די לעצטע יאָרן דורך שמלה נאמן, אַ געבוירענעם אין ביראָבידזשאַן.    
 איצט, צוליב דער מגפֿה פֿונעם קאָראָנעווירוס זײַנען פֿארווערט עפֿנטלעכע אונטערנעמונגען. אָבער די ייִדיש־קלובן זײַנען ממשיך זייער טעטיקייט. זיי אַרבעטן מיט דער הילף פֿון זום. וואָס איז שייך קאָנקרעט צום רעגיאָנאַלן ראַט גוש־עציון, האָט דעראָרטיקער ייִדיש־קלוב, למשל, דורכגעפֿירט דאָ ניט לאַנג אַ לעקציע וועגן דער שאַפֿונג פֿונעם פּאָפּולערן ייִדישן דיכטער איציק מאַנגער (1901 – 1969). 
 די דאָזיקע לעקציע האָט געהייסן “איציק מאַנגער – פֿון טשערנאָוויץ ביזן טעאַטער אין יפֿו”. און דער פֿאָרטרעגער איז געווען אַ יונגער פֿאָרשער פֿון דער ייִדישער טעאַטער־קונסט דאָקטאָר יניבֿ גאָלדבערג פֿונעם בר־אילן אוניווערסיטעט אין רמת־גן. זײַן לעקציע איז באַגלייט געווען מיט ווידעאָ־מאַטעריאַלן, וועלכע האָבן פֿאָרגעשטעלט זינגלידער אויף איציק מאַנגערס ווערטער און פֿראַגמענטן פֿון טעאַטראַלע שטעלונגען לויט מאָטיוון פֿון זײַנע ווערק. דער אָרגאַניזאַציע פֿון דער לעקציע וועגן איציק מאַנגערס שאַפֿוננג האָט מיטגעהאָלפֿן דער תּל־אָבֿיבֿער טעאַטער “ייִדישפּיל”, אין רעפּערטואַר פֿון וועלכן ס’איז צווישן אַנדערש געווען די געשטעלטע אין 1988 מוזיקאַלע פּיעסע “די מגילה” לויט איציק מאַנגערס בוך מיטן זעלבן נאָמען. 
 
  וו. אַראָנאָוו  
                