
                        
 אינעם פֿאַרלאַג פֿונעם העברעיִשן אוניווערסיטעט אין ירושלים איז נאָר וואָס דערשינען אַ נײַע מאָנאָגראַפיע, וואָס איז געווידמעט דער פּראָזע פֿונעם גרויסן ייִדישן שרײַבער און דיכטער חיים גראַדע (1910, ווילנע — 1982, ניו־יאָרק). דאָס בוך הייסט “הוויה ושבֿרה: על־פּי יצירתו בפּרוזה של חיים גראַדה” (“דערפֿאַרונג און איר בראָך: לויט חיים גראַדעס פּראָזע־שאַפֿונג”). איר מחברטע איז די ליטעראַטור־פֿאָרשערין דאָקטאָר חנה שטערער. 
 מע מוז באַזונדערס באַצייכענען, אַז דאָס איז בעצם די ערשטע ערנסטע וויסנשאַפֿטלעכע מאָנאָגראַפֿיע וועגן דער שאַפֿונג פֿון חיים גראַדע, וועלכן אייניקע ליטעראַטור־פֿאָרשער באַטראַכטן ווי דעם פֿערטן קלאַסיקער פֿון דער ייִדישער ליטעראַטור נאָך מענדעלע מוכר־ספֿרימען, יצחק־לייבוש פּרצן און שלום־עליכמען. 
 דער פֿאַקט, וואָס אַנדערע ליטעראַטור־פֿאַרשער האַלטן פֿאַרן פֿערטן קלאַסיקער פֿון דער ייִדישער ליטעראַטור שלום אַשן (1880, קוטנע, פּוילן – 1957, לאָנדאָן), שאַפֿט בשום־אופֿן ניט אָפּ די וויכטיקייט פֿון חיים גראַדעס שאַפֿונג פֿאַר דער ייִדישער ליטעראַטור־געשיכטע. אויף אַזאַ אופֿן איז דאָס דערשײַנען פֿון חנה שטערערס מאָנאָגראַפֿיע געוואָרן אַ ממשותדיקער בײַטראָג אין דער ייִדישער ליטעראַטור־פֿארשונג. 
 
  וו. פּיריאַטינסקי  
                