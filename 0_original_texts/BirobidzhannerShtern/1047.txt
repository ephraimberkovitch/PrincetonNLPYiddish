
                      דעם 8טן יולי איז אין מאָסקווע געשטאָרבן דער געוועזענער קינסטלערישער אָנפֿירער פֿונעם ייִדישן מוזיקאַלן קאַמער־טעאַטער מיכאל גלוז.  
    
   Фото: Джапаридзе Михаил © ТАСС  
 ער איז געבוירן געוואָרן אין 1951 אויפֿן אינדזל סאַכאַלין. אין 1970 – 1975 האָט ער זיך געלערנט אין דער מאָסקווער מוזיקאַלער הויכשול (איצט – מוזיק־אַקאַדעמיע) אויף גנעסינס נאָמען. אין 1977, ווען בײַ דער ביראָבידזשאַנער געגנטלעכער פֿילהאַרמאָניע איז געגרינדעט געוואָרן דער ייִדישער מוזיקאַלער קאַמער־טעאַטער, איז מיכאל גלוז געוואָרן זײַן קאָמפּאָזיטאָר. דווקא ער האָט אָנגעשריבן מוזיק פֿאַר די אָפּערעס “טבֿיה פֿון אַנאַטעווקע” און “די גאָלדענע חתונה”, ווי אויך פֿאַר די מיוזיקלען “טאַנגאָ פֿון לעבן”, “שלום־שאַגאַל”, “לאָמיר אַלע אינאיינעם” און דעם באַלעט “די לעצטע ראָלע”, וועלכע זײַנען געגאַנגען אויף דער בינע פֿון דעם דאָזיקן טעאַטער, וואָס איז געוואָרן אַ באַזונדער בלעטל אין דער קולטור־געשיכטע פֿון דער ייִדישער אויטאָנאָמער געגנט. 
 ווערק אויף דער ייִדישער טעמאַטיק האָט דער קאָמפּאָזיטאָר געשריבן אויך פֿאַר אַנדערע שעפֿערישע קאָלעקטיוון. צווישן זיי קאָן&nbsp; מען אָנרופֿן מוזיק פֿאַר דער ראָק־אָפּערע “שולמנית – Forever!” (דער מאָסקווער עסטראַדע־טעאַטער), פֿאַר די ספּעקטאַקלען “ייִזכּור” (דער מאָסקווער טעאַטער פֿון לענינס קאָמיוג), “טבֿיה – טעוועל” (דער קיִעווער אַקאַדעמישער דראַמאַטישער טעאַטער אויף איוואַן פֿראַנקאָס נאָמען), פֿאַר דעם קינסלערישן פֿילם “מיר פֿאָרן קיין אַמעריקע” (“לענפֿילם) נאָך שלום־עליכמען, פֿאַר זינגלידער “געטאָ גייט אַוועק אין וואָלקנס” (אויף ווערטער פֿון אַרקאַדי חייט און אלכּסנדר לעווענבוק) און “יהי שלום” (אויף וועלוול טשערנינס ווערטער). 
 זינט 1985 איז מיכאל גלוז געווען איינצײַטיק אויך דער קינסטלערישער אָנפֿירער פֿונעם ייִדישן מוזיקאַלן קאַמער־טעאַטער. אין 1989 איז ער געוואָרן איינער פֿון די גרינדער און דער גענעראַל־דירעקטאָר פֿונעם אינטערנאַציאָנאַלן קולטור־צענטער אויף ש. מיכאָעלסעס נאָמען. אין 1999 – 2005 איז ער געווען דער פּרעזידענט פֿון דער&nbsp; פֿעדעראַציע פֿון ייִדישע קהילות פֿון רוסלאַנד, אין באַשטאַנד פֿון וועלכן עס גייט אַרײַן אויך די ביראָבידזשאַנער ייִדישע רעליגיעזע קהילה. מיכאל גלוז איז באַלוינט געוואָרן מיטן ערע־אָרדען (2002) און מיטן אָרדען “פֿאַר פֿאַרדינסטן פֿאַרן פֿאָטערלאַנד” פֿון דער 4טער מדרגה (2007). 
 יהי זכרו ברוך. 
                