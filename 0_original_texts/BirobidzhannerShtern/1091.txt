
 מײַן באַקאַנטשאַפֿט מיט ייִדיש האָט זיך אָנגעהויבן פֿונעם קלוב ״זשיוואַיאַ קניגאַ״ (״אַ לעבעדיק בוך״), וואָס עקזיסטירט בײַ דער ביראָבידזשאַנער ביבליאָטעק אויף שלום־עליכמס נאָמען. אין דעם קלוב הערשט שטענדיק אַ לעבעדיקע אטמאָספֿער. 
 אַלע קאָנען דאָ ווײַזן זייער טאַלאַנט: עמעצער שרייבט פּאָעזיע, עמעצער שרײַבט פּראָזע, עמעצער זינגט. פֿאַר איינעם איז דאָס פֿאַרבונדן מיט זײַן אַרבעט, פֿאַר דעם צווייטן איז דאָס אַ האָבי. 
 אין מײַנע יונגע יאָרן האָב איך גערעדט דײַטש ניט שלעכט און אַפֿילו איבערגעזעצט אויף רוסיש דײַטשישע פֿאָלקסלידער. די ליבע צו דער שפּראַך האָט בײַ מיר אײַנגעפֿלאַנצט מיין לערערין עלזאַ סעראַפֿימאָוונאַ בוזשינסקאַיאַ. איך בין איר זייער דאַנקבאַר. 
 זיך לערנען ייִדיש האָב איך אָנגעהויבן זעלבשטענדיק, מיט ש. סאַנדלערס לערנבוך. אין אַ צײַט אַרום האָבן אין ביראָבידזשאַן זיך געעפֿנט ייִדיש־קורסן אין אָנלײַן־פֿאָרמאַט. 
 יעדע באַגעגעניש אין אונדזער ווירטועלן קלאַס שאַפֿט פֿרייד פֿאַר מיר, ס׳איז זייער אינטערעסאַנט צו קאָנטאַקטירן מיט אונדזער לערער וועלוול טשערנין, פֿאַר וועלכן ייִדיש איז מאַמע־לשון. עס באַגײַסטערן מיך די נײַע הייכן אין באהערשן ייִדיש. 
 אין דער ביבליאָטעק אויף שלום־עליכמס נאָמען זײַנען פֿאַראַן פֿיל ביכער אויף ייִדיש, וואָס זײַנען ניט איבערגעזעצט געוואָרן אויף רוסיש. איך האָב דאָרטן גענומען אַ קלײן ביכל, אַ ליריש זאַמלבוך פֿון שלמה גרויסמאַן, וואָס איז אַרויס פֿון דרוק אין 1936. 
 איך האָב אויסגעקליבן צווײ גרויסמאַנס לידער כּדי זיי איבערזעצן. דאָס איז געווען ניט גרינג. סוף־כּל־סוף האָב איך געמאַכט אַ וואָרט־בײַ־וואָרט איבערזעצונג און אַ ביסל שפּעטער —&nbsp; אַ פּאָעטישע איבערזעצונג אויף רוסיש. 
 &nbsp;איך וויל דערמוטיקן די, וועלכע ווילן זיך לערנען ייִדיש אָדער מאַכן די ערשטע טריט אין אָט דעם געביט. די הויפּט־זאַך איז אנצוהײבן און די טיר וועט זיך עפֿענען! 
 
 אַנאַ ביקמולאַיעוואַ 
 