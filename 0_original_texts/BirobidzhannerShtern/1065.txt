
 דער מאָסקווער צענטער פֿון וויסנשאַפֿטלעכע אַרבעטער און אונטעריכטער פֿון יודאַיִק אין הויכשול “ספֿר” האָט בשותּפֿות מיטן העברעיִשן אוניווערסיטעט אין ירושלים אָרגאַניזירט אַ ציקל לעקציעס אין זום “יודאַיִק יעדן זונטיק”. 
 ער האָט זיך אָנגעהויבן דעם 16טן מײַ און וועט זיך פֿאָרזעצן ביזן 13טן יוני. דער ערשטער פֿאָרטרעגער איז געווען דאָקטאָר וועלוול טשערנין, אַ מיטרעדאַקטאָר פֿונעם זשורנאַל “ייִדישלאַנד”, פֿון דער ביכער־סעריע “ביבליאָטעק פֿון דער הײַנטצײַטיקער ייִדישער ליטעראַטור”, פֿונעם אַלמאַנאַך “ביראָבידזשאַן” און אַ באַשטענדיקער אויטאָר פֿון אונדזער צײַטונג. זײַן לעקציע האָט געהייסן “די ייִדישע ליטעראַטור אינעם 21טן יאָרהונדערט: מחברים און לייענער”. 
 ער האָט פּרטימדיק פֿאָרגעשטעלט דעם איצטיקן עטאַפּ אין אַנטוויקלונג פֿון ליטעראַטור אויף דער ייִדישער שפּראַך אויפֿן הינטערפֿאָן פֿון איר פֿריִערדיקער געשיכטע און פֿון דער דראַסטיקער פֿאַרקלענערונג פֿון דער צאָל ייִדיש־רעדנער און ייִדיש־לייענער אין די לעצטע יאָרצענדליקער. טראָץ אַלע שוועריקייטן אין דעם געביט, איז וועלוול טשערנין גאָר ניט פּעסימיסטיש געשטימט לגבי דער צוקונפֿט פֿון דער ליטעראַטור־שאַפֿונג אויף ייִדיש. די ייִדישע ליטעראַטור פֿאַרמאָגט צענדליקער מחברים (אייניקע פֿון זיי זײַנען ייִנגערער פֿון 30 יאָר) און הונדערטער רעאַלע (אין פּאָטענציאַל אפֿילו צענדליקער טויזנטער) לייענער. עס דערשײַנען פּעריאָדישע אויסגאַבעס און ביכער אויף ייִדיש. עס זײַנען טעטיק כּלערליי וועב־רעסורסן אויף דער דאָזיקער שפּראַך. אַקטיוו גייט דער פּראָצעס פֿון איבערזעצונג פֿון דער ייִדישער ליטעראַטור אין אַנדערע, פֿאַרשפּרייטערע הײַנט־צו־טאָג שפּראַכן. דאָס לעבעדיקע ייִדישע לשון ווערט אָפּגעהיט און איבערגעגעבן די קינדער אין אַ טייל חרדישע קהילות, וועלכע האָבן געשאַפֿן זייערע אייגענע קולטור־אינפֿראַסטרוקטורן. שוין אָפּגערעדט וועגן דעם, אַז ייִדיש און די ייִדישע ליטעראַטור ווערן געלערנט ווי אַקאַדעמישע קורסן. אַ ריי נײַע מחברים זײַנען געקומען אין דער ייִדישער ליטעראַטור טאַקע נאָכן אויסלערנען די שפּראַך אויף אַזעלכע קורסן. 
 וועלוול טשערנינס לעקציע איז באַגלייט געווען מיט אַ פּרעזענטאַציע, וואָס איז צונויפֿגעשטעלט געווען פֿון הילעס פֿון נײַע ביכער, זשורנאַלן און אַלמאַנאַכן; פֿון לאָגאָס פֿון ייִדישע וועב־זײַטלעך; פֿון פֿאָטאָ־בילדער פֿון די יונגעלײַט, וועלכע שטעלן זייערע ערשטע טריט אין דער ייִדישער ליטעראַטור. 
 ווײַטער וועלן אין די ראַמען פֿונעם זום־קורס “יודאַיִק יעדן זונטיק” אַרויסטרעטן מיט לעקציעס אַנדערע רוסיש־שפּראַכיקע ישֹראלדיקע פֿאָרשער אין פֿאַרשיידענע געביטן פֿון ייִדישע שטודיעס: דאָקטאָר ראובֿן קיפּערוואַסער (“תּפֿוצות און ארץ־ישֹראל: אַקעגן נײַע פּאַראַדיגמען”), פּראָפֿעסאָר איליאַ ראָדאָוו (“עם־הספֿר… מיט אילוסטראַציעס: פֿאָרשונגען פֿון ייִדישער וויזועלער קולטור אין אָנהייב פֿונעם 21טן יאָרהונדערט”), דאָקטאָר יהודית קאַליק (“ייִדן פֿון פּוילן־ליטע פֿאַר צעטיילונגען: הויפּט־ריכטונגען פֿון פֿאָרשונגען”) און דאָקטאָר דינה מאָיאַל (“נײַע צוגאַנגען צום פֿאָרשן דעם שפּעטן ראַטנפֿאַרבאַנד: אויפֿן בײַשפּיל פֿון פֿאָרשונגען איבערן סאָוועטישן ייִדנטום”). 
 
 וו.פּיריאַטינסקי 
 