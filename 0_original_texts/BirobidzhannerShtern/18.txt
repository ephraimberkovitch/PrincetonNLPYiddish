
                      זומער איז בכלל פֿול מיט פֿאַרשידענע אָנגענעמע סורפּריזן. איינע פֿון מײַנע בעסטע דערמאָנונגען פֿונעם פֿאַרגאַנגענעם זומער איז געוואָרן מײַן רײַזע אויף לאָטאָס־אָזערע.    
 איך בין קיינמאָל ניט געווען בײַם ים, איך האָב קיינמאל ניט געזען לאָטאָסן… מאַלע וואָס האָב איך ניט געזען און מאַלע וווּ בין איך ניט געווען? 
 אָבער אַלץ קומט פֿאָר אַמאָל צום ערשטן מאָל. און אַלץ – אין אַ גוטער שעה. 
 ווען זומער־צײַט האָב איך אָנגעהויבן זיך קלײַבן אין&nbsp; אַ רײַזע צו מײַן טאָכטער, אין פּרימאָריער קאַנט, אויף דער אָזערע כאַנקאַ, האָט עמעצנס אומזיכטבאַרע האַנט שוין אַרײַנגעטראָגן קאָרעקטיוון אין מײַן פּלאַן. 
 די אָזערע כאַנקאַ איז אַ וווּנדערבאַר אָרט צו פֿאַרברענגען און האָבן הנאה פֿון נאַטור־שיינקייטן. חוץ דעם, איז אַ לאַנג דערוואַרטע באַגעגעניש מיט דער משפּחה תּמיד אַ מתּנה. 
 פּלוצעם האָבן מײַנע געוועזענע שכנים, וועלכע וווינען איצט הינטער אוסוריִיִסק, אונדז פֿאַרבעטן צו פֿאָרן צום יאַפּאַנישן ים. ס׳געשען אַמאָל אַזעלכע סורפּריזן. 
 א יום־טובֿ פֿאַר נשמה האָט זיך אָנגעהויבן אינעם סאַמע ערשטן טאָג פֿון באַגעגעניש מיט די אַלטע פֿרײַנד – מיר זײַנען אַוועקגעפֿאָרן אויף לאָטאָס־אָזערע. 
 לאָטאָס, ווי באוווּסט, בליט ניט לאנג, און די ערטער, וווּ ער וואקסט, ווערן זייער פּאָפּולער אין יולי – אױגוסט. 
 &nbsp;איינע פֿון אַזעלכע אָזערעס געפֿינט זיך לעבן דעם דאָרף דובאָווי קליוטש, ניט ווײַט פֿון אוסוריִיִסק. אַהין האָבן מיר זיך געלאָזט אין וועג מיט אונדזער וווילער קאָמפּאַניע און מיר זײַנען געווען איבעראַשט פֿון אַ וווּנדערשיין בילד, וואָס האָט זיך באַוויזן פֿאַר אונדזערע אויגן! מיר האָבן דערזען גלײַכצײַטיק הונדערטער בליִענדיקע בלומען! 
 ס׳פֿאַרכאַפּט מיר דעם אָטעם פֿון אַ געדאַנק, אַז אַזעלכע געװיקסן האָבן עקזיסטירט אויף דער ערד מיט מיליאָנען יאָר צוריק! דער פֿענאָמען פֿון אָט די שיינע בלומען באַשטייט אין דעם, װאָס זיי פֿאַראייניקן אין זיך אומצונויפֿפּאָרלעכע זאַכן: קראַפֿט און צערטלעכקייט, אײַזנפֿעסטיקייט און איידלקייט. און נאָך אַ וווּנדער: אויסװאַקסנדיק פֿון װאַסער, בלײַבט לאָטאָס אַבסאָלוט טרוקן! 
 דאָס וואָרט ״לאָטיאָ״ הייסט אין לאַטײַן ״דאָס באָדן זיך״. און מיר האָבן זיך אויך אויסגעבאָדן אין אַ קיל דערפֿרישנדיק וואַסער פֿון דער אָזערע. זי האָט אונדז געראַטעוועט פֿון אַ ברענענדיקער מיטאָגיקער היץ. 
 ווען מיר זײַנען ארויפֿגעקומען אויף אַ קוקפּלאַץ, האָב איך מיט הנאה געזען, װי מײַן אייניקל װאַריאַ האָט דעליקאַט געגלעט צאַרטע זײַדענע בוטאָנען. דערנאָך האָט זי מיט אינטערעס געשעפּט וואַסער מיט דלאָניעס, אָנגעגאָסן עס אויף לאָטאָס־בלעטער און געקוקט, װי גרויסע, זילבערנע טראָפּנס לויפֿן אַראָפּ און לאָזן נישט קיין שפּור. 
 ווײַזט זיך אַרויס, אַז לאָטאָס־בלעטער זײַנען באַדעקט מיט אַ װעקסענעם אויפֿלויף, דעריבער קײַקלט זיך וואַסער אויף בלעטער מיט גרויסע טראָפּנס. אַ באַצויבערנדיק בילד! 
 לאָטאָס־בלומען, ווי באַוווּסט, קענען דערגרייכן אין דיאַמעטער ביז דרײַסיק סאַנטימעטער, און זײַנע בלעטער –&nbsp; פֿון 20 ביז 100 סאַנטימעטער. 
 לאָטאָס איז אוניקאַל אויך מיט דעם, װאָס כּדי צו װאַקסן, דאַרף ער פֿיר עלעמענטן: ער שפּראָצט אויפֿן דנאָ פֿון אַן אָזערע (ערד), זײַנע שטענגלעך ציִען זיך דורך וואַסער צו דער לופֿט־סטיכיי, וווּ עס בליִען זײַנע פּרעכטיקע בלומען. און פּרות ווערן צײַטיק אונטער די הייסע זון־שטראַלן (פֿײַער). 
 ס׳זײַנען באַוווּסט די פֿאַלן, ווען לאָטאָס־זוימען זײַנען אָפּגעלעגן אין דער ערד הונדערטער און אַפֿילו טויזנטער יאָרן און ס׳האָט זיך אײַנגעגעבן מאַכן זיי שפּראָצן. אַ ריזיקער ווילן צום לעבן און אַ גרויסע שטרעבונג צום ליכט! 
 בײַנאַכט פֿאַרמאַכן לאָטאָסן זייערע בוטאָנען און באַהאַלטן זיך אונטער דעם וואַסער, כּדי אין דער פֿרי עפֿענען זיי און באַשענקען אונדז מיט וווּנדערלעכן אַראָמאַט. אָבער מיר האָבן געלאָזט אָט דעם מאָמענט אויף אַן אַנדערש מאָל. עפּעס דאַרף מען לאָזן פֿאַר קומענדיקע רײַזעס. 
 
  אַניאַ ביקמולאַיעוואַ  
                