
                     
  
  אינעם תּל־אָבֿיבֿער “ה.לייוויק־פֿאַרלאַג” איז נאָר וואָס דערשינען אַ נײַע לידער־זאַמלונג פֿון דער באַוווּסטער ישֹראלדיקער ייִדישער דיכטטערן רבֿקה באַסמאַן בן־חיים “אַ בליִונג אין אַש”. 
    
 רבֿקה באַסמאַן איז געבוירן געוואָרן אין 1925 אינעם שטעטל ווילקאָמיר אין ליטע. בעתן חורבן איז זי געווען אין ווילנער געטאָ און דערנאָך אין קאָנצענטראַציע־לאַגערן. זי איז עולה געווען אין 1947 און האָט אָנטיילגענומען אין דער באַפֿרײַונגס־מלחמה. נאָך דער מלחמה האָט זי פֿאַרענדיקט אַ לערער־סעמינאַר און געאַרבעט ווי אַ לערערן. אין 1959 איז אין תּל־אָבֿיבֿ דערשינען רבֿקה באַסמאַנס ערשט בוך לידער “טויבן בײַם ברונעם”. זינט דעמאָלט זײַנען דערשינען נאָך 8 אירע לידער־זאַמלונגען. 
 הײַנט בלײַבט רבֿקה באַסמאַן בן־חיים די לעצטע אַמאָליקע אָנטיילנעמערן פֿון דער גרופּע “יונג ישֹראל”, וואָס איז געשאַפֿן געוואָרן אין די ערשטע יאָרן פֿון דער אומאָפּהענגיקייט דורך ישֹראלדיקע ייִדישע ליטעראַטן בראָש מיט אבֿרהם סוצקעווער. טראָץ איר בכּבֿודיקער עלטער בלײַבט רבֿקה באַסמאַן בן־חיים שעפֿעריש. אירע נײַע לידער באַווײַזן זיך פֿון צײַט צו צײַט אויף די שפּאַלטן פֿון “ייִדישלאַנד” און “אויפֿן שוועל”, די צוויי זשורנאַלן, וועלכע זײַנען די בינע פֿון דער איצטיקער ליטעראַטור אויף ייִדיש. מע דאַרף צום שלוס נאָר באַגריסן די דיכטערן מיטן נײַעם בוך און ווינטשן איר, אַז עס זאָל זײַן נאָך אַ המשך. 
 
  וו. פּיריאַטינסקי  
 
                 