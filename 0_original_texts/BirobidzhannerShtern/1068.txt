
                        
 סוף. אָנהייב אין נומ. 14 
   פּרק מסעות בנימין החמישי   
    
 קיין מענטשלעכע ייִשובֿים האָבן זיי אונטערוועגנס ניט געטראָפֿן. אפֿילו קיין קליין כוטאָרל. מענטשן האָבן דאָ ניט געלעבט און זײַנען זעלטן געקומען אַהער. אַלץ צוליב די גאָלדענע פּאַוועס, וועלכע נעסטן זיך אין דער אומגעגנט פֿונעם שוואַרצן ים און זײַנען אַן ענדעמישער אַרט. שמואל־אבּא האָט וועגן זיי גערעדט מיט אַן אומבאַהאַלטענער אַנציקונג. די גאָלדענע פּאַוועס זײַנען פֿאַר אים געווען ניט פּשוט דער סימבאָל פֿונעם ייִדישן געלטאַכט, נאָר עפּעס אַ סך מערער. 
 —&nbsp;&nbsp; האָט איר אין ישֹראל אַ נאַציאָנאַלן פֿויגל? אַ לעבעדיקע קמיע? – האָט ער געפֿרעגט בנימינען. 
 —&nbsp;&nbsp; נו, איך וואָלט ניט געזאָגט, אַז אַ לעבעדיקע קמיע, נאָר אַ נאַציאָנאַלן פֿויגל האָבן מיר יאָ. דוכיפֿת. איך געדענקט ניט ווי ער הייסט אויף ייִדיש… 
 —&nbsp;&nbsp; אַ דודל־פֿויגל. אַ חנעוודיק פייגעלע, כאָטש אַ טרפֿס. אָבער האָט ניט קיין פֿאַריבל, ר’ וועלוול, דאָס איז עפּעס אַנדערש. ס’איז אומעגלעך צו פֿאַרגלײַכן די גאָלדענע פּאַווע מיט אַ באַליביקן אַנדערן פֿויגל. 
 —&nbsp;&nbsp; באַזונדערס, ווען זי פֿליט איבערן שוואַרצן ים, — האָט אַ שמייכל געטאָן בנימין. 
 —&nbsp;&nbsp; יאָ, באָזונדערס, ווען זי פֿליט איבערן שוואַרצן ים, — האָט ערנסט געענטפֿערט שמואל־אבּא און גאָרנישט צוגעגעבן מער. 
 וואָס האָט ער געמיינט, האָט בנימין פֿאַרשטאַנען בעת דער שקיע פֿונעם קומענדיקן אָוונט: 
  ויהי ערבֿ. זיי זײַנען געזעסן לעבן זייער בײַדל אויפֿן ברעג פֿונעם שוואַרצן ים. דאָס זונדל האָט געהאַלטן בײַם פֿאַרגיין. זײַנע לעצטע שטראַלן האָבן באַפֿאַרבט אין רויט און ראָז דעם נאָענטן הימל־ראַנד. אַנקעגן דער שקיע האָט שוואַך געלויכטן דער אויפֿגאַנג פֿון דער ווײַטער זון. אויפֿן שפּיץ פֿונעם חושכדיק־בלויען הימל־קופּאָל האָבן שטעכיק און קאַלט געשײַנט שטערן. צווישן זיי האָט מעכטיק געהערשט דער כוכבֿ צדק. די גאָלדענע פּאַווע איז געפֿלויגן איבערן שוואַרצן ים. זי איז געווען גרויס, אַ סך גרעסער פֿונעם כוכבֿ צדק, און אין דער זעלבער צײַט — גרינג, ווי אַ חלום. אירע גינגאָלדענע פֿעדערן האָבן געפֿינקלט און געשפּילט מיט אַלערליי פֿאַרבן אין דער שײַן פֿון דער שקיע, דעם אויפֿגאַנג און די שטערן. 
 דער שוואַרצער ים איז געווען באמת שוואַרץ. ער האָט פֿאַרנומען דעם אײַנשלאָג־קראַטער אָקאַטאָר. דער שוואַרצער פֿעלדזן־גרונט פֿונעם קראַטער האָט געבאָרן שוואַרצע זאַמדן, וועלכע באַדעקן דעם דנאָ פֿונעם ים און באַפֿאַרבן זײַנע קרישטאָל־ריינע דורכזיכטיקע וואַסערן אין שוואַרץ. דער דיאַמעטער פֿונעם קראַטער אָקאַטאָר איז 92 קילאָמעטער. ס’איז ניט צו פֿיל פֿאַר אַ ים, הגם דער ערדישער מירמלנער ים, די באַרימטע און באַזונגענע אין גריכישע מיטאָסן פּראָפּאָנטידע איז ניט אויף קיין סך גרעסער. אָבער אין די צווערג־מאַסשטאַבן פֿון צערעס איז דאָס אַ ריזיקע מיקווה־מים 1 . דער שוואַרצער ים ציט זיך ביזן נאָענטן האָריזאָנט און ווערט נעלם הינטער אים. 
 די גאָלדענע פּאַווע איז אַרײַנגעפֿלויגן אין דער שקיע, האָט אַ פֿינקל געטאָן און איז פֿאַרשוווּנדן. 
 בנימין האָט נאָך אַ ווײַלע ממשיך געווען שווײַגנדיק קוקן אַהין, וווּ ס’האָט צום לעצטן מאָל אַ פֿינקל געטאָן די גאָלדענע פּאַווע. אין זײַן קאָפּ האָט זיך געדרייט אַ פֿראַגע, צוליב וואָס פֿליִען די גאָלדענע פּאַוועס איבערן שוואַרצן ים. וואָס זוכן זיי דאָרט, אויף יענער זײַט, הינטערן האָריזאָנט? אָבער פֿרעגן האָט ער געפֿרעגט נאָר: 
 —&nbsp;&nbsp; דאָס איז געווען אַ זי אָדער אַן ער? — אַבי עפּעס פֿרעגן. 
 —&nbsp;&nbsp; אַ זי, — האָט קורץ געענטפֿערט שמואל־אבּא. 
 —&nbsp;&nbsp; איך שטעל זיך אפֿילו ניט פֿאָר, ווי עס בליטשטעט אַן ער, אויב אַ זי איז אַזוי פּרעכטיק, אַז איך קען עס ניט שילדערן מיט ווערטער. 
 —&nbsp;&nbsp; קיין שום ער פֿון דער גאָלדענער פּאַווע איז ניטאָ. 
 —&nbsp;&nbsp; וואָס הייסט ניטאָ? ווי קען עס זײַן? 
 —&nbsp;&nbsp; וווּ האָט איר געהערט וועגן אַן ער פֿון דער גאָלדענער פּאַווע, ר’ וועלוול? אַזאַ זאַך איז קיינמאָל ניט געווען. ניט געשטויגן, נישט געפֿלויגן! ווען רבּונו־של־עולם האָט געהייסן נוחן, ווי אין פּסוק שטייט: “מכּל־בּשֹר שניים… להחיות אתּך זכר ונקבֿה יהיו” 2 , האָט ער די גאָלדענע פּאַוועס ניט געמיינט. גענען־אינזשענערן האָבן זיי באַשאַפֿן אַזוי, אַז זיי זײַנען נאָר נקבֿות און פֿאַרמערן זיך דורך פּאַרטענאָגענעז. 
 —&nbsp;&nbsp; און צוליב וואָס דאַרף מען זיי האָבן אַזעלכע מאָדנע, אפֿילו אויסטערלישע? יאָ, זיי זײַנען וווּנדער־שיינע און אויסערגעוויינלעך ראָמאַנטישע. נאָר וואָס איז דער תּכלית? אָט דער גאַנצער ריזיקער רעזערוואַט מיטן שוואַרצן ים און דעם אַרום, וועלכער פֿאַרנעמט שיער ניט קיין פֿערטל פֿון צערעס, צו וואָס איז דאָס? אַלץ צוליב ראָמאַנטיק? 
 —&nbsp;&nbsp; און צוליב וואָס דאַרף מען האָבן דאָס דאָזיקע גאַנצע פּלאַנעטל, דעם ייִדישן געלטאַכט? צו וואָס דאַרפֿן מיר ריידן ייִדיש? צוליב נאָסטאַלגיע? צוליב ראָמאַנטיק? די קינדער זאָלן אונדז ניט פֿאַרשטיין? וואָס איז דער תּכלית דערפֿון? 
 —&nbsp;&nbsp; און אויף וואָס פֿאַר אַ לשון זאָלן מיר מיט אײַך ריידן? – האָט זיך פֿאַרחידושט בנימין. 
 —&nbsp;&nbsp; וואָס הייסט, אויף וואָס פֿאַר אַ לשון, ר’ וועלוול? נדבּר, למשל, עבֿריתּ כמו שכּל ישֹראלי נורמלי מדבּר. למה לא? לשם מה צריך להמשיך במשֹחק התּפֿקידים הזה עם השטעטלעך, הכּלי־זמרים, הבעל־עגלות, הווײַסע ציגעלעך וכּדומה? 3  
 —&nbsp;&nbsp; אַה, גם אתּה ישֹראלי? ואני חשבֿתי, שאתּה מקומי אַסלי. אַשכּרה יליד הגעלטאַכט הייִדישאַי! מאיפֿה אתּה באָרץ? 4  
 —&nbsp;&nbsp; ניין, מע דאַרף ניט איבערטרײַבן, ר’ וועלוול. איך בין געבוירן געוואָרן און אויסגעוואַקסן דאָ, אין דעם ייִדישן געלטאַכט. ייִדיש איז מײַן מאַמע־לשון. אבֿל למה חשבֿתּ, שאני פֿרײַער עד כדי כך, שאני מדבּר רק ייִדיש? 5  
 —&nbsp;&nbsp; ניין, איך בין געווען זיכער, אַז בײַ אײַך אין שקאָלעס לערנט מען לשון־קודש. אָבער עבֿריתּ איז דאָך עפּעס אַנדערש. ווי קומט עס צו אײַך? 
 —&nbsp;&nbsp; איך האָב אָפּגעאַרבעט דרײַ יאָר אין “עכּו’’ם בע’’מ”, — האָט געענטפֿערט שמואל־אבּא, — אויסגעזען די וועלט, לכל־הפּחות, די זון־סיסטעם, און דערנאָך האָב איך זיך אומגעקערט אַהיים, כדי האָבן אַ מעגלעכקייט קומען אַהער פֿון צײַט צו צײַט און קוקן, ווי די גאָלדענע פּאַווע פֿליט איבערן שוואַרצן ים. קיין אַנדערן תּכלית דאַרף איך ניט האָבן. 
 
  בנימין האָט ניט געפֿונען, וואָס צו ענטפֿערן אויף דעם. אפֿילו זיך אַליין. און ער האָט פֿאָרגעזעצט טראַכטן וועגן דעם דאָזיקן געשפּרעך, ווען ער האָט זיך שוין צעשיידט מיט שמואל־אבּא און מיטן בעל־עגלה ר’ פּסח בײַם אַרײַנגאַנג אין דער אָרביטאַלער ווענדע. פֿון דער לבֿנקע, וווּ ער האָט געוואַרט אויף דער שיף פֿון “עכּו’’ם בע’’מ”, וואָס וועט אים נעמען צוריק, האָט מען צערעס געזען ווי אויף אַ דלאָניע: מיט אירע שטעטלעך, וועלדער, בערגלעך, טײַכן, פּערלען פֿון אָזערעס און מיטן שוואַרצן ים, איבער וועלכן עס פֿליִען די גאָלדענע פּאַוועס. קיין פּאַוועס איז אוודאי ניט געווען צו זען, נאָר בנימין האָט זיך גרינג פֿאָרגעשטעלט, ווי זיי פֿליִען דאָרטן אונטן. עס האָט אים פֿאַרקלעמט בײַם האַרצן פֿון אַן אומגעלומפּערטן חשק תּיכּף־ומיד זיך אומקערן אין בילגאָרײַ און ווידער זיך לאָזן דורכן שונרא’ס־וואַלד צופֿוס צום ברעג פֿונעם שוואַרצן ים. און אין זײַנע אויערן האָבן פּלוצעם דורכגעקלונגען ווערטער פֿון דער אַלטער ברכה: “כשם שאני רוקד כנגדך ואיני יכול לנגוע בך…” 
 בנימין האָט געטראַכט וועגן איציק מאַנגערן, וועגן שמואל־אבּא’ס אומתּכליתדיקן תּכלית, וועגן די כלי־זמרים מיטן עלעקטרע־סימטעזאַטאָר פֿון דער שענק “בײַם צדיק נוח”. עס האָט זיך אים פֿאַרגלוסט פֿארפֿאַסן אַ ליד אויף ייִדיש, נאָר עס האָט זיך יאַקאָס ניט באַקומען. ער איז געשטאַנען אויף דער לבֿנקע און אַרום אים האָבן זיך געדרייט די תּכליתדיקע חבֿרה פֿון “עכּו’’ם בע’’מ”, וועלכע האָבן געלעבט אויף עבֿריתּ. 
 —&nbsp;&nbsp; מילא, — האָט אַ טראַכט געטאָן בנימין, — עבֿריתּ איז אויך אַ שפּראַך. און ער האָט פֿאַרשריבן אין זײַן נאָטיצן־ביכל: 
 
  
  אֶת יְמוֹת הַמָּשִׁיחַ הַכֹּה רְצוּפֿים 
 אֶצְטָרֵך לְעַרְבֵּבֿ בִּזְהִירוּת כְּמוֹ קְלָפֿים 
 וּמַבָּט לְהָעִיף עַל גַּגּוֹת רְעָפֿים 
 שֶׁפְּזוּרִים כְּמוֹ פְּרָחִים שֶׁל אַל־מָוֶת. 
 הִתְבָּרֵר שֶׁקְּצָרָה הַשִּׁיבָה לַמֶּרְכָּז 
 וְקָצָר הַמֶּרְחָק בֵּין עַכְשָׁיו לְבֿין אָז 
 וְקוֹצְרִים בְּרִנָּה וְהַזֶּרַע עוֹד עַז 6 . 
 שטעטלעך האָבן אַהער זיך געיאַוועט. 
 
   1 אײַנזאַמלונג פֿון די וואַסערן. 
  2 פֿון אַלץ, וואָס לעבט (…) צו צוויי (…) דערהאַלטן בײַם לעבן מיט דיר; אַ זכר און אַ נקבֿה זאָל זיי זײַן. 
  3 לאָמיר ריידן, למשל, העברעיִש, ווי עס רעדט יעדער נאָרמאַלער ישׂראלי. פֿאַר וואָס ניט? צוליב וואָס דאַרף מען פֿאָרזעצן די דאָזיקע ראָליעס־שפּיל מיט די שטעטלעך, די כלי־זמרים, די בעלי־עגולות, די ווײַסע ציגעלעך און אַזוי ווײַטער? 
  4 אַה, איר זײַט אויך אַן ישׂראלי? און איך האָב געמיינט,אַז איר זײַט אַן עכטער היגער. כלעבן, אַ געבוירענער אינעם ייִדישן געלטאַכט! פֿון וואַנען זײַט איר אין אישׂראל? 
  5 אָבער פֿאַרוואָס האָט איר געמיינט, אַז איך בין אַזאַ יאָלד, אַז איך רעד בלויז אויף ייִדיש? 
  6 די אַזוי געדיכטע ימות־המשיח/ וועל איך באַדאַרפֿן איבערמישן פאָרזיכטיק ווי קאָרטן/ און וואַרפֿן אַ קוק אויף טשערעפּיצעס־דעכער/, וועלכע זײַנען צעזייט ווי בלומען פֿון אומשטערבלעכקייט./ ס’האָט זיך אַרויסגעוויזן, אַז קורץ איז דער אומקער אין צענטער/ און קורץ איז דער מהלך צווישן איצט און דעמאָלט/ און מע שנײַדט מיט געזאַנג, און די זרע איז נאָך מעכטיק. 
 
  וועלוול טשערנין  
                