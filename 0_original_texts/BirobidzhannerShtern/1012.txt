
 
 ס’איז דערשינען דער 16טער באַנד פֿונעם ליטעראַריש־פּובליציסטישן אַלמאַנאַך “ביראָבידזשאַן” 
 דער אַלמאַנאַך איז געגרינדעט געוואָרן אין 1946 (לכתּחילה איז ער דערשינען בלויז אויף ייִדיש) און ווידעראויפֿגעשטעלט געוואָרן אין 2012 אַלס צוויי־שפּראַכיקע (רוסיש־ייִדישע) אויסגאַבע. אין פֿאַרלויף פֿונעם קנאַפּן יאָרצענדליק, וואָס איז פֿאַרבײַ זינט זײַן צווייטן געבורט, האָט דער אַלמאַנאַך “ביראָבידזשאַן” באַוויזן ווערן אַ באַמערקבאַרע דערשײַנען אינעם ליטעראַרטור־לעבן ניט בלויז פֿון דער ייִדישער אויטאָנאָמער געגנט, נאָר אויך פֿונעם רוסלענדישן ווײַטן מיזרח אין גאַנצן גענומען. 
 אינעם ייִדישן אָפּטייל זײַנען דאָס מאָל פֿאַרעפֿנטלעכט אָריגינעל געשריבענע אין ייִדיש לידער פֿון באָריס קאַרלאָוו (בלומינגטאָן — ירושלים), פֿעליקס חײמאָוויטש (מינסק) און וועלוול טשערנין (כּפֿר־אלדד), אַ פֿאַנטאַסטישע דערציילונג פֿון יואל מאַטוועיעוו (פּעטערבורג), פֿאַרצייכענונגען פֿון ניקאָלײַ באָראָדולין (ניו־יאָרק) און אַלאַ אַקימענקאָ (ביראָבידזשאַן). ברייט זײַנען פֿאָרגעשטעלט אינעם אָפּטייל איבערזעצונגען פֿון רוסיש: דערציילונגען פֿון די ביראָבידזשאַנער מחברים אלכּסנדר דראַבקין, וולאַדיסלאַוו צאַפּ און פּאַוועל טאָלסטאָגוזאָוו, לידער פֿונעם צוויי־שפּראַכיקן (רוסיש און קאָרעיִש) דיכטער פֿון סאַכאַלין כע נאַם יאָגי (ראָמאַן כע) און אַ לירישע מיניאַטור פֿון טאַטיאַנע ברעכאָווע (ביראָבידזשאַן). 
 אינעם רוסישן אָפּטייל זײַנען פֿאַרעפֿנטלעכט איבערגעזעצטע פֿון ייִדיש דורך פּאַוועל טאָלסטאָגוזאָוון לידער פֿון ישֹראל עמיאָט; יוסף קערלערס דערינערונגען וועגן דער ייִדישער אויטאָנאָמער געגנט אין סוף 40ער יאָרן אין וועלוול טשערנינס איבערזעצונג; אַן איבערגעזעצטע דורך יעלענע סאַרשעווסקאַיאַ פֿאַרצייכענונג פֿון לעאָן תּלמי וועגן די קאָרייער, וועלכע האָבן געלעבט אויף דער טעריטאָריע פֿון דער קומענדיקער ייִדישער אויטאָנאָמער געגנט אין די 20ער – 30ער יאָרן פֿונעם פֿאָריקן יאָרהונדערט און וועלוול טשערנינס אַ דערציילונג אין איבערזעצונג פֿונעם מחבר. 
 דירעקט זײַנען פֿאַרבונדן מיט דער ייִדישער קולטור אויך די פֿאָלגדיקע פֿאַרעפֿנטלעכטע אויף רוסיש מאַטעריאַלן פֿונעם באַנד: דער ארטיקל פֿון דער ישֹראלדיקער פֿאָרשערין חווה וואַניקאָוו (שמולעוויטש) וועגן רוסיש־שפּראַכיקע ייִדישע פֿאָלקלאָר־לידער, דער ראָלע פֿון קאַנטאָניסטן אין זייער שאַפֿונג און פֿאַרשפּרייטונג און די סיבות פֿון פּאָפּולערקייט פֿון סלאַוויש־שפּראַכיקע זינגלידער אין דער חסידישער סבֿיבֿה; די זכרונות פֿונעם געוועזענעם ביראָבידזשאַנער שלמה נאמן (ישֹראל) וועגן דעם אַמאָליקן רעדאַקטאָר פֿון “ביראָבידזשאַנער שטערן”, דעם איבערזעצער פֿון ייִדישער ליטעראַטור אין רוסיש לעאָניד שקאָלניק, דער אַרקטיל (אַן אויסצוג פֿון אַ ניט פֿאַרעפֿנטלעכט בוך) פֿונעם געוועזענעם אַקטיאָר פֿון דעם מאָסקווער ייִדישן דראַמאַטישן אַנסאַמבל אלכּסנדר טשערנאָוון (ישֹראל) וועגן דעם ביראָבידזשאַנער ייִדישן מלוכה־טעאַטער, דובֿ־בער קערלערס אַרטיקל וועגן דער ביראָבידזשאַנער טעמע אין דער קורצער אַנטאָלאָגיע פֿון דער הײַנטצײַטיקער ישֹראלדיקער דערציילונג אויף ייִדיש “הערט אַ מעשֹה”, וואָס איז דערשינען פֿאַראַיאָרן אין דער סעריע “ביבליאָטעק פֿון דער הײַנטצײַטיקער ייִדישער ליטעראַטור”. 
 און, פאַרשטייט זיך, ברייט זײַנען פֿאָרגעשטעלט פֿאַרשידנאַרטיקע און פֿאַרשידנזשאַנעריקע ווערק פֿון הײַנטצײַטיקע רוסיש־שפּראַכיקע שריפֿטשטעלער פֿון דער ייִדישער אויטאָנאָמער געגנט און פֿון אַנדערע מקומות. 
 אינעם פאַראַיאָריקן באַנד פֿונעם אַלמאַנאַך “ביראָבידזשאַן” איז פֿאַרעפֿנטלעכט געוואָרן אַ קורצע אַנטאָלאָגיע פֿון דער רוסיש־שפּראַכיקער פּאָעזיע פֿון ייִדן פֿונעם 19טן — אָנהייב 20טן יאָרהונדערט. אינעם נײַעם באַנד איז אויך פֿאַראַן אַ קורצע אַנטאָלאָגיע. דאָס מאָל איז איר טעמע “די גרויסע פֿאָטערלענדישע מלחמה אין דער רוסיש־שפּראַכיקער דיכטונג פֿון ייִדן”. זי איז געווידמעט דעם 80טן יאָרטאָג פֿונעם אָנהייב פֿון דער דײַטשיש־סאָוועטישער מלחמה, וואָס ווערט אָפּגעמערקט האַיאָר. פֿאַר די, וואָס זײַנען ניט באַקאַנט מיט דער רוסישער דיכטונג, דאַרף מען אָפּמערקן, אַז דיכטער פֿון דער ייִדישער אָפּשטאַמונג האָבן געשאַפֿן אַ גאַנצע ריי לידער וועגן יענער מלחמה, וועלכע זײַנען באַקאַנט און באַליבט בײַם ברייטן רוסיש־שפּראַכיקן עולם. 
 צום שלוס איז כּדאי צו דערמאָנען וועגן ווירטואַלער אָפּשפּיגלונג פֿון דער ייִדישער אויטאָנאָמער געגנט אינעם נײַעם באַנד פֿונעם אַלמאַנאַך. די פֿאַרצייכענונג “ביראָבידזשאַן אין זיסמאַנס געמעלן” ווערט באַגלייט מיט רעפּראָדוקציעס פֿונעם קינסטלער יוסף זיסמאַן (1914 – 2004), וועלכער האָט געאַרבעט אין די 30ער יאָרן אין ביראָבידזשאַן. ביראָבידזשאַן פֿון הײַנט איז פֿאָרגעשטעלט אינעם מאַטעריאַל, וואָס איז באַטיטלט “פֿון אילוזיע צו רעאַלקייט”, וואָס דערציילט וועגן דעם באַזוך אין ביראָבידזשאַן פֿון אַ גרופּע ישֹראלדיקע פֿאָטאָגראַפֿן אין 2019. זייערע אַרבעטן געווידמעטע דער ייִדישער אויטאָנאָמיע אויפֿן רוסלענדישן ווײַטן מיזרח זײַנען דעמאָנסטרירט געוואָרן אויף אַן אויסשטעלונג אין תּל־אָבֿיבֿ. איצט איז אַ טייל פֿון זיי צוטריטלעך אויך פֿאַר די לייענער פֿונעם אַלמאַנאַך “ביראָבידזשאַן”. 
 דער אַלמאַנאַך ווערט אַרויסגעגעבן בשותּפֿות דורך דער געזעלשאַפֿטלעכער אָרגאַניזאַציע “היסטאָרישע ירושה פֿון דער ייִדישער אויטאָנאָמער געגנט”, דער רעדאַקציע פֿון “ביראָבידזשאַנער שטערן” און דעם אינסטיטוט פֿאַרן קאָמפּלעקס־אַנאַליז פֿון רעגיאָנאַלע פּראָבלעמען פֿונעם ווײַט־מיזרחדיקן אָפּטייל פֿון דער רוסלענדישער וויסנשאַפֿט־אַקאַדעמיע בײַ פֿינאַנסיעלער שטיצע מצד דער רעגירונג פֿון דער ייִדישער אויטאָנאָמער געגנט. 
 
 וו. פּיריאַטינסקי 
 