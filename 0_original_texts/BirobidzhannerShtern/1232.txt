
 
 דעם 22 טן יאַנואַר איז אינעם אוניווערסיטעט בר־אילן ( רמת־גן , ישֹראל ) פֿאָרגעקומען אַ קאָנפֿערענץ , וואָס איר נאָמען ״בלויז דעם וואָרט איז געגעבן דאָס לעבן״ איז גענומען געוואָרן פֿון איוואַן בונינס אַ ליד . אגבֿ , אָט דער באַרימטער שריפֿטשטעלער האָט אין 189 0 איבערגעזעצט אין רוסיש מענדעלע מוכר־ספֿרימס ״די קליאַטשע״ . דאָס איז געווען ניט פּשוט אַ וויסנשאַפֿטלעכע קאָנפֿערעץ , נאָר אַ דערעפֿענונג פֿון אַ נײַער אוניווערסיטעט־פּראָגראַם – ״פּראָגראַם פֿון רוסיש־ייִדישער און רוסיש־ישֹראלדיקער ליטעראַטור״ . 
 
 דער באַגריף ״רוסיש־ייִדישע ליטעראַטור״ באַציט זיך צו יענעם אָפּצווײַג פֿון דער ליטעראַטור פֿונעם ייִדישן פֿאָלק, וואָס האָט אָנגעהויבן זיך שאַפֿן אויף רוסיש אין דער ערשטער העלפֿט פֿונעם19 טן יאָרהונדערט צוזאַמען מיט דער פֿאַרשפּרייטונג פֿון השֹכּלה־אידייען צווישן די ייִדן פֿון דער רוסלענדישער אימפּעריע. עס זײַנען געווען ייִדישע מחברים, וועלכע האָבן אין יענעם יאָרהונדערט געשאַפֿן זייערע ווערק נאָר אויף רוסיש – צום בײַשפּיל, די פּראָזאַיִקער אָסיפּ ראַבינאָוויטש און לעוו לעוואַנדע. אָבער אַ סך מער ייִדישע שריפֿטשטעלער האָבן דעמאָלט געשריבן אויף רוסיש באַנאַנד מיט זייער שאַפֿונג אויף ייִדיש און/אָדער אויף העברעיִש. אויף רוסיש האָבן געשריבן זייערע ליטעראַטור־קריטישע אַרטיקלען דער קלאַסיקער פֿון דער העברעיִשער השֹכּלה־דיכטונג יהודה־לייב גאָרדאָן און דער ייִדישער נאַציאָנאַלער היסטאָריקער שמעון דובנאָוו, אויף רוסיש זײַנען אָנגעשריבן געוואָרן באַזונדערע דערציילונגען פֿון שלום־עליכמען, רוסיש איז געווען באַנאַנד מיט ייִדיש איינע פֿון די צוויי עיקרדיקע שאַפֿונגס־שפּראַכן פֿון שמעון־שמואל פֿרוגן און פֿון ש. אַנ־סקי אאוו. ישֹראל צינבערג און שאָול טשערניכאָווסקי האָבן אין זייערע אָנגעשריבענע, דרך־אגבֿ, אויך אויף רוסיש אַרבעטן געווידמעט דער רוסיש־ייִדישער ליטעראַטור זי באַטראַכט ווי אַן אינטעגראַלע טייל פֿון דער ליטעראַטור פֿונעם ייִדישן פֿאָלק. 
 אינעם20 טן יאָרהונדערט האָבן זיך אין דער רוסיש־ייִדישער ליטעראַטור באַוויזן שריפֿטשטעלער, וועלכע זײַנען ברייט באַקאַנט געוואָרן אויך אויסער דער ייִדישער סבֿיבֿה – איסאַק באַבעל, סאַמוּיִל מאַרשאַק, לעוו לונץ, דוד קנוט און אַנדערע. נאָך מער ייִדן זײַנען אַרײַן אין דער רוסישער ליטעראַטור גופֿא . וווּ איז די גרענעץ, וואָס צעטיילט די רוסיש־ייִדישע ליטעראַטור און דעם ייִדישן אָנטייל אין דער רוסישער ליטעראַטור גופֿא? – דאָס איז איינע פֿון יענע פּראָבלעמען,&nbsp; וועלכע דאַרפֿן, ווי עס האָט אונטערגעשטראָכן דער איניציאַטאָר און אָרגאַניזאַטאָר פֿון דער נײַער אוניווערסיטעט־פּראָגראַם פּראָפֿעסאָר ראָמאַן קאַצמאַן, באַהאַנדלט ווערן אין די ראַמען פֿון אָט דער פּראָגראַם. עצם דאָס דיסקוטירן איבער אָט דער סוגיא איז, לויט זײַן מיינונג, אַ מין מחלוקת־לשם־שמים, וואָס מוז פֿאָרגעזעצט ווערן. 
 בנוגע צו דעם באַגריף ״רוסיש־ישֹראלדיקע ליטעראַטור״ איז, דאַכט זיך, אַלץ פּשוטער. דאָס איז דער ליטעראַטור־פּראָצעס, וואָס אַנטוויקלט זיך אויף רוסיש אין מדינת־ישֹראל. אָבער אויך דאָ איז פֿאַראַן אַ קשיא: וואָס איז דאָס –ליטעראַטור פֿון אימיגראַנטן אָדער ליטעראַטור פֿון עולים? אָדער מיט אַנדערע ווערטער – אַ טייל פֿון דער רוסישער ליטעראַטור, וואָס ווערט געשאַפֿן אין ישֹראל אָדער אַ טייל פֿון דער ישֹראלדיקער ליטעראַטור, וואָס ווערט געשריבן אויף רוסיש? צווישן די אָנטיילנעמער פֿון דער קאָנפֿערענץ איז געווען אַ גאַנצע ריי ישֹראלדיקע שריפֿטשטעלער, וועלכע שרײַבן אויף רוסיש. צווישן זיי – איגאָר ביאַלסקי, אַ דיכטער און דער הויפּט־רעדאַקטאָר פֿונעם ירושלימער ״יערוסאַלימסקי זשורנאַל״; יעקבֿ שעכטער, אַ פּראָזאַיִקער און דער הויפּט־רעדאַקטאָר פֿונעם תּל־אָבֿיבֿער זשורנאַל ״אַרטיקל״, מיכאל גראָבמאַן, אַ מאָלער, אַ דיכטער און דער רעדאַקטאָר פֿונעם תּל־אָבֿיבֿער זשורנאַל ״זערקאַלאָ״ און אַנדערע. דאָס רובֿ האָבן זיי זיך אַליין כאַראַקטעריזירט ווי ״ייִדישע שרײַבער, וועלכע שרײַבן אויף רוסיש״, אָבער די פֿראַגע איז פֿונדעסטוועגן גאָר ניט אַזוי פּראָסט. 
 דער ליטעראַטור־פֿאָרשער און עטנאָגראַף דאָקטאָר וועלוול טשערנין (אַ רעדאַקטאָרפֿונעם תּל־אָבֿיבֿער זשורנאַל ״ייִדישלאַנד״) האָט אונטערגעשטראָכן,&nbsp; אַז רוסיש איז ניט סתּם נאָך אַ פֿרעמדע שפּראַך, אויף וועלכער עס האָבן געשאַפֿן זייערע ליטעראַרישע ווערק ייִדן. אויף אָט דער שפּראַך איז געשאַפֿן געוואָרן אַ גאַנצע ריי ווערק, וועלכע ליגן אינעם יסוד פֿון דער הײַנטצײַטיקער ישֹראלדיקער קולטור. אַ באַזונדערס וויכטיק אָרט פֿאַרנעמען ביז הײַנט אָנגעשריבענע אין אָריגינאַל אויף רוסיש פּובליציסטישע און קינסטלערישע ווערק פֿון זאבֿ זשאַבאָטינסקי. ישֹראלדיקע פּאָליטיקער זײַנען נוהג ציטירן זײַן ראָמאַן ״שמשון״ און טראַכטן ניט אפֿילו וועגן דעם, אַז דאָס איז אַ העברעיִשע איבערזעצונג פֿון רוסיש. 
 אים האָט אונטערגעהאַלטן דער פֿאַרוואַלטער פֿונעם צענטער פֿאַר ייִדישע שטודיעס אינעם רוסלענדישן הומאַניטאַרן מלוכה־אוניווערסיטעט פּראָפֿעסאָר לעאָניד קאַציס. ער האָט נאָך אַ מאָל אונטערגעשטראָכן די וויכטיקייט און אַקטועלקייט פֿונעם פֿאָרגעלייגטן נאָך דורך שמעון דובנאָוון און ישֹראל צינבערגן צוגאַנג צו דער ליטעראַטור פֿונעם ייִדישן פֿאָלק אין מיזרח־אייראָפּע ווי איין ליטעראַטור, וואָס איז געשאַפֿן געוואָרן אויף דרײַ שפּראַכן – ייִדיש, העברעיִש און רוסיש. 
 דער פּאָליטאָלאָג און סאָציאָלאָג פּראָפֿעסאָר זאבֿ חנין האָט געבראַכט קאָנקרעטע ציפֿערן לגבי דער דעמאָגראַפֿיע און דער איצטיקער געאָגראַפֿישער צעשפּרייטונג פֿון די רוסיש־שפּראַכיקע ייִדן. אָט די ציפֿערן באַווײַזן, אַז דער צענטער פֿונעם רוסיש־שפּראַכיקן ייִדטנטום געפֿינט זיך איצט, לויט זײַן דעפֿיניציע, ניט אין מאָסקווע, נאָר אין ירושלים. ״אַלע ייִדישע דעמאָגראַפֿן, ווייסן, אַז הײַנט־צו־טאָג ריידן צוויי דריטל ישֹראלים העברעיִש, צוויי דריטל תּפֿוצות־ייִדן – ענגליש און צוויי דריטל עולים – רוסיש״, – האָט ער אונטערגעצויגן מיט שמייכל, נאָר גאַנץ ערנסט אַ סך־הכּל. 
 די נײַע פּראָגראַם פֿונעם אוניווערסיטעט בר־אילן איז אוניקאַל. אין ערגעץ איז ביז איצט קיין פּראָגראַם, וואָס זאָל זײַן געווידמעט דער רוסיש־ייִדישער און רוסיש־ישֹראלדיקער ליטעראַטור ניט געווען. איר דערעפֿענונג איז געוואָרן אַ פּועל־יוצא פֿון מיטאַרבעט צווישן צוויי דעפּאַרטאַמענטן פֿון בר־אילן –דעפּאַרטאַמענט פֿאַר ליטעראַטור פֿונעם ייִדישן פֿאָלק און דעפּאַרטאַמענט פֿאַר קאָמפּאַראַטיווער ליטעראַטור. 
 וו . פּיריאַטינסקי 
 