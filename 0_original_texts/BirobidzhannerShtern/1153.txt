
                        
 עס פֿרײט מיך זײער אײַך צו באַגריסן מיט דער װוּנדערלעכער און װאָגיקער דאַטע — מיט 90־יאָריקן יובילײ פֿון אײַער צײַטונג. 
 איך שטאָלציר און בין זיך משֹמח מיט אײַערע דערפֿאָלגן און זאָרג זיך איבער אײַערע צרות, װאָס טרעפֿן זיך גאָר אָפֿט אין אײַער שװערער, אָבער װיכטיקער און בכּבֿודיקער אַרבעט. 
שױן 90 יאָר באַלײַכט ״ביראָבידזשאַנער שטערן״ כּלערלײ אַספּעקטן פֿון פֿילזײַטיקן לעבן פֿון דער ייִדישער אױטאָנאָמער געגנט און פֿון דער גאַנצער װעלט. ״שטערן״ שײַנט אַלע די 90 יאָר. דורות און געשעענישן בײַטן זיך, אָבער אײַער פּרעכטיקע צײַטונג שײַנט װײַטער, און ניט קוקנדיק אױף די ריזיקע מניעות, גײט אַרױס אױף צװײ שפּראַכן, אױף רוסיש און ייִדיש.&nbsp; אײַער צײַטונג איז די אײנציקע אין רוסלאַנד, װאָס גײט אַרױס אױף ייִדיש און דאָס גיט אײַך גאָר אַ ספּעציפֿישן טעם און שם. ייִדיש העלפֿט אײַך בױען די בריקן, װאָס פֿאַרבינדן לענדער און קאָנטינענטן. אַ דאַנק ייִדיש אין ״בש״ דערװיסן זיך טױזנטער מענטשן װעגן דעם, װאָס עס קומט פֿאָר אין דער ייִדישער אױטאָנאָמער געגנט און אין דער ייִדישער, ספּעציעל ייִדישיסטישער װעלט. 
 אַ דאַנק ״בש״ האָב איך אָנגעהױבן זיך לערנען ייִדיש אויף די שפּראַך־קורסן בײַ דער רעדאַקציע, אין 2891 צוזאַמען מיט דער מאַמען. אונדזער לערער איז געװען דער זשורנאַליסט נחום קראַװעץ. 
 מײַנע עלטערן, זאָלן זײ האָבן אַ ליכטיקן גן־עדן, האָבן געלײענט אײַער צײַטונג מיטן גרױסן אינטערעס, און דער טאַטע האָט אַ פּאָר יאָר געאַרבעט אין ״בש״ אַלס קאָרעקטאָר, װען ער האָט זיך פּענסיאָנירט. אימיגרירנדיק קײן אַמעריקע האָט ער בשום אופֿן ניט געװאָלט אָנערקענען ״פֿאָרװערטס״, װײַל זי האָט געניצט דעם אױסלײג, װאָס איז געװען אַנדערש אין פֿאַרגלײַך מיט סאָװעטישער ייִדישער אָרטאָגראַפֿיע. 
 ער פֿלעגט זיך פֿרײען װי אַ קינד, װען איך פֿלעג אים ברענגען דעם נומער פֿון ״בש״, װאָס איך האָב קסעראָקאָפּירט אין ייִװאָ. 
 די מאַמע פֿלעגט לײענען די צײַטונג פֿון טאָװל ביז טאָװל, זיך טרעפֿנדיק אױף די זײַטלעך מיט אַ סך באַקאַנטע, זיך פֿרײענדיק מיט די הצלחות פֿון די געװעזענע לאַנדסלײַט און עכט זאָרגנדיק איבער די טרױעריקע נײַעס פֿון דער טײַערער שטאָט ביראָבידזשאַן, װאָס איז געבליבן אין איר האַרץ אױף אײביק. דער טאַטע האָט יעדע נאַכט געזען ביראָבידזשאַן אין חלום און פֿאַר זײַן איבערגעגעבנקײט צו זײַן ליבער שטאָט פֿלעגן זײַנע באַקאַנטע אין ניו־יאָרק אים רופֿן װאַרעם מישאַ־ביראָבידזשאַנעץ. 
 עס פֿרײט מיך זײער, װאָס איך האָב אַקטיװ מיטגעאַרבעט אין ״בש״ אין&nbsp; 1989 – 1992 און האָב ממשיך געװען די צוזאַמענאַרבעט אין 2017, אַ דאַנק דער באַקאַנטשאַפֿט מיט אײַער װוּנדערלעכער, איבערגעגעבענער ענטוזיאַסטקע, הױפּט־רעדאַקטאָרין יעלענע סאַראַשעװסקאַיאַ, װאָס האָט געשאַפֿן אַ שטאַרקן און פֿרײַנדלעכן קאָלעקטיװ און אַ דאַנק װעמען לעבט ייִדיש אין ביראָבידזשאַן און אין ״ביראָבידזשאַנער שטערן״. 
 אין אַזאַ פֿרײלעכן און פֿײַערלעכן טאָג װינטש איך דעם האַפֿטיקן קאָלעקטיװ פֿון ״בש״ נאָך אַ סך שעפֿערישע דערפֿאָלגן און נצחונות, אַ ריזיקע צאָל דאַנקבאַרע לײענערס און גרױסע פֿרײד יעדן אײנעם! 
 
  ניקאָלײַ באָראָדולין  
  ניו־יאָרק  
                