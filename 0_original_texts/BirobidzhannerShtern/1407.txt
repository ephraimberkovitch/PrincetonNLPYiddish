
 באָריס סאנדלער 
 פון פלאָרידע איז אָנגעקומען א טרויעריקע בשורה – ס’איז געשטאָרבן נינע ראָגאָוו, די פרוי פון דעם באקאנטן ייִדישן אקטיאָר און קולטור-טוער דוד ראָגאָוו ע“ה. זי איז אלט געווען 39 יאָר. 
 מײַן פרוי און איך האָבן זיך באקענט מיט די ראָגאָווס גאָר אין גיכן נאָך אונדזער באזעצן זיך אין ניו-יאָרק, און שוין זינט דעמאָלט געוואָרן גוטע פרײַנד. אייגנטלעך, ווייס איך נישט קיין איין מענטש, וואָס וואָלט אמאָל געזאָגט א קרום וואָרט וועגן אָט דעם פּאָרפאָלק; נאָך מער: איך האָב במשך פון די אלע יאָרן, ביז דודס טויט, נישט געזען, אז די ראָגאָווס זאָלן וועגן עמעצן ”א דריי טאָן מיט דער נאָז“. וואָס יאָ, דוד האָט ליב געהאט אימפּראָוויזירן – אויסשפּילן א פּאראָדיע, זיך גוטמוטיק א וויצל טאָן וועגן אן ”אָנגעבלאָזענעם אינדיק“, א באקאנטן פונקציאָנער אויפן פעלד פון ייִדיש. ער פלעגט עס מאכן לעבעדיק, שטעכיק, אָבער נישט בייז. מ’האָט געדארפט אין אזעלכע מינוטן א קוק טאָן אויף נינען, ווי ס’האָט אין אירע אויגן געפינקלט ליבע און גליק. 
אייגנטלעך, האָט ער עס דאָך געטאָן, קודם-כל, צוליב איר – צו מאכן איר פריילעך אויפן הארצן. פון איר האָט ער געווארט אן אָפּשאצונג, ווײַל זי איז געווען דער אויפריכטיקסטער און שטרענגסטער קריטיקער פון זײַן אקטיאָרישער ארבעט; און צומאָל פלעג איך הערן, ווי זי זאָגט אים ארײַן: ”האָסט איבערגעטריבן מיט דײַנע קאָזשלקעס!“. זי האָט געמעגט אזוי זאָגן, ווײַל די אקטיאָרישע פאך האָט זי געוווּסט נישט פון זייער לאנג-יאָריק משפּחה-לעבן. אליין א תלמידה פון משה ראפּאלסקי, דער באקאנטער רעזשיסאָר און פּעדאגאָג, דער גרינדער פונעם ייִדישן מלוכישן טעאטער אין מינסק, האָט נינע אין דעם טעאטער נישט איין יאָר געשפּילט. די טעאטראלע בינע האָט טאקע זיי צונויפגעפירט און שוין געפירט איבערן לעבן – בעת דער מלחמה אין נאָוואָסיבירסק, וווּהין דער טעאטער איז עוואקויִרט געוואָרן; ווײַטער, ווי פּליטים, אין מינכן, וווּ זיי פלעגן אויפטרעטן אין די ייִדישע פּליטים-לאגערן, און נאָכן קומען קיין אמעריקע – פארן אָרטיקן ייִדישן טעאטער-עולם. 
 אין מײַנע אויגן האָבן די ראָגאָווס אויסגעזען ווי איין גאנצקײַט. ווען כ’האָב פארבעטן דודן זיך צו באטייליקן אין מײַן ראדיאָ-פּראָגראם ”די פאָרווערטס-שעה“ אויף DVEW, וווּ ער פלעגט יעדע וואָך לייענען א דערציילונג, אָדער א קאפּיטל פון א גרעסער ליטעראריש ווערק, איז צוזאמען מיט אים תמיד געקומען נינע. מיר פלעגן זיצן זאלבע-דריט אין סטודיאָ, מיט די הערעלעך אויף די אויערן און זיך צוהערן צו דודס לייענען. כ’האָב אויפגעכאפּט אויף איר פּנים ווי זי איז ארײַנגעטאָן אינעם טעקסט און רעאגירט אויף יעדן קלאנג פון זײַן שטים. קיין צווייפל איז בײַ מיר נישט געווען, אז אין דער היים האָבן זיי געארבעט איבערן טעקסט אין איינעם. 
 זי איז געווען אין די יונגע יאָרן א שיינע פרוי – א הויכע, א שטאלטנע, מיט צוויי גרויסע שווארצע אויגן. אזא מין פּנים האָבן ליב צו מאָלן מאָלערס, האָב איך א טראכט געטאָן, קוקנדיק אויף די אלטע פאָטאָגראפיעס. ווען כ’האָב עס איר געזאָגט, האָט נינע מיר געענטפערט מיט א ווייכן שמייכל: ”איר האָט געטראָפן“. דעמאָלט האָט זי מיר ”אנטפּלעקט דעם סוד“, אז די געשטאלט פון דער פרוי, וואָס שטייט פון רעכטס, אויפן בארימטן דענקמאָל לזכרון די העלדן פון ווארשעווער געטאָ, האָט דער סקולפּטאָר נתן ראפּאָפּאָרט ”געמאכט פון נינען“. ראפּאָפּאָרט האָט זיך באפרײַנדעט מיט די ראָגאָווס, זײַענדיק אין דער זעלבער סיבירער שטאָט נאָוואָסיבירסק, וווּהין ער איז אנטלויפן פון פּוילן, נאָך דער דײַטשישער אָקופּאציע. דווקא איר פּאָרטרעט האָט דער סקולפּטאָר אויסגענוצט פאר דער העלדישער פרויען-געשטאלט אויף זײַן סקולפּטור. 
 זי איז געבליבן א שיינע פרוי אויך אויף דער עלטער. וועגן אזא שיינקײַט זאָגט מען, אז זי קומט ארויס פון הארצן און צעגיסט זיך אויפן פּנים. נאָכן פארלירן די איינציקע טאָכטער, לילי, איז גאָר אין גיכן געשטאָרבן אויך דוד. נישט אויסגעהאלטן, נעבעך. אין יענע שווערע חדשים נאָכן טויט פון אירע נאָענטסטע מענטשן, האָב איך פארשטאנען, פאר וואָס דער קינסטלער ראפּאָפּאָרט האָט אויסגעקליבן פאר דער געשטאלט פון זײַן סקולפּטור נינעס פּנים. 
 פון רעכטס: די אקטריסע קלארא קארפּינאָוויטש, יצחק באשעוויס-זינגער, נינע און דוד ראָגאָוו, ניו-יאָרק, 1970 
 נינע און דוד האָבן זייער ליב געהאט צו פארברענגען א וואָך אויף א שיף, זיך לאָזן אין א ”קרוז“ איבערן אָקעאן. איין מאָל האָבן מיר עס געטאָן אין איינעם. אין א פארנאכט, בעת אן אונטערנעמונג אינעם פּרעכטיקן שיף-טעאטער, האָט דער פארווײַלער געפרעגט פון דער בינע, צי ס’איז דאָ אינעם עולם א פּאָרעלע, וואָס האָט לעצטנס געפײַערט זייער ”גאָלנעדע חתונה“. ס’האָבן אויפגעהויבן די הענט א צוויי פּאָרלעך. מײַן פרוי און איך האָבן געוווּסט, אז נינע און דוד האָבן ערשט אָפּגעמערקט דעם 26סטן יוביליי פון זייער צוזאמענלעבן. האָט מײַן פרוי זיך נישט געשעמט און אויסגעשריִען פון אָרט: ”און 26 איז גוט?“. דער פארווײַלער האָט באלד געבעטן, אז נינע און דוד זאָלן ארויפקומען אויף דער בינע; און כל-זמן זיי האָבן עס געטאָן, האָט דער גאנצער זאל, שטייענדיק, געפּאטשט זיי ”בראוואָ!“. ווען ס’איז שטיל געוואָרן, האָט דוד זיך אָנגערופן אויף ענגליש: ”מײַן גאנץ לעבן בין איך געווען א ייִדישער אקטיאָר, געשפּילט פארשידענע ראָלעס, אָבער כ’האָב קיין מאָל נישט באקומען אזעלכע אפּלאָדיסמענטן און דערצו פאר אזא ראָלע ווי איצט…“ 
 א דענקמאָל לזכרון די העלדן פון ווארשעווער געטאָ 
 ווי א מתנה האָט די מאנשאפט פון דער שיף צוגעטראָגן די ראָגאָווס א פּרעכטיקן אויטענטישן אָפּדרוק פון שאגאלס בילד ”בעלא“, 
 בארעמלט אין א שיינער גילדענער ראם. דאָס בילד איז בײַ נינען און דודן געהאָנגען אויבנאָן אינעם אייבערשטן צימער פון זייער דירה אין מאנהעטן. מיט עטלעכע וואָכן צוריק האָט נינע, וואָס האָט שוין א היפּשע צײַט זיך געפונען אין פלאָרידע, געבעטן אונדז איבערגעבן, מיר זאָלן קומען צו איר היים נעמען שאגאלס בילד, ווי אן אָנדענק פון אונדזער פרײַנדשאפט. 
א דאנק, נינע… 
 &nbsp; 
 *** 
 באָריס סאנדלער איז געבוירן געוואָרן אין יאָר 0591 אין בעלץ (הײַנט אין מאָלדאָווע). די היים און גאס אין דער 
 שטאָט בעלץ זײַנען געוואָרן דער שפּראך- און שטייגער-מקור פון א ייִדיש לעבן, וואָס סאנדלער האָט אײַנגעזאפּט אין זיך אין די קינדער-יאָרן און שפּעטער באשריבן עס אין זײַנע פּראָזע-ווערק. 
 צו פינעף יאָר הייבט ער אָן זיך לערנען מוזיק. נאָך זײַענדיק א סטודענט פונעם קונסט-אינסטיטוט אין קעשענעוו, הייבט ער אָן ארבעטן, ווי א פידלער, אינעם סימפאָנישן אָרקעסטער בײַ דער מאָלדאווישער מלוכישער פילהארמאָניע. דער קאריערע פון א פידלער האָט ער אָפּגעגעבן בסך-הכל ארום פערציק יאָר. 
 א גרויסע השפּעה אויף זײַן אומקער צו מאמע-לשון און צום אָנהייבן שאפן אויף ייִדיש האָט געהאט דער שרײַבער יחיאל שרײַבמאן. מיט שרײַבמאנס ארײַנפיר-וואָרט ווערן אָפּגעדרוקט אינעם זשורנאל ”סאָוועטיש היימלאנד“, 1891 , זײַנע ערשטע דרײַ נאָוועלן. שפּעטער ווערט ער דאָרט א מיטגליד פון דער רעדאקציע-קאָלעגיע. אינעם זעלבן יאָר קומט ער אָן אויף די ערשטע ייִדישע ליטערארישע קורסן בײַם מאָסקווער ליטעראטור-אינסטיטוט אויף גאָרקיס נאָמען, וווּ ער האָט שטודירט מיט לעוו בערינסקי, משה פּענס און וועלוול טשערנין. זײַן ערשט בוך — ”טרעפּלעך ארויף צו א נס“, איז דערשינען אין יאָר 6891. 
 אין 9891 יאָר האָט באָריס סאנדלער געגרינדעט בײַ דער מאָלדאווישער נאציאָנאלער טעלעוויזיע די ערשטע אין ראטן-פארבאנד ייִדישע טעלעוויזיע-פּראָגראם, ”אויף דער ייִדישער גאס“ און געפירט זי אויף ייִדיש. לויט זײַן איניציאטיוו, איז געשאפן געוואָרן אין קעשענעוו די ייִדישע ביבליאָטעק אויף איציק מאנגערס נאָמען. פון 0991 ביז זײַן עולה קיין ישראל אין 2991, רעדאגירט ער דעם ייִדישן טייל פון דער אינטערנאציאָנאלער צײַטונג ”אונדזער קול“ (קעשענעוו). 
 אין ישראל ווערט סאנדלער אָנגעשלאָסן אינעם פאריין פון ייִדישע שרײַבערס און זשורנאליסטן, וווּ ער איז אויסגעוויילט געוואָרן פארן וויצע-פאָרזיצער. ער ארבעט אינעם ירושלימער העברעישן אוניווערסיטעט, שאפט און לאָזט ארויס דעם קינדער-זשורנאל ”קינד-און-קייט“, נעמט איבער די פארוואלטונג פונעם ”לייוויק-פארלאג“, וווּ נאָך אן איבעררײַס הייבן אָן ווידער ארויסצוגיין ביכער פון ייִדישע מחברים. 
 אין יאָר 8991 נעמט סאנדלער אָן די פארבעטונג צו ארבעטן אין דער עלטסטער ייִדישער צײַטונג ”פאָרווערטס“, ניו-יאָרק, וווּ אין גיכן ווערט ער דער הויפּט-רעדאקטאָר (ביז פרילינג 6102). אונטער זײַן השגחה פלעגט דערשײַנען יעדער וואָך אויך די ראדיאָ-פּראָגראם ”די פאָרוועטס-שעה“, און די חדשדיקע פּובליקאציעס פאר סטודענטן ”ווײַטער“. 
 זײַנע ווערק זײַנען איבערגעזעצט אויף רוסיש, ענגליש, פראנצייזיש, עברית, רומעניש, דײַטש און אנדערע שפּראכן. באָריס סאנדלער איז א מחבר פון סצענארן פאר צוויי פילמען: ”גיב זיך ניט אונטער, ייִדיש“ (1991), און ”וווּ איז מײַן היים?“ (2991). סאנדלער האָט ארויסגעגעבן בסך-הכל 41 ביכער פון קינסטלערישער פּראָזע. אין משך פונעם יאָר 5002 ווערט געדרוקט אין ”פאָרווערטס“ זײַן ראָמאן ”למד-וואָווניקעס פון מײַן זכרון“. סאנדלער איז א לאורעאט פון פּרעסטיזשפולע ישראלדיקע פּרעמיעס פאר ליטעראטור. 
 (פון ”וויקיפּעדיע“) 
 