
                        
 (פֿאָרזעצונג. אָנהייב אין נומ. 40) 
   אַתּנורה   
    
 *** 
   און, באַלויכטן פֿון דער נײַער זון,   
   האָב איך פֿאַרגעסן און אָנגעוואָרן דאָס,   
   וואָס איז געווען בײַ מיר געזאַמלט.   
   (ניקאָלײַ רעריך)   
 
  דער 17טער יוני, יאָר 1908. די פּלאַנעט ערד, די געגנט בײַם טײַך אונטערשטייניקע טונגוסקע. 
 
  דאָס באַשעפֿעניש האָט אַפֿילו ניט באַוויזן צו פֿאַרשטיין, פֿאַרוואָס אַ פּלוצעמדיקער זעץ האָט אים אַרײַנגעוואָרפֿן אינעם חושך פֿון ניט־וועזן. כאָטש די גראָבע מאַטעריע איז ניט געווען בכּוח אויף אים צו געוועלטיקן, האָט זײַן שׂכל ניט געקאָנט אויסהאַלטן אַזאַ שוידערלעכן אויפֿרײַס און דאָס אַרײַנגעשנײַדן זיך אין די טיפֿענישן פֿונעם באַזאַלט־פֿעלדז. 
 אַ סך יאָרן זענען פֿאַרבײַ; סוף־כּל־סוף, האָבן שוואַכע ראַדיאָ־וויבראַציעס ביסלעכווײַז אומגעקערט ברעקלעך פֿון אַלטע זכרונות. 
 «פּלוצעם איז דער הימל אויפֿן צפֿון צעריסן געוואָרן אויף צווייען, און עס האָט זיך אין אים באַוויזן אַ פֿײַער, ברייט און הויך איבערן וואַלד, וואָס האָט איבערגענומען דעם גאַנצן צפֿונדיקן טייל פֿונעם הימל». 
 דאַכט זיך, האָבן די ראַדיאָ־קולות דערציילט וועגן יענעם קאָשמאַריש פֿאַלן. זיי האָבן גערעדט און געזונגען אויף פֿאַרשיידענע לשונות. מיט דער צײַט האָט דאָס באַשעפֿעניש אָנגעהויבן זיי צו פֿאַרשטיין. 
 «שטייט די שטאָט שוין צוויי טויזנט יאָר, אָפּגעלעבט בײַם ליכט פֿון דער זון – דעם ליכטיקן שטערן». 
 דאָס באַשעפֿעניש האָט געפּרוּווט זיך צו דערמאָנען דאָס אייביקע קרײַזן זיך אין דער אײַזענער טורמע אַרום דער זון. דעמאָלט האָט זיך אים געחלומט, אַז אָט־די פּלאַנעט, וואָס אירע תּושבֿים רופֿן זי אָן «די ערד», איז נאָך געווען אַ לעבנלאָזער צעגליטער קײַלעך. קיין קולות האָבן זיך דאָרטן דעמאָלט נאָך ניט געהערט. 
 «און געדענקט ער ניט קיין נעמען, קיין ראַנג…» 
 דאָס קול איז געווען זייער הילכיק. 
 «וואָס מיינט עס, נעמען און ראַנגען? דאַכט זיך מיר, האָב איך אַמאָל געהייסן אַטאַנאָר – אַתּנור». 
 «אין די הימלהייכן ביסט אַ ריינער מלאך», – האָט אַ ברום געטאָן אַן אַנדער קול. 
 «אפֿשר, בין איך אַ מלאך?» – האָט זיך פֿאַרטראַכט דאָס באַשעפֿעניש, אײַנזאַפּנדיק מיט דורשט יעדעס טראָפּעלע פֿון ראַדיאָ־סיגנאַלן, האָפֿנדיק זיך אויפֿצוּוועקן. פּלוצלינג זענען פֿון ערגעץ אָנגעקומען ווערטער פֿון בראשית־אַלטע ימים־קדמוניות: 
 
  «דונער. שׂכל שלם. 
 כ׳בין צוגעשיקט געוואָרן דורכן כּוח. 
 און איך בין געקומען צו די, וואָס טראַכטן פֿון מיר. 
 און איך בין געפֿונען געוואָרן צווישן די, וואָס זוכן מיך אויס». 
 
  דאַן האָט דאָס באַשעפֿעניש זיך עפּעס קוים דערמאָנט, ווי דורך אַ נעפּל: אַז זײַן גורל איז צו פֿלעכטן קשרים אין אייביקייט. 
 
  *** 
 
  די פּלאַנעט ערד. יאָרהונדערט XXI. 
 
  אין זײַן חלום האָט פּאַשע זיך געקושט מיט ראָזען אינעם אַמור. זיי זענען אַרײַן אינעם קילבלעכן וואַסער ביזן סאַמע האַלדז; טשיקאַווע קליינע פֿישעלעך האָבן געקיצלט זײַנע פֿוספֿינגער. ראָזע איז געווען אין אַ שמאָל שוואַרץ ביקיני; דאָס שווים־קליידל האָט באַצירט איר ברוסט מיט רויטע פּאַסעלעך און מיסטישע סימבאָלן. 
 נאָך פֿאַרשלאָפֿן און מיינענדיק, אַז דאָס קלינגט זײַן שותּף, האָט פּאַשע אַרויפֿגעוואָרפֿן אַ פֿוטבאָלקע מיט פֿראָדאָ, זיך אַראָפּגעזעצט בײַם קאָמפּיוטער און אײַנגעשלאָסן דעם קלאַנג. 
 – פּאַשע, ווידעאָ! 
 פּאַשע האָט אַ קוועטש געגעבן מיט דער מויז, אָפּגעווישט זײַנע אויגן און זיך פֿאַרגלאָצט אינעם עקראַן. ראָזע איז געזעסן אויף אַן אַלטער סאָוועטישער טאַבורעטקע, אָנדערהאַלבן מעטער פֿון איר קאָמפּיוטער. פֿון אַלע מלבושים זענען אויף איר געווען נאָר דורכזיכטיקע ראָזעווע שקאַרפּעטקעלעך, אַ האָר־קלעמערל און אַ קורץ רויט קליידל, שפּילעוודיק אָנגעטאָן אויפֿן נאַקעטן גוף. 
 – נעכטן אויסגענייט אַ נײַ ציצן קלייד! 
 פּאַשע האָט זיך דערפֿילט ווי אַן אינדישער יאָג. עטלעכע סעקונדעס האָט ער ניט געקאָנט וואָס־ניט־איז אויספּלאַפּלען. זײַן אויפֿמערק האָט צוגעצויגן אַ מיסטעריעז טאַטו־בילד אויף דער היפֿט פֿון דער געליבטער. צו ווײַזן בעסער, האָט ראָזע קאָקעטיש אַ דריי געטאָן איר פֿיסל. 
 – אַ ברען! וואָלט איך גלײַך געפֿלויגן צו דיר קיין ביראָבידזשאַן און צעקושט דײַן «טאַטוכע». ווען האָסטו באַוויזן דאָס אָנצושטעכן? 
 – איז וואָס זשע פֿליסטו ניט? שוין מיט אַ וואָך צוריק געמאַכט. איידער אויסגעהיילט געוואָרן, ניט געוואָלט דיר ווײַזן. 
 – און וואָס איז דאָס, פֿעדערן צי אַ קאָמעטע? און וואָס פֿאַר צייכנס אַזעלכע? 
 – בײַ אונדז איז דאָך, ווי מע זאָגט, אַ ייִדישע געגנט – אויף די גאַסן זענען פֿאַראַן אַ סך אַזעלכע צייכנס. 
 – נו, אַ רויז – פֿאַרשטייט זיך, אָבער צוליב וואָס אַ פּענטאַגראַמע? בעסער האָסטו געדאַרפֿט זיך אָנשטעכן אַ מגן־דוד, אַז דו האָסט שוין אַזעלכע אותיות. 
 ראָזע איז אויפֿגעשטאַנען און זיך אַ קער געטאָן. 
 – אָט דיר אַ מגן־דוד! 
 – כ׳וועל מיט דיר משוגע ווערן. און פֿאַרוואָס אַ קאָמעטע? 
 – נו פּאַשע, וויפֿל מאָל דאַרף איך דיר דערציילן? די באָבע מײַנע האָט געהייסן אַרינע, געקריסטיקט אין צערקווע ווי אַריאַדנע. און איך בין געבוירן געוואָרן דעם 17טן יוני, אינעם טאָג פֿון אַלע קדושים… אַלע רוסישע קדושים, מיין איך. פּונקט אין יענעם טאָג, ווען דער טונגוסקער מעטעאָריט האָט געקראַכט. און ווען די באָבע האָט מיך געקריסטיקט, האָט זי מיך אויך אָנגערופֿן אַריאַדנע, כאָטש לויטן פּאַספּאָרט בין איך ראָזאַ אילינישנאַ בראַנדט. 
 – דו האָסט מיר אינגאַנצן פֿאַרדרייט דעם קאָפּ. לויטן פּאַספּאָרט בין איך פּאַלאַדי גאַלאַקטיאָנאָוויטש סיטשאָוו. דו מיינסט, אַז איך בין אַנטציקט פֿון אַזאַ נאָמען? הײַנט, דרײַ אַזייגער בײַנאַכט, דאַרף מיר נאָך אָנקלינגען מײַן שותּף. ער אַרבעט אָנלײַן אין וולאַדיוואָסטאָק. אונדזער נייראָן־נעץ האָט ווידער מבֿטל געווען די טעסטן און אויפֿגעהאַנגען דעם סערווער – און בײַם סוף חודש מוזן מיר זי אָפּגעבן דעם נאַטשאַלניק! וווּהין וועל איך איצט פֿאָרן? כ׳האָב דיר שוין הונדערט מאָל געהאַט געזאָגט: נעם מיט דײַן וועבשטול און קום צו אונדז קיין פּעטערבורג. 
 – איז וואָס זשע וועל איך טאָן בײַ אײַך? אַלע געוועבן, וואָל און פֿעדעם באַשטעל איך פֿון פּעטערבורג, נאָר דאָרט וועט מײַן ביזנעס בטל ווערן צוליב קאָנקורענץ. וואָס זאָל איך דאָרטן טאָן, העפֿטן שוואַנעלעך מיט האַקן־זונעלעך פֿאַר אײַערע עבֿודה־זרהניקעס? און דאָ ברענגט מיר נאָנע אַלצדינג צוויי מאָל ביליקער און גיכער פֿון אַלע קוריער־סערוויסן. קיין אַנונג האָב איך ניט, ווי אַזוי זי טוט עס. דו ווייסט זשע, אַז צוליב איר פֿאַרקויף איך מײַנע באַשטעלונגען פֿון פּעטערבורג ווי עכטע ווײַט־מיזרחדיקע היים־געוועבטע קליידער. פֿאַר אײַך איז עס אַן עקזאָטישער חידוש! 
 ראָזע האָט זיך דערמאָנט די אייערנעכטיקע מאָדנע מעשׂה. 
 – אַגבֿ, פּאַלאַדי ראַדיעוויטש, זונענשײַן מײַן טײַערע, הער אויס אַ מעשׂה. אייערנעכטן קלינגט מיר סעריאָגע, מײַן געוועזענער אוצר, פֿאָדערט ער פֿאַר זײַנער אַ נײַער פּאַסיע דאָס נײַסטע קלייד פֿון אַ געוויסן פּעטערבורגער בוטיק, שיקט מיר אַן «עסעמעסקע» מיטן לינק און זאָגט צו, אַז ער איז גרייט אויסצוטרענצלען כאָטש אַ הונדערט באַקס, אַבי איך זאָל אים דערליידיקן די סחורה וואָס גיכער. אמת, קומט ער צו מיר אַהיים מיט אַ נישקשהדיקער סומע געלט פֿאַרן קלייד און פֿאַרן ליפֿערן. פֿאָר איך אויף נאָנעס סקלאַד… אַגבֿ, זי איז זייער ענלעך אויף דײַן קלאַס־חבֿרטע, מיט וועלכער דו הענגסט אַרומגעכאַפּט איבער דײַן קאָמפּיוטער. 
 פּאַשע האָט זיך אַ ביסל פֿאַרשעמט. ער האָט שוין עטלעכע מאָל דורכגעפֿירט מיט ראָזען אַ ווידעאָ־טור איבער זײַן באַשיידענער סטודיע פֿון 11 קוואַדראַט־מעטער. אַחוץ יענעם פֿאָטאָ איז אין זײַן פּוסטן צימער געווען פֿאַקטיש נישטאָ וואָס צו ווײַזן. 
 – נאָנע נעמט דאָס געלט אָן קיין קשיאות און קלינגט מיר איבערמאָרגן. איך פֿאָר קיין ניקאָלאַיעווקע, גיט זי מיר אויס דאָס קלייד און דערקלערט, אַז ס׳האָט זיך בײַ איר שוין געוואַלגערט אויפֿן סקלאַד. 
 – איז וואָס זשע? 
 – דו דאַרפֿסט זען יענעם סקלאַד. אַ פֿאַרוואָרפֿענע כאַלופּע, אַ הינטישע קאָנורע. און אויפֿן לינק שטייט געשריבן, אַז דער פֿאַסאָן איז אַ שפּאָגל־נײַער, האָט זיך באַוויזן אין דער קראָם בלויז מיט פֿינף טעג צוריק. אפֿשר, ס׳איז אַ ליגן אויף צו העכערן דעם פּרײַז, אַז בלויז פֿינף טעג. אָבער ווי אַזוי זשע האָט זי פֿון פֿריִער אײַנגעקויפֿט אַ קלייד פֿון פּונקט אַזאַ מאָס און קאָליר? דערצו, פֿון אַן אינגאַנצן אומבאַקאַנטער פֿירמע, וואָס איך הער צום ערשטן מאָל דערפֿון? ס’לייגט זיך בשום־אופֿן ניט אויפֿן שׂכל. 
 – אונדזער נאַטשאַלניק האָסטו געדאַרפֿט זען. ס׳לייגט זיך בשום־אופֿן ניט אויפֿן שׂכל, אַז נאָכן פּראַווען תּיקון־חצות יעדע נאַכט בין איך נאָך געבליבן לעבן און זיך דערווײַל ניט אויסגעלערנט צו קנייטשן גאָפּלען מיטן בליק אָדער צו קושן דײַנע «טאַטוכעס» פֿון דער ווײַטן!.. אַגבֿ, ראָזע, ווען מערקסטו אָפּ דעם «אַלטן נײַעם יאָר»? 
 – דעם דרײַצנטן! 
 – אָט־אָט! דער קאַלענדאַר, זעסטו, איז דעמאָלט געווען אַן אַנדערער. דער מעטעאָריט איז געפֿאַלן דעם 17טן יוני לויטן אַלטן סטיל – דהײַנו, הײַנט גענוי איז ער געפֿאַלן. און בכלל, איז דאָס ניט געווען קיין מעטעאָריט. 
 – וואָס דען? 
 
  *** 
 די פּלאַנעט ערד. 
 
  פּאַשע האָט אָן איבעריקן חשק געגעבן נינען אַ קוש אינעם חן־פּינטל אויף איר צאַרטער פֿולער ברוסט און זיך אַרײַנגעקוקט אין דער סטעליע. נינע האָט זיך צעכיכיקעט. די שפּאַלטן אויף דער סטעליע האָבן דערמאָנט פּאַשען עפּעס אַן אוראַלע מאַפּע. ער האָט אַמאָל געזען עפּעס אַזוינס אינעם ערמיטאַזש. 
 – נו שוין זשע דרייען דעם לאָמפּ! כ׳ווייס דאָך, אַז דו האָסט זי ליב! קענסט פֿאָרן צו איר קיין ביראָבידזשאַן. דאָרטן איז די אמתע טײַגע, נפֿלאות־הבורא! לאָז אָפּ דײַנע נייראָן־נעצן, געזינטער וועסטו ווערן. אָדער זי – קיין פּיטער. געדענקסט, ווי מיר האָבן נאָך אינעם אַכטן קלאַס פֿאַרקניפּט דעם ראָמאַן, און איך בין ניט געווען ברוגז, ווען דו האָסט שפּעטער זיך אַ דריי געטאָן צו מײַן חבֿרטע. אויב דו ווילסט, וועל איך איר אָפּזוכן בחצי־חינם שפּולקעס אינעם אינטערנעט, צי וואָס דאַרף זי נאָך? דו ווייסט זשע, אַז איך בין ניט קיין אייפֿערזיכטיקע. נאָר איך האָב ניט קיין השגה, פֿאַרוואָס זאָל אַ מענטש אינעם דריטן יאָרטויזנט דאַרפֿן אַן אוראַלטן הילצערנעם וועבשטול? האָט אַ ביראָבידזשאַנער טרונען־מאַכער צונויפֿגעקלאַפּט אַזוינס און פֿאַרקויפֿט איר ווי אַן אַנטיק, צי וואָס?.. 
 אויפֿן טישל זענען געלעגן פֿאָטאָ־קאָפּיעס פֿון עפּעס אַ ביכל מיט סכעמעס. פּאַשע האָט אַ פּרוּוו געטאָן זיך צו קאָנצענטרירן. אַ קאָמעטע, אַ פּענטאַגראַמע, אַ שוואַרצע רויז, סודותדיקע סימבאָלן… 
 – איז נינע טאַקע אַ גרוזינישער נאָמען? אָדער, אפֿשר, גיכער נאָנע? 
 נינע האָט אַרײַנגעקוקט אינעם סאַמע טיפֿעניש פֿון פּאַשעס אויגן און פֿאַרשטאַנען זײַן געדאַנק אויפֿן וווּנק. דאָס זשומען אין איר קאָפּ איז נעלם געוואָרן, ווי דער לײַכטער רויך, וואָס איז נאָרוואָס פֿאַרשוווּנדן געוואָרן הינטערן פֿענצטער פֿון דער לאָדזשיע. 
 – דאָרט בין איך נאָנע, און דאָ בין איך נינע… פּאַשע, אויב איך וועל דיר אַלץ דערציילן, וועסטו קיינמאָל ניט געפֿינען די טיר אינעם צוים. איך ווייסט ניט, באמת ווייס איך ניט, וואָס מיינען פֿאַר דיר מײַן עלטערבאָבעס סכעמעס, נאָר מיר האָבן זיי געירשנט פֿון איר פֿאַרשוווּנדענער מומען. דו געדענקסט, אַמאָל האָב איך דיר דערציילט, אַז איר אמתער טאַטע איז געווען עפּעס אַ ייִדישער מאַג אָדער אַ פּאָעט? מסתּמא, האָט זי פֿאַרגעסן זיי מיטצונעמען און אָן אירע סכעמעס ניט געקענט געפֿינען דעם וועג צוריק. מיר ווייסן ניט אַפֿילו, ווי אַזוי איז איז בכלל דורכגעגאַנגען אַהין: די דינסט פֿון די אַרכאָנטן איז דעמאָלט נאָך ניט געווען דאָ בײַ אונדז אויף דער ערד. 
 דו דאַרפֿסט געפֿינען דײַן אייגענעם וועג… נו, ווי אַזוי זשע זאָל איך דיר דערקלערן? די טראַנספּאָרטאַציע איז אוממעגלעך, אויב עמעצער זאָגט אויס גראָד דעם גאַנצן סוד, אָדער ווען אַ זײַטיקער מענטש קאָן דיך דערזען. אויב מע וועט אָנשטעלן ווידעאָ־קאַמערן בײַ דעם צוים, צעשמעטער זיי צו בעניעס מאַמען מיט אַ ציגל! צוריק גערעדט, וועל איך זיי צעשמעטערן אַליין די ערשטע, כ׳האָב דאָך אַ ביזנעס אין ביראָבידזשאַן… יאָ, און היט זיך אָפּ! 
 – נינע… נאָנע, וואָס פֿאַר אַ צוים, וואָס רעדסטו? 
 – ניט ווײַט פֿונדאַנען, אין «טעלמאַנאַ». דאָס איז לעבן קאָלפּינאָ. פֿאָר מיט אַן עלעקטריטשקע פֿונעם מאָסקאָווסקי וואָקזאַל, אָדער מיט אַן אויטאָבוס פֿון קופּטשינאָ. אין יענעם ייִשובֿ, וואָס רופֿט זיך איצט אויפֿן נאָמען פֿון עפּעס אַ דײַטש, טעלמאַן, האָט ליב געהאַט צו שפּאַצירן מײַן עלטערבאָבעס משפּחה. אַמאָל איז דאָרט געווען אַ דײַטשישע געגנט. מילא, לאָמיר גיין! 
 נינע האָט אָנגעצונדן דאָס ליכט אינעם שלאָפֿצימער און אַרויסגענומען פֿונעם קאָמאָד אַ דורכזיכטיקע פּאַפּקע מיט אַן אוראַלטן בוך. 
 – אָט גיב אַ קוק, וואָס דאָ שטייט געשריבן: יאָר 1459… מילא, פּאַשע, דו האַלסט שוין בײַם חלשן. באַסטאַ, אין בעט אַרײַן! אינדערפֿרי וועסטו בעסער פֿאַרשטיין. 
 (סוף קומט) 
                