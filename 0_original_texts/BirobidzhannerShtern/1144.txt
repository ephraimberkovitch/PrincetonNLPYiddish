
 דעם 21טן נאָיאַבער איז אין ישֹראל נפֿטר געוואָרן דער דיכטער זיסי ווייצמאַן. 
 ער איז געבוירן געוואָרן אין 6491 אין דער שטאָט בעלץ (מאָלדאָווע). אַ סך יאָרן געדינט אין דער סאָוועטישער אַרמיי אַלס אָפֿיצער פון אײַזנבאַן־מיליטער אויפֿן ווײַטן מיזרח, אין דער אַמורער געגנט, וועלכע גרענעצט מיט דער ייִדישער אויטאָנאָמער געגנט. אָפֿט האָט ער באַזוכט ביראָבידזשאַן, אַ סך געשריבן וועגן דער נאַטור פֿונעם ווײַטן מיזרח, ווי אויך וועגן דער שטאָט ביראָבידזשאַן. 
 ווי אַ ייִדישער דיכטער האָט זיסי ווייצמאַן דעביוטירט אויף די שפּאַלטן פֿונעם מאָסקווער זשורנאַל “סאָוועטיש היימלאַנד” אין 1791. ער האָט זיך באַשטענדיק געדרוקט אין “ביראָבידזשאַנער שטערן”, זיך געחבֿרט מיטן דעמאָלטיקן רעדאַקטאָר פֿון דער צײַטונג לעאָניד שקאָלניק און שפּעטער האָט ניט איבערגעריסן זײַן מיטאַרבעט מיט ״ביראָבידזשאַנער שטערן״. 
 אָט אַזוי האָט זיסי באַשריבן זײַן ערשטן אָנקומען קיין ביראָבידזשאַן: 
 ״אין 1791 האָב איך זיך סוף־כּל־סוף ארויסגעריסן פֿון דער מיליטער־דינסט קיין ביראָבידזשאַן. אויף שטאָט־טראָטואַרן, צו וועלכע איך בין געווען ניט צוגעוווינט, איז געלעגן אַ נאַסער שניי. עס האָט געווייעט אַזוי, ווי אין שקאָלניקס אַ ליד, אַ פּאָזיאָמקע, און די בלאַסע זון, וועלכע האָט קוים אַרויסגעקוקט פֿון אַ פֿענצטערל פֿון דער הימלשער קאַנצעלאַריע, האָט פֿאָרויסגעזאָגט אַ גוטע, כאָטש נאָך ניט קיין נאָענטע וועסנע. איך בין צום ערשטן מאָל געגאַנגען איבער אָט די טראָטואַרן אין רעדאַקציע פֿון די געגנטלעכע צײַטונגען (אַ ייִדישע און אַ רוסישע), וועלכע האָבן געוווינט בשותּפֿות און בשלום אין איין געבײַדע, און האָב זיך שטאָלצירט ביז גאָר, אַז איך בין געקומען אַהער ניט מיט קיין ליידיקע הענט — האָב איך שוין געהאַט די ערשטע פּובליקאַציעס פֿון מײַנע לידער אינעם מאָסקווער זשורנאַל ״סאָוועטיש היימלאַנד״ און אין דער אָרטיקער צײַטונג ״ביראָבידזשאַנער שטערן״. דערצו נאָך האָב איך מיטגענומען עטלעכע פֿרישע לידער אויף ייִדיש״. 
 זיסי ווייצמאַן האָט אָנטיילגענומען אין דער קאָלעקטיווער זאַמלונג פֿון סאָוועטישע ייִדישע דיכטער “האָריזאָנטן”, וואָס איז דערשינען אין 7891 אין מאָסקווע. זינט סוף 08ער יאָרן איז דער דיכטער געווען טעטיק אין דער ייִדישער געזעלשאַפֿט “תּרתּות לעם” פֿון דער שטאָט סאַמאַרע, וווּ ער האָט דעמאָלט געוווינט. אין 6002 איז ער עולה געווען קיין ישׂראל. זיסי איז געווען אַ פֿיליאָריקער מחבר פֿונעם ישֹראלדיקן אינטערנעץ־זשורנאַל ״מי זדעס״ (״מז״) — ״מיר זײַנען דאָ״, וואָס עס האָט אים רעדאַגירט לעאָניד שקאָלניק. 
 פֿאַר אָט דעם אינטערנעץ־זשורנאַל האָט ווייצמאַן אָנגעשריבן אַ ריי אַרטיקלען וועגן די ייִדישע ליטעראַטן, דערין ביראָבידזשאַנער. 
 ״לעאָניד האָט מיך באַקאַנט געמאַכט מיט הײַפֿל ייִדישע שריפֿטשטעלער, וועלכע זײַנען לעבן געבליבן נאָכן ״ביראָבידזשאַנער ענין״, וואָס איך האָב וועגן אים דעמאָלט קיין אַנונג ניט געהאַט... אַדאַנק שקאָלניקן האָב איך זיך באַפֿרײַנדעט מיט די ייִדישע שריפֿטשטעלער בוזי מילער, ליובע וואַסערמאַן, איציק בראָנפֿמאַן, העשל ראַבינקאָוו, סאַלוואַדאָר באָרזשעס, נחום פֿרידמאַן — ערע זייער אַלעמענס אָנדענק!״ — האָט דערציילט שפּעטער זיסי ווייצמאַן. 
 אין 4102 יאָר האָט זיסי איבערגעזעצט אויף רוסיש ישֹראל עמיאָטס בוך ״ביראָבידזשאַנער ענין״. די איבערזעצונג האָט זיך אין המשכים פּובליקירט אין ״מז״. הײַנטיקס יאָר האָט מען אין ביראָבידזשאַן צוגעגרייט די רוסישע ווערסיע פֿונעם בוך צום דרוק און עס איז נאָר וואָס דערשינען, אילוסטרירט דורך דעם ביראָבידזשאַנער קינסטלער וולאַדיסלאַוו צאַפּ. 
 אין 2991 איז אין סאַמאַרע דערשינען זיסי ווייצמאַנס זאַמלונג לידער ״לחיים!״ אין לעאָניד שקאָלניקס איבערזעצונג אין רוסיש. זײַן צווייט בוך — ״אַ פֿריילעכער רעגן״ איז אַרויסגעגאַנגען אין דער סעריע “ביבליאָטעק פֿון דער הײַנטצײַטיקער ייִדישער ליטעראַטור” אין תּל־אָבֿיבֿ אין 6102. 
 טאַקע מיט זיסי ווייצמאַנס לידער האָט זיך אָנגעהויבן דאָס אומקערן זיך פֿון ייִדיש אין דעם ליטעראַריש־פּובליציסטישן אַלמאַנאַך ״ביראָבידזשאַן״. 


 
 רעדאַקציע ״בש״ 


 
 &nbsp; 

 זיסי וויצמאַן 
 
 ביראָבידזשאַנער בלומען 
 כ׳בין פֿאַרנאַכט אין שטאָט אָנגעקומען, 
 און באַגעגנט מיך האָבן די בלומען. 
 בלויע — פּונקט, ווי דער הימל אין יון, 
 רויטלעכע, הייסע, ווי שטראַלן פֿון זון, 
 געלע, ווי שטילע לבֿנהקע שײַן — 
 דופֿטיקע בלומען פֿון ביראָבידזשאַן. 
 בלומען — אין גאַסן, בלומען — אין סקווער, 
 כ׳שטיי ווי פֿאַרכּישופֿט, און צאַפּלדיק קוועל, 
 כ׳שטיי, אין דער גרויסער שיינקייט פֿאַרטומלט 
 צווישן די ביראָבידזשאַנער בלומען. 
 
 *** 
 און אויב צומאָל 
 נעמט, מענטשן, אַלץ צום האַרצן: 
 דעם זומערדיקן רעגן, 
 וואָס שעפּטשעט שטיל אַ צאַרטער 
 אויף זײַנע הימל־וועגן; 
 נעמט, מענטשן, אַלץ צום האַרצן: 
 דעם טומל פֿון די וועלדער, 
 דעם ווינט, וואָס בייז און האַרב איז 
 און יאָמערט אויף די פֿעלדער. 
 און אויב צומאָל ווערט שווער, 
 און עס באַהערשט אַן אומעט, 
 איז ווער זשע ווייסט ניט, ווער: 
 דער העלער טאָג וועט קומען. 
 *** 
 
 געזעגענונג 
 עס איז שוין צײַט צעשיידן זיך, מײַן טײַגע, 
 מײַן ווילדע חיה און מײַן לינדער פֿרײַנד. 
 זינג אויס די ליד, וואָס ס׳זינגען בלויז די טײַכן, 
 צעשפּרייט די שנייען פֿונעם ראַנד צו ראַנד. 
 אַ ווײַטער מיזרח, דײַנע בערג און טאָלן 
 פֿון פֿרילינגצוויט די שיינקייט און די פּראַכט, 
 די היים, וואָס נאָענט מיר איז זי געוואָרן, — 
 זי רופֿט מיך און זי לויכט מיר אין דער נאַכט. 
 
 *** 
 ווען סע שטאַרבט אָפּ אַ בוים, 
 פֿאַלן אַראָפּ די בלעטער. 
 בלעטער גרינע און געלע 
 פֿאַלן שטיל, ניט געשווינד. 
 ווען סע שטאַרבט אַ פּאָעט, 
 פֿאַרבלײַבן די לידער די העלע, 
 און ווי יתומעלעך, קלאָגעדיק, 
 ציטערן זיי אויפֿן ווינט... 


 
 