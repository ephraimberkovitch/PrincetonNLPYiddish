
 פֿיליפּ שװאַרץ 
 אַז מע רעדט װעגן אַ „נאַכט פֿון דערשאָסענע פּאָעטן”, שװימט גלײַך אַרױף אױפֿן זינען די שרעקלעכע דאַטע פֿון 12טן אױגוסט 1952 און דער אומקום פֿון די סאָװעטישע הרוגי־מלכות אין יענעם טאָג. 
 אין יענע שוידערלעכע יאָרן האָט מען אין מאָסקװע, אין ראַטן־פֿאַרבאַנד ליקװידירט דעם ייִדישן אַנטיפֿאַשיסטישן קאָמיטעט . ליקװידירונג איז דאָ טײַטש — פֿאַרשיקן אין גולאַג און פֿאַרמשפּטן צום טױט. צװישן די קרבנות זײַנען געװען די חשובֿסטע און גרעסטע סאָװעטיש־ייִדישע שרײַבער. 
 װער געדענקט אָבער, אַז שױן מיט כּמעט 15 יאָר פֿריִער האָט מען אױסגעהרגעט ייִדישע ליטעראַטור־מענטשן אין מינסק? דעמאָלט איז אין ראַטן־פֿאַרבאַנד געװען די צײַט פֿון „גרױסן טעראָר”. אין די יאָרן 1937–1938 האָבן געװילדעװעט סטאַלינס תּלינים מיטן קאָמיסאַר יעזשאָװ בראָש און פֿאַרצוקט העכער 600.000 מענטשן איבערן גאַנצן לאַנד. פֿאַר דער עפֿנטלעכקײט האָט מען אַרױסגעשטעלט די־אָ רדיפֿות און הריגות פֿאַר אַן אָרנטלעך־יושרדיקן משפּט, מכּלומרשט, אַ מין רײניקונג. אין דער מינסקער „שװאַרצער נאַכט” פֿון 29סטן און 30סטן אָקטאָבער 1937 האָבן די סטאַלינישע קאַטן אומגעבראַכט אַן ערך 130 מענטשן — אינטעליגענטן, וכּדומה. 
 צװישן אַנדערע זײַנען דעמאָלט אומגעקומען דער גרױסער דיכטער פֿון רײַסן 
 איזי כאַריק Изи Харик drive2.com 
 משה קולבאַק (1896 – 1937), און דער יונגער פּאָעט, װאָס האָט דאַן פֿאַרנומען דעם סאַמע ערשטן אָרט אין ייִדישן קולטור־לעבן פֿון בעלאַרוס, איזי כאַריק (1898– 1937). ניט געקוקט אױף דעם, װאָס דעם קאָמיסאַר יעזשאָװס פּײַניקער האָבן אױסגעהרגעט ייִדן און ניט־ייִדן אױך אין אַנדערע סאָװעטן־רעפּובליקן, האָבן ייִדן געליטן אַם שטאַרקסטן דװקא אין בעלאַרוס. 
 פֿרעגט זיך אַ פֿראַגע, װאָס איז דער חילוק פֿון בעלאַרוס ביז צו אוקראַיִנע און רוסלאַנד, פֿאַרװאָס דװקא די מינסקער ייִדישע שרײַבער? דער גרױסער כראָניקער פֿון דער ייִדישער ליטעראַטור אין ראַטן־פֿאַרבאַנד, אַלעקסאַנדער פּאָמעראַנץ, האָט פֿרי אָנגעכאַפּט דעם דאָזיקן חילוק, באַמערקנדיק , אַז אָנהײב 1930ער יאָרן „װערט ער [כאַריק] באַערט פֿון דער װײַסרוסישער רעגירונג דורך אַרײַננעמען אים װי אַ מיטגליד אין דעם צענטראַלן אױספֿיר־קאָמיטעט. אָבער דאָס האָט אױך געפֿירט צו זײַן טױט”. דער פּאַריזער שרײַבער משה שולשטײן האָט געשריבן מכּוח דעם אין זײַנע זכרונות — עטלעכע יאָר שפּעטער פֿון פּאָמעראַנץ און עטװאָס מער בפּרטימדיק: „איזי כאַריק, זײַענדיק אַ מינסקער, איז דעמאָלט געװען אַ מיטגליד פֿון דער װײַסרוסישער רעגירונג. […] איך האָב געזען אין דעם נישט בלױז דאָס אָפּגעבן כּבֿוד מצד דער ראַטנמאַכט אַ ייִדישן פּאָעט, נאָר דאָס אָפּגעבן כּבֿוד דער גאַנצער ייִדישער ליטעראַטור. ערשט מיט יאָרן שפּעטער האָט מען באַנומען אַז כאַריק איז געװען אין דער װײַסרוסישער רעגירונג נישט מער װי אַ שבת־שײנדל און אַז אױך די װײַסרוסישע רעגירונג אַלײן איז געװען נישט מער װי אַ שבת־שײנדל. […] אָבער פֿאַרן שטיקל כּבֿוד װאָס איז אים צוגעטײלט געװאָרן, זיכער מיט אױסרעכענונג און כּװנה, האָט ער געדאַרפֿט זײער טײַער באַצאָלן”.&nbsp; 
 אַכּלל, אין דער װײַסרוסישער סאָװעטן־רעפּובליק האָבן ייִדישע שרײַבער פֿאַרנומען אַ צענטראַלן אָרט אינעם אַלגעמײנעם פּאָליטישן און קולטורעלן לעבן, און טאַקע צוליב דעם זײַנען זײ געפֿאַלן קרבנות עפֿטער װי אירע חבֿרים און קאָלעגעס אין מאָסקװע, כאַרקאָװ צי קיִעװ. 
 װי אַזױ האָט אָבער אַ יונגער פּאָעט, אַן אָקערשט אָנגעקומענער אין מינסק, מישטײנס געזאָגט, זוכה געװען צו אַזאַ קאַריערע, אַזאַ גיכן אױפֿקום? פֿאַרװאָס איז דװקא אין מינסק געװען אַן אָרט פֿאַר אַזעלכע קאַריערעס? װי ס׳באַמערקט די פּאָעטעסע רחל בױמװאָל, איז די שטאָט „נאָך אין יענע יאָרן געװען היפּש פֿאַרשלאָפֿן”. מינסק גופֿא איז גאַנץ גיך אױפֿגעשטיגן צום מעמד פֿון אַ הױפּטשטאָט און געװען סך־הכּל אַ ניט־צו־גרױסע שטאָט אין פֿאַרגלײַך צו אַנדערע הױפּטשטעט און געלעגן כּמעט אױפֿן גרענעץ מיט פּױלן. בעת־מעשׂה האָט די פֿרישע עיר־הבירה פֿאַרמאָגט אַ ייִדישע באַפֿעלקערונג אין די צענדליקער טױזנטער. דער ייִדישער ייִשובֿ אין מינסק װידער איז אױפֿגעקומען ניט אַזױ גיך און פּלוצעמדיק װי אין מאָסקװע, למשל. י.&nbsp;י. זינגער האָט באַטראַכט דעם ענין אױף אָט אַזאַ מין אופֿן: „מער װי אין מאָסקװע האָט דאָ [אין מינסק] דאָס ייִדישע לעבן אַ זין און אַן אינהאַלט. […] די פֿירער און די שריפֿטשטעלער פֿון דער ייִדישער גאַס זענען אין מאָסקװע — נאָר אױף דעם פֿאָן פֿון דער […] קלױסטערדיקער מאָסקװע איז דאָס ייִדישע לעבן אַ פֿרעמדער פֿלעק, אַ שטיק אומזין. […] די גרױסע שטײנערנע עכט־רוסישע מאָסקװע לײַדט נישט דעם צוגעטשעפּעטן ‚ממזרל’. אין מינסק זענען די ייִדישע אױפֿשריפֿטן, שולן, קורסן, טעאַטער, צײַטונג, געריכט, װיסנשאַפֿטלעכער אינסטיטוט – אַ נאַטירלעכקײט”. 
 אַזאַ מין סיטואַציע דערפֿירט ממילא דערצו, אַז ייִדן דאָמינירן אין דער מינסקער קולטור און פּאָליטיק מערער װי אין דער רוסישער הױפּטשטאָט. בפֿרט נאָך אַז 
 Мойше Кульбак משה קולבאַק 
 ס׳רובֿ בעלאַרוסן װױנען אין די דערפֿער, בעת ייִדן װױנען, על־פּי רובֿ, אין די שטעט און שטעטלעך. דערצו נאָך איז ניטאָ בײַ די בעלאַרוסן אַזאַ אימפּעטפֿולע און שפּרודלדיקע נאַציאָנאַל־באַװעגונג װי, אַ שטײגער, אין אוקראַיִנע. װי אַ פּועל־יוצא פֿון דעם־אָ מצבֿ האָט מען אין די הױכע פֿענצטער אַפֿילו ערנסט אין באַטראַכט גענומען דעם פֿאָרשלאָג, צו שאַפֿן אַ בעלאַרוסיש־ייִדישע רעפּובליק, אײדער מע האָט באַשלאָסן צו גרינדן די אױטאָנאָמע געגנט אין ביראָבידזשאַן. 
 פֿון ייִדיש־ליטעראַרישן קוקװינקל װידער האָט מינסק ניט אַזאַן אַ ייִחוס װי, אַ שטײגער, קיִעװ, װוּ ס׳האָבן אָנגעהױבן דרוקן זײער פּאָעזיע דוד האָפֿשטײן, פּרץ מאַרקיש, איציק פֿעפֿער און לײב קװיטקאָ. נאָך לאַנג פֿאַר דער רעװאָלוציע פֿון 1917טן יאָר האָט זיך געהאַט באַזעצט דאָרט דוד בערגעלסאָן. אין דער קיִעװער גרופּע אַרום בערגעלסאָנען זײַנען אין 1909 אַרײַן, צװישן אַנדערע, אָשר שװאַרצמאַן, דער נסתּר, נחמן מײזיל און עזרא קאָרמאַן. נאָך פֿריִער האָט שלום־עליכם אַװדאי אױך געהאַט אַ באַזונדערע באַציִונג צו קיִעװ. פֿאַר דער ייִדישער ליטעראַטור װײַטער אױף צפֿון, אין רײַסן, איז פֿאָרט װילנע געװען די אמתדיקע עיר־הבירה, ניט מינסק. 
 לאָזט זיך אױס, אַז פֿון אײן זײַט האָט „דאָס ייִדישע לעבן [אין מינסק] געברױזט און געשפּרודלט”, להכעיס דעם, װאָס ס׳איז געװען אַ „היפּש פֿאַרשלאָפֿענע” שטאָט, װי ס׳דריקט דאָס אױס רחל בױמװאָל. פֿון דער אַנדער זײַט איז ניט געװען קײן מיוחסדיקע ליטעראַרישע טראַדיציע און, אַזױ אַרום, אָרט פֿאַר אַ פֿרישן פֿונאַנדערבלי פֿון באַנײַערישע כּוחות, פֿאַר אַ גיכן אַרױפֿשטײַג פֿון יונגע שרײַבער און אַ קריגערישע ראַנגלעניש צװישן זײ. אַחוץ כאַריקן האָבן אױך די ליטעראַטור־קריטיקער יאַשע בראָנשטײן און כאַצקל דונעץ זוכה געװען צו אַזאַ מין גיכער הצלחה און זײַנען דערנאָך דערמאָרדעט געװאָרן אױף אַזאַ אַכזריותדיקן אופֿן. 
 משה קולבאַק, איזי כאַריק, יאַשע בראָנשטײן, כאַצקל דונעץ, דער פּאָעט אהרן יודעלסאָן און נאָך צענדליקער ייִדישע אינטעליגענטן און פֿונקציאָנאַרן 
 Юлий Таубин יולי טאַובין wikipedia.org 
 זײַנען אַװעקגעהרגעט געװאָרן אין אײנעם מיט בעלאַרוסישע שריפֿטשטעלער, פּאָעטן און קינסטלער – צװישן זײ, אגבֿ, אױך אַ בעלאַרוסישער דיכטער פֿון ייִדישן אָפּשטאַם, יולי (יודל) טאַובין (1911 – 1937). פֿון דעם דרינגען מיר, אַז מע האָט זיך גענומען אױסקױלן די פּאָליטישע און קולטורעלע פֿירערשאַפֿט, אָן אונטערשײד, צי דאָס זײַנען ייִדן, פּאָליאַקן אָדער בעלאַרוסן, װיבאַלד ס׳איז נאָר געװען אַ שמץ פֿון אַ ספֿק אין דער אומקריטישער געטרײַשאַפֿט צו דער מאַכט. אָפֿיציעל האָט מען געמאַכט אַן אָנשטעל פֿון אַ פֿאַראורטײלונג מצד שפּיאָנאַזש און טראָצקיזם. אַחוץ דעם האָט די דאָזיקע גזירה מן הסתּם געדינט אױף צוצושטעלן אַ שרעקלעכע מתּנה לכּבֿוד דעם יאָרטאָג פֿון דער אָקטאָבער־רעװאָלוציע. 
 מיט יענער „שװאַרצער נאַכט” האָט עס זיך אָבער נאָך ניט געענדיקט. דעם זעלבן האַרבסט האָט דער ען־קאַ־װע־דע (דער פֿאָלקס־קאָמיסאַריאַט פֿאַר אינערלעכע ענינים) אױך אַװעקגעקױלעט דעם קריטיקער און רעדאַקטאָר, אבֿרהם־אײַזיק דמשׂק, דעם דירעקטאָר פֿון ייִדישן מלוכה־טעאַטער, מיכאַיִל ראַפֿאַלסקי, און דעם רעדאַקטאָר פֿון עטלעכע מינסקער ייִדישע צײַטונגען און זשורנאַלן, עליע אָשעראָװיטש. 
 אַדאַנק דעם הױפּט פֿון װײַסרוסישן ען־קאַ־װע־דע, לאַװרענטי צאַנאַװאַ, זײַנען די רדיפֿות אױף ייִדישע שרײַבער װײַטער אָנגעגאַנגען אין 1941סטן יאָר. דאָ ניט לאַנג האָט מען אַנטדעקט אין אַרכיװ צאַנאַװאַס אַ בריװ, װאָס ער האָט אין 1938 געשיקט צו דעם מאָסקװער הױפּט פֿונעם קאָמיסאַריאַט, לאַװרענטי בעריאַ. אין דעם בריװ באַשולדיקט ער אַ גרופּע ייִדישע שרײַבער װאָס האָבן זיך כּלומרשט צוזאַמענגערעדט בסוד װעגן אַ קאָנספיראַציע קעגן דער סאָװעטישער מאַכט. װי די היסטאָריקער גענאַדי עסטרײַך און אָלעג בודניצקי װײַזן אָן, האָט צאַנאַװאַ אָפּגעמאַכט דעם דאָזיקן בלבול נוצנדיק פֿריִערדיקע פֿאַרהער־פּראָטאָקאָלן – פֿון 1937סטן יאָר. 
 אַזעלכע אַרעסטאַנטן װי קולבאַקן, בראָנשטײנען צי דעם פּאָעט משה טײף האָבן די ען־קאַ־װע־דעשניקעס גענײט צו זאָגן מסירות אױף אַנדערע שרײַבער, 
 Зелик Аксельрод זעליק אַקסעלראָד 
 זײערע פֿרײַנד. װי ס׳האָט ניט זעלטן געטראָפֿן אין אַזעלכע פֿאַלן, האָבן די פּראָטאָקאָלן פֿון יענע פאַרהערן געהאַט אַ פּעולה װי אַ „צײַטבאָמבע”. ערבֿ דער מלחמה מיט די דײַטשן האָט געװעלטיקט אַן אָנגעשפּאַנטע שטימונג, און ס׳האָט זיך געמאַכט אַ געלעגנהײט, די צײַטבאָמבע זאָל זיך אױפֿרײַסן. צוערשט האָט מען אַרעסטירט זעליק אַקסעלראָדן , װאָס איז נאָך כאַריקס און קולבאַקס אומקום פֿאַרבליבן דער ערשטער ייִדישער פּאָעט אין לאַנד, און מיט אים עליע קאַהאַן און גריגאָרי (הירשל) בעריאָזקין . קאַהאַן און בעריאָזקין האָבן על־פּי נס באַװיזן זיך אַרױסראַטעװען פֿון תּפֿיסה, בעת אַקסעלראָד איז דערשאָסן געװאָרן, ניט לאַנג אײדער די דײַטשן האָבן פֿאַרנומען מינסק. 
 חיים מאַלטינסקי , אײנער פֿון די כּלומרשטיקע קאָנספּיראַטאָרן, װאָס האָבן איבערגעלעבט יענע גזירה, האָט באַשריבן דאָס אױפֿפֿירעכץ פֿון די מאַכט־אָרגאַנען ערבֿ דער דײַטשיש־סאָװעטישער מלחמה בזה הלשון : „אַנשטאָט צו פֿאַרנעמען זיך מיט דער סאָװעטישער גרענעץ, צו זען װאָס עס טוט זיך פֿון יענער זײַט בריסק, װי אַזױ עס גרײטן זיך צום באַפֿאַלן סאָװעט־רוסלאַנד די היטלעריסטישע דיװיזיעס, האָבן פּאָנאָמאַרענקאָ און צאַנאַװע אױפֿגעהױבן זײערע מענטשן אין קאַמף מיט די ייִדישע שרײַבער; עס האָבן זיך אָנגעהױבן רדיפֿות אױף די ייִדישע שרײַבער אין װײַסרוסלאַנד, מ׳האָט אָנגעהעצט אײן גרופּע שרײַבער אױף די אַנדערע און אין אַפּריל 1941 — אַן אַנדערהאַלבן חדשים פֿאַרן פֿאַשיסטישן אָנפֿאַל פֿון היטלערן האָבן זיך אין מינסק אָנגעהױבן אַרעסטן פֿון ייִדישע שרײַבער.” 
 Арон Юдельсон אהרן יודעלסאָן skolas.jimdofree.com 
 אַחוץ מאַלטינסקין, בעריאָזקינען און קאַהאַנען האָבן זיך אַרױסגעריסן פֿון די הענט פֿון ען־קאַ־װע־דע די שרײַבער אײַזיק פּלאַטנער, הירש קאַמענעצקי און גענאַדי (הענעך) שװעדיק , כאָטש שװעדיק איז דערנאָך געפֿאַלן אין דער מלחמה. דער שרײַבער צדוק דאָלגאָפּאָלסקי האָט שױן 1937 אײַנגעזעסן און איז, אַפּנים, דער אײנציקער פֿון די אַרעסטירטע ייִדישע שרײַבער, װאָס איז דעמאָלט אַװעק מיטן לעבן. משה טײף איז ניט לאַנג נאָך דער שחיטה פֿון 1937 אַרעסטירט געװאָרן און האָט אָפּגעזעסן צװײ יאָר אין לאַגער ביזן אױסבראָך פֿון קריג. ס׳רובֿ שרײַבער האָבן געקעמפֿט אַקעגן היטלערס חיילות, אָבער צוריקקומענדיק פֿון דער מלחמה זיך שױן מער ניט אומגעקערט אין איר אַמאָליקער הײמשטאָט אָדער געבליבן דאָרט נאָר אױף אַ קורצער צײַט. ניט װינציק פֿון זײ האָט מען נאָך דער מלחמה פֿאַרשיקט אין גולאַג, אַפֿילו די, װאָס האָבן געדינט אין דער רױטער אַרמײ. אײנער חיים מאַלטינסקי האָט זיך אומגעקערט קײן מינסק נאָך זײַן באַפֿרײַונג פֿון גולאַג אין 1956 און האָט געשריבן פֿאַרן זשורנאַל „סאָװעטיש הײמלאַנד”, ביז ער איז אַרױסגעפֿאָרן קײן מדינת־ישׂראל אין 1974. אין די שפּעטערדיקע יאָרן איז אין מינסק אַחוץ אים נאָך געװען הירש רעלעס, װאָס האָט, װײַזט אױס, באַװיזן אױסצומײַדן אין גאַנצן סאַלינס רדיפֿות און בײַם סוף שױן אײנער אַלײן געהאַלטן אַ לעצטע פּאָזיציע אין דער װײַסרוסישער הױפּטשטאָט. 
 בדיעבֿד זעען מיר, אַז מיטן מאַסנמאָרד פֿון אָקטאָבער 1937 האָט זיך אָנגעהױבן דער סוף פֿון דער ייִדישער ליטעראַטור אין בעלאַרוס: אין די 1930ער און 1940ער יאָרן האָט מען ממשיך געװען אױסטיליקן די ייִדישע ליטעראַרישע סבֿיבֿה אין מינסק. נאָך דער סטאַליניסטישער תּקופֿה איז שױן כּמעט קײן זכר ניט פֿאַרבליבן נאָך דער ייִדישער ליטעראַטור, װאָס האָט אַמאָל „געברױזט און געשפּרודלט” אין מינסק. לאָמיר זיך דערמאָנען, װאָס איז אַמאָל געװען, מיט רחל בױמװאָלן, װאָס רעכנט אױס פֿאַר אונדז די אינסטיטוציעס, װאָס מינסק האָט פֿאַרמאָגט אַמאָל: 
 „אַ ליטעראַריש־קינסטלערישער זשורנאַל, דרײַ צײַטונגען, אַן אָפּטײלונג בײַם ביכער־פֿאַרלאַג און בײַם אוניװערסיטעט, אַ ייִדישע סעקציע אין שרײַבער־פֿאַראײן, ייִדישע אָװנטן, לעקציעס, אַ ייִדישער טעכניקום, אַ מלוכה־טעאַטער און װאָס נאָר ניט?!” 
 דער פּאַריזער דיכטער, משה שולשטײן, האָט אָנגעשריבן אַ ציקל קינות נאָך די סאָװעטישע הרוגי־מלכות. דאָ גיבן מיר איבער עטלעכע סטראָפֿעס פֿון זײַן ליד „אין שײַן פֿון קדושים” : 
 בײַ דער שײַן פֿון טונקעלען געדעמפֿטן ליכט 
 לאָמיר זיצן אַרום טיש און שװײַגן װי אַבֿלים, 
 שולטער בײַ אַ שולטער אײַנגעפּרעסט, געדיכט. 
 לאָמיר בלױז פֿון צײַט צו צײַט פֿון זײ דערצײלן. 
 ס׳לײגט זיך איבער אונדז די עצבֿות װי אַן אוהל־דאַך, 
 ס׳װעט זי נאָך די מאָרגן־שײַן אױף אונדז געפֿינען. 
 לאָמיר זײ דערמאָנען צום באַדױער און צום שבֿח 
 ביז עס װעט אין שױב שאַריען אױף באַגינען. 
 אפֿשר גאָר באַדאַרף מען נישט קײן שבֿחים און קײן רײד. 
 װען די קעפּ װי אַש־באַשיטע זענען פֿינצטער־כמאַריק. 
 װי די זײדעס פֿלעגן זאָגן תּהילים שטילערהײט, 
 לאָמיר זאָגן אַ קאַפּיטל קולבאַק, אַ קאַפּיטל כאַריק. 
 אײַנגעשלאָסן אין־זיך און מיט אַלעמען באַנאַנד, 
 װי אַ רינג אין רינג — אַן אָרעם אין אַן אָרעם. 
 װאָס איז אונדז געבליבן נאָך בײַם סאַמע ראַנד 
 װי צו בלעטערן אין זײערע פֿאַרשעמטע ספֿרים. 
 איז לאָמיר טאַקע איבערלײענען עטלעכע שורות פֿון איזי כאַריקס אַ ליד. דאָס דאָזיקע ליד איז אַרױס אין אַ ציקל פּאָעמעס אונטערן נאָמען „שטעטל” און עס דריקט אױס די באַציִוּנג צום שטעטל, װוּ ס׳האָט זיך אױפֿגעכאָװעט דער פּאָעטישער „איך” און װאָס ער באַזוכט עס איצט: 
 אַנטלױפֿן? איך קען ניט, איך װיל ניט אַנטלױפֿן, 
 און ס׳װערט שױן דאָ אוממעגלעך װײַטער צו זײַן. 
 עס האָט זיך דער חורבן צעלײגט אױף די הױפֿן, 
 און שױבן — פֿאַרלאָשענע טראָפּעלעך שײַן. 
 גאָרנישט און לײדיקײַט, פּוסטקע און װינטן. 
 עס הענגט דאָ אַ שטילע, פֿאַרלאָשענע שעה… 
 איך גײ און מיר דאַכט זיך — מע גײט נאָך פֿון הינטן, 
 קער איך זיך אום – איז דאָ קײנער ניטאָ. 
 גײ איך פּאַמעלעך און ס׳װילט זיך מיר יאָגן 
 עס הילכט דאָ צעשראָקן מײַן טראָט אױף דער ערד, 
 טראָג איך זיך אום און איך בעט זיך: 
 זאָל טאָגן, זאָל טאָגן! איך קען שױן ניט מער! 
 
 