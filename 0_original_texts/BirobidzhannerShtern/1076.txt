
 
 פֿאָרזעצונג. אָנהייב אין נומ.14 
 פּרק מסעות בנימין החמישי 
 
 מיסטער דזשאָזעף בערעזין איז געווען רײַך און ער איז געווען אַן ערנסטער בעל־צדקה. די ייִדישע שפּראַך איז געווען זײַן ליבע. אַליין האָט ער געקענט בלויז געציילטע ייִדישע ווערטער און אויסדרוקן, אָבער מיסטער דזשאָזעף בערעזין האָט ליב געהאַט הערן אַנדערע ריידן ייִדיש. זײַן פֿילאַנטראָפּישע טעטיקייט אויף דעם געביט האָט מיסטער דזשאָזעף בערעזין אָנגעהויבן פֿונעם שטיצן ביסלעכווײַז כלערליי ייִדיש־קרײַזן און פּליי־גרופּעס. דערנאָך איז ער געוואָרן אַ וואַזשנער דאָנייטאָר פֿון זומער־קורסן פֿאַר ייִדיש און פֿון אַקאַדעמישע סטרוקטורן, וועלכע האָבן זיך פֿאַרנומען מיטן אונטעריכטן און פֿאָרשן די ייִדישע שפּראַך, ליטעראַטור, פֿאָלקלאָר און אַזוי ווײַטער. 
 מיסטער דזשאָזעף בערעזין האָט ליב געקראָגן קומען אויף געשטיצטע דורך אים קורסן, לעקציעס, קאָנפֿערענצן און אַנדערע אונטערנעמונגען. אַז מע האָט אויף זיי גערעדט ייִדיש, האָט ער ניט פֿאַרשטאַנען, נאָר געשוויגן, שעפּנדיק נחת, אָבער אַז עמעצער האָט, חלילה, עפּעס געפֿרעגט אָדער עפּעס דערקלערט אויף ענגליש, פֿלעגט דער בעל־צדקה הויך און שטרענג פֿאָדערן: “ייִדיש אָנלי!” מע זאָגט, אַז פֿון דעם שטאַמט זײַן צונעמעניש “מיסטער דזשאָזעף ייִדיש־אָנלי”, אונטער וועלכער ער איז אַרײַן אין דער געשיכטע. דעם נדבֿנס פֿאַמיליע־נאָמען “בערעזין” האָט מען אין פֿאַרלויף פֿון דער צײַט פֿאַרגעסן. בנימין האָט אים אָפּגעזוכט, זיך גרייטנדיק צו דער רײַזע אויף צערעס. 
 
 מיסטער דזשאָזעף ייִדיש־אָנלי האָט געחלומט טאָן לטובֿת ייִדיש עפּעס אַזוינס, וואָס זאָל ניט בלויז האַלטן זײַן געליבט לשון אויפֿן אויבערפֿלאַך, נאָר טאַקע געבן דעם לשון אַ גרונט אונטער די פֿיס. עמעצער האָט געווענדט זײַן אַכט אויף דער דערפֿאַרונג פֿון די אירלענדער, וועלכע האָבן געשאַפֿן אַ מין רעזערוואַטן פֿאַר זייער אונטערגייענדיקער שוין במשך פֿון דורות שפּראַך. יענער עמעצער האָט אויך דערציילט מיסטער דזשאָזעפֿן ייִדיש־אָנלי, אַז אַזעלכע רעזערוואַטן הייסן געלטאַכטן. 
 —&nbsp;&nbsp;&nbsp;&nbsp;&nbsp;&nbsp;&nbsp; אײַ ניד ע ייִדיש געלטאַכט, — האָט, אויב מע קאָן גלייבן דער לעגענדע, געזאָגט מיסטער דזשאָזעף ייִדיש־אָנלי, און פֿון דעמאָלט אָן איז דאָס שאַפֿן אַ ייִדישן געלטאַכט געוואָרן זײַן אידייע־פֿיקס. קודם־כּל האָט ער נאַטירלעך אָנגעהויבן אונטערצוזוכן אַן אָרט, וואָס זאָל קאָנען ווערן דער באָדן פֿונעם ייִדישן געלטאַכט. אַזוי ווי אויפֿן ערדקויל איז קיין פּאַסיק שטיק ערד פֿאַר דעם ניט געבליבן, האָט מיסטער דזשאָזעף ייִדיש־אָנלי געווענדט זײַן בליק צום הימל. ווי אין פּסוק שטייט: “אשֹא איני אל ההרים – מאַיִן יבֿוא עזרי” . אַזוי ווי מעטאָדיקעס פֿון טעראַפֿאָרמירונג זײַנען שוין געווען גאַנץ אַנטוויקלט, איז דאָס געווען ניט נאָר ראָמאַנטיש, אלא אויך תּכליתדיק. 
 
 לכתּחילה האָט מיסטער דזשאָזעף ייִדיש־אָנלי געקויפֿט רעכט אויף עקספּלואַטאַציע פֿונעם קראַטער שלום־עליכם אויף מערקור. ער האָט געמיינט, אַז אַליין דער נאָמען, וואָס איז געגעבן געוואָרן דעם קראַטער נאָך אינעם 20טן יאָרהונדערט, איז אַ רמז אויף דעם, אַז דווקא דאָרט דאַרף זיך געפֿינען דער ייִדישער געלטאַכט. דער דיאַמעטער פֿונעם קראַטער איז בערך 190 קילאָמעטער, און דאָס וואָלט געווען גענוג פֿאַר אַזאַ פּראָיעקט. אָבער עס האָט זיך אַרויסגעוויזן, אַז די נאָענטקייט פֿון מערקור צו דער זון שאַפֿט צו פֿיל טעכנישע פּראָבלעמען. מיסטער דזשאָזעף ייִדיש־אָנגלי האָט געוואָלט אַן אייגענעם פֿרײַען הימל, זאָל זײַן אַ קליינעם, און ניט קיין קופּאָל, זאָל זײַן אַ ריזיקן. דערצו נאָך האָט ער ניט געוואָלט האָבן קיין שכנים, אפֿילו ווײַטע, נאָר פֿאַרהעלטנישמעסיק גרינג צוטריטלעכע. דער ייִדישער געלטאַכט האָט געמוזט זײַן “ייִדיש אָנלי”, מיט דעם גאַנצן אַנטוראַזש. דערפֿאַר האָט דער גרינדער פֿונעם ייִדישן געלטאַכט געקויפֿט סוף־כּל־סוף רעכט אויף צערעס, און די רעכט אויפֿן קראַטער שלום־עליכם האָט ער פֿאַרקויפֿט דער ישֹראלדיקער פֿירמע “עובֿדי כוכבֿים ומזלות”, וועלכע האָט זיך ספּעציאַליזירט שוין דעמאָלט און ספּעציאַליזירט זיך אויך איצט אויף גרויסע בוי־פּראָיעקטן אין קאָסמאָס. אָט די פֿירמע, וואָס איז מער באַוווּסט אונטער איר געקירצטן נאָמען “עכּו’’ם בע’’מ” אָדער אויף ענגליש AKUM Ltd., האָט אויסגעבויט אינעם קראַטער שלום־עליכם איר פּראָדוצירוגנס־קאָמפּלעקס, פֿאַרשטייט זיך, מיט אַ ריזיקן קופּאָל, וווּ עס געפֿינט זיך אַ וווינונגס־ און אַן אָפּרו־זאָנע פֿאַר אירע מיטאַרבעטער, וועלכע קומען אויף וואַכטעס פֿונעם ערדקויל און פֿון אַנדערע באַפֿעלקערטע פּלאַנעטן. 
 
 אגבֿ, דווקא אָט די פֿירמע, “עכּו’’ם בע’’מ” האָט פֿאַרווירקלעכט מיסטער דזשאָזעף ייִדיש־אָנליס פּראָיעקט פֿונעם טעראַפֿאָרמירן צערעס לויט זײַנע פֿאָדערונגען. זי האָט אָפּגעהיט באַשטענדיקע געשעפֿט־קאָנטאַקטן מיטן ייִדישן געלטאַכט ביז איצט. אַדאַנק דעם, אייגנטלעך, האָט בנימין געקאָנט קומען אויף אַ שיף פֿון אָט דער פֿירמע פֿון מאַרס צו צערעס, פּינקטלעכער — צו איר קינסטלעכער לבֿנה. 
 
 אויף העברעיִש הייסט צערעס “קרס”. אָבער די חכמהלאָגן פֿון “עכּו’’ם בע’’מ” האָבן געהאַלטן פֿאַר בעסער שרײַבן דעם נאָמען פֿון דער דאָזיקער צווערג־פּלאַנעט מיט אַ כ’’ף – “כרס”. “כרס” באַטײַט אויף לשון־קודש, ווי באַוווּסט, “אַ טרעלבויך”, אָדער אַ “פֿעטער בויך”. האָבן די חבֿרה פֿון “עכּו’’ם בע’’מ” געוואָלט מיט דעם זאָגן, אַז צערעס איז אַ “בײַכיקע” פּלאַנעט אין אונטערשייד פֿון אַנדערע אָביעקטן פֿונעם אַסטעראָיִדן־פּאַס, וועלכע האָבן ניט בדרך־כּלל קיין עכטע רונדע פֿאָרם. נעמט, צום בײַשפּיל, כאָטשבי אַזעלכע גרויסע און באַפֿעלקערטע אַסטעראָיִדן, ווי וועסטע און יונאָ. 
 די גראָבע יאַטן פֿון “עכּו’’ם בע’’מ”, וועלכע מאַכן פֿון צײַט צו צײַט אַ פּראָפֿילאַקטישן רעמאָנט פֿון דער קינסטלעכער לבֿנה פֿון צערעס, רופֿן זי פּשוט — “אַסדה מספּר…”, דאָס הייסט פּלאַטפֿאָרם נומער אַזאַ און אַזאַ. דעם נומער געדענק איך ניט. זיי, די חבֿרה פֿון “עכּו’’ם בע’’מ” זײַנען ניט צו ראָמאַנטיש. די כאַפּערס פֿון צערעס, וועלכע נוצן באַשטענדיק אויס די קינסטלעכע לבֿנה פֿאַר זייער אַרבעט, רופֿן זי “לבֿנקע”. בנימינען איז אָט דער אומאָפֿיציעלער נאָמען זייער געפֿעלן געוואָרן. אָבער ער האָט געמוזט נעמען אין חשבּון, אַז אַלע איבעריקע תּושבֿים פֿון צערעס, חוץ די כאַפּערס, רופֿן די קינסטלעכע לבֿנה סתּם “ די לבֿנה” און אונדזער לבֿנה, די לבֿנה פֿונעם ערדקויל, רופֿן זיי “די אַלטע לבֿנה”. 
 יאָ, מע דאַרף דערקלערן, אַז מיטן אַלטן ייִדישן וואָרט “כאַפּערס” רופֿט מען אויף צערעס יענע, וואָס פֿאַרנעמען זיך מיטן אָפּזוכן, קלײַבן און טראַנספּאָרטירן צו דער “לבֿנקע” פֿאַרשיידנאַרטיק ווערטפֿול רויוואַרג, וואָס געפֿינט זיך אינעם אַסטעראָיִדן־פּאַס. איבערהויפּט פֿאַרקויפֿן זיי דאָס רויוואַרג דער זעלבער פֿירמע “עכּו’’ם בע’’מ”. די מיטאַרבעטער פֿון דער דאָזיקער פֿירמע, וועלכע האָבן מיט די צערעסער כאַפּערס באַשטענדיק צו טאָן, רופֿן זיי אויפֿן ישֹראלדיקן אופֿן “כאַפּערים”. אָט דער פּראָפֿעסיאָנעלער באַגריף האָט זיך פֿאַרשפּרייט איבערן גאַנצן אַסטעדאָיִדן־פּאַס, און איצט איז ער שוין ניט פֿאַרבונדן מיט צערעס בלויז. 
 
 פֿון דער “לבֿנקע” צו צערעס קומט רעגולער אַן אָרביטאַלע ווענדע. אין דעם מאָמענט, ווען בינימין איז אַרויס פֿון דער ווענדע, האָט זיך אַ הילך געטאָן דער נאַציאָנאַלער הימן פֿון צערעס: 
 
 זאָל אייביק שווימען אינעם רוים 
 צערעס, אונדזער וועלט. 
 זי איז אין ווירקלעכקייט אַ טרוים, 
 אין מידבּר — אַ געצעלט. 
 
 עס זײַנען אויפֿריכטיקע פֿרײַנד אַ לייב מיט אַ לאַם 
 דאָרט, וווּ די גאָלדענע פּאַווע פֿליט איבערן שוואַרצן ים. 
 
 עס קלינגט אויף צערעס פֿראַנק און פֿרײַ 
 דאָס ייִדישע וואָרט. 
 מיר זײַנען אונזדער טרוים געטרײַ, 
 און דאָס איז אונדזער אָרט. 
 
 עס זײַנען אויפֿריכטיקע פֿרײַנד אַ לייב מיט אַ לאַם 
 דאָרט, וווּ די גאָלדענע פּאַווע פֿליט איבערן שוואַרצן ים. 
 
 עס האָט דעם הימן אויסגעפֿילט אַ לעבעדיקע כלי־זמרים־קאַפּעליע. די מוזיקאַנטן זײַנען געשטאַנען מיט זייערע פֿלייטן, באַסן, פּויקן, נאָר איבערהויפּט פֿידלען אויפֿן דאַך פֿונעם קאָסמישן וואָקזאַל גלײַך צווישן רעגנבויגן־פֿענער פֿונעם ייִדישן געלטאַכט. די פֿאָן איז אַנטליִען געוואָרן בײַ דער ייִדישער אויטאָנאָמער געגנט, וועלכע איז געוואָרן די ערשטע מלוכהשאַפֿט, וואָס האָט געשטרעבט אַמאָל ווערן דער באָדן פֿאַר ייִדיש. מע האָט, אַזוי צו זאָגן, אויפֿגעהויבן די פֿאָן, וואָס איז אַרויסגעפֿאַלן פֿון די הענט פֿון די פֿאָרגייער. 
 
 1 איך הייב אויף מײַנע אויגן צו די בערג. פֿון וואַנען וועט קומען מײַן הילף? 
 געמעלן — ראָזאַ סטראָקאָוואַ 
 פֿאָרזעצונג קומט. 
 
 וועלוול טשערנין 
 