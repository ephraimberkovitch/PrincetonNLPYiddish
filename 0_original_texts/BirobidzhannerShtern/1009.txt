
 &nbsp;אינעם געגנטלעכן מוזיי פֿאַר הײַנטצײַטיקער קונסט אַרבעט די טעג די אויסשטעלונג ״ביראָבידזשאַנער אָסיען״, אָרגאַניזירט דורך רעגיאָנעלן אָפּטייל פֿון דער רוסלענדישער קונסט־אַקאַדעמיע און געגנטלעכן אָפּטייל פֿונעם רוסלענדישן קינסטלער־ראַט. 
 דורכפֿירן די אויסשטעלונג האָט מען פּלאַנירט אין די ראַמען פֿונעם טראַדיציאָנעלן ביראָבידזשאַנער פֿעסטיוואַל פֿון ייִדישער קולטור, וועלכער איז אָפּגעלייגט געוואָרן איבער דער פּאַנדעמיע. אָבער דער ווערניסאַזש איז געוואָרן אַ זעלבסטשטענדיקע אונטערנעמונג. 
 גאָר נישט יעדער קינסטלער האָט געקאָנט זיך באַטייליקן אין דער אויסשטעלונג. איר ניוואָ איז זייער אַ הויכער, דערפֿאַר פֿאָרצושטעלן זייערע ווערק האָט מען דערלויבט נאָר דרײַ ביראָבידזשאַנער קינסטלער. זיך ווײַזן אין איין קאָמפּאַניע מיט פֿאָרגעשריטענע מײַסטערס איז זייער בכּבֿודיק. די נעמען פֿון די קינסטלער, וועלכע האָבן פֿאָרגעשטעלט זייערע ווערק, רעדן פֿאַר זיך אַליין. 
 וואַלערי גאָשקאָ איז אַ פֿאָלקס־קינסטלער פֿון דער רוסלענדישער פֿעדעראַציע, אַ בכּבֿודיקער אַקאַדעמיקער פֿון דער רוסלענדישער קונסט־אַקאַדעמיע. די גראַפֿישע בלעטער פֿונעם מײַסטער צייכענען זיך אויס מיט אַ בולטער שאַפֿערישער אינדיווידועלקייט און אַ באַזונדערער וועלט־שפּירונג. זײַן גראַפֿיק דאַרף מען באַטראַכטן אויפֿמערקזאַם, זיך פֿאַרזינקנדיק אין דער וועלט, וואָס עס האָט זי געשאַפֿן דער קינסטלער. אין זײַנע ווערק בינדן זיך רעאַלע געשטאַלטן מיט קאָנווענציאָנעלקייט. זײַן פֿליסיקע צייכענונג, וועלכע דאַכט זיך אַ פּשוטע, ווערט געשאַפֿן מיט אַ פֿאַרשטאַנד פֿון קאָמפּאָזיציע, פּינקטלעכן סדר פֿון יעדן שטריך, יעדן פֿאַרבן־פֿלעק. 
 אַלעקסאַנדער יאַסטרעבענעצקי — אַקאַדעמיקער, פֿאַרדינסטפֿולער קינסטלער פֿון רוסלאַנד — איז אַ מײַסטער, וועלכער האָט אַן אוניקאַלע שאַפֿערישע מאַניר. ער איז מער באַקאַנט אַלס אויטאָר, וועלכער אַרבעט אין גראַפֿיק. אָבער אויף אָט דער אויסשטעלונג האָט אַלעקסאַנדער פֿאָרגעשטעלט זײַן מאָלערײַ. אין זײַנע ווערק ווערן פֿאַראייניקט פֿאַנטאַסטישע און רעאַלע פֿאָרמען, זיי ענדערן די צײַט און צערוקן דעם רוים. 
 דער נאָמען פֿונעם מיטגליד־קאָרעספּאָנדענט פֿון דער רוסלענדישער קונסט־אַקאַדעמיע סערגיי ציגאַל איז גוט באַקאַנט אַפֿילו די, וואָס אינטערעסירן זיך אינגאַנצן נישט מיט מאָלערײַ. ער איז אויך אַן אַקטיאָר, אַ טעלעוויזיע־לייטער און אַ זשורנאַליסט. לויט זײַן ערשטער בילדונג איז סערגיי ציגאַל אַן ביאָלאָג — טאַקע דערפֿאַר פֿאַרנעמט דאָס הויפּט־אָרט אין זײַן שאַפֿן די וועלט פֿון דער לעבעדיקער נאַטור. אַן אומגעוויינלעכע קאָמבינאַציע פֿון לאַקאָנישער צייכענונג און קאָמפּליצירטער קאָמפּאָזיציע, אַן איבערגעפֿלעכט פֿון פֿאַרדומפּענע פֿאַרבן מיט רויטע פֿלעקן שאַפֿן בולטע לויטן עמאָציאָנעלן אויפֿפֿאַסונג, דינאַמישע ווערק. 
 קאָנסטאַנטין קוזמיניך איז דער ״הויפּט״־קינסטלער פֿונעם ווײַטן מיזרח, אַן אַקאַדעמיקער, אַ פֿאַרדינסטפֿולער קינסטלער פֿון רוסלאַנד. דאָס שאַפֿן פֿון קאָנסטאַנטין קוזמיניך איז באַקאַנט די ביראָבידזשאַנצעס נאָך זײַן פּערסאָנעלער אויסשטעלונג. זײַנע בילדער געפֿינען זיך אינעם ביראָבידזשאַנער מוזיי פֿאַר הײַנטצײַטיקער קונסט. אין זײַנע ווערק ווערן אָפֿט אָפּגעשפּיגלט די ביבלישע טעמע און עטנאָגראַפֿישע מאָטיוון. קאָנסטאַנטין קוזמיניך איז אַ מײַסטער מיט זײַן אייגענער אינדיווידועלער מאַניר. די געשטאַלטן, וועלכע געהערן זײַן פּענדזל, זײַנען תּמיד גרויספֿאַרנעמיק, ענלעך אויף סקולפּטור. 
 פֿון די היגע קינסטלער האָבן צו דעם שטערן־באַשטאַנד צוגעאייניקט דער פֿאַרדינסטפֿולער קינסטלער פֿון רוסלאַנד וואַלענטין קאָראָווין, די פֿאָרזעצערין פֿונעם געגנטלעכן אָפּטייל פֿון קינסטלער־ראַט אַלעקסאַנדראַ דערעוונינאַ און דער בכּבֿדיקער מיטגליד פֿון דער רוסלענדישער קונסט־אַקאַדעמיע וולאַדיסלאַוו צאַפּ. אַ גרויסע טייל פֿון פֿאָרגעשטעלטע בילדער שפּיגלען אָפּ ייִדישע טראַדיציעס און געשיכטע, אַ ריי ווערק ווײַזן די נאַטור־לאַנדשאַפֿטן, באַפֿעלקערטע פּונקטן פֿון דער ייִדישער אויטאָנאָמער געגנט. 
 יעדער פֿון די זיבן קינסטלער האָט זײַן שאַפֿערישן סטיל, זײַנע טעכנישע באַזונדערקייטן, און אין אָט דער פֿאַרשידנאַרטיקייט ווערט באַשאַפֿן די איינהײַטלעכע פֿאַרגאַנצטע עקספּאָזיציע. 
 אויסשטעלונגען פֿון אַזאַ ניוואָ זײַנען נישט אָפֿט אין ביראָבידזשאַן, דעריבער רופֿן זיי אַרויס אַ גרויסן אינטערעס בײַ היגע ליבהאָבער פֿון מאָלערײַ. 
 
 וולאַדיסלאַוו צאַפּ 
 