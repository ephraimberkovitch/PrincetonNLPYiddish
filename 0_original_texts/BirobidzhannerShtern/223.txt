
                     דער זינגער און פֿילאָלאָג פּסוי קאָראָלענקאָ האָט איבערגעזעצט אויף רוסיש דאָס ליד ״זשומען בינען״ , אָנגעשריבן פֿון אַ פּאָעט א עמונאל קאַזאַקעװיטש. דאַכט זיך, אַז מיט קאָראָלענקאָ וועט דאָס ליד באַקומען אַ נײַ לעבן און אפֿשר וועט ווערן אַן אָנהייב פֿון זײַן נײַעם שאַפֿערישן פּראָיעקט.   
 צװישן די רײַכע מאַטעריאַלן פֿונעם װעבזײַטל ״דאָס ייִדישע ליד פֿון דער װאָך״  https://yiddishsong.wordpress.com/2014/10/  האָב איך זיך לעצטנס אָנגעשטױסן אױף אַ ליד ״זשומען בינען״, געזונגען פֿון פֿאָלקס־זינגער חײם בערמאַן און רעקאָרדירט דורך װיקטאָר רײנשטײן אין די 1970ער יאָרן. דאָס ליד איז זײער ענטוזיאַסטיש און פֿאַרמאָגט אַ װוּנדערלעכן, אָפּטימיסטישן רעפֿרען: ״מאַכן האָניק איז געװאָרן שױן אַ ייִדישע פּרנסה״. 
 דעם טעקסט פֿונעם ליד האָט אָנגעשריבן אַ פּאָעט און אַ פּראָזאַיִקער עמונאל קאַזאַקעװיטש (1913 – 1962),&nbsp; איינער פֿון די ערשטע ביראָבידזשאַנער פּאָעטן, װעלכער האָט מיט די אײגענע אױגן געזען און באַשריבן דאָס לעבן פֿונעם ייִדישן ייִשובֿ אױפֿן װײַטן מיזרח. די מוזיק צום ליד האָט קאָמפּאָנירט דער אָנגעזעענער סאָװעטישער קאָמפּאָזיטאָר לעװ יאַמפּאָלסקי (1889–1973), װעלכער האָט מיטגעאַרבעט מיטן באַרימטן מאָסקװער ״גאָסעט״ (ייִדישן מלוכה־טעאַטער) און פֿריִער – מיט ״הבימה״. 
 אָט דאָס ליד האָט מיך געבראַכט צו דעם בוך ״In search of Milk and Honey״, אָנגעשריבן פֿון דער מומחה פֿון דער ייִדישער קולטור אין ביראָבידזשאַן, פּראָפֿעסאָר בער קאָטלערמאַן. דאָס איז אַן ערנסטע און פֿאַרכאַפּנדיקע פֿאָרשונג פֿון דער געשיכטע פֿונעם ביראָבידזשאַנער ייִדישן מלוכה־טעאַטער. 
    БирГОСЕТ, 1936 год בײַם ייִדישן מלוכה־טעאַטער אין ביראָבידזשאַן, 1936  
 אינטערעסאַנט, אַז עמ. קאַזאַקעװיטש, וועלכער איז געווען דער ערשטער דירעקטאָר פֿונעם ביראָבידזשאַנער ייִדישן מלוכה־טעאַטער (״בירגאָסעט״), האָט אָנגעשריבן דאָס ליד אין 1938 פֿאַר זײַן ערשטער פּיעסע – אַ מוזיקאַלישער קאָמעדיע ״מילך און האָניק״, וואָס ער האָט זי געשאַפֿן ספּעציעל פֿאַר אָט דעם טעאַטער. די פּיעסע האָט מען צום ערשטן מאָל געשפּילט פֿאַרן עולם אין 1940, װען דער מחבר איז שוין געװען װײַט פֿון ביראָבידזשאַן: מע זאָגט, אַז זײַן אָפּפֿאָרן קיין מאָסקווע האָט אים געראַטעװעט פֿון גאַנץ מעגלעכן אַרעסט. 
 ניט געקוקט אױף דעם, װאָס אין ״מילך און האָניק״ האָט דער יונגער פּאָעט ענטוזיאַסטיש באַזונגען די בױונג פֿון דער ייִדישער אױטאָנאָמער געגנט, האָט די היגע 
    Файвиш Аронес в роли Лакрицы, пьеса «Молоко и мед» פֿײַוויש אַראָנעס אין דער ראָליע פֿון לאַקריצאַ, ״מילך און האָניק״, 1940  
 
  רעפּערטואַר־קאָמיסיע אָנגערופֿן קאַזאַקעװיטשן אַ דעזערטיר און פֿאַרבאָטן די פּיעסע. אָבער װען דער אַקטיאָר פֿון ״בירגאָסעט״ פֿײַװיש אַראָנעס האָט װוּנדערלעך פֿאָרגעלײענט פֿאַרן עולם די פּיעסע, האָט מען זי אָנגענומען מיט הײסע אַפּלאָדיסמענטן. 
 דער נאָמען פֿון דער פּיעסע שיקט אונדז אָפּ צו דער תּורה:  ״און איך האָב אַראָפּגענידערט אים מציל צו זײַן פֿון דער האַנט פֿון מצרים, און אים אויפֿצוברענגען פֿון יענעם לאַנד אין אַ גוטן און אַ ברייטן לאַנד, אין אַ לאַנד וואָס פֿליסט מיט מילך און האָניק…״ * . די נעמען פֿון די הױפּט־פּערסאָנאַזשן זײַנען אױך ענג פֿאַרבונדן מיט די ביבלישע מאָטיװן. אַזוי, ליובע פּערסאָניפֿיצירט ליבע – אײנע פֿון די שענסטע געפֿילן אויף דער װעלט – און דערמאָנט אונדז אַ העלדין פֿון ״שיר־השירים״: ״ מײַן כּלה, האָניק און מילך אונטער דײַן צונג זײַנען״  .  דער מחבר פֿאַרגלײַכט ביראָבידזשאַן, אַ נײַע ייִדישע מלוכה אויפֿן ווײַטן מיזרח פֿונעם ראַטן־פֿאַרבאַנד,&nbsp; מיט ״אַ לאַנד װוּ עס פֿליסט מילך און האָניק״, מיט אַ כּלה. און ליובאַס חתן, דער אַגראָנאָם יאַשאַ – יעקבֿ – איז אַ סימבאָל פֿון קינדער פֿון ישֹראל, פֿונעם ייִדישן פֿאָלק. 
 דער רעזשיסיאָר פֿון דער פּיעסע, חיים העלפֿאַנד (1912– 1989) האָט אַנטװיקלט דעם מחברס פֿאַרטראַכט פֿון סאַמע אָנהײב פֿון דער פֿאָרשטעלונג: אָט זײַנען אויף דער בינע די פֿריילעכע מײדלעך מיט עמערס מילך, און אָט – די ייִדישע בינענציכטלער וואָס ״מאַכן האָניק״. קאַזאַקעװיטש האָט אָנגעשריבן די קאָמעדיע אין װײַסע פֿערזן און אַ מאָל קען מען הערן די געגראַמטע רעפּליקעס אױך. קען זײַן, אַז דאָס ליד ״זשומען בינען״ האָט געזונגען אײנער פֿון די הױפּט־פּערסאָנאַזשן פֿון דער קאָמעדיע, דער בינענציכטלער שעיה קאַװאַלערטשיק. 
 דאָס ליד ״זשומען בינען״ קען מען געפֿינען אין סעם ליפּצינ׳ס לידער־זאַמלונג ״זינגען מיר פֿאַר שלום״ (ניו־יאָרק, 1974). מע קען עס הערן אױף דער פּלאַטע ״Yiddish Songs from Russia״, געזונגען פֿון מאַרינאַ גאָרדאָן, און װוּ מע רופֿט עס ״האָניקמאַכער״  https://rsa.fau.edu/album/39852 . ס׳קאָן זײַן, אַז דאָס ליד איז געװאָרן פּאָפּולער אין אַמעריקע צוליב אָט דער רעקאָרדירונג. מאַרינאַ גאָרדאָן (1917, מינסק – 2013, ברוקלין) איז געװען אײנע פֿון די שענסטע נאָכמלחמהדיקע זינגערין, אײנע פֿון די ערשטע, װאָס האָט עפֿנטלעך געזונגען די ייִדישע לידער אין ראַטן־פֿאַרבאַנד גלײַך נאָך דער צװײטער װעלט־מלחמה. 
 איך האָב געבעטן דעם זינגער און פֿילאָלאָג פּסוי קאָראָלענקאָ איבערצוזעצן דאָס ליד אויף רוסיש און ער האָט מסכּים געווען. דאַכט זיך, אַז מיט אים וועט דאָס ליד באַקומען אַ נײַ לעבן און אפֿשר וועט ווערן אַן אָנהייב פֿון זײַן נײַעם שאַפֿערישן פּראָיעקט. 
 
 * איבערזעצונג פֿון יהואש  
   ניקאָלײַ באָראָדולין   
 
  זשומען בינען 
  װערטער: עמנואל קאַזאַקעװיטש  
  מוזיק: לײב יאַמפּאָלסקי  
 
  זשומען בינען, בינען זשומען, 
 עס קלינגט פֿון װײַטן אַ גאַרמאָניק, 
 און אַרום איז װאַלד און בלומען 
 און די לופֿט איז זיס װי האָניק. 
 
  אױ, סאַראַ רחבֿות, קײן עין־הרע, 
 ס׳איז די ערד מיט זאַפֿט פֿאַרגאָסן. 
 מאַכן האָניק איז געװאָרן 
 שױן אַ ייִדישע פּרנסה. 
 
  שטײען בינשטאָקן אין רײען, 
 ס׳איז די נאַכט אַזױ לבֿנהיק. 
 זאָלן זיך די קינדער פֿרײען 
 מיטן זיסן לינדן האָניק. 
 
  אױ, סאַראַ רחבֿות, קײן עין־הרע, 
 ס׳איז די ערד מיט זאַפֿט פֿאַרגאָסן. 
 מאַכן האָניק איז געװאָרן 
 שױן אַ ייִדישע פּרנסה. 
 
  עסט געזונט דעם האָניק זיסן, 
 צװישן פֿעלדער, װעלדער בלױע 
 װעט געדיכטער האָניק פֿליסן 
 עסט געזונט און האָט הנאה 
 
  אױ, סאַראַ רחבֿות, קײן עין־הרע, 
 ס׳איז די ערד מיט זאַפֿט פֿאַרגאָסן. 
 מאַכן האָניק איז געװאָרן 
 שױן אַ ייִדישע פּרנסה. 
 
  
  
  פּסױ קאָראָלענקאָ  (פּסעװדאָנים פֿון פּאַװעל ליִאָן) איז אַ פֿילאָלאָג און זשורנאַליסט, אַ זינגער און פּערפֿאָרמאַנס־קינסטלער, װאָס האָט געשאַפֿן אַן אוניקאַלן נוסח פֿונעם מולטישפּראַכיקן מוזיקאַליש־פּאָעטישן קאַבאַרעט מיט די טראַדיציעס פֿון פֿאַרשידענע זשאַנערס און סטילן. 
ער האָט ליב ייִדיש און פּראָפּאַגאַנדירט די ירושה פֿון דער ייִדישער שפּראַך. פּסױ איז אײנער פֿון די גרינדערס און אָרגאַניזאַטאָרן פֿונעם אינטערנאַציאָנאַלן פֿעסטיװאַל ״דזשעט־לאַג״. ער איז אַן אַקטיװער אָנטײלנעמער פֿון די פֿעסטיװאַלן פֿון קלעזמער מוזיק און ייִדיש. ער האָט געשפּילט אין די פֿילמען, דערין װעגן דער ייִדישער מוזיק. מען האָט אים נאָמינירט מיטן קאָלעקטיװ פֿונעם פּראָיעקט ״ייִדיש גלאָרי״ פֿאַר אַ ״גרעמי״ און באַלױנט פֿאַרן פּראָיעקט מיט דער פּרעמיע ״פֿידלער אױפֿן דאַך״ (פֿעדעראַציע פֿון ייִדישע קהילות פֿון רוסלאַנד)אין 2019. 
 
  
  
     
                