
                        

 צו דעם 77טן יאָרצײַט פֿונעם גרויסן גאון און מקובל רבי לוי־יצחק שניאורסאָן ע”ה (נפֿטר געוואָרן כ’ מנחם אָבֿ ה’תש”ד — דעם 9טן אויגוסט 1944 אין פֿאַרשיקונג אין קאַזאַכסטאַן) פּובליקירן מיר אַ פֿראַגמענט פֿונעם בוך זכרונות פֿון דער רביצן חנה. 
&nbsp;
 איך האָב הײַנט   1)   איבערגעלייענט אין בלאַט, אַז מע האָט דעם שרײַבער פּרץ מאַרקיש פֿאַרשיקט ערגעץ אין רוסלאַנד און מע ווייסט ניט וווּהין. האָט דאָס מיר דערמאָנט אויך פֿון מײַן מאַנס ז׳׳ל לעבן. 
 אין 7391 איז בײַ אונדז אין שטאָט נפֿטר געוואָרן דער פֿאָטער  2)   פֿון דעם שרײַבער. דער אַלטער איז געווען אַ בן־תּורה, און איז געווען אַן אַרײַנגייער צו אונדז אין שטוב. פֿאַר זײַן טויט האָט ער אָנגעזאָגט, אַז מיט זײַן קבֿורה זאָל מען טאָן אַלץ ווי דער רבֿ שניאורסאָן וועט הייסן. 
 בעת מע האָט מודיע געווען דעם זון, ד.ה. אָט דעם שרײַבער פּרץ מאַרקיש פֿון דעם, איז ער געקומען מיט זײַן שוועסטער, וועלכע איז געווען אַ סעקרעטאַרן. ער האָט שוין דעמאָלט געהאַט אַן ״אָרדען לענינאַ״, צו אים אין שטוב האָט מען שוין ניט אַרײַנגעלאָזט אָן אַ דערלויבעניש. אין יענער צײַט איז ער געווען איינער פֿון די גרויסע מענטשן אין סאָוועטן־פֿאַרבאַנד.  
 אַזוי ווי דער פֿאָטער איז געווען אַ רעליגיעזער, האָט ער זיך אין קיין זאַך נישט געמישט, און האָט נישט געוואָלט מע זאָל וויסן, אַז ער איז דאָ אין שטאָט. נאָר זײַן שוועסטער די סעקרעטאַרן, וואָס איז אויך געווען אַ פּאַרטיינאַ, איז געקומען צו אונדז מיט דער שוועסטער, בײַ וועמען דער נפֿטר האָט געוווינט, און זיי האָבן איבערגעגעבן פֿון דעם נאָמען פֿון דעם שרײַבער, אַז פּערזענלעך קען ער זיך מיט דעם רבֿ ניט זען, נאָר דער רבֿ זאָל וויסן, אַז ניט קוקנדיק אויף זײַנע ״אידייעס״, מיט דעם אָרט, וואָס ער פֿאַרנעמט, שאַצט ער זייער הויך און באַציט זיך מיט דעם גרעסטן ייִראת־הכּבֿוד צו שניאורסאָן אַלס מענטש. 
 פֿון זיך פּערזענלעך, און נאָך די בריוו, וואָס דער פֿאָטער האָט אים אָפֿט געשריבן, האָט ער אויף אים געמאַכט אַ רושם. 
 וואָס איז שייך צום פֿאָטער, האָט ער איבערגעגעבן אַלץ מיט דער סעקרעטאַרן, נאָר ער בעט, אַז מע זאָל וואָס ווייניקער רעדן וועגן דעם. 
 אַחוץ וואָס די קבֿורה מיט דעם אָרט, מיט נאָך אַזעלכע זאַכן, זײַנען דורכגעפֿירט געוואָרן אויף דעם שענסטן אופֿן אין יענער צײַט, אין אַלע פּרטים – האָט מען בײַ זיי גענומען גרויסע סכומים אויף מוסדות־התּורה – לערנען מיט קינדער און נאָך אַזעלכע זאַכן – וואָס מע האָט געטאָן מיט מסירת־נפֿש באַהאַלטענערהייט. 
 די אייגענע נאַכט איז דער שרײַבער מיט דער סעקרעטאַרן אוועקגעפֿאָרן, און קיינער אין שטאָט האָט פֿון דעם ניט געוווּסט. 


 
   1)  בעת כּתיבֿת הרשימה, בשנת תש׳׳ט. 
   2)   ר׳ דוד מאַרקיש                 