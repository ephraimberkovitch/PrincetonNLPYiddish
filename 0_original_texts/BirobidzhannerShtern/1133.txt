
 
 דער קיִעווער פֿאַרלאַג “דוך אי ליטעראַ” האָט אַרויסגעלאָזט אין די לעצטע חדשים צוויי ביכער פֿון ייִדישע שריפֿטשטעלער אין אוקראַיִנישע איבערזעצונגען. דאָס ערשטע פֿאַראייניקט אונטער איין הילע יצחק באַשעוויס־זינגערס ראָמאַנען “דער קנעכט” און “שאָשע”. עס האָט זיי איבערגעזעצט אין אוקראַיִניש (אמת, ניט פֿון ייִדיש, נאָר פֿון אַן ענגלישער איבערזעצונג) יאַראָסלאַוואַ סטריכאַ. דאָס צווייטע בוך איז אבֿרהם סוצקעווערס. עס פֿאַראייניקט אונטער איין הילע זײַן דאָקומענטאַל ווערק “פֿון ווילנער געטאָ” און זײַן זאַמלונג דערציילונגען “גרינער אַקוואַריום”. דאָס בוך האָט איבערגעזעצט — טאַקע פֿון ייִדיש — אָלעקסאַנדראַ אוראַלאָוואַ. 
 חוץ דעם, איז אינעם זעלבן פֿאַרלאַג לעצטנס דערשינען אַן אַנטאָלאָגיע אונטערן טיטל “אַ קעסטל פֿון רויט האָלץ: ייִדישע פּראָזע פֿון מיזרח־אייראָפּע פֿון דער צווייטער העלפֿט פֿונעם 19טן – 20טן יאָרהונדערט”. די אַנטאָלאָגיע שליסט אין זיך אײַן איבערגעזעצטע אין אוקראַיִניש ווערק פֿון 11 שרײַבער, וועלכע האָבן געשאַפֿן אויף ייִדיש, העברעיִש, פּויליש און רוסיש: יצחק לייבוש־פּרץ, שלום־עליכם, יאַנוש קאָרטשאַק, שמואל־יוסף עגנון, ברונאָ שולץ, איסאַק באַבעל, איציק קיפּניס, איציק מאַנגער, יצחק באַשעוויס־זינגער, דבֿורה פֿאָגעל און אבֿרהם סוצקעווער. 
 
 וו. אַראָנאָוו 
 