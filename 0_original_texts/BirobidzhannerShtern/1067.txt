
 ״כ׳האָב נישט געקאָנט זײַן אַן אַנדערער. דאָס ווייס איך גענוי. יעדערער לעבט אין זײַן אייגענער אויסגעטראַכטער וועלט, אָבער די מערהייט מענטשן פֿאַרשטייען עס נישט. קיינער ווייסט נישט, וואָס די עכטע וועלט איז. יעדערער האַלט פֿאַר אמת זײַנע פּערזענלעכע פֿאַנטאַזיעס. 
 כ׳שייד זיך אונטער מיט דעם, וואָס איך ווייס: איך לעב אין אַ וועלט פֿון חלומות. כ׳האָב עס ליב, און איך האָב פֿײַנט, ווען מע שטערט מיר אין דעם״. 
 פֿעדעריקאָ פֿעליני 
 
 אַ שפּרונג פֿון אַ חלום אין דער וואָר אַרײַן קומט אַמאָל פֿאָר אין איין רגע, און דאָס, וואָס דו האָסט געזען אין דעם מאָמענט, בלײַבט אין דײַן זכּרון אויפֿן גאַנצן לעבן. אין אַן ענגן וואַרשטאַט, וואָס געפֿינט זיך אין קעלערשטוב, שטייט בײַם מאָלבערט אַ הויכע, אַ ביסל פֿאַרהויקערטע פֿיגור פֿון מײַן פֿרײַנד סאַשע (אַלעקס) קאַנטשיק. איך ליג אויף אַ דיוואַן און מיר דאַכט זיך, אַז אויב סאַשע וועט זיך אויפֿשטעלן אין דער גאַננצער הייך, וועט ער דורכלעכערן מיטן קאָפּ די סטעליע. אָבער ער בלײַבט שטיין אײַנגעהויקערט, מיט אַ פּענדזל אין דער האַנט, ממש אַרײַנגעצויגן אין נישט קיין גרויסן רוים פֿון זײַן לײַוונט. וואָס וועט אויפֿקומען אין אָט דעם רוים, וועל איך זען שפּעטער… 
 אין יענעם יאָר פֿלעגן מיר קומען אינעם וואַרשטאַט פֿון אונדזער פֿרײַנד סטעפֿאַן סאַדאָווניקאָוו כּמעט יעדן טאָג. דאָרטן האָט זיך געפֿילט עפּעס אַן אייגנאַרטיקע מאַגיע: בעת אונדזערע שמועסן, טיי־טרינקען און מײַן אַרײַנפֿאַלן אין אַ דרעמלעניש, זײַנען גלײַך ווי אַליין פֿאַר זיך אַַנטשטאַנען וווּנדערלעכע וויזיעס — די בילדער פֿון מײַנע פֿרײַנד. און שוין דעמאָלט, זאָל זײַן אומבאַזיניקט, האָב איך געפֿילט אַ באַזונדערן ברען און אויפֿגערעגטקייט פֿון חלומות און וויזיעס, וועלכע זײַנען אַנטשטאַנען אויף אַלעקס קאַנטשיקס לײַוונטן. יאָ, אין זײַן וועלט זײַנען זיי געווען היפּערטראָפֿירט, אָבער דאָס איז געווען זײַן וועלט. 
 שפּעטער האָבן אונדזערע לעבנס זיך פֿאָרגעזעצט אין פֿאַרשידענע געאָגראַפֿישע פּונקטן… 
 אין אַ צײַט אַרום האָב איך דערזען אַן אַנדער וועלט פֿון אַלעקס קאַנטשיק, אַ טיפֿערע וועלט, וואָס ציט זיך מיט זייערע וואָרצלען צו די היימען פֿון אונדזערע עלטערן און באָבע־זיידעס. צו דער וואַרעמער, אייגענער און פֿאַרשוווּנדענער וועלט פֿון שטעט און שטעטלעך, וואָס הייסט ״ייִדישלאַנד״. קאַנטשיק האָט זי באַפֿעלקערט מיט געוויינלעכע און אין דער זעלבער צײַט וווּנדערלעכע מענטשן: שערערס, הויף־שומרים, פּריקאַזטשיקעס, בעקערס, וועשערנס, מענער און ווײַבער, צײַטונגען־פֿאַרקויפֿערס און קבצנים… וווּנדערלעכע מיט דעם, וואָס אין זייער פּשוטקייט און ווײַטקייט פֿון אַלגעמיין־אָנגענומענע מאָסן פֿון פּראָפּאָרציִאָנעלקייט און שיינקייט זײַנען זיי וווּנדערשיין און, אונטער אַ לײַכטן אָנהויך פֿון איראָניע, פֿול מיט צויבער. די עמאַנאַציע פֿון אָט די בילדער (דו פֿילסט זי אינסטינקטיוו) גייט נישט נאָר פֿון די פּערסאָנאַזשן, נאָר אויך פֿון אַ פֿאַרבן־גאַמע, וואָס איז פֿול מיט שײַן און וווּ די דאָמינאַנטע פֿון דער אָדער יענער פֿאַרב זאָגט מער, איידער דער סיפּור־המעשֹה פֿון אַ בילד. 
 פֿון קאַנטשיקס בילדער פֿון יענעם פּעריאָד האָבן אויף מיר דעם שטאַרקסטן אײַנדריק געמאַכט די ווערק ״נח׳ס תּיבה״ ,וואָס איז ווערט עס צו ווײַזן אין אַלע מוזייען פֿון דער וועלט, ״צײַט־פֿאַרקויפֿער״ און ״דאָמאָוויקעס״ פֿון יצחק באַשעוויס־זינגערס דערציילונגען. 
 אַלעקס קאַנטשיק האָט אויך געשאַפֿן קליינע סקולפּטורן פֿון ביבלישע פּערסאָנאַזשן. די סקולפּטור־קאָמפּאָזיציע ״סולם־יעקבֿ״ וואָלט געקאָנט זײַן אין צענטער פֿון אויפֿמערקזאַמקייט פֿון אַ באַליביקער אויסשטעלונג. 
 דער דיאַפּאַזאָן פֿון שאַפֿונג איז אַמאָל פּאַראַדאָקסאַל. בײַ קאַנטשיקן האָט ער זיך אַרויסגעדריקט אין אַ גרויסן ציקל בילדער — דיאַלאָגן מיט מאָלערײַ־ריזן. וואָס איז דאָס געווען? דאָס באַגרײַפֿן די סודות פֿון זייער מײַסטערשאַפֿט, פֿון זייער קאָליר־מאַגיע, פֿון תּוך און זין פֿון זייערע בילדער אָדער עפּעס מער?.. אין אָט די אַלע דיאַלאָגן זײַנען ניטאָ קיין נאָכמאַכונג און פֿאַרלאַנג צו טרעפֿן די סטיליסטיק פֿון דעם אָדער יענעם גרויסן ״מיטשמועסער״. מע קען אָבער דערפֿילן אַ פֿאַנטאַסטישן פֿאַרלאַנג פֿאַר קעגנזײַטיקן שמועס. 
 ״יענע נאַכט האָט מיר זיך געחולמט פּיקאַסאָ. שוין דאָס צווייטע מאָל זע איך אים אין חלום. דאָס ערשטע מאָל (דאַן האָב איך אויך איבערגעלעבט אַ פּעריאָד פֿון וואַקלענישן און ניט־זיכערקייט אין זיך) זײַנען מיר מיט אים געווען אין עפּעס אַ קיך. מיר האָבן גערעדט אַ גאַנצע נאַכט. און אין דעם נעכטיקן חלום האָב איך געזען אַן אומענדלעכן ים. פֿאַר מיר, מעכטיק וואַרפֿנדיק די הענט, איז געשוווּמען עפּעס אַ מענטש, איבער דער וואַסער האָט זיך געזען נאָר זײַן פּליכעוואַטער קאָפּ מיט אַ בינטל גראָווע האָר אויפֿן נאַקן. פּלוצלינג האָט ער זיך אומגעקוקט — דאָס איז געווען פּיקאַסאָ, וועלכער האָט מיך גערופֿן מיט אַ סימן אים נאָכצופֿאָלגן״. 
 פֿעדעריקאָ פֿעליני 
 
 איך מיין, אַז קאַנטשיק אַליין נייטיקט זיך אין אָט די בילדער — דיאַלאָגן מיט רעמבראַנט, שאַגאַל, פּיקאַסאָ, ברייגעל, באָסך, דאַלי, מאָדעליאַני, כּדי צו סטימולירן זײַן שאַפֿונג און ענטפֿערן אויף די פֿראַגעס פֿון די קאָמפּליצירטע קעגנזײַטיקע פֿאַרבינדונגען פֿון קונסט און זײַן לעבן. אָבער אונדז, די צוזעער פֿון זײַנע בילדער, זײַנען זיי אינטערעסאַנט אויך מיט דעם, וואָס פֿון די באַרימטע מוסטער־ווערק איז גלײַך ווי אַראָפּגענומען געוואָרן די פּאַטינע פֿון קלאַסיק, און דער נס פֿון זייער געבוירן קומט פֿאָר גלײַך ווי פֿאַר אונדזערע אויגן, אינעם דיאַלאָג מיט אַלעקס קאַנטשיקן. 
 שפּעטער איז אויפֿגעקומען זײַן נאָך מער טיפֿערע וועלט…&nbsp;&nbsp;&nbsp;&nbsp; Holy Land… די וועלט פֿון ירושלים, פֿון ישֹראל מיט זײַן מאַגנעטישן תּוך, וואָס מע פֿילט אים ווי זאַמד אויף די ליפּן נאָכן הייסן מידבר־ווינט חמסין, פֿון משונדיקע פֿײַגנביימער, עווקאַליפּטן און איילביימער, פֿון כּישופֿדיקע פֿערד, פֿייגל, לייבן און גאָלדענע פּאַוועס, וועלכע ווערן געבוירן אויף זײַנע לײַוונטן. אָבער וואָס איז וווּנדערלעך און טשיקאַווע אין זײַנע בילדער? אין זיי, ווי עס דאַכט זיך מיר, זעט דער קינסטלער די אַרומיקע וועלט תּמימותדיק, אַזוי, ווי מיר זעען זי נאָר אין קינדהייט. באַנאַנד דערמיט איז אָט דער ציקל בילדער ממש אָנגעזאַפּט מיט ביבלישע מאָטיוון און מיט דעם אײַנגעוואָרצלטן יסוד פֿון זײַן ״איך״. אין זיי זײַנען גלײַך ווי פֿאַראייניקט געוואָרן אַ קינדערשער קוקווינקל און טויזנטיעריקע חכמה. 
 מיט אָט דעם ציקל וואָלט איך פֿאַרבונדן נאָך איין קאַנטשיקס וועלט — די וועלט פֿון מעשֹהלעך און משלים, וווּ מאַסשטאַבן און גרייסן זײַנען איבערגעאַנדערשט, וווּ פּערסאָנאַזשן לעבן גלײַך ווי עלפֿן און שרעטעלעך צווישן גרויסע זאַכן. זייער וועלט איז פֿול מיט וואַרעמקייט, היימלעכקייט און מיט עפּעס אַ סוד פֿון דער וועלט פֿון דערוואַקסענע. 
 אַלס אַנטיטעז צו אָט דער וועלט שטייען די בילדער, אויף וועלכע ערנסט, כּמעט אַסקעטיש, זײַנען אָנגעמאָלט שילן און דאַוונדיקע ייִדן. אין זיי קען מען דערפֿילן אַן אַנדער סוד — פֿון באַגרײַפֿן די גײַסטיקע הייכן און בײַקומען די נישטיקייט פֿונעם לעבן… 
 מע זאָגט, אַז ״קונסט — איז אַ מיטשאַפֿונג פֿון גאָט און קינסטלער, און וואָס ווייניקער איז קינסטלער׳ס אָנטייל, אַלץ בעסער״. 
 און אין דער זעלבער צײַט איז קונסט — איינער פֿון די אופֿנים פֿונעם באַגרײַפֿן דאָס לעבן. אַלעקס קאַנטשיק האָט בולט און רײַך פֿאַרווירקלעכט פֿאַרשידענע עטאַפּן פֿונעם באַגרײַפֿן זײַן גײַסטלעכן און גײַסטיקן לעבן. טאַקע מיט דעם איז זײַן שאַפֿונג זייער אינטערעסאַנט און צוציִענדיק. 
 כ׳קען נאָר צוגעבן די ווערטער פֿון אָסקאַר ווײַלד: ״די, וואָס זײַנען מסוגל דערזען אינעם וווּנדערשיינעם זײַן הויכן זין, זײַנען קולטורעלע מענטשן. זיי זײַנען נישט האָפֿענונגסלאָז״. 
 
 רעזשיסער נ. בראָדיטשאַנסקי 
 