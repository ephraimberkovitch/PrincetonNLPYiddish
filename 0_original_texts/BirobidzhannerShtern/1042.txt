
 דעם 13 טן יולי ווערט 09 יאָר זינט ס׳איז געבוירן געוואָרן דער ביראָבידזשאַנער שרײַבער און זשורנאַליסט ראָמאַן שויכעט. איינע פֿון די וויכטיקסטע ווערק אין זײַן לעבן איז געווען דער ראָמאַן ״כּוזרים״, אָנגעשריבן אינעם זשאַנער פֿון היסטאָרישער אַוואַנטורע. וועגן אָט דער ניט־פֿאַרענדיקטער שאַפֿונג דערציילט דער ליטעראַטור־פֿאָרשער דאָקטאָר וועלוול טשערנין (ישֹראל) 
 ראָמאַן (ראובֿן) שויכעט איז בלי־ספֿק געווען דער לעצטער ביראָבידזשאַנער שריפֿטשטעלער,פֿאַר וועלכן ייִדיש איז געווען דאָס מאַמע־לשון אינעם פֿולן זין פֿון דעם דאָזיקן אויסדרוק. ער איז געבוירן געוואָרן אין 1391 אין דער אַלטער ייִדישער לאַנדווירטשאַפֿטלעכער קאָלאָניע (געגרינדעט אין 7081 דורך איבערוואַנדערער פֿון ווײַסרוסלאַנד) יעפֿינגאָר (יפֿה נהר, איצט — פּליושטשייעווקע אינעם באַשטאַנער ראַיאָן פֿון דער ניקאָלײַעווער געגנט) אויפֿן דרום פֿון אוקראַיִנע. די קאָלאָניע איז דעמאָלט געווען אין באַשטאַנד פֿונעם קאַלינינדאָרפֿער ייִדישן נאַציאָנאַלן ראַיאָן. אין 1491 איז דער קומענדיקער שרײַבער געווען אין עוואַקוציע אין קאַזאַכסטאַן. נאָך דער מלחמה האָט ער זיך אומגעקערט מיט זײַן משפּחה אין יעפֿענגאַר, אָבער דאָס רובֿ זײַנע ייִדישע שכנים זײַנען אומגעבראַכט געוואָרן בעת דער נאַציסטישער אָקופּאַציע און אַ סך אוקראַיִנישע שכנים האָבן באַגעגנט די לעבן געבליבענע ייִדן פֿײַנטלעך. צוליב דעם האָט די משפּחה שויכעט זיך איבערגעצויגן אין 8491 אין דער ייִדישער אויטאָנאָמער געגנט און זיך באַזעצט אינעם דאָרף פּוזינאָ פֿונעם אָקטיאַבערישן ראַיאָן. דאָ האָט ראָמאַן פֿאַרענדיקט אַ זיבן־יאָריקע שול, דערנאָך געאַרבעט אַלס טראַקטאָריסט. פֿון פּוזינאָ איז ער אַוועק אין אַרמיי. נאָך דער דעמאָביליזאַציע האָט ראָמאַן שויכעט זיך באַזעצט אין דער שטאָט ביראָבידזשאַן, אָבער נאָך אַ לענגערע צײַט איז ער געבליבן פֿאַרבונדן מיט דאָרפֿס־אַרבעט. 
 זײַנע פּובליקאַציעס האָבן זיך באַוויזן אין די געגנטלעכע צײַטונגען אין 3691. דערבײַ האָט ראָמאַן שויכעט געשריבן אויף רוסיש קינסטלערישע פּראָזע און אויף ייִדיש — פֿאַרצייכענונגען פֿאַר “ביראָבידזשאַנער שטערן”. זײַן קינסטלערישע פּראָזע איז געווען איבערהויפּט פֿאַרבונדן מיטן דאָרפֿס־לעבן, און אויך אין “ביראָבידזשאַנער שטערן” איז ער געוואָרן דער פֿאַרוואַלטער פֿונעם לאַנדווירטשאַפֿט־אָפּטייל. צווישן ראָמאַן שויכעטס ווערק איז כּדאי אין דער ערשטער ריי דערמאָנען די אַרויסגעגעבענע אין בוך־פֿאָרם גרעסערע דערציילונגען “היימישע ערד” (8791) און “ערדאַרבעטער” (2891), ווי אויך דעם ראָמאַן “די צײַט פֿון טרויער און די צײַט פֿון נחמה” (6891). 
 בלויז די סאַמע נאָענטע צו ראָמאַן שויכעטן מענטשן האָבן געוווּסט, אַז במשך פֿון אַלע 08ער יאָרן האָט ער געאַרבעט איבער אַ היסטאָרישן ראָמאַן אונטערן נאָמען “כּוזרים”. ראָמאַן שויכעט האָט געשריבן דעם ראָמאַן אויף רוסיש, ווי מע פֿלעגט דעמאָלט זאָגן, “אין טיש אַרײַן”, פּראַקטיש אָן אַ האָפֿענונג אים אַרויסצוגעבן. בלויז אין 0991, ווען גאָרבאַטשאָווס “פּערעסטראָיקע” האָט געלאָזט זיך צו פֿילן אויך אין דער ייִדישער אויטאָנאָמער געגנט, האָט דער שרײַבער פֿאַרעפֿנטלעכט דעם ערשטן טייל פֿון אָט דעם ראָמאַן, וואָס ער האָט אַליין איבערגעזעצט אין ייִדיש. מע קען זײַן זיך משער, אַז קיין פּראַקטישע מעגלעכקייט פֿאַרעפֿנטלעכן זײַן ווערק אויף רוסיש האָט ראָמאַן שויכעט נאָך אַלץ ניט געזען. 
 דעם 71טן מערץ 0991 איז אין “ביראָבידזשאַנער שטערן” פֿאַרעפֿנטלעכט געוואָרן דער ערשטער אויסצוג פֿונעם ראָמאַן “כּוזרים”. (דאָ דאַרף מען באַמערקן, אַז דער שרײַבער האָט ניט געקענט לשון־קודש. דערפֿאַר איז זײַן ראָמאַן אין דער סאָוועטישער אָרטאָגראַפֿיע, וואָס איז דעמאָלט אָנגענומען געווען אין “ביראָבידזשאַנער שטערן”, אָנגערופֿן “קויזרימ” און ניט “קוזאַרימ”, ווי עס האָט געדאַרפֿט זײַן.) די פּובליקאַציע האָט זיך געעפֿנט מיטן אַרײַנפֿיר־וואָרט “פֿונעם אויטאָר”, אין וועלכן דער שרײַבער האָט פֿאָרמולירט דעם תּוך פֿון זײַן ווערק: 
 “די הויפּט־אויפֿגאַבע, צו וועלכער איך האָב געשטרעבט, איז באַווײַזן יענעם צײַט־אָפּשניט פֿון דער כּוזרישער געשיכטע (פֿאַרשטייט זיך, ווי איך שטעל זיך דאָס פֿאָר), בעת וועלכער דער פֿירשט בולאַן האָט אָנגענומען דעם ייִדישן גלויבן”. 
 אויף אַזאַ אופֿן איז דער הויפּט־העלד פֿונעם ניט־פֿארענדיקטן ראָמאַן דער האַלב־לעגענדאַרער כּוזרישער פֿירשט בולאַן, וועלכער האָט באַשלאָסן זיך ייִדישן און איז געוואָרן דער גרינדער פֿון דער דינאַסטיע פֿון ייִדישע כּוזרישע מלכים. אין באַדינגונגען, ווען דאָס ייִדישע פֿאָלק האָט זיך געפֿונען שוין במשך פֿון יאָרהונדערטער אין גלות ווי אַ דיסקרימינירטע רעליגיעזע מינדערהייט, האָט עס פֿאַרשאַפֿן אַ קאָלאָסאַלן אײַנדרוק אויף ייִדן פֿון אַלע קהילות, אין וועלכע עס איז דערגאַנגען די בשֹורה וועגן דעם. עס זײַנען זייער אָנשוילעך אין דעם זין די שורות פֿון דער איגרת פֿון חסדאי אבן שפּרוט (019 – 079), דעם ייִדישן מקורבֿ פֿונעם קאָרדאָווער כאַליף, צום כּוזרישן מלך יוסף: 
 “האמת אם יש מקום שיש ניר וממלכת לגלות ישֹראל ואין רודים בהם ולא מושלים עליהם? ואילו ידעתי כי נכון הדבֿר, הייתי מואס בכּבֿודי ועוזבֿ גדולתי ונוטש משפּחתי והייתי הולך מהר אל גבֿעה בים ובֿיבֿשה עד בואי אל המקום אשר אַדוני המלך חונה שם לראות גדולתו וכבֿוד מעלתו”. 
 פֿונעם 71טן מערץ ביזן 82טן יולי 0991 איז אין “ביראָבידזשאַנער שטערן” פֿאַרעפֿנטלעכט געוואָרן אין המשכים דער ערשטער טייל פֿונעם ראָמאַן “כּוזרים” (בסך־הכּל 92 פּובליקאַציעס). מיט עטלעכע חדשים שפּעטער איז “ביראָבידזשאַנער שטערן” געוואָרן אַ צוויי־שפּראַכיקע צײַטונג. דאָס הייסט, אַז בײַ ראָמאַן שויכעטן האָט זיך כּלומרשט באַוויזן אַ רעאַלע מעגלעכקייט פֿאַרעפֿנטלעכן זײַן ראָמאַן אין המשכים אויף דער שפּראַך פֿונעם אָריגינאַל, דהיינו אויף רוסיש. אָבער דער שרײַבער האָט עס ניט געטאָן, הגם ער האָט פֿאָרגעזעצט אַרבעטן אין “ביראָבידזשאַנער שטערן” בוכשטעבלעך ביזן לעצטן טאָג פֿון זײַן לעבן. אינעם אינטערוויו דער צײַטונג ״תרבות״ אין 2991 האָט דער שריפֿטשטעלער געזאָגט, אַז ער זעצט איבער אין ייִדיש דאָס צווייטע בוך פֿונעם ראָמאַן ״כּוזרים״, אָבער קיין שום צוגאָבלעכע אויסצוגן זײַנען ניט פֿארעפֿנטלעכט געוואָרן — ניט אויף רוסיש, נישט אויף ייִדיש.אָבער 
 ראָמאַן שויכעט איז ניפֿטר געוואָרן אין 3991, ניט פֿאַרענדיקט זײַן אַרבעט איבערן ראָמאַן “כּוזרים”. אויפֿן סמך פֿון די פֿאַרעפֿנטלעכטע אויף ייִדיש אויסצוגן, ווי אויך פֿון דעם, וואָס עס האָט מיר דערציילט דער געוועזענער רעדאַקטאָר פֿון “ביראָבידזשאַנער שטערן” לעאָניד שקאָלניק ז’’ל (אין ישֹראל האָט ער געאַרבעט צוזאַמען מיט מיר אין די 09ער יאָרן אין רעדאַקציע פֿון דער תּל־אָבֿיבֿער רוסישער צײַטונג “נאָוואָסטי נעדיעלי”), וועלכער האָט געלייענט דעם כּתבֿ־יד פֿונעם ניט־פֿאַרענדיקטן ראָמאַן אויף רוסיש, קען מען טענהן, אַז דאָס ווערק האָט זיך געלייענט, ווי מע זאָגט, “אויף איין אָטעם”. 
 עס וואַרפֿט זיך גלײַך אין די אויגן דער פֿאַקט, וואָס ראָמאַן שויכעט באַהאַלט ניט זײַן סימפּאַטיע צו די כּוזרים און, גלײַך ווי חסדאי אבן שפּרוט, אפֿילו אידענטיפֿיצירט זיך מיט זיי. אין די באַשריבענע דורך אים העלדנטאַטן פֿון כּוזרישע קריגער זעט ער אַ יסוד פֿאַר דער ייִדישער נאַציאָנאַלער ווירדע. נאָך מער, אין זײַן סימפּאַטיע צו די כּוזרים שטעלט זיך דער ייִדישער שרײַבער אין אַ געוויסער מאָס קעגן דעם רוסישן נאַציאָנאַלן נאַראַטיוו, אין די ראַמען פֿון וועלכן ווערן די כּוזרים טראַדיציאָנעל פֿאָרגעשטעלט ווי פֿאַרביסענע שֹונאים. פּונקט ווי יעדערער אינטעליגענט, וואָס איז אויסגעוואַקסן אין רוסלאַנד און געקראָגן אַ רוסישע בילדונג, האָט ראָמאַן שויכעט פּשוט ניט געקאָנט נישט קענען פּושקינס באַרימטע שורות: 
 Как ныне сбирается вещий Олег 
 Отмстить неразумным хазарам. 
 Их села и нивы за буйный набег 
 Обрек он мечам и пожарам. 
 ווי הײַנט קלײַבט זיך אָלעג דער חוזה // נוקם זײַן אין אומזיניקע כּוזרים. // זייערע דערפֿער און פֿעלדער פֿאַר אַ ווילדן אָנפֿאַל // האָט ער פֿאַראורטיילט אויף שווערדן און שׂרפֿות. 
 עטוואָס אָפּטרעטנדיק אין אַ זײַט, קען מען דערמאָנען וועגן דעם, אַז שלום־עליכם האָט ניט צופֿעליק אַרײַנגעלייגט דווקא די דאָזיקע שורות אין מויל פֿונעם ייִדישן גימנאַזיסט סיאָמקע, איינעם פֿון די פּערסאָנאַזשן פֿון זײַן פּיעסע “שווער צו זײַן אַ ייִד”. דער קלאַסיקער האָט בלי־ספֿק אונטערגעשטראָכן אויף אַזאַ אופֿן דעם טראַגיקאָמישן אַספּעקט פֿונעם סוזשעט — אַ ייִדיש ייִנגל, וואָס דעקלאַמירט מיט פּאַטאָס און פֿלײַסיקייט די פּאָעטישע שורות וועגן דעם, ווי אַ רוסישער פֿירשט האָט “נוקם געווען” אין זײַנע, דעם ייִנגלס “אומזיניקע” ברידער לויטן גלויבן — די כּוזרים. 
 פּונקט ווי שלום־עליכם, האָט ראָמאַן שויכעט, אַוודאי פֿאַרשטאַנען, אַז די סאָלידאַריזאַציע מיט די כּוזרים קען אויפֿגענומען ווערן ווי אַ כּמעט אומבאַהאַלטענער אַרויסרוף, וואָס ווערט געוואָרפֿן אין פּנים אַרײַן דעם רוסישן נאַציאָנאַליזם. אָבער פֿון דער אַנדערער זײַט האָט יענער פֿאַקט, וואָס כּוזריע האָט זיך געפֿונען אויפֿן שטח, וואָס איז געוואָרן מיט יאָרהונדערטער שפּעטער אַ טייל פֿון דער טעריטאָריע פֿונעם ראַטנפֿאַרבאַנד, געקאָנט דינען ווי אַ יסוד צו באַשטעטיקן די אוראַלטקייט פֿון דער ייִדישער געשיכטע אין רוסלאַנד. דערבײַ איז ניט געווען קיין שום נויטווענדיקייט זיך ווענדן צו ארץ־ישֹראל בײַם זוכן די וואָרצלען פֿון די רוסלענדישע ייִדן. דאָס אונטערשטרײַכן דעם פֿאַקט, וואָס די אָבֿות פֿון די רוסלענדישע ייִדן האָבן געשטאַמט פֿון דאָרטן, האָט זיי פֿאָרגעשטעלט ווי “פֿרעמדע”, “ניט־היגע”. נאָך מער, דאָס אונטערשטרײַכן די היסטאָרישע פֿאַרבינדונג פֿון די סאָוועטישע ייִדן מיט ארץ־ישֹראל האָט געקאָנט אויסגעטײַטשט ווערן אַלס “ציוניזם”, און צום ציוניזם האָט מען אין די 08ער יאָרן (און אויך אין 0991) אינעם ראַטנפֿאַרבאַנד נאָך אַלץ זיך באַצויגן אויסשליסלעך נעגאַטיוו. 
 דאָס אויסבויען אַ היסטאָרישן נאַראַטיוו פֿון די סאָוועטישע ייִדן אויף דער געשיכטע פֿון כּוזריע האָט דערמעגלעכט אויסמײַדן פֿאָרוווּרפֿן אין “ניט־דאָיִקייט” און אין “ציוניזם”, הגם עס האָט ניט געקאָנט נישט רייצן רוסישע נאַציאָנאַליסטן. פֿאָרט אויפֿן ראַנד פֿון די 08ער און די 09ער יאָרן, אין סאַמע ברען פֿון יענץ, וואָס וועט שפּעטער אָנגערופֿן ווערן “סוּווערעניטעטן־פּאַראַד”, האָבן די רוסישע נאַציאָנאַליסטן געהאַט אַ סך ערנסטערע סיבות אויפֿגערייצט צו ווערן. 
 אַזוי אָדער אַנדערש איז דער ניט־פֿאַרענדיקטער ראָמאַן פֿונעם ביראָבידזשאַנער שרײַבער געוואָרן אין זכות פֿון זײַן טעמאַטיק גופֿא אַן אוניקאַלע דערשײַנונג אין דער ייִדישער ליטעראַטור. אין אים זײַנען געקומען צום אויסדרוק די ייִדישע נאַציאָנאַלע ווירדע, די שטרעבונג צו אַן אומאָפּהענגיקן היסטאָרישן קיום פֿונעם ייִדישן פֿאָלק. אָבער אָט די נאַציאָנאַלע ווירדע און אָט די שטרעבונג צו אַן אומאָפּהענגיקן היסטאָרישן קיום האָבן זיך אָנגעשפּאַרט אויף פֿאַקטן פֿון דער געשיכטע פֿון מיטלאַטערלעכן רוס און ניט פֿונעם מיטעלן מיזרח. 


 
 וועלוול טשערנין 