
                      אין ביראָבידזשאַן איז דערשינען אַ קליינע אַנטאָלאָגיע פֿון פֿרעמד־שפּראַכיקער ייִדישער דיכטונג אין וועלוול טשערנינס איבערזעצונגען אין ייִדיש.    
 זי הייסט “תּיקון”, איז אויסגעבויט אויף אַ כראָנאָלאָגישן אופֿן (לויט געבורטס־דאַטעס פֿון דיכטער) און שליסט אין זיך אײַן לידער פֿון נײַן און צוואַנציק דיכטער פֿון דער ייִדישער אָפּשטאַמונג, וועלכע האָבן געשריבן אויף דײַטש, רוסיש, אוקראַיניש, ווײַסרוסיש,ליטוויש, לעטיש, רומעניש, פּויליש און עספּעראַנטאָ. דאָס זײַנען&nbsp; היינריך הײַנע, פּיאָטר וויינבערג, לודוויג זאַמענהאָף, פֿראַנץ קאַפֿקאַ, זמיטראָק ביאַדוליאַ, אָסיפּ מאַנדעלשטאַם, איוואַן גאָל, טריסטאַן צאַראַ, יעווגעני שוואַרץ, דוד קנוט, מיכאַיִל סוועטלאָוו, לעאָניד פּערוואָמײַסקי, סאַווע האָלאָוואַניווסקי, יולי טאַובין, אבֿרהם קאַצנעלסאָן, אהרן קאָפּשטיין, פּאַוועל קאָגאַן, צעציליע דינערע, פּאַול צעלאַן, נאַום טיכי, הענריך סאַפּגיר, וולאַדימיר וויסאָצקי, יוסף בראָדסקי, אַלפֿאָנסאַס בוקאָנטאַס, אַנע פֿרײַליך, לעאָניד קיסיליאָוו, מאָיסיי פֿישביין, מיכאל גענדעליעוו און אַלעקסיי פּאַרשטשיקאָוו. 
 דער איבערזעצער האָט אָנגעשריבן אין דער הקדמה צו דער אומגעוויינלעכער אַנטאָלאָגיע וועגן די סיבות, וועלכע האָבן אים באַוועגט צו שאַפֿן זי, צווישן אַנדערס בזה הלשון: “איך האָב געלייענט לידער פֿון דיכטער, וועלכע האָבן געשריבן אויף פֿרעמדע, ניט אונדזערע שפּראַכן, נאָר זיי האָבן געשטאַמט פֿון אַ ייִדיש־שפּראַכיקן ייִחוס און געלעבט אין יענע מקומות, וואָס זײַנען דורותלאַנג געווען דאָס לאַנד פֿון ייִדיש. אייניקע פֿון זיי האָבן אַליין פֿרײַ באַהערשט מיט אונדזער מאַמע־לשון, נאָר זיי האָבן באַשלאָסן שאַפֿן זייערע לידער אויף אַנדערע שפּראַכן. איז האָב איך זיך פֿאָרגעשטעלט, ווי ס’וואָלטן געקאָנט אויסזען זייערע לידער, אויב זיי וואָלטן געמאַכט זייער אויסקלײַב לטובֿת ייִדיש, און ווי ס’וואָלט געקאָנט אויסזען אין אַזאַ פֿאַל אונדזער ייִדישע דיכטונג. איך באַצי זיך צו אָט דעם ביכל ווי צו אַ מין ייִדישן תּיקון פֿאַר זייער דיכטונג...” 
 ס’איז כּדאי צו באַצייכענען, אַז דאָס דאָזיקע בוך איז געוואָרן דאָס ערשטע בוך, וואָס איז אַרויסגעגעבן געוואָרן אין דער ייִדישער אויטאָנאָמער געגנט פֿולקום אויף ייִדיש במשך פֿון די לעצטע יאָרצענדליקער. עס זײַנען דערשינען צוויי־שפּראַכיקע (ייִדיש און רוסיש) ביכער, למשל, די אַנטאָלאָגיע “די ביראָבידזשאַנער לירע” (9002), יעלענע סאַראַשעווסקאַיאַס לערנבוך “ייִדיש פֿאַר אָנפֿאַנגער” (6102), באָריס סאַנדלערס לידער־זאַמלונג “אַ גוט מאָרגן!” (9102, אָבער קיין ביכער בלויז אויף ייִדיש זײַנען אין ביראָבידזשאַן ניט דערשינען שוין פֿון לאַנג. אינעם ביראָבידזשאַנער און בכלל אינעם ווײַט־מיזרחדיקן קאָנטעקסט מעג מען דערמאָנען אויך וועגן דעם, אַז אַ טייל פֿון די אײַנגעשלאָסענע אין וועלוול טשערנינס קליינער אַנטאָלאָגיע איבערזעצונגען זײַנען צום ערשטן מאָל פֿאַרעפֿנטלעכט געוואָרן אין דער צײַטונג “ביראָבידזשאַנער שטערן”, אַז די אַנטאָלאָגיע שליסט אין זיך אײַן דאָס ליד פֿונעם אוקראַיִנישן דיכטער אהרן קאָפּשטיין “די נאַכט אויף דער סטאַנציע ביראָבידזשאַן” און אַז דער לעצטער (כראָנאָלאָגיש) דיכטער, וועלכער איז אײַנגעשלאָסן געוואָרן אין דער אַנטאָלאָגיע, אַלעקסיי פּאַרשטשיקאָוו, איז געבוירן געוואָרן אין פּרימאָריע. 
 &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; *** 
 אַך, די זעלבע אויגן ווידער, 
 וועלכע פֿלעגן ליב מיך גריסן, 
 און די זעלבע ליפּן ווידער, 
 וועלכע פֿלעגן מיך פֿאַרזיסן! 
  
 אויך די זעלבע שטים איז ווידער, 
 וועלכע גערן כ’האָב געהערט! 
 נאָר ניט זעלבער בין איך ווידער, 
 אַנדערש כ’האָב זיך אומגעקערט. 
  
 ווײַסע אָרעמס, אויגן שוואַרצע 
 האָבן פֿעסט מיך אײַנגעשלאָסן, 
 ליג איך איצט מיט איר בײַם האַרצן. 
 כ’פֿיל זיך נאַריש און פֿאַרדראָסן. 


 
  יע. קאַפּלאַ  
                  