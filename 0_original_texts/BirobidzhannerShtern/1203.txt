
 אַלכּסנדר טשערנאָוו, וועלכער האָט געשאַפֿן אַ סלײַד־פֿילם אויף רוסיש וועגן דעם מאָסקווער ייִדישן דראַמאַטישן אַנסאַמבל, &nbsp;דעם יורש פֿון מיכאָעלסעס גאָסעט, פּלאַנירט צו באַקלאַנגיקן דעם פֿילם אויף ייִדיש 
 דער מאָסקווער ייִדישער מלוכה־טעאַטער (דער מאָסקווער גאָסעט), וועלכער האָט עקזיסטירט אין 1920 – 1949, איז געוואָרן אַ מין לעגענדע פֿון דער ייִדישער סאָוועטישער קולטור און אַ סימבאָל אירער. זײַן גרינדער און דער ערשטער קינסטלערישער אָנפֿירער איז געווען אַלעקסיי גראַנאָווסקי (אבֿרהם אַזאַרך), אָבער אַז מע רעדט וועגן דעם מאָסקווער גאָסעט, דערמאָנט מען קודם־כּל דעם נאָמען פֿון שלמה מיכאָעלס (וואָווסי), הגם מיכאָעלס איז געוואָרן דער קינסטלערישער אָנפֿירער פֿונעם טעאַטער בלויז אין 1929, ווען גראַנאָווסקי האָט באַשלאָסן זיך ניט אומקערן פֿון אייראָפּעיִשע גאַסטראָלן קיין ראַטנפֿאַרבאַנד. און פֿאָרט מעג מען אויך מיכאָעלסן האַלטן לכל־הפּחות פֿאַר אַ מיטגרינדער פֿונעם מאָסקווער גאָסעט. ער האָט צוזאַמען מיט בנימין זוסקינען גענומען אין 1921 אַן אָנטייל אַלס שוישפּילער אינעם ערשטן ספּעקטאַקל פֿונעם טעאַטער, וועלכן עס האָט געשטעלט גראַנאָווסקי – «אַן אָוונט פֿון שלום־עליכמען». אגבֿ, יענעם ספּעקטאַקל האָט קינסלעריש אויסגעפֿורעמט מאַרק שאַגאַל. 
 שלמה מיכאָעלס האָט זיך באַוויזן ניט בלויז ווי אַ וועלט־באַרימטער אַקטיאָר (מע זאָגט, אַז ער איז געווען דער בעסטער אינעם וועלט־טעאַטער אויספֿילער פֿון דער ראָלע פֿונעם קעניג ליר) און אַ טאַלאַנטירטער רעזשיסער, נאָר אויך ווי אַן אָנפֿירער אַן אָרגאַניזאַטאָר (די געגריטדעטע דורך אים אין 1930 ייִדישע טעאַראַלע שול בײַם מאָסקווער גאָסעט האָט געגרייט יונגע קאַדרען פֿאַר אַלע ייִדישע טעאַטערן פֿונעם ראַטנפֿאַרבאַנד, בתּוכם פֿאַרן ביראָבידזשאַנער ייִדישן מלוכה־טעאַטער) און אפֿילו, אין אַ געוויסער מאָס אַ פּאָליטיקער. ניט צופֿעליק דווקא ער איז געוואָרן אין פֿעברואַר 1942 דער ערשטער פֿאָרזיצער פֿונעם ייִדישן אַנטיפֿאַשיסטישן קאָמיטעט. 
 מיכאָעלסעס ריזיקע פּאָפּעלרקייט האָט געבראַכט צו דעם, וואָס סטאַלינס קאַטן האָבן געהאַלטן פֿאַר נייטיק פֿאָרשטעלן זײַן מאָרד אין יאַנואַר 1948 ווי אַ «טראַפֿיק־אינצידענט» און ניט אַרעסטירן אים, ווי דאָס איז געשען מיט זײַן שטעלפֿאַרטרעטער בנימין זוסקין אין דעצעמבער פֿונעם זעלבן יאָר. במשך פון 1949 זײַנען אין ראַמען פֿון אַנטיסעמיטישע רדיפֿות אַרעסטירט געוואָרן פּראַקטיש אַלע אָנגעזעענע טוער פֿון דער ייִדישער קולטור אינעם ראַטנפֿאַרבאַנד. דעם 16טן נאָוועמבער 1949 האָט דער מאָסקווער גאָסעט געשפּילט זײַן לעצטן ספּעקטאַקל – משה גערשענזאָנס «הערשעלע אָסטראָפּאָליער» – און מע האָט אים פֿאַרמאַכט. 
 tvkultura.ru 
 אָבער דאָס איז נאָך ניט קיין סוף פֿון דער געשיכטע. אַ סך ווייניקער איז באַוווּסט יענער פֿאַקט, וואָס אין 1962 האָט אַ גרופּע געוועזענע אַקטיאָרן פֿונעם מאָסקווער גאָסעט בראָש מיט בנימין שוואַרצער, וועלכער איז געווען דער קינסטלערישער אָנפֿירער פֿונעם מאָסקווער גאָסעט במשך פֿון זײַנע לעצטע חדשים, נאָך זוסקינס אַרעסט, מצליח געווען שאַפֿן דעם מאָסקווער ייִדישן דראַמאַטישן אַנסאַמבל בײַם מאָסקאָנצערט. אין אים האָבן געשפּילט ניט ווייניק געוועזענע גאָסעט־אַקטיאָרן: סאָניע ביניק, אהרן קאָגאַן, לאה קאָלינע, חיים לעווינזאָן, סאָניע לעשטשינסקאַיאַ, ראָזע קורץ, זינאָווי קאַמינסקי, מאַניע קאַטליאַראָווע (שפּעטער האָט זי געאַרבעט אַלס פּעדאַגאָג אינעם ייִדישן מוזיקאַלן קאַמער־טעאַטער בײַ דער ביראָבידזשאַנער פֿילהאַרמאָניע), אלי טראַקטאָווענקאָ, נחמה סיראָטינע, מיכאל שפּירא אא. אויך דער רעפּערטואַר פֿונעם אַנסאַמבל האָט זיך בֿאזירט אין אַ גרויסער מאָס אויפֿן רעפּערטואַר פֿונעם מאָסקווער גאָסעט: שלום־עליכמס «200000», «דער פֿאַרכּישופֿטער שנײַדער», «אַ דאָקטער!», «מזל טובֿ»; אבֿרהם גאָלדפֿאַדנס «די מכשפֿה», מיכאַיִל לערמאָנטאָווס «די שפּאַניער», משה גערשענזאָנס «הערשעלע אָסטראָפּאָליער»… דער מאָסקווער ייִדישער דראַמאַטישער אַנסאַמבל האָט מיט דערפֿאָלג גאַסטראָלירט איבערן ראַטנפֿאַרבאַנד, בתוכם אין ביראָבידזשאַן, וווּ ער איז געווען ניט איין מאָל. 
 בהדרגהדיק האָט דער אַקטיאָרן־באַשטאַנד זיך געביטן צוליב נאַטירלעכע סיבות. עלטערע אַקטיאָרן, וואָס האָבן געקענט שלמה מיכאָעלסן, האָבן געהאַלטן אין איין 
 אַ. גראַנאָווסקי. ״בײַנאַכט אויפֿן אַלטן מאַרק״ פֿון י.־ל. פּרץ bigenc.ru 
 אַוועקגיין און אויף זייערע ערטער זײַנען געקומען יונגע. עס האָט זיך געביטן אויך די שפּראַכלעכע סיטואַציע פֿונעם סאָוועטישן ייִדנטום – אַלץ ווייניקער זײַנען געבליבן צושויער, וואָס האָבן פֿאַרשטאַנען ייִדיש. אין 1980 האָט דער אַנסאַמבל אָנגעהויבן אויסנוצן אין זײַנע שטעלונגען אויך רוסיש. די ערשטע געשטעלטע אויף רוסיש פּיעסע איז געוואָרן אלכּסנדר באָרשטשאַגאָווסקיס «דער דאַמען־שנײַדער». 
 אין 1987 איז אויפֿן יסוד פֿונעם מאָסקווער ייִדישן דראַמאַטישן אַנסאַמבל, וועלכער האָט צו יענער צײַט שוין געהאַט זײַן אייגענעם לאָקאַל אין מאָסקווע און געהייסן «טעאַטער־סטודיע», איז געשאַפֿן געוואָרן דער מאָסקווער ייִדישער טעאַטער «שלום» אונטער דער אָנפֿירונג פֿון אלכּסנדר לעווענבוק, וועלכער עקזיסטירט ביז איצט, שפּילנדיק כמעט אויסשליסלעך אויף רוסיש. אָבער דאָס איז גאָר אַן אַנדערע געשיכטע. 
 איצט איז די געשיכטע פֿונעם מאָסקווער ייִדישן דראַמאַטישן אַנסאַמבל, דעם יורש פֿון מיכאָעלסעס גאָסעט אָנגעשריבן און אפֿילו דערציילט. ס’האָט עס געטאָן אַלכּסנדר טשערנאָוו, אַ געוועזענער אַקטיאָר פֿונעם אַנסאַמבל, וועלכער איז געקומען אין אָט דעם שעפֿערישן קאָלעקטיוו אין 1974, זענענדיק&nbsp; נאָך גאָר אַ יונגער בחור. איצט וווינט אלכּסנדר טשערנאָוו אין ישׂראל. דאָ ניט לאַנג האָט ער געשאַפֿן אַ סלײַד־פֿילם, וואָס דויערט 1 שעה און הייסט טאַקע «דער מאָסקווער ייִדישער דראַמאַטישער אַנסאַמבל». אָט דער פֿילם, וועלכער איז צוטריטלעך אויפֿן יוטיוב, איז אַ טייל פֿון אַ ברייטערן פּראָיעקט «ייִדישע טעאַטערן», וואָס ווערט פֿאַרווירקלעכט אונטער דער אָנפֿירונג פֿון יעקבֿ יאָוונאָוויטש אינעם הויז פֿון געלערנטע און פֿאַכלײַט אין דער שטאָט רחובֿות. דערווײַל עקזיסטירט דער פֿילם נאָר אויף רוסיש, אָבער ס’איז פֿאַרפּלאַנירט צו שאַפֿן זײַן ווערסיע אויף ייִדיש. 
 וו. פּיריאַטינסקי 
 
 