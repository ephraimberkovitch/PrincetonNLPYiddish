
 (פֿאָרזעצונג. אָנהייב אין נומ. 33) 
 דער דזשין, וואָס הייסט שמעון 
 
 
 ווען ר’ פּתחיה פֿון רעגנשׂבורג האָט געטראָפֿן שמעונען, זײַנען אין גיתּא נאָך געווען שומרונישע משפּחות, וועלכע זײַנען געבליבן געטרײַ דעם אַלטן גלויבן. און זיי פֿלעגן קומען אין דער הייל נאָך וואַסער אָן אַ פּחד, ווײַל פֿאַר זיי און נאָר פֿאַר זיי איז שמעון נאָך אַלץ געבליבן דער אַמאָליקער ניט זייער שרעקלעכער שד. טאַקע איינער פֿון יענע לעצטע שומרונים פֿון גיתּא האָט געבראַכט ר’ פּתחיהן צו דער הייל. 
 דער רײַזנדער האָט באַזוכט נאָך ירושלים, וועלכע איז דעמאָלט געווען די הויפּטשטאָט פֿונעם קרייצטרעגער־קעניגרײַך, אויך שכם און הר־גריזים. ער האָט זיך באַגעגנט מיט שומרונים, וועלכע האָבן אין יענער צײַט באַטראָפֿן אַ היפּשן חלק פֿון דער באַפֿעלקערונג אין שכם. ער האָט פֿאַרבראַכט מיט זיי שבת און געהערט זייערע שבתדיקע תּפֿילות. עס פֿרעגט זיך אַ פֿראַגע: פֿארוואָס איז אינעם ספֿר “סיבֿובֿ הרב רבּי פּתחיה מרעגנשׂפּורג” וועגן דעם גאָרטנישט געזאָגט. דאָרט ווערן דערמאָנט גאַנץ פּרטימדיק די “מינים”, מיט וועלכע ר’פּתחיה האָט פֿאַרבראַכט אַ שבת אין די סטעפּן פֿון איצטיקער דרום־אוקראַיִנע, ארץ־קדר? עס ווערט וועגן זיי אינעם ספֿר דערציילט בזה הלשון: “ויש שם מינים. ואָמר להם הרבֿ רבּי פּתחיה: “למה אינכם מאמינים בדבֿרי חכמים?” ואָמרו: “בשבֿיל שלא למדום אָבֿותינו”. ובֿערבֿ שבּת חותכין כל הלחם שאוכלין בשבּת, ואוכלין בחושך, ויושבֿין במקום אחד כל היום. ואינם מתפּללים אלא מזמרים. וכּשסיפּר להם הרבֿ רבּי פּתחיה התּפֿלה שלנו ובֿרכּת המזון, היה טובֿ בעיניהם. ואָמרו: “לא שמענו מעולם מה הוא תּלמוד”. און וועגן ר’ פּתחיה’ס באַזוך בײַ די שומרונים ווערט אינעם ספֿר גאָרנישט געזאָגט. אין אייניקע נוסחאָות פֿונעם ספֿר איז דערמאָנט בלויז, אַז אין שכם “וווינען כותים, וועלכע זײַנען מקריבֿ יערלעך אַ טלה פֿאַר קורבּן־פּסח אויף הר־גריזים”. און מער גאָרנישט, און אינעם רובֿ נוסחאָות — ממש גאָרנישט. גלײַך ווי ר’ פּתחיה האָט זיך ניט באַגעגנט מיט קיין שומרונים און ניט גערעדט מיט זיי. היתּכן? 
 
 שמעון האָט מיר דערקלערט, אַז ר’פּתחיה האָט נאָך זײַן אומקערן זיך קיין אשכּנז דערציילט אַלץ, וואָס ער האָט געזען און געהערט. און אויך וועגן דער שטאָט שכם און די שומרונים און אויך וועגן כּלערליי נסים־ונפֿלאָות. אָבער ר’ יהודה החסיד האָט בכּיוון אַרויסגענומען פֿון ר’פּתחיה’ס מעשׂה אַלץ, וואָס אים, ר’ יהודהן, איז ניט געפֿעלן געוואָרן. און באַזונדערס איז ר’ יהודהן ניט געפֿעלן געוואָרן ר’ פּתחיה’ס וווּנדערלעכער אומקער פֿון ארץ־ישׂראל. 
 —&nbsp; הער צו, ווי עס איז געוועזן, — האָט מיר געזאָגט שמעון, — ר’ פּתחיה האָט פֿאַרלאָזט שכם אין ריכטונג פֿון הים־הגדול. די שכמער ישׂראלים האָבן אים געראָטן אין גיתּא צו איבערנעכטיקן, וווּ אונדזערע ברידער ישֹראלים זײַנען נאָך געבליבן. נאָך מיטאָג איז ר’ פּתחיה געקומען צו גיתּא און געבליבן פֿאַר דער נאַכט שטיין אינעם הויז פֿון אַן אָרטלעכן ישׂראלי. ר’ פּתחיה האָט געפֿרעגט דעם מכניס־אורח נאָך מערקווירדיקייטן, און דיזער מאַן האָט דערציילט אים פֿון דעם שד, דער אין אַ ברונים אין אַ הייל לעבט, און אין דער הייל לאָזט ער ישׂראלים, אָבער די ישמעאלים לאָזט ער נישט. ר’ פּתחיה איז געקומען אין דער הייל, און דאַן האָבן וויר זיך באַקענט. 
 ר’ פּתחיה פֿון רעגנשׂבורג איז געווען אַ טרוימער, אַן אַוואַנטוריסט אינעם גוטן זין פֿון דעם וואָרט, אַ מענטש, וואָס האָט אויסגעזען די וועלט און אַן אינטערעסאַנטער בן־שׂיח. אַזעלכע מענטשן האָט שמעון ניט געטראָפֿן שוין אַ סך יאָרן. אפֿשר אפֿילו טויזנט יאָר. זיי האָבן פֿאַרבראַכט אין גיתּא צוזאַמען צוויי טעג, און אויפֿן דריטן טאָג האָט ר’ פּתחיה געזאָגט, אַז ער מוז לאָזן זיך ווײַטער, ווײַל דער וועג ביז דער שטאָט עכּו איז נאָך ווײַט, און אין עכּו וועט ער זוכן אַ שיף, וואָס וועט אים נעמען צו ברעגן פֿון אייראָפּע, כאָטשבי קיין יוון, און פֿון דאָרטן וועט ער זיך לאָזן איבער בערג און טאָלן אַהיים, קיין פּראָג, צו זײַן משפּחה, וואָס וואַרט אויף אים שוין לאַנג און ווייסט ניט, צי ער לעבט נאָך, צי ער לעבט שוין ניט. 
 דאַן האָט שמעון באַשלאָסן העלפֿן דעם רײַזנדער, ראַטעווען אים פֿון וואַנדערונג־סכּנות און קירצן אים דעם וועג. ער האָט איבערגעטראָגן ר’ פּתחיה פֿון גיתּא גלײַך קיין פּראָג און איז געבליבן מיט אים נאָך יאָרן, ביז זײַן פּטירה בשׂיבֿה־טובֿה. 
 —&nbsp; זײַ מיר מוחל, דו האָסט אים געדינט אַזוי פֿיל יאָרן, ווײַל ער האָט דיך פֿאַרשוואָרן מיט אַ הייליקן שם אָדער מיט עפּעס אַ כּישוף־שפּרוך? 
 —&nbsp; ר’ פּתחיה איז נישט געוועזן קיין מכשף. און אין אַלגעמיין זײַנען אַלע דיזע פֿאַרשווערונגען, מיט דענען מען אײַנגעבלעך דזשינען באַשווערן קאָן, אליבּא דידי, נישט ווײַטער אַלס מעשׂיות פֿאַר קינדער. איך האָב אויף יעדן פֿאַל זוי עטוואָס נאָך נישט געזען. ר’ פּתחיה איז געווען מײַן פֿרײַנד, און איך האָב זיך אַליין געשוואָרן אים צו העלפֿן. אַ נדר, פֿאַרשטייסטו? 
 נאָך דער פּטירה פֿון זײַן פֿרײַנד ר’ פּתחיה האָט שמעון זיך אומגעקערט אין זיין הייל לעבן גיתּא. ער איז פֿאָרט געבוירן אַ שומרוני, און זײַן האַרץ איז צוגעבונדן צו הר־גריזים. אָבער פֿון צײַט צו צײַט האָט ער זיך אומגעקערט קיין פּראָג. לכתּחילה האָט שמעון אַ ביסל געהאָלפֿן די קינדער און די אייניקלעך פֿון ר’ פּתחיה. דערנאָך האָט ער פֿאַרשטאַנען, אַז ער האָט זיך צוגעבונדן צו פּראָג און בכלל צו אשכּנז. מיט דער צײַט, כּמעט פֿינף הונדערט יאָר נאָך ר’ פּתחיה’ס פּטירה האָט שמעון פֿאַר זיך געפֿונען אין פּראָג אַ באַשטענדיקע וווינונג. דאָס איז דער בוידעם פֿון דער אַלטנוישול, וווּ עס ליגט, ווי באַוווּסט, דער ליימענער קערפּער פֿונעם מהר’’לס גולם. שמעון וווינט דאָרט געוויינלעך אין סוף זומער, ווען אין ארץ־ישׂראל איז באַזונדערס הייס. נו, און אוודאי, כאַפּט ער זיך אין פּראָג אַרײַן סתּם, ווען עס ווערט אים נימאס זיצן אין דער הייל לעבן זײַן געבורטס־דאָרף גיתּא און שרעקן ישמעאלים. 
 מיט אַ פּאָר צענדליקער יאָר צוריק בין איך אַריבערגעפֿאָרן פֿון שומרון קיין גוש־עציון. אָבער ווען־ניט־ווען טרעף איך זיך מיט שמעונען. אַז איך קום קיין קדומים באַזוכן מײַנע קרובֿים און חבֿרים, גיי איך אָבליגאַטאָריש אַרײַן אין זײַן הייל און צומאָל געפֿין איך אים דאָרט. און צומאָל פֿאַלט ער מיר אַליין אומדערוואַרט אויפֿן קאָפּ. אַ סימן, אַז אים איז לאַנגווײַליק, ער וויל כאַפּן מיט מיר אַ שמועס וועגן עולם־ומלואו. אין אַזאַ פֿאַל טראָגט ער מיך אַריבער קיין פּראָג, וווּ מיר זיצן אין אַ פּאַב, ריידן און טרינקען ביר. 
 ביר איז אין באָהעמיע — אַזוי רופֿט ער דאָס לאַנד, ניט איך — איז, ווי באַוווּסט, זייער אַ גוטער. אָבער מיט פֿאַרבײַסעכץ איז דאָ אַ פּראָבלעם. איך היט כשרות און אויך שמעון עסט ניט, נאַטירלעך, די באַרימטע טשעכישע “פּעטשענע וועפּראָווע קאָלענאָ”. איז האָב איך אים דערציילט, אַז אויפֿן ווײַטן מיזרח איז פֿאַראַן אַ שפֿע פֿון רויטער פֿיש און רויטן רויג, וואָס זײַנען גלײַך ווי ספּעציעל צוגעטראַכט כּדי זײַן אַ פֿאַרבײַסעכץ פֿאַר די, וואָס טרינקען ביר און זײַנען פֿאָרזיכטיק מיט די איסורי־אכילה מדאורייתא. לכתּחילה האָט זיך שמעון ניט זייער פֿאַרינטערעסירט מיט דער דאָזיקער אידיי. דעמאָלט האָב איך אים דערציילט, אַז אויפֿן ווײַטן מיזרח איז פֿאַראַן אַזאַ שטאָט, וואָס הייסט ביראָבידזשאַן, און דאָרט זײַנען אויפֿשריפֿטן אויף ייִדיש פֿאַראַן אויף אַלע גאַסן. — עס איז זייער אינטערעסאַנט, — האָט אויף דעם געזאָגט שמעון און גלײַך זיך איבערגעטראָגן מיט מיר איניינעם אויפֿן פּעראָן פֿונעם ביראָבידזשאַנער וואָקזאַל, וווּ ס’איז טאַקע פֿאַראַן אַ גרויסע אויפֿשריפֿט אויף ייִדיש. פֿון דאָרטן זײַנען מיר געגאַנגען צום מאַרק. איך האָב געזוכט, וווּ מע פֿאַרקויפֿט רויטע פֿיש און רויג, און שמעון האָט, באַוועגנדיק די ליפּן, געלייענט נאָך אַ מאָל און ווידער אַ מאָל די אָפּגעבליאַקעוועטע אויפֿשריפֿט “לאנדווירטשאפטלעך מארק”. 
 מיר האָבן זיך אומגעקערט מיט פֿיש און רויג קיין פּראָג, גענומען צו אַ פּאָר קופֿלען ביר און זיך אײַנגעאָרדנט געמיטלעך אויף שמעונס בוידעם אין דער אַלטנוישול. באָהעמישער ביר מיט רויטער פֿיש און מיט רויג פֿונעם ווײַטן מיזרח זײַנען שמעונען געפֿעלן געוואָרן. זינט דעמאָלט אָן טראָגן מיר זיך אַריבער פֿון צײַט צו צײַט קיין ביראָבידזשאַן און גייען אין מאַרק. אָבער מער פֿון פֿיש און רויג איז שמעונען געפֿעלן איבערלייענען ייִדישע אויפֿשריפֿטן אויף ביראָבידזשאַנער גאַסן און פּלעצער. איך בין זיכער, אַז צומאָל טראָגט ער זיך אַריבער קיין ביראָבידזשאַן אַליין, אָן מיר. רוסיש קען ער ניט, אין מאַרק און אין קראָמען גייט ער ניט. ער שפּאַצירט ניט געאײַלט איבער דער הויפּטשטאָט פֿון דער ייִדישער אויטאָנאָמער געגנט און, באַוועגנדיק די ליפּן, לייענט ייִדישע אויפֿשריפֿטן. אפֿשר האָט איר אים אפֿילו געזען: גאָר ניט יונג, כאָטש גאַנץ שלאַנק און אָדערדיק. די קוים געקרײַזלטע האָר און די באָרד זײַנען שוואַרץ מיט זילבער. זומערצײַט איז ער אָנגעטאָן אין דזשינס, עפּעס אַ העמדל מיט קורצע אַרבל, אויף די פֿיס — סאַנדאַלן. ווינטער־צײַט טוט ער אָן אַ פּעלצל, אַ הוט און וואַרעמע שיך, וואָס מיר האָבן געקויפֿט אין אַ קראָם לעבן דעם ביראָבידזשאַנער מאַרק. איז טאָמער וועט איר טרעפֿן אין ביראָבידזשאַן איינעם, וואָס אַנשפּרעכט אָט דער שילדערונג, גיין איבער די גאַסן און לייענען, באַוועגנדיק די ליפּן, אויפֿשריפֿטן, זײַט וויסן, אַז דאָס איז, וואַרשײַנלעך, אַ דזשין, און ער הייסט שמעון. 
 אגבֿ, לגבי דעם פּעלצל און דער הוט — טאַקע אַ גוטע סחורה, די שיך — אַזוי זיך. אויב איר אינטערעסירט זיך, וווּ גענוי איז די קראָם, וווּ מיר האָבן געקויפֿט דעם ווינטער־מלבּוש פֿאַר שמעונען, איז זי גאַנץ פּשוט צו געפֿינען — אויף חנוכּה שטעלט מען אײַן אַקעגן יענער קראָם די גרויסע חנוכּה־לאָמפּ. יעדער איינער אין ביראָבידזשאַן וועט אײַך זאָגן, וווּ איז דאָס. 
 
 יאָ, עיקר שכחתי. לגבי יוון מיט די געפֿאַנגענע שדים, וואָס זײַנען פֿאַרשוואָרן און דינען ווי קנעכט, איז די מעשׂה געווען אַזוי: 
 ר’ יהודה החסיד האָט פֿון דער ערשטער באַגעגעניש ניט ליב געקראָגן שמעונען. וועגן די כותים, הייסט עס שומרונים, האָט ער געלייענט בלויז אין תּלמוד און לעבעדיקערהייט האָט ער זיי ניט געזען, אָבער פֿונדעסטוועגן ניט ליב געהאַט. נאָר דאָס איז נאָך מילא. איבערהויפּט האָט ער שמעונען ניט ליב געקראָגן, ווײַל ער איז געווען אַ שד – קיין וואָרט “דזשין” האָט ר’ יהודה החסיד ניט געקענט. אין יענער צײַט איז געגאַנגען אַ שאַרפֿער פּולמוס בנוגע צו חיבּורים פֿונעם רמבּ’’ם. רמבּ’’ם האָט צווישן אַנדערס ניט געגלייבט אין קיין שדים, און ר’ יהודה החסיד האָט ניט געהאַט קיין באַשטימטע דעה לגבי דעם עניין. דער בבֿלי זאָגט דאָך, אַז שדים זײַנען דאָ. און דאָס איז ניט קיין קלייניקייט, אָבער מאידך־גיסא האָט ר’ יהודה החסיד אין זײַן לעבן קיין שום שדים ניט געזען. און דאָ יאַוועט זיך ר’ פּתחיה מיט שמעונען און דערציילט, אַז שמעון האָט אים אין איין רגע איבערגעטראָגן פֿון ארץ־ישׂראל, פון צופֿוסנס פֿון הר־גריזים גלײַך קיין פּראָג, צו זײַן משפּחה און דערנאָך פֿון פּראָג קיין רעגנשׂבורג, צו ר’ יהודה החסיד דערציילן אים וועגן דער ווײַטער און מסוכּנער נסיעה, וועגן בני־ישׂראל, וואָס לעבן נאָך אַלץ אין גלות־בבֿל, וועגן ארץ־ישֹראל מיט אַלע הייליקע מקומות און וועגן דעם וווּנדערלעכן אומקער אַהיים. 
 האָט ר’ יהודה החסיד זיך מיישבֿ געווען און באַשלאָסן, אַז ער מוז אין דעם פֿאַל מקיים זײַן די מיצווה מדאורייתא “לפֿני עִוֵר לא תתּן מכשול”. און כדי ניט אַוועקפֿירן נבֿוחים פֿונעם גלײַכן וועג, מוז מען באַהאַלטן פֿון זיי, אַז אַ שד קאָן זײַן אַ מענטש און אַז ער קאָן ווערן אַן אויפֿריכטיקער פֿרײַנד פֿון אַ בשֹר־ודם, אַזוי ווי שמעון איז געוואָרן דער אויפֿריכטיקער און איבערעגעגעבענער פֿרײַנד פֿון ר’ פּתחיהן. דערפֿאַר האָט ר’ יהודה החסיד אויסגעשלאָסן פֿונעם ספֿר “סיבֿוב הרבֿ רבּי פּתחיה מרעגנשֹפּורג” די שילדערונג פֿון זײַן וווּנדערלעכן אומקער פֿון ארץ־ישֹראל קיין פּראָג אין איין רגע. אָבער לײַגן האָט ר’ יהודה החסיד ניט געוואָלט. חס־וחלילה. אָנשטאָט דעם האָט ער געשאַפֿן אַן אַלעגאָריע. עס ווערט דערמאָנט צום סוף פֿונעם ספֿר יוון, מע זאָל מיינען, אַז ר’ פּתחיה האָט זיך אומגעקערט דורך יוון. אָבער אין דער אמתן איז דאָס אַ רמז אויף חכמת־יוון, וואָס מיט איר פּאַסט ניט די ייִדן זיך באַשעפֿטיקן. און די בקיאים בשמות, וואָס פֿאַרשווערן די שדים שמשרתים להם כעבֿדים, באַשעפֿטיקן זיך דווקא מיט חכמת־יוון. 
 און פֿאָרט איז ר’ יהודה החסיד געווען אַ ייִד אַ צדיק. ער האָט באַדויערט וועגן זײַן אומיושרדיקער באַציונג צו דעם שומרונישן שד שמעון, וועלכער איז בפֿירוש געווען אַ מענטש און אַן אויפֿריכטיקער פֿרײַנד. ר’ יהודה החסיד האָט געהאַלטן, אז לטובֿת־הכּלל טאָר ער ניט אַנטפּלעקן אינעם ספֿר דעם גאַנצן אמת, נאָר ווי אַ סימן פֿון זײַן רצון מתקן זײַן דעם אומיושר, האָט ער ממש צום סוף, שוין נאָך דעם פּרק וועגן יוון אַרײַנגעשטעלט די דערמאָנונג וועגן די כותים, וועלכע זײַנען מקיים די מיצווה מדארייתא פֿון קרבּן־פּסח. עס האָט דאָך געזאָגט רבּן שמעון בן גמליאל, אַז כל מיצווה החזיקו בה כותים הרבּה מדקדקין בה, יותר מישׂראל. אלא נאָך ר’ יהודה החסידס פּטירה האָבן זיך אויסגעפֿונען איבערשרײַבער פֿון דעם ספֿר, וועלכע האָבן אַרויסגעלאָזט די דערמאָנונג וועגן די שומרונים און דעם קרבּן־פּסח אויף הר־גריזים. ניט צוליב עפּעס אַ בייזער כוונה, נאָר צוליב מאַנגל פֿון אויפֿמערקזאַקייט, ווײַל זיי האָבן ניט געוווּסט די גאַנצע מעשׂה וועגן דעם דזשין, וואָס הייסט שמעון. 
 וועלוול טשערנין 
 