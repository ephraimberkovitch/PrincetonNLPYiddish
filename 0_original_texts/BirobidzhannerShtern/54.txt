
                        
 אַהרן קאָפּשטיין (18טן מערץ, 1915, אָטשאַקאָוו, איצט — ניקאָלײַעווער געגנט, אוקראַיִנע — 1940 סואָיאַרווי, איצט — לענינגראַדער געגנט, רוסלאַנד) איז געווען אַן אוקראַיִנישער דיכטער פֿון דער ייִדישער אָפּשטאַמונג. אין דער עלטער פֿון 5 יאָר איז ער געבליבן אַ יתום און אויסגעוואַקסן אין אַ יתומים־הויז. דעביוטירט מיט לידער אויף אוקראַיִניש אין אָנהייב 30ער יאָרן פֿונעם 20טן יאָרהונדערט. עס האָבן אים באַמערקט די באַקאַנטע אין יענער צײַט אוקראַיִנישע דיכטער, צווישן זיי אויך ייִדן — איוואַן (ישֹראל) קוליק און לעאָניד פּערוואָמײַסקי. 
 אין 1933 איז דערשינען די ערשטע קאָפּשטיינס לידער־זאַמלונג&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;«Хочемо, прагнемо, можемо»&nbsp;&nbsp; (״מיר ווילן, מיר שטרעבן, מיר קאָנען״). בײַם דיכטערס לעבן זײַנען דערשינען נאָך פֿיר זײַנע אוקראַיִנישע לידער־זאַמלונגען און איין בוך לידער אין איבערזעצונג אויף רוסיש. אַהרן קאָפּשטיין האָט איבערגעזעצט אין אוקראַיִניש לידער פֿון אַנדערע שפּראַכן, בתוכם פון ייִדיש. 
 אין 1937 – 1939 האָט אַהרן קאָפּשטיין געדינט אין דער רויטער אַרמיי אויפן ווײַטן מיזרח, האָט באַזוכט ביראָבידזשאַן און געווידמעט דער שטאָט אַ ריי לידער. נאָך דער דינסט האָט ער אָנגעהויבן זיך לערנען אינעם מאָסקווער ליטעראַטור־אינסטיטוט. אין 1940 איז דער דיכטער פרײַוויליק אַוועק אויף דער סאָוועטיש־פינלענדישער מלחמה און אומגעקומען אין אַ שלאַכט. אויף ייִדיש האָט זײַנע לידער איבערגעזעצט דער ישֹראלדיקער דיכטער וועלוול טשערנין. 
 
   אַ נאַכט אויף דער סטאַנציע ביראָבידזשאַן  
 עס גיסט זיך דאָ צונויף מײַן ווילן 
 מיט מײַן פֿאַרפֿליכטונג גרינג בשעת 
 פֿיר קוילן אין מײַן ביקס זיך הילן 
 און נאָך עלף קוילן — אַ זאַפּאַס. 
 
  כ’בין אויף דער וואַך בײַנאַכט געשטאַנען. 
 די סטאַציע — ביראָבידזשאַן. 
 עס איז געהאַנגען אַ טומאַן. 
 געדרימלט האָבן לאַנגע באַנען. 
 
  כ’האָב ניט געהערט, נאָר כ’האָב דערפֿילט 
 אַ פֿײַף און אַ געשפּרעך־האַרמידער, 
 דאָס גראָז, וואָס בליט שוין אָפּעט מילד 
 און וועט אין גיכן בליִען ווידער. 
 
  ס’איז גאָר ניט פּשוט אײַנצוּוויגן, 
 די ניט־דערבויטע יונגע שטאָט. 
 עס זײַנען ליניעס געשטיגן 
 פֿאַרבלאָזיק אין אַ חשכות־ראָד. 
 דער וועג איז קלאָפּאָטיק געלאָפֿן 
 העט פֿון דער סטאַנציע גאָר גיך, 
 גלײַך ווי אַ פֿרוי, וואָס גייט פֿאַרשלאָפֿן 
 צו פּאָרען זיך בײַ זיך אין קיך. 
 
  דער וועג געפֿירט האָט צו קאָרדאָנען 
 אויף סאַמע גרענעץ בײַ דעם טײַך, 
 דאָרט, וווּ טאָרפּעדנטרעגערס קאָנען 
 זיך וואַרפֿן אויפֿן שֹונא גלײַך. 
 
  דער ווינט געשפּילט האָט מיט פּלאַקאַטן. 
 ס’האָט יולי וועסנעדיק געבליט 
 אין אותיות ייִדישע קוואַדראַטע — 
 געליבטע נעמען ווי אַ ליד. 
 
  עס גיסט זיך איצט צונויף מײַן ווילן 
 מיט מײַן פֿאַרפֿליכטונג גרינג, ווײַל הי 
 מיט אַלע חושים און געפֿילן 
 האָב איך געהיט אַ הויכע מי. 
 
  דאָס זײַטל האָט צוגעגרייט אַנאַ ביקמולאַיעוואַ, געמעל — וולאַדיסלאַוו צאַפּ 
                