
                     אין תּל־אָבֿיבֿ איז נאָר וואָס אַרויס פֿון דרוק דער אָרדנטלעכער נומער פֿונעם זשורנאַל “ייִדישלאַנד”.    
 אויב דער פֿאָרגייענדיקער, 5טער נומער איז געווען פֿולקום געווידמעט דער ייִדישער אויטאָנאָמער געגנט, איז דער נײַער, טאָפּלטער (6–7) נומער אונטערגעשטראָכן ישֹראלדיקער. אַלע זײַנע מחברים זײַנען בירגער פֿון מדינת־ישֹראל. ס’איז אַ מין פּאַטריאָטישער זשעסט מצד רעדאַקטאָרן פֿונעם איינציקן הײַנט־צו־טאָג אין דער וועלט ליטעראַרישן זשורנאַל אויף ייִדיש,&nbsp; וועלכער האָט, טראָץ דעם, וואָס ער דערשײַנט אין תּל־אָבֿיבֿ, באַוויזן צו ווערן אַ וויכטיקער עלעמענט פֿון דער ייִדישער קולטור ניט בלויז אין ישֹראל, נאָר איבעראַל, וווּ מע לייענט ייִדיש. 
 אָבער קיין שום איבערגע-טריבענעם ציוניסטישן פּאַטאָס איז אין דעם זשעסט ניטאָ. דאָס אַרײַנפֿיר־וואָרט “פֿון רעדאַקציע” איז אויסגעהאַלטן אין אַ הומאָריסטישן טאָן: “דאגהט ניט, אונדזערע ברידער, מיטדענקער און מחבּרים מעבֿר־לים, אין גלות־לענדער. מיר קלײַבן זיך גאָר ניט זיך אָפּטיילן פֿון אײַך. ס’איז פּשוט אַזאַ איינמאָליקער פּרוּוו אַ קוק צו טאָן, אויף וואָס טויגן מיר, די ישֹראלדיקע ייִדישיסטן, אַליין פֿאַר זיך”. 
 ניט געקוקט אויף דעם, אַז די מלוכה־שפּראַך פֿון ישֹראל איז, ווי באַוווּסט, ניט ייִדיש, נאָר העברעיִש, האָט די ייִדישע ליטעראַטור דאָרט איר אייגענע רעאַלע געשיכטע. אויך וועגן דעם איז אינעם אַרײַנפֿיר־וואָרט געזאָגט מיט אַ ביסל הומאָר: “מיר, ייִדישיסטן פֿון דער העברעיִשער מלוכה, שטאַמען פֿון אַ וואַזשנעם ייִחוס. די געשיכטע פֿון דער ייִדישער ליטעראַטור אין מדינת־ישֹראל איז לענגער פֿון דער געשיכטע פֿון אונדזער באַנײַטער נאַציאָנאַלער אומאָפּהענגיקייט אין ארץ־האָבֿות. דערמאָנט זיך כאָטשבי אין יוסף פּאַפּיערניקאָווס זאַמלונג “אין זוניקן לאַנד: פּאַלעסטינער לידער”, וואָס איז דערשינען אַזש אין 1927”. 
 פֿאַר די, וואָס זײַנען ווייניק באַקאַנט מיט דער דאָזיקער געשיכטע, איז כּדאי צו דערמאָנען וועגן דעם, אַז יוסף פּאַפּיערניקאָוו (וואַרשע, 1897 אָדער 1899 – תּל־אָבֿיבֿ, 1993) איז עולה געווען אין 1924, געוואָרן אַן עכטער ציוניסטישער חלוץ, אָבער אין דער זעלבער צײַט, אין אונטערשייד פֿונעם רובֿ ציוניסטישע חלוצים, איז ער געבליבן אַן איבערגעגעבענער ייִדישיסט און געוואָרן איינע פֿון די צענטראַלע פֿיגורן אין דער ארץ־ישֹראלדיקער ייִדישער ליטעראַטור. 
 ווי אַן אַנטיטעזע צו יוסף פּאַפּיערניקאָווס געשטאַלט דינט דאָס ליד פֿונעם גרויסן אַמעריקאַנער ייִדישן דיכטער יעקבֿ גלאַטשטיין “דאָרט, וואָ די צעדער”, וועלכע פֿאַרעפֿטנלעכט געוואָרן אין 1926 אינעם באַרימטן מאָדערניסטישן זשורנאַל “אינ זיך”: 
 
  דאָרט וואָ די צעדער – 
 לאָזט מען קיין אידיש ניט רעדן. 
 מען לאָזט נישט מײַן לאָשן קומען אויפֿן מויל. 
 די מאַמע ראָכל וואָס האָט דאָס גאַנצע טײַטש כומעש פֿאַרוויינט, 
 ליגט און וואַרט אויפֿן מיטוועג אַ שטומע – 
 זי וואָלט געוויינט אויף אירע קינדער 
 אָבער זי קען נאָר זשאַרגאָן. 
 ואני, 
 און איך, אַז איך וועל אַמאָל קומען קיין ציִאָן, 
 וועל איך אַרומגיין איבערן לאַנד און שווײַגן ווי אַ פֿיש, 
 קעדיי ניט צו דערצערענען מײַנע דערווײַטערטע שטיפֿברידער 
 וואָס האָבן זיך געראַטעוועט פֿון גאָלעס 
 און זענען אויסגעלייזט געוואָרן פֿון פֿאַרפֿלוכטן זשאַרגאָן. 
 
  יאָ, יאָ, יעקבֿ גלאַטשטיין, פּונקט ווי אַנדערע אינזיכיסטן האָט געהאַלטן פֿונעם פֿאָנעטישן ייִדישן אויסלייג, וועלכן שפּעטער האָט מען אָנגערופֿן “דער סאָוועטישער אויסלייג”, און מיט אָט דעם אויסלייג פֿלעגט ער פֿאַרעפֿנטלעכן זײַנע לידער. וואָס איז שייך צו דעם, אַז אינעם אָנהייב פֿון זײַן ליד שטייט געשריבן “וואָ” און ניט “וווּ”, איז דאָס אַן איינדײַטיקער רמז אויפֿן ליד “דאָרט, וואָ די צעדער”, וואָס איז אָנגעשריבן געוואָרן אויף דײַטש דורכן לעמבערגער דיכטער יצחק פֿעלד (1862 – 1922) און אַ געוויסע צײַט קאָנקורירט מיט אָנגעשריבענער אויף העברעיִש דורך דער זלאָטשעווער (הייסט עס, אויכעט אַ גאַליציאַנער) נפֿתּלי־הערץ אימבער “התּקווה” אַלס הימן פֿון דער ציוניסטישער באַוועגונג. 
 דער “ישֹראלדיקער נומער” פֿון ״ייִדישלאַנד״ עפֿנט זיך מיט נײַע לידער פֿון רבֿקה באַסמאַן־בן־חיים (געב.&nbsp; אין 1925), וועלכע בלײַבט הײַנט־צו־טאָג די לעצטע טעטיקע מיטגלידערן פֿון אַמאָליקער ליטעראַטור־גרופּע “יונג־ישֹראל”, וועלכע איז געשאַפֿן געוואָרן אין די 50ער יאָרן אונטער דער אָנפֿירונג פֿון אבֿרהם סוצקעווער (1913 – 2010). דאָס איז בלי־ספֿק אַ סימבאָל פֿון המשכדיקייט פֿון דער איצטיקער ייִדישער ליטעראַטור אין ישֹראל בנוגע צו די פֿריִערדיקע דורות ייִדישע ישֹראלדיקע שריפֿשטעלער. 
 די פּאָעזיע איז פֿאָרגעשטעלט אין דעם נומער אויך מיט לידער פֿון אָשר גל, וועלוול טשערנין, מיכאל פֿעלזענבאַום, משה לעמסטער און באָריס קאַרלאָוו.&nbsp; די מחברים פֿון אָריגינעלער ייִדישער פּראָזע פֿונעם נומער זײַנען איבערהויפּט ממש יונג: עטל ניבאָרסקי (געב. אין 2002), רפֿאל האַלף (1994), שירי שאַפּיראַ (1987) – דערציילונגען פֿון די אַלע דרײַ זײַנען, אגבֿ, פֿאַרעפֿנטלעכט געוואָרן, אין “ביראָבידזשאַנער שטערן”. עס זײַנען פֿאַרעפֿנטלעכט ווערק אויך פֿון באַקאַנטע פּראָזאַיִקער – מיכאל פֿעלזענבאַום און עמיל קאַלין. 
 עס זײַנען פֿאַראַן אויך איבער-זעצונגען – פֿון העברעיִש (אורציון ברתּנא’ס דערציילונג “אַ הלוואָה”) און פֿון רוסיש (אלכּסנדר דראַבקין). דער לעצטער וווינט אין ביראָבידזשאַן, נאָר אַזוי ווי ער האָט באַנאַנד מיט דער רוסלענדישער אויך די ישֹראלדיקע בירגערשאַפֿט, איז זײַן דערציילונג “עמיגראַנטישע נאָוועלע” מיט רעכט אײַנגעשלאָסן געוואָרן אינעם “ישֹראלדיקן נומער” פֿון “ייִדישלאַנד”. 
 ווי אין יעדן נומער פֿון “ייִדישלאַנד”, פֿאַרנעמען אינעם “ישֹראלדיקן נומער” אַ בכּבֿודיק אָרט וויסנשאַפֿטלעכע אַרטיקלען געווידמעטע פֿאַרשיידענע אַספּעקטן פֿון דער ייִדישער ליטעראַטור און קולטור. דעם אוניקאַלן זשאַנער פֿון ייִדישע איטענעראַריעס – באַשרײַבונגען פֿון האַלב־רעאַלע, האַלב־אויסגעדאַכטע רײַזעס אינעם הייליקן לאַנד, איז געווידמעט דער אַרטיקל פֿון ענתּ אדרת “רײַזע־באַשרײַבונגען ווי אַ זשאַנער פֿון דער אַלט־ייִדישער ליטעראַטור”. אָבֿיבֿה טלס אַרטיקל “ערגעץ אויף פֿעלדער – מלחמה־וויזיעס” באַהאַנדלט די מלחמה־לידער פֿונעם גרויסן ישֹראלדיקן דיכטער אורי־צבֿי גרינבערג, וועלכער האָט בעת דער ערשטער וועלט־מלחמה געקעמפֿט אַלס זעלנער פֿון דער עסטרײַכישער אַרמיי אויפֿן סערבישן פֿראָנט. דער אַרטיקל פֿון חווה שמולעוויטש דערציילט וועגן ייִדיש־העברעיִשער צוויי־שפּראַכיקייט אין ייִדישע פֿאָלקסלידער. דער געוועזענער אַקטיאָר פֿונעם מאָסקווער ייִדישן דראַמאַטישן אַנסאַמבל אַלכּסנדר טשערנאָוו האָט פֿאַרעפֿנטלעכט אין דעם נומער אַ פּרטימדיקע געשיכטע פֿון אָט דעם שעפֿערישן קאָלעקטיוו, וועלכער איז געווען דער יורש פֿון שלמה מיכאָעלסעס טעאַטער. 
 צום שלוס פֿונעם “ישֹראלדיקן נומער” געפֿינט זיך, אַזוי ווי אין אַלע נומערן פֿון “ייִדישלאַנד”, די רובריק “אַ נײַ זינגליד”. דאָס מאָל איז אין איר פֿאָרגעשטעלט דאָס ליד “דער זומער שטאַרבט” אויף די ווערטער פֿון חיים־נחמן ביאַליק. מוזיק פֿאַר איר האָט פֿאַרפֿאַסט דער פּאָפּולערער ישֹראלדיקער קאָמפּאָזיטאָר אבֿי בנימין. 
 וו. אַראָנאָוו 
                