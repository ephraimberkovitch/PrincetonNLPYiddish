
 
 חווה אַלבערשטיין איז אַ סימבאָל פֿון דער ישֹראלדיקער געזאַנג־קונסט. ס’איז אומעגלעך זיך פֿאָרצושטעלן דעם העברעיִשן געזאַנג־רעפּערטואַר אָן אירע אַלבאָמען “משירי רחל” (“פֿון רחלס לידער”, 1968), “משירי ארץ אהבֿתי” (“פֿון די לידער פֿון מײַן געליבט לאַנד” אויף לאה גאָלדבערגס ווערטער, 1970), “לוּ יהי” (“זאָל זײַן”, 1973) און “כמו צמח בר” (“ווי אַ ווילדוואַקסנדיקע בלום”, 1975), וועלכע זײַנען געוואָרן בפֿירוש קלאַסיק. אָבער דאָס מאַמע־לשון פֿון אָט דער גרויסער זינגערן, וועלכע איז געבוירן געוואָרן אין פּוילן און עולה געווען מיט איר משפּחה אין דער עלטער פֿון 4 יאָר, אין 1951, איז ייִדיש. און זי האָט פֿאַקטיש די ערשטע צווישן אַלע ישֹראלדיקע זינגער אָנגעהויבן אַקטיוו פּראָפּאַגאַנדירן ייִדישע לידער. אין 1987 האָט חווה אַלבערשטיין אַרויסגעלאָזט אַ ספּעציעלן אַלבאָם מיטן נאָמען “אוסף ייִדיש” (“ייִדיש־זאַמלונג”) און מיט 01 יאָר שפּעטער — איר צווייטן ייִדישן אַלבאָם — “שירים בייִדיש” (“ייִדישע לידער”). 
 דעם דאָזיקן וויכטיקן פּרט אין דער שאַפֿונג פֿון דער גרויסער ישֹראלדיקער זינגערן איז געווידמעט געווען די לעקציע פֿונעם פּאָפּולערן זינגער און אַקטיאָר יאָני אילתּ. די אונטערנעמונג איז דורכגעגאַנגען דעם 5טן יאַנואַר אין די ראַמען פֿון דער קולטור־פּראָגראַם “אַן אָפּגע’זומ’ערט ווינקעלע”, וועלכע איז אָרגאַניזירט געוואָרן דורך דער ישֹראלדיקער נאַציאָנאַלער אינסטאַנץ פֿאַר ייִדישער קולטור. אָט די לעקציע איז געווען אין אַ געוויסן זין אַ קאָננצערט, ווײַל אין איר האָבן זיך באַהעפֿט די רייד פֿונעם לעקטאָר מיט פֿראַגמענטן פֿון ווידעאָ־ און אוידיאָ־פֿאַרקריצונגען פֿון חווה אַלבערשטיינס אַרויסטרעטונגען אויף ייִדיש. 
 ס’איז כּדאי באַזונדערס אָפּצומערקן, אַז יאָני אילתּ אַליין, וועלכער איז געבוירן געוואָרן אין ישֹראל אין 1975, איז אַ מוסטער פֿונעם באַהעפֿטן העברעיִש און ייִדיש אין דער שאַפֿונג. אין 2004 – 2017 האָט ער געאַרבעט אינעם תּל־אָבֿיבֿער טעאַטער “ייִדישפּיל” און אָנטיילגענומען אין אַזעלכע אויפֿפֿירונגען, ווי “דער ווילנער חזן” (2005), “פֿאַרוואָס האָט געלאַכט די כּלה?” (2005), “מסעות בנימין השלישי” (2006), “מזל טובֿ, ייִדן” (2006) אא. 
 
 יע. קאַפּלאַן 
 