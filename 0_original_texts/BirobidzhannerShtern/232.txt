
                        
  ייִדיש און עספּעראַנטאָ – אַ 160־יאָריקער ראָמאַן  
  דעם 15טן דעצעמבער האָבן די עספּעראַנטיסטן אַרום דער וועלט געפּראַוועט אַ יום־טובֿ – דעם 160ססן געבורטסטאָג פֿון אליעזר (לודוויק) זאַמענהאָף (1859 – 1917), דעם דערפֿינדער פֿון דער שפּראַך עספּעראַנטאָ  .  
 במשך פֿונעם פֿאַרגעגאַנגענעם יאָר זענען געשען אַ ריי עספּעראַנטאָ־יובילייען, וואָס האָבן אַ שײַכות צו זאַמענהאָפֿס מאַמע־לשון – ייִדיש. לאָמיר זיי פֿאַרסך־הכּלען. אָנהייבנדיק פֿון דער פֿריִיִקער תּקופֿה, ווען די באַטייליקטע אין יערלעכע עספּעראַנטאָ־קאָנגרעסן פֿלעגן שמועסן צווישן זיך אומאָפֿיציעל אויף ייִדיש, בלײַבט די ייִדישע שפּראַך אַ וויכטיקער עלעמענט פֿון דער עספּעראַנטיסטישער היסטאָרישער ירושה. צום בײַשפּיל, איז אין פֿעברואַר דערשינען אין פֿראַנקרײַך אַ נײַע אויסגאַבע פֿון זאַמענהאָפֿס ייִדישער גראַמאַטיק, איבערגעזעצט אויף עספּעראַנטאָ דורכן פּאָעט און שרײַבער יוסף כּהן־צדק. 
 אליעזר זאַמענהאָף איז געבוירן געוואָרן אין דער פֿילשפּראַכיקער שטאָט ביאַליסטאָק, דעמאָלט רוסלאַנד. אויף די אָרטיקע פּאָסטקאַרטלעך האָבן אָפֿט פֿיגורירט פֿיר שפּראַכן: דײַטשיש, פּויליש, רוסיש און ייִדיש. ייִדן, על־פּי־רובֿ ליטוואַקעס, האָט באַטראָפֿן 70% פֿון דער ביאַליסטאָקער באַפֿעלקערונג. אין זאַמענהאָפֿס אייגענע ייִדיש־שאַפֿונגען און פֿאָרשונגען שפּירט זיך אַ השפּעה פֿונעם ליטוויש־רײַסישן דיאַלעקט. ייִדיש איז פֿאַר אים דווקא געווען דאָס מאַמע־לשון: דער טאַטע, אַ לערער פֿון דײַטשיש און פֿראַנצויזיש, האָט מיט אים פֿון קינדווײַז אָן גערעדט אויף רוסיש. זײַענדיק נאָך אַ שילער, איז ער שוין געווען באַקאַנט מיט ענגליש, לאַטײַן, גריכיש און לשון־קודש. 
 אין 1879 האָט זאַמענהאָף אָנגעשריבן די ערשטע סיסטעמאַטישע ייִדישע גראַמאַטיק אויף דער וועלט, וואָס בלײַבט נאָך אַלץ באַלערנדיק. הגם נאָך אינעם 16טן יאָרהונדערט האָבן אַ צאָל דײַטשישע געלערנטע אַרויסגעוויזן אַ געוויסן אינטערעס צום ייִדישן אומגאַנג־לשון און איבערגעלאָזט גאָר וויכטיקע גראַמאַטישע באַמערקונגען, האָבן זיי באַטראַכט עס בלויז ווי אַ מין הוספֿה צו זייערע העברעיִשע שטודיעס. להיפּוך, האָט דער שאַפֿער פֿון עספּעראַנטאָ באַטראַכט די ״נײַ־ייִדישע״ שפּראַך דווקא ווי אַ ווערט פֿאַר זיך, וואָס דאַרף זיך נישט רעכענען מיט אַנדערע שפּראַכן. זאַמענהאָף איז געווען איינער פֿון די ערשטע שאַרפֿע קעגנער פֿון דײַטשמעריזמען. ווי אַ נאָוואַטאָר מיט אַן אוניווערסאַליסטישן וועלטבאַנעם, האָט ער פֿאָרגעלייגט צו שרײַבן אויף ייִדיש מיט לאַטײַנישע אותיות. זייער אַן ענלעכער אויסלייג איז הײַנט אָנגענומען אין עספּעראַנטאָ. 
 ס׳איז אינטערעסאַנט, אַז אין געוויסע פּרטים שטימט זײַן גראַמאַטיק מיט דער סאָוועטישער פֿאָנעטישער אָרטאָגראַפֿיע. צום בײַשפּיל, האָט זאַמענהאָף געהאַלטן, אַז די פּרעפּאָזיציע ״אויף״ דאַרף מען שרײַבןaf , ווי עס הערט זיך. אינעם פֿאַל פֿון האָמאָנימען, האָט ער אָבער פֿאָרגעשלאָגן צו שרײַבן געוויסע ווערטער מיטן שטומען h און אַנדערע איבעריקע אותיות, צו מאַכן קלאָר דעם גענויעם באַדײַט. וואָס שײַך דיאַלעקטן, דערקלערט זאַמענהאָף בלויז די הויפּט־חילוקים צווישן דעם ליטווישן און פּוילישן ייִדיש. אין זײַן גראַמאַטיק לייגט ער פֿאָר אַ פּשרה, וואָס שיידט זיך כּמעט נישט אונטער פֿונעם הײַנטיקן ליטעראַרישן ייִדיש. פֿאַקטיש, האָט ער מיט 140 יאָר צוריק שוין דערפֿונדן די כּלל־שפּראַך, לאַנג פֿאַרן סאָוועטן־פֿאַרבאַנד און ייִוואָ. 
 די ייִדישע גראַמאַטיק, לכתּחילה אָנגעשריבן אויף רוסיש, האָט זיך דעם יונגן זאַמענהאָפֿן ניט אײַנגעגעבן צו פֿאַרעפֿנטלעכן. אַ פֿראַגמענט פֿון איר האָט ער איבערגעשריבן אויף ייִדיש און פּובליקירט אונטערן פּסעוואָדנים Dr X אינעם ווילנער זשורנאַל ״לעבן און וויסנשאַפֿט״. 
 צום באַדויערן, זענען אין יענער קורצער באַשרײַבונג, פֿאַרעפֿנטלעכט אין 1909, נישט אַרײַן דעם מחברס פּאָעטישע עקספּערימענטן. ערשט אין 1982 האָט דער עספּעראַנטאָ־היסטאָריקער אַדאָלף האָלצהאַוז אַרויסגעגעבן זאַמענהאָפֿס פֿולע ייִדישע גראַמאַטיק אינעם רוסישן אָריגינאַל און מיט כּהן־צדקס עספּעראַנטאָ־איבערזעצונג. פֿאָלגנדיק די קלאַסישע גריכישע טעאָריע, ברענגט זאַמענהאָף זײַנע אייגענע מוסטערן פֿון ייִדישע פֿערזן בנוסח יאַמב, כאָריי, דאַקטיל, אַמפֿיבראַכי און אַנאַפּעסט: 
 עס ציִען זיך שיפֿן, עס זינגען די לײַט, 
 עס שוימען זיך פֿריילעך די וועלן, – 
 דאָס גייען די ייִדן פֿון גלות באַפֿרײַט 
 אַן אייגענעם קוימען צו שטעלן. 
 ווען דער יונגער זאַמענהאָף האָט געשריבן אָט־די שורות, האָט ער זיך געהאַלטן פֿאַר אַ ציוניסט. זײַן ציוניזם איז געווען אַן אומגעוויינטלעכער: ער האָט געגלייבט, אַז ייִדן זאָלן שאַפֿן ״אַן אייגענעם קוימען״ בײַ די ברעגן פֿונעם טײַך מיסיסיפּי, אין אַמעריקע אַנשטאָט פּאַלעסטינע. צום פּראָיעקט פֿונעם פֿאַרוואַנדלען העברעיִש אין אַ טאָג־טעגלעכער שמועס־שפּראַך האָט ער זיך באַצויגן בפֿירוש סקעפּטיש. 
  פֿון ייִדיש צו עספּעראַנטאָ  
 אַפֿילו אין ערנסטע היסטאָרישע ביכער און עסייען טרעפֿן זיך אומפּינקטלעכקייטן און פֿאַלשע סטערעאָטיפּן וועגן זאָמענהאָפֿן. אָפֿט שרײַבט מען, אַז ער האָט, כּלומרשט, אינגאַנצן פֿאַרלוירן דעם אינטערעס צו ייִדישע ענינים און איז פּלוצעם אינגאַנצן אַריבערגעשפּרונגען צום פּראָיעקט פֿון אַ קינסטלעך לשון. אין דער אמתן, ווען זאַמענהאָף האָט געשריבן זײַן ייִדישע גראַמאַטיק, האָט ער נאָך דעמאָלט געהאַט אויסגעאַרבעט אַ פֿריִיִקן וואַריאַנט פֿון דער אינטערנאַציאָנאַלער שפּראַך. פֿון יענעם ״פּראָטאָ־עספּעראַנטאָ״ זענען פֿאַרבליבן בלויז אָט־די פּשוטע שורות, גאַנץ כאַראַקטעריסטישע (די איבערזעצונג איז מײַנע): 
 אַל־די אומפֿרײַנדשאַפֿט צווישן פֿעלקער &nbsp;– 
 אַראָפּ, אַראָפּ, שוין קומט די צײַט; 
 די גאַנצע מענטשהייט, איין פֿאַמיליע – 
 ווערט זשע פֿאַראייניקט, אַלע לײַט. 
 ווען זאַמענהאָף האָט שטודירט דאָקטערײַ אין מאָסקווע און וואַרשע, האָט ער פֿאַרטרויט דעם טאַטן די כּתבֿים מיט זײַנע שפּראַכלעכע חידושים; דער פֿאָטער האָט זיי אָבער פֿאַרברענט. ווען זײַן ערשטער עספּעראַנטאָ־בוך איז אַרויס אויף רוסיש אין 1887, האָט זאַמענהאָף זיך טאַקע כּמעט אינגאַנצן אָפּגעגעבן – אויף וויפֿל ער האָט געקענט, אַרבעטנדיק אַלס אָקוליסט – מיטן אַנטוויקלען און פֿאַרשפּרייטן דאָס נײַע לשון. צוליב דעם, וואָס ער פֿלעגט זיך אונטערשרײַבן Doktoro Esperanto, ״דאָקטער האָפֿנדיקער״, האָבן זײַנע חסידים עס אויפֿגענומען ווי דעם נאָמען פֿון דער שפּראַך. 
 פֿון ציוניזם האָט זאַמענהאָף זיך פּרינציפּיעל אָפּגעזאָגט לטובֿת אַן אייגענער קאָסמאָפּאָליטישער פּראָגראַם, אָבער ניט אינגאַנצן פֿאַרלאָזט ייִדיש. אין 1909 איז אין פּאַריז אַרויס זײַן עספּעראַנטאָ־איבערזעצונג פֿון שלום־עליכמס דערציילונג ״די גימנאַזיע״; אין 1929, נאָך זײַן פּטירה, איז עס ווידער אַרויס ווי אַ באַזונדער ביכל און בלײַבט אַ וויכטיקער מוסטער פֿון דער קלאַסישער עספּעראַנטאָ־ליטעראַטור. 
 שוין אין 1888 האָט נפֿתּלי־הערץ נײַמאָוויטש אַרויסגעגעבן אין וואַרשע זאַמענהאָפֿס ערשטן עספּעראַנטאָ־בוך אויף ייִדיש. ס׳איז טשיקאַווע, אַז אין פֿאַרגלײַך מיט זאַמענהאָפֿן אַליין שרײַבט דער מחבר אין אַן אומגעלומפּערטן דײַטשמערישן סטיל. יוסף ברעסלערס עספּעראַנטאָ־גראַמאַטיק, וואָס איז דערשינען אין 1909, לײַדט פֿונעם זעלביקן חסרון. עס באַקומט זיך, אַז דער פֿאָטער פֿון דער אינטערנאַציאָנאַלער שפּראַך איז געווען אַ בעסערער ייִדישיסט, ווי אַ טייל פֿון זײַנע ייִדיש־שפּראַכיקע נאָכפֿאָלגער. 
  אויך אין 1909 איז אין אָדעס אַרויס דוד האָרוויצס עספּעראַנטאָ־גראַמאַטיק אויף העברעיִש, באַגלייט מיט אַ דרײַ־שפּראַכיק העברעיִש־ייִדיש־עספּעראַנטיש ווערטערביכל. אין 1966 האָט האַרי פֿײַנמאַן פֿאַרעפֿנטלעכט אין מאָנטרעאָל דעם ״פֿילפֿאַכן״ ייִדיש־עספּעראַנטישן און עספּעראַנטיש־ייִדישן ווערטערבוך. נאָך גרעסער איז ח. רוסאַקס צוויי־בענדיקער ״ענציקלאָפּעדישער ווערטערבוך עספּעראַנטאָ־יִידיש״, וואָס איז דערשינען אין 1969. 
 ווי באַלד עספּעראַנטאָ האָט שוין לאַנג דערלעבט ביז 120 יאָר און בלײַבט ווײַטער געזונט און שטאַרק, האָט זיך אַנטוויקלט אַ גאַנץ געביט אין ליגנוויסטיק און סאָציאַלע שטודיעס – עספּעראַנטאָלאָגיע. ניט ווייניק עספּעראַנטאָלאָגן אינטערעסירן זיך אַקטיוו מיט ייִדיש. למשל, דער שווייצאַרישער שרײַבער און דיכטער קלאָד פּיראָן האָט געלערנט ייִדיש, כּדי בעסער צו פֿאַרשטיין די פֿאָרגעשיכטע פֿון געוויסע ווערטער און גראַמאַטישע פּרטים אין זאַמענהאָפֿס לשון. 
 אויפֿן ערשטן בליק, קאָן זיך שאַפֿן אַן אײַנדרוק, אַז עספּעראַנטאָ זעט אויס ווי עפּעס אַ פֿאַראיינפֿאַכט געמיש פֿון פֿראַנצויזיש מיט שפּאַניש צי איטאַליעניש. ווען זאַמענהאָף האָט געשאַפֿן זײַן לשון, איז פֿראַנצויזיש געווען די וויכטיקסטע אייראָפּעיִשע לינגוואַ־פֿראַנקאַ; די פֿראַנצויזישע גראַמאַטיק איז אָבער נישט פֿון די לײַכטע. זאַמענהאָף האָט אויסגעקליבן על־פּי־רובֿ פֿראַנצויזישע אָדער ענלעכע שפּאַניש־איטאַליענישע ווערטער און זיך געגעבן אַן עצה, ווי אַזוי צוצוגעבן צו זײַן שאַפֿונג די רוסישע פֿרײַהייט פֿונעם ווערטער־סדר און דאָס ענגלישע גראַמאַטישע פּשטות. טראַכטן האָט ער געטראַכט אויף רוסיש און אויף ייִדיש, דערפֿאַר שפּירט זיך אין דער שפּראַך גאַנץ בולט אַן אַלגעמיינער מיזרח־אייראָפּעיִשער בוי. אַזוי ווי ייִדיש איז שטאַרק פֿאַרבונדן מיט די סלאַווישע לשונות, איז אָפֿט שווער צו זאָגן, פֿונוואַנען עס שטאַמען געוויסע עספּעראַנטישע ווערטער און קאָנסטרוקציעס. 
 זאַמענהאָף האָט געשאַפֿן זײַן שפּראַך אויפֿן סמך פֿון די גרעסטע אייראָפּעיִשע לשונות. ס׳זעט אויס, אַז ער האָט ניט געוואָלט אַרײַנמישן קיין ספּעציפֿיש ייִדישע עלעמענטן. פֿונדעסטוועגן, באַטראַכט דער באַקאַנטער ייִדיש־פֿאָרשער פּאָל וועקסלער עספּעראַנטאָ ווי אַ רעלעקסיפֿיצירטן ייִדיש – אַ שאַפֿונג פֿון אַ ייִדיש־רעדער, וועלכער האָט די אינערלעכע סטרוקטור פֿון זײַן מאַמע־לשון אַריבערגעפֿלאַנצט אויף אַן אַנדער באָדן. הגם ס׳רובֿ לינגוויסטן זענען נישט מסכּים מיט וועקסלערס גוזמאדיקע טעאָריעס, באַווײַזט זיך אין עספּעראַנטאָ אַ ממשותדיקער ייִדישער הינטערגרונט. אָפֿטמאָל פֿירט זיך דער גערמאַנישער שיכט פֿון דער שפּראַך דווקא ווי אויף ייִדיש. עס קאָן זײַן, אַז פֿון ייִדיש שטאַמט אַפֿילו דער עצם־געדאַנק צונויפֿצושמעלצן פֿאַרשיידענע שפּראַך־גרופּעס איניינעם אויף אַן אָרגאַנישן אופֿן. 
  און הײַנט  ?  
 עספּעראַנטאָ איז שוין לאַנג געוואָרן אַ לעבעדיקע שפּראַך, ניט אינגאַנצן אַ קינסטלעכע. צום ווייניקסטן אַ טויזנט מענטשן אַרום דער וועלט זענען נאַטירלעכע עספּעראַנטאָ־רעדער, וואָס קענען די שפּראַך פֿון קינדווײַז אָן; אַ באַקאַנטער בײַשפּיל איז דער אַמעריקאַנער גבֿיר דזשאָרדזש סאָראָס. צענדליקער מוזיקאַלישע גרופּעס זינגען אויף עספּעראַנטאָ אין כּלעריי סטילן, עס באַווײַזן זיך כּסדר נײַע ביכער, זשורנאַלן און וועבזײַטן. ס׳וואָלט געווען כּדאַי, אַז אונדזערע ייִדישיסטן זאָלן אָפּצולערנען בײַ די עספּעראַנטיסטיסטן זייער אַקטיוויזם און ענטוזיאַזם. 
 אין 1992 האָט זיך אין די פּעטערבורגער ביכערקראָמען באַוויזן באָריס קאָלקערס לערנבוך פֿון עספּעראַנטאָ, וואָס בלײַבט פּאָפּולער אויפֿן רוסיש־שפּראַכיקן שטח. כ׳האָב זיך דעמאָלט געלערנט אין שקאָלע. ייִדיש האָב איך דעמאָלט שוין נישקשהדיק געקענט און אַקטיוו געלערנט לשון־קודש. נאָך אַ פּאָר קלאַס־חבֿרים האָבן געקויפֿט דעם־אָ לערנבוך און מיר פֿלעגן עס לייענען אויף די הפֿסקות. אויף צו להכעיס האָב איך אָפֿט געלייענט ״סאָוועטיש היימלאַנד״ אונטער דער פּאַרטע בעת די לימודים פֿון ענגליש. פֿון צײַט צו צײַט האָב איך שטודירט עספּעראַנטאָ – אַבי נישט דעם נודנעם ענגליש, וועלכן עס קענען שוין מיליאַרדן מענטשן! פֿון קיין שײַכות צווישן ייִדיש און עספּעראַנטאָ האָב איך דעמאָלט ניט געוווּסט און ניט געקלערט. 
 מיט אַ צענדליק יאָר שפּעטער, ווען איך האָב געוווינט אין ניו־יאָרק און געאַרבעט אינעם ״פֿאָרווערטס״, האָב איך פּלוצעם באַקומען פֿון קאָלקערן אַ בריוו און אויסגעפֿונען, אַז ער, זײַענדיק אַ געבוירענער אין טיראַספּאָל, מאָלדאַוויע, קען ייִדיש פֿון דער היים און לייענט ייִדישע צײַטונגען. אַ קליינע וועלט! הײַנט איז ער אַ בן־שמונים, וווינט אין פֿשאַ און פֿאַרנעמט זיך ווײַטער מיט עספּעראַנטאָ־טעטיקייט. ווי ער האָט מיר איבערגעגעבן, האָט ער אין דער יוגנט געוואָלט ווערן אַ ייִדישער שרײַבער, נאָר שפּעטער זיך שטאַרק פֿאַראינטערעסירט מיט עספּעראַנטאָ. 
  פֿאַרשיידענע אונטערנעמונגען אין שײַכות מיטן פֿאַרגאַנגענעם זאַמענהאָף־טאָג זענען אין דעצעמבער פֿאָרגעקומען אין צענדליקער רוסלענדישע שטעט – צום בײַשפּיל, אין טיכווין. באַקאַנט מיט אירע מיטל־עלטערלעכע מאָנאַסטירן און פּרעכטיקע נאַטור־פּייזאַזשן, איז די אַלטע רוסישע שטאָט אין דער לענינגראַדער געגנט אויך אַ צענטער פֿון דער עספּעראַנטאָ־קולטור. דאָרטן וווינט דער עספּעראַנטאָ־אַקטיוויסט משה בראָנשטיין – אַ שרײַבער, פּאָעט און מוזיקאַנט, וועלכער פֿירט אָן מיט דער קולטור־פּראָגראַם פֿון די עספּעראַנטיסטישע וועלט־קאָנגרעסן. דעם פֿאַרגאַנגענעם זומער האָט ער געפּראַוועט זײַן 70־יאָריקן יוביליי. אַחוץ אייגענע ווערק, האָט ער איבערגעזעצט אויף עספּעראַנטאָ אַ צאָל פֿאַנטאַסטישע ביכער פֿון באָריס און אַרקאַדי סטרוגאַצקי. 
 בראָנשטיין, אַ געבוירענער אין אוקראַיִנע, קען גוט ייִדיש. ער גיט איבער, אַז ווען ער רעדט אויף עספּעראַנטאָ, הייבט ער אָן טראַכטן אויף רוסיש און צומאָל אויפֿן מאַמע־לשון. קומט אויס, אַז די פּרשה פֿון ייִדיש־עספּעראַנטישע באַציִונגען גייט ווײַטער אָן! 
  יואל מאַטוועיעוו  
                