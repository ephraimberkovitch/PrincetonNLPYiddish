
                      אַוועק דער שבת שוין… אויף ווײַטע וועגן  
  אַ גרויסער עמעצער שיט גראָוון אַש…  
  דוד האָפֿשטיין      
 (פֿֿאָרזעצונג. אָנהייב אין נומ. 13) 
    
 
  זיצן די גאַנצע צײַט, אפֿילו אויפֿן באַלקאָן מיט דעם שענסטן פּייזאַזש, וואָס מע קען נאָר זיך פֿאָרשטעלן – דאָס איז ניט געזונט. דעריבער באַמי איך זיך יעדן אינדערפֿרי אויפֿשטיין וואָס פֿריִער – ווען ס’איז נאָך ניט אַזוי הייס – צו רײַטן אויף וועלאָסיפּעד לענגויס דעם ברעג־פּראָמענאַד – ביז סאַמע אַקאַבע – די רעגירונגס־קאָמיסיע פֿאַר געאָגראַפֿישע נעמען רעקאָמענדירט רופֿן זי עציון־גבֿר – און צוריק. בלויז נאָך דעם לייג איך תּפֿילין, טרינק קאַווע און נעם זיך פֿאַר דער אַרבעט. 
 כ’האָב געקויפֿט די דאָזיקע דירה גלײַך נאָך דער לעצטער מלחמה, ווען די מאַסן־בויונג צום דרום פֿון טאַבע האָט זיך נאָר אָנגעהויבן און אַ סך מענטשן האָבן מורא געהאַט אינוועסטירן דאָרט געלט, שוין אָפּגערעדט וועגן וווינען דאָרט – אַקוואַלאַנגיסטן פֿון די פֿעדאַיון, וועלכע האָבן ניט שלום געמאַכט מיט רעזולטאַטן פֿון דער מלחמה, פֿלעגן דאָך פֿון צײַט צו צײַט אַרײַנדרינגען אין דעם ראַיאָן. דעריבער האָב איך געקויפֿט ממש פֿאַר בגראָשנס. איצט זײַנען אַזעלכע פּרײַזן שוין ניטאָ. איצט וואָלט איך ניט געקאָנט קויפֿן אַזאַ דירה. כ’בין ניט מיליאָנער. ממש ניין. דעריבער דאַרף איך האָבן דעם גראַנט פֿונעם ייִוואָ־אינסטיטוט. 
 די פּשוטע ביראָבידזשאַנער, אַזעלכע ווי דער פּילאָט פֿון ״ביראָבידזשאַן־אַעראָ״, באַציִען זיך צו די ייִוואָ־מיטאַרבעטער אין אַ געוויסן זין מיט אַ מין ייראת־הכבֿוד, די חסידים האָבן זיי אין דר’ערד. און איך? – איך האָב געמאַכט אַ דאָקטאָראַט אויפֿן געביט פֿון דער ייִדישער ליטעראַטור אין בר־אילן. איך בין אַ שטיקל – איך האָף, אַז אפֿילו עטוואָס מיר ווי אַ שטיקל – ייִדישער שרײַבער. אין ישֹראל האַלט מען מיך פֿאר אַ מומחה, אַן עקספּערט אין דער ייִדישער שפּראַך און ליטעראַטור – דווקא ווי אַזאַ האָט מען מיך אײַנגעלאַדן אַמאָל אין לייוויק־הויז. און דווקא דערפֿאַר באַציט זיך די ביראָבידזשאַנער ייִוואָ־בראַנזשע צו מיר גאַנץ קריטיש, כאָטש אוודאי העפֿלעך. 
 
  ווען מע האָט געדאַרפֿט פֿאַרלאָזן ניו־יאָרק, האָבן די אַמעריקאַנער אַקטיווע ייִדישיסטן באַשלאָסן זיך איבערציִען טאַקע אין ביראָבידזשאַן, און ניט אין דער העברעיִשער מדינת־ישֹראל. די ביראָבידזשאַנער הויכע פֿענצטער האָבן זיי מיטגעהאָלפֿן. זיי האָבן זיך גענייטיקט אין די אַמעריקאַנער ייִדישיסטן צוליב דעם ברענד. די מאָסקווער רוסן האָבן פּרובירט פֿאָדערן, אַז די ביראָבידזשאַנער זאָלן אויפֿנעמען נאָר רוסלענדישע ייִדן, מאַקסימום כינעזער. אָבער מאָסקווע איז דאָן זייער ווײַט פֿון ביראָבידזשאַן. וואָס איז שייך די כינעזער, האָט מען אין ביראָבידזשאַן – ניט אין דער שטאָט ביראָבידזשאַן גופֿא, נאָר ערגעץ אינעם אַמורזעטער ראַיאָן, דאַכט זיך, אינעם דאָרף רוטשייקי – אויפֿגענומען עטלעכע הונדערטער נפֿשות, וואָס האָבן דערוויזן, אַז זיי שטאַמען פֿון די קײַפֿענג־ייִדן. ״יוטײַ״ הייסן זיי. 
 אייגנטלעך נאָר די קינדער און אייניקלעך פֿון יענע פֿאַרביסענע אַמעריקאַנער ייִדישיסטן, ווי אויך פֿאַרכאַפּטע מיט זייערע אידייען קליינע אין צאָל אינטעלעקטואַלן – סײַ ייִדן, סײַ גויים – אין ביראָבידזשאַן איז גאָר ניט פּשוט צו פֿאַרשטיין ווער איז ווער – ריידן אין ביראָבידזשאַן אינעם טאָגטעגלעכן לעבן אויף ייִדיש. די ייִדישיסטן וווינען איבערהויפּט אין דער נײַער שטאָט און אַרבעטן אין אַקאַדעמיע, קאָמפּיוטערײַ, מעדיצין, קונסט. עטלעכע משפּחות האָבן זיך באַזעצט אין וואַלדהיים און ציִען חיונה פֿון לאַנדווירשאַפֿט – עקאָלאָגיש ריינע גרינס אגדל. זייערע קינדער גייען אין ספּעציעלע ייִדישע ״פּליי־גרופּעס״, ייִדישע קינדערגערטנער און דערנאָך אין דער ביראָבידזשאַנער ייִדישער גימנאַזיע, וווּ אַלץ איז אויף ייִדיש. די איבעריקע ביראָבידזשאַנער, חוץ די חסידיםם, אוודאי, – די אָפּשטאַמיקע פֿון אָנגעפֿאָרענע אָדער פֿאַרשיקטע רוסלענדישע – מערסטנס מאָסקווער ייִדן און פֿון די אַלט־געזעסענע ביראָבידזשאַנער און כאַבאַראָווסקער – די לעצטע וווינען איבערהויפּט אינעם אינער ראַיאָן – שיקן בדרך־כלל זייערע קינדער אין רוסיש־שפּראַכיקע קינדערגערטנער און שקאָלעס, כאָטש ייִדיש לערנט מען אויך אין זיי אָבליגאַטאָריש. 
 
  דער וועג צופֿוס פֿונעם האָטעל ״צענטראַל״ ביז דער געבײַדע פֿונעם ייִוואָ־אינסטיטוט, וואָס געפֿינט זיך אויף מאַקס ווײַנרײַך־גאַס, אויף יענעם ברעג פֿון דער בירע, פֿאַרנעמט אַ האַלבע שעה, מאַקסימום פֿערציק מינוט. אָבער איך בין אַרויסגעגאַנגען אַ שעה פֿריִער. ערשטנס, האָב איך געוואָלט זײַן זיכער אויף הונדערט און איין פּראָצענט, אַז איך וועל ניט פֿאַרשפּעטיקן. ובֿשנית, האָב איך ליב שפּאַצירן ניט געאײַלט איבער דער צווייטער ייִדישער הויפּטשטאָט: פֿאַרבײַגיין דעם אַלטן בנין פֿון דער פּאָטשט, אויף וועלכן ס’האָט זיך אָפּגעהיט דאָס מאָדנע וואָרט ״טעלעגראפ״, אַרויסגיין צו&nbsp; דער בירע, זיך צוזעצן אויף אַ בענקל לעבן אָנעגינס סקולפּטור, אויפֿשטיין און גיין ווײַטער לענגויס דעם ברעג, זיך אָפּשטעלן אויף אַ ווײַלע אויף דער אַלטער בריק כּדי אַ קוק צו טאָן פֿון אויבן אויפֿן שטורעמדיקן שטראָם. 
 אויף יענעם ברעג, אונטער דער סאָפּקע מיטן טעלעוויזיע־טורעם, וואָס איז געוואָרן אַ סימבאָל פֿון ביראָבידזשאַן, איז די נײַע שטאָט. דער וועג צום ייִוואָ־אינסטיטוט גייט דורך אַ ריזיקן, אַן אײַנגעאָרדנטן אין אַמעריקאַנער סטיל פּאַרק – ממש דער סענראַל־פּאַרק פֿון די אַלטע האָליוווּד־פֿילמען – אַזוי טאַקע, אגבֿ, געוויינלעך רופֿן די ביראָבידזשאַנער אָט דעם פּאַרק. אַרום אים געפֿינען זיך דאָס רובֿ דיפּלאָמאַטישע פֿאָרשטייערשאַפֿטן – קאָנסוליעס פֿון כינע, יאַפּאַן, בריטאַניע, מאָנגאָליע, קאַזאַכסטאַן, ישֹראל; די רעזידענץ פֿונעם באַפֿולמעכטיקן פֿאָרשטייער פֿונעם פּרעזידענט פֿון דער רוסלענדישער פֿעדעראַציע – זײַן סטאַטוס איז גאָר אַ באַזונדערער – עפּעס צווישן אַן אײַנפֿלוסרײַכן אויסלענדישן דיפּלאָמאַט און אַ מין גובערנאַטאָר מיט זייער באַגרענעצטע פֿולמאַכטן. חוץ אָט די דיפּלאָמאַטישע פֿאָרשטייערשאַפֿטן געפֿינען זיך אינעם ראַיאָן פֿונעם ביראָבידזשאַנער ״סענראַל־פּאַרק״ נאָר די געבײַדע פֿונעם ייִוואָ־אינסטיטוט און די קאָנסערוואַטיווע שיל. די עכטע ייִדישיסטן זײַנען דאָך געוויינלעך קאָנסערוואַטאָרן און ניט רעפֿאָרמיסטן, ווי דאָס רובֿ פּשוטע ביראָבידזשאַנער, צווישן וועלכע עס טרעפֿן זיך אפֿילו משיחישע ייִדן, ייִדן פֿאַר יעזוסן און פּראַוואָסלאַווע מעניסט. וועגן די חסידים – די סאַטמאַרער און די לובאַוויטשער – איז בכלל ניטאָ וואָס צו ריידן. ס’איז גאָר אַ באַזונדערער סאָרט, פּינקטלעכער סאָרטן, היגע תּושבֿים. 
 
  איך האָב זיך ניט געאײַלט, און פֿאָרט בין איך, פֿאַרשטייט זיך, געקומען אַ מינוט צוואַנציק פֿאַר דער צײַט. האָב איך זיך אַוועקגעזעצט אויף אַ בענקל ניט ווײַט פֿונעם אַרײַנגאַנג און געעפֿנט דאָס בוך: ״אַוועק דער שבת שוין… אויף ווײַטע וועגן אַ גרויסער עמעצער שיט גראָוון אַש….״. איך שרײַב ווײַטער אומעטום ״אַ גרויסער עמעצער״. אָט, למשל: ״אַ גרויסער עמעצער האָט ברובֿ חסדו געשאָנקען אַ ריי געלערנטע פֿון פֿאַרשיידענע לענדער אַ גאַנצלעכע וויזיע…״ צי איז דאָס ריכטיק? אפֿשר איז כּדאי גלײַך פֿאַריכטן אויף ״דער גרויסער עמעצער״. דוד האָפֿשטיין איז אוודאי אַ קלאַסיקער, און מע מוז אים ציטירן אינעם עפּיגראַף פּינקטלעך, אָבער ווײַטער דערמאָן איך דאָך אים, דעם גרויסן עמעצן, ניט צום ערשטן מאָל. איז מוז אפֿשר טאַקע זײַן אַ באַשטימטער אַרטיקל? נאָר צוריקגערעדט, איז דאָס וואָרט ״עמעצער״ אַליין פֿאַר זיך איינדײַטיק מרמז אויף אַן אומבאַשטימקייט. חוץ דעם, האָב איך דאָך אַלס מחבר פֿון דעם ניט פֿאַרענדיקטן ראָמאַן, וואָס אויסצוגן פֿון אים וועל איך הײַנט פֿאָרלעזן, אַ רעכט אויף אויטאָרישער אָריגינאַלקייט? אָדער ס’איז ניט כּדאי צו גיין אויף אַ קאָנפֿלעקט? זיי זײַנען דאָך במילא געשטימט צו מיר קריטיש. זיי וועלן זיך בלי־ספֿק טשעפּען צו קליינע פּיטשעווקעס. זיי האָבן פֿון דעם הנאָה. צוליב דעם האָבן זיי דאָך אָרגאַניזירט אָט די פֿאָרלעזונגען. אַניט וואָלט מען געקאָנט פּשוט צושיקן די כתבֿ־ידן כדי די קאָמיסיע זאָל באַשליסן, וועמען געבן יאָ און וועמען ניט געבן דעם גראַנט. 
 ניין, איך וועל ניט פֿאַריכטן. זאָלן זיי זיך טשעפּען און מאַכן באַמערקונגען. דאָס וועט פֿאַרשטאַרקן זייער געפֿיל פֿון אויבערהאַנט איבער עפּעס אַן ישֹראלדיק שרײַבערל און איינצײַטיק וועט עס העכערן מײַנע שאַנסן צו באַקומען דעם גראַנט. ניטאָ קיין ברירה. איך בין געצוווּנגען מוחל־על־כבֿודי זײַן. איך מוז קריגן דעם ייִוואָ־גראַנט צו פֿאַרענדיקן מײַן ראָמאַן. אין קמח אין תּורה. 
                