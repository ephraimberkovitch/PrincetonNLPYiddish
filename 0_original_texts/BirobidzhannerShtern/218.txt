
                       אַוועק דער שבת שוין… אויף ווײַטע וועגן   
   אַ גרויסער עמעצער שיט גראָוון אַש…   
   דוד האָפֿשטיין     
 (פֿֿאָרזעצונג. אָנהייב אין נומ. 13) 
   צושנײַדן פֿון דאָס נײַ   
    
  לך לך מארצך…  
  בראשות י’’ב א’  
 איך האָב פֿאַרמאַכט דאָס בוך. איך קען ניט לייענען מיט טאָלק בעת דער אַעראָפּלאַן דערנידעריקט זיך פֿאַר דער לענדונג. אינעם פֿענצטער איז געווען צו זען דעם אינדזל ביראָבידזשאַן. זײַן דרומדיקער ברעג האָט געברענט אין דער נאַכט מיט אַ שטײַפֿער עלעקטרישער שײַן. די כינעזער. זיי האָבן באַפֿעלקערט דעם גאַנצן שמאָלן פּאַס צווישן דעם אַמור און דעם אָקעאַען. דער אַמור איז געווען ניט אַזאַ ווי אַמאָל, ער האָט פֿאַרלאָרן זײַנע הויפּט־קוואַלן, און פֿאָרט האָט ער געשטראָמט, נעמענדיק וואַסערן פֿון זײַנע לינקע צופֿלוסן – דעם טײַך כינגאַן, דורך פּאַשקאָוואָ און ווײַטער, אַרײַננעמענדיק אין זיך דעם בידזשאַן, די בירע און די טונגוסקע. דער אַמור איז געווען און איז געבליבן די גרענעץ, טראָץ אַלע באַמיִונגען פֿון די כינעזער –&nbsp; מיט גוטס אָדער מיט שלעכטס — פֿאַרנעמען דעם לינקן, פֿאַרהעלטנישמעסיק ווייניק באַפֿעלקערטן ברעג. 
 
  דער פּילאָט האָט געהייסן אויף ייִדיש, אויף רוסיש און אויף ענגליש זיך אומקערן אויף די פּלעצער און זיך צוגרייטן צו דער לענדונג. אויף ייִדיש האָט ער גערעדט מיטן כאַראקטערן פֿאַר עכטע ביראָבידזשאַנער שווערן רוסישן אַקצענט. זיי ריידן דאָס רובֿ רוסיש, אָבער דעמאָנסטרירן בײַ יעדער געלעגנהייט, אַז זייער נאַציאָנאַלע שפּראַך איז ייִדיש. אגבֿ, אויף עבֿריתּ ריידן אַ סך פֿון זיי גאַנץ ניט שלעכט, כאָטש אין זייערע מיטלשולן לערנט מען לשון־קודש בלויז ווי אַ פֿאַקולטאַטיוו, און פֿאָרט קיין מעלדונגען אויף עבֿריתּ מאַכן זיי ניט אפֿילו אין יענע רייסן, וואָס קומען דירעקט פֿון ישׂראל. דאָס איז זייער סטיל. סנאָבן. 
 ווען עס האָט זיך אָנגעהויבן די גאַנצע סאַמאַטאָכע מיט די מאַסן־איבערוואַנדערונגען, האָט ביראָבידזשאַן זיך געפֿונען אינעם צענטער פֿון אַ גאַנצער ריי פֿאַרשיידנאַרטיקע אינטערעסן און קאָנפֿליקטן, וואָס האָבן זיך קאָנצענטרירט אַרום די קומענדיקע פֿיר עיקרדיקע פּונקטן: 
 
 די ייִדישע אויטאָנאָמע געגנט — אַזוי האָט די דאָזיקע טעריטאָריע דעמאָלט געהייסן – איז געווען אַ טייל פֿון רוסלאַנד, און די רעגירונג פֿון רוסלאַנד האָט געהאַלטן, אַז זי און נאָר זי מעג אָננעמען באַשלוסן לגבי דער איבערוואַנדערונג קיין ביראָבידזשאַן – ווער, וויפֿל, ווען אאוו. 
 כינע איז געווען נאָענט, ווי עס האָט באַצייכנט אין זײַנס אַ ליד נאָך קאַזאַקעוויטש, אַ סך נעענטער פֿון מאָסקווע, ממש אויף יענעם ברעג פֿונעם אַמור. די כינעזער האָבן געהאַט אַ שווערן מאַנגל אין יבשה און דעם לינקן ברעג פֿונעם אַמור האָבן זיי במילא געהאַלטן פֿאַר זייער טעריטאָריע, וואָס איז פֿאַרכאַפּט געוואָרן דורך די רוסן אינעם 91טן יאָרהונדערט. האָבן זיי געהאַלטן, אַז ס’וועט זײַן יושרדיק, אויב די שוואַך באַפֿעלקערטע ייִדישע אויטאָנאָמע געגנט וועט איבערגעגעבן ווערן זיי. 
 די ייִדישע אויטאָנאָמע געגנט האָט במשך עטלעכע דורות עקזיסטירט ווי אַזאַ. זי האָט געהאַט איר אייגענע אַלט־געזעסענע באַפֿעלקערונג און איר אייגענע לאָקאַלע רעגירונג. די ייִדישקייט, וואָס איז געווען די אָרטיקע עקזאָטיק און אַ ברענד – שלום־עליכם־גאַס מיט אַ דענקמאָל דעם ייִדישן קלאַסיקער, די צוויישפּראַכיקע אויפֿשריפֿטן אויף אָטריקע מלוכה־אַנשטאַלטן אדגל., האָט פּלוצעם דערוואָרבן אַ הויך און גאָר אַ ממשותדיק ווערט. אויב ביראָבידזשאַן איז אַ ייִדישע אויטאָנאָמיע און ניט סתּם אַ טייל פֿון דער רוסלענדישער פֿעדעראַציע, האָט זי רעכט אויף זעלבסטבאַשטעטיקונג. הייסט עס, ווער און אויף וועלכע באַדינגונגען וועט איבערוואַנדערן אין דער ייִדישער רעפּובליק ביראָבידזשאַן – אַזוי הייסט זי איצט אָפֿיציעל – באַשליסט מען אין די ביראָבידזשאַנער הויכע פֿענצטער און ניט אין מאָסקווע. 
 מדינת־ישׂראל איז געווען שטאַרק פֿאַראינטערעסירט אין דעם, אַז כאָטשבי אַ טייל פֿון דער פֿילמיליאָניקער ייִדישער מיגראַציע, וואָס האָט זיך אָנגעהויבן אין צוזאַמענהאַנג מיטן צושנײַדן פֿון דאָס נײַ די וועלט־מאַפּע, זאָל גיין ניט אין איר. ישראל איז דאָך אויך פֿריִער געווען זייער געדיכט באַפֿעלקערט, און דאָ האָבן אַ סך פֿון יענע, וואָס האָבן, ווי ס’האָט זיך געדאַכט, שוין פֿון לאַנג פֿאַרגעסן, אַז זיי שטאַמען פֿון זרע־ישׂראל, זיך דערמאָנט וועגן דעם. דער ישֹראלדיקער חוק־השבֿות האָט דאָך געגעבן דאָס רעכט אויף ישׂראלדיקער בירגערשאַפֿט ניט נאָר ייִדן, וואָס זײַנען ממש ייִדן, נאָר אויך קינדער פֿון ייִדן פֿון ניט ייִדישע פֿרויען, אייניקלעך פֿון ייִדן און אויך זייערע גאָר ניט ייִדישע ווײַבער און מענער. די ייִדישע רעפּובליק ביראָבידזשאַן איז געווען לויט איר שטח, וואָס האָט זיך דערצו אַ ביסל פֿאַרגרעסערט אויפֿן חשבון פֿונעם כאַבאַראָווסקער קאַנט און פֿון דער אַמורער געגנט, ניט קלענער פֿון מדינת־ישׂראל. און ווי אין פּסוק שטייט: “אבֿן מאסו בונים הייתה לראָש־פּינה”, דאָס וועלט־ייִדנטום האָט זיך פּלוצעם זייער שטאַרק פֿאַראינטערעסירט אינעם האַלב־פֿאַרגעסענעם ביראָבידזשאַנער פּראָיעקט. ווי אַ פּועל־יוצא האָט מדינת־ישׂראל געהאָלפֿן דער ייִדישער רעפּובליק ביראָבידזשאַן פֿאַרטיידיקן איר זעלבסטבאַשטעטיקונג. געהאָלפֿן אין אַלע הינזיכטן. 
 
 
  די אַנטקעגנזײַטיקע ווירקונג פֿון אָט די פֿאַקטאָרן האָט געבראַכט צו דעם, אַז כמעט פֿון גאָרנישט – נו, ניט אין גאַנצן פֿון גאָרנישט, נאָר פֿון גאָר ווייניק — איז געוואָרן אַ יש. ווי עס האָט געשריבן טעאָדאָר הערצל אין זײַן “אַלטנוילאַנד”, “ווען איר וואָלט, איסט עס קיין מערכען” הייסט עס — “ווען איר ווילט, איז עס קיין מעשׂה ניט” אָדער אויף פּשוטן ייִדיש: “ווען דער אייבערשטער וויל, שיסט אפֿילו אַ בעזעם אויך”. אָבער איצט האָבן די אַלע מעשׂיות־שהיוּ שוין ווייניק וועמען אינטערעסירט. די גרויסע פֿעלקער־איבערוואַנדערונג האָט געהאַט זיך פֿאַרענדיקט. 
 
  די ביראָבידזשאַנער רעגנבויגן־פֿענער האָבן געפֿלאַטערט אויף דער געבײַדע פֿונעם אינטערנאַציאָנאַלן אַעראָפּאָרט אויפֿן נאָמען פֿונעם פֿליִער־קאָסמאָנאַווט באָריס וואָלינאָוו. זיי האָבן גלײַך ווי פֿאַרזיכערט: רבונו־של־עולם האָט צוגעזאָגט: לא־יהיה עוד המים למבול לשחת כל־בשׂר אשר על־האָרץ”, דאָס הייסט: “דאָס וואַסער וועט מער ניט ווערן אַ מבול אומצוברענגען אַלע לײַבער”. באַנאַנד מיט די ביראָבידזשאַנער פֿענער האָבן געפֿלאַטערט אויך רוסלענדישע טריקאָלאָרן צו דערמאָנען אַן איבעריק מאָל, אַז די ייִדישע רעפּובליק ביראָבידזשאַן איז דאָך ניט קיין פֿיליאַל פֿון מדינת־ישׂראל, נאָר אַ טייל פֿון דער רוסלענדישער פֿעדעראַציע, אַזוי ווי די מאָסקווער רעפּובליק, די רעפּובליק נאָוואַיאַ זעמליאַ, די רעפּובליק פֿראַץ־יוזעף־לאַנד, די רעפּובליק סאַכאַ, די רעפּובליק טשוקאָטקע און די סאַכאַלינער רעפּובליק. ווי אַ צוגאָבלעכע דערמאָנונג פֿון אָט דעם פֿאַקט איז דער אָפֿיציר אויפֿן פּעסער־קאָנטראָל געווען אַ רוס, ניט קיין ביראָבידזשאַנער, נאָר אַ צוגעשיקטער פֿון סאַכאַלין אָדער אפֿילו פֿון מאָסקווע. איך האָב עס גלײַך פֿאַרשטאַנען. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; צעל וויזיטאַ? – האָט ער געפֿרעגט אויף רוסיש, ווען איך האָב אים דערלאַנגט מײַן ישֹראלדיקן פּאַס. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; אַ פּריוואַטע, — האָב איך אים געענטפֿערט אויף ייִדיש. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; פּרײַוועט? – האָט ער איבערגעפֿרעגט אויף ענליש. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; יאָ, – האָב איך עקשנותדיק געענטפֿערט אויף ייִדיש, הגם איך האָב אוודאי געקאָנט זאָגן “יעס” אָדער כאָטשבי “יע” – אים זאָל זײַן גרינגער מיך צו פֿאַרשטיין. זאָגן “דאַ” האָב איך אויך געקענט. איך בין אַ געבוירענער אין מאָסקווע. מײַנע עלטערן האָט זיך אײַנגעגעבן באַקומען אַ ישׂראלדיקע וויזע, ווען אַלע איבערגעבליבענע אין מאָסקווע ייִדן האָט מען אַרויסגעשיקט קיין ביראָבידזשאַן – מדינת־ישֹראל האָט יענע ייִדן אויסגעצאָלט דעם סל־קליטה, די פּאָדיאָמנע, ווי מע רופֿט דאָס אין ביראָבידזשאַן. נאָר איך האָב ניט געוואָלט העלפֿן דעם רוסישן אָפֿיציר. אין ביראָבידזשאַן זײַנען דאָ צוויי מלוכה־שפּראַכן, און איך רעד אויף איינער פֿון זיי. האָב איך אַרײַנגעלייגט אין מײַן פּאַס די מיגראַציע־קאַרטע, וואָס דער אָפֿיציר האָט מיר דערלאַנגט. — אַן אידיאָטישע דערפֿינדונג, וואָס האָט זיך אָפּגעהיט, אויף וויפֿל איך ווייס, נאָר אין דער רוסלענדישער פֿעדעראַציע – געזאָגט אים – ווידער אויף ייִדיש “אַ דאַנק” און זיך געלאָזט צום באַגאַזש־טראַנספּאָרטיאָר. 
 (פֿאָרזעצונג קומט) 
 די שטאָט פֿון צוקונפֿט 
                