
                        
   דער גרויסער רוסישער שרײַבער סערגיי דאָוולאַטאָוו (1941 – 1990) איז געווען אָרגאַניש און ענג פֿאַרבונדן מיט ייִדן פֿונעם אָנהייב און ביזן סוף פֿון זײַן לעבן. זײַן פֿאָטער, דער טעאַטער־רעזשיסער דאָנאַט מעטשיק איז געווען אַ ייִד. די בולטסטע פֿיגורן אין דער שעפֿערישער סבֿיבֿה פֿון זײַן לענינגראַדער יוגנט זײַנען געווען ייִדן — די דיכטער יעווגעני ריין, אַנאַטאָלי נײַמאַן, יוסף בראָדסקי, דער פּראָזאַיִקער סערגיי וואָלף, דער קינסטלער אלכּסנדר ניי. אויך אין רעדקאָלעגיע פֿון דער ניו־יאָרקער רוסישער וואָכנשריפֿט “נאָווי אַמעריקאַנעץ”, אין וועלכער סערגיי דאָוולאַטאָוו איז געווען דער הויפּט־רעדאַקטאָר נאָך זײַן עמיגראַציע אין די פֿש’’אַ, זײַנען געווען אַ סך ייִדן. דער שרײַבער איז צוויי מאָל געווען אָפֿיציעל פֿאַרהייראַט און אין די ביידע פֿאַלן — מיט ייִדישע פֿרויען. און באַגראָבן איז ער אויפֿן ניו־יאָרקער ייִדישן בית־עלמין “מאַונט־חברון”. אויך אין סערגיי דאָוולאַטאָווס ווערק טרעפֿן זיך גאָר ניט זעלטן ייִדישע פּערסאָנאַזשן. שוין נאָך דעם שרײַבערס טויט זײַנען פֿיר זײַנע ראָמאַנען אַרויסגעגעבן געוואָרן אין העברעיִשע איבערזעצונגען: “אנחנו ושכּמותנו” (“אונדזעריקע”), “בארץ ניכר” (“אויסלענדערקע”), “המזוודה” (“דער טשעמאָדאַן”) און “השמורה” (“דער רעזערוואַט”). אויף ייִדיש האָבן זיך ביז איצט סערגיי דאָוולאַטאָווס ווערק ניט באַוויזן. דערפֿאַר איז די דאָזיקע פּובליקאַציע פֿון זײַן דערציילונג “אריאל” אויף ייִדיש אין דעם הינזיכט אַ פּאָטשאָנטעק.  
 
  
  אריאל 
 
   ייִדיש – וועלוול טשערנין  
 
  אַ שרײַבער האָט געדונגען אַ דאַטשע. ער האָט פֿאַרנומען דאָס פֿערטע בונגאַלאָ אין דער דרומדיקער ריי. זענענדיק אַן אומצוגעלאָזטער מענטש, האָט ער זיך געפֿונען צווישן צוויי ייִדישע משפּחות. זיך נייטיקנדיק אין שטילקייט, האָט ער געדונגען אַ הויז לעבן אַן אייזנבאַן־וועג־צעשייד. רופֿן האָט מען אים גערופֿן גריגאָרי באָריסאָוויטש קאָשיץ. ס’איז געגאַנגען אַ זומער. די רוסישע קאָלאָניע האָט געפֿירט אַ געוויינטשאַפֿלעכן לעבנס־אַרט. די מענער פֿלעגן קומען אויף אָפּרו־טעג. זיי פֿלעגן גלײַך אָנטאָן ספּאָרטיווע קאָסטיומען און בייסבאָל־היטעלעך. די פֿרויען האָבן די גאַנצע וואָך אַרומשפּאַצירט אין באָד־קאָסטיומען און אָפֿענע קליידער. די נאַקעטע קינדער האָבן זיך געשפּילט אין זאַמד לעבן וואַסער. 
 די מאַנצבלען האָבן זיך געבאָדן, זיך געבראָטן אויף דער זון, געכאַפּט פֿיש. די פֿרויען זײַנען געפֿאָרן מיט מאַשינען נאָך אײַנקויפֿן. זיי האָבן אַכטונג געגעבן אויף קליינוואַרג און געגרייט עסן. אין אָוונט פֿלעגן זיי זאָגן: 
 — עס ווילט זיך עפּעס. איך ווייס ניט אַליין וואָס… גריגאָרי באָריסאָוויטש האָט זיך געהאַלטן פֿאַרשלאָסן. זיך בראָטן אויף דער זון און זיך באָדן האָט ער ניט ליב געהאַט. ווען מע האָט אים אײַנגעלאַדן כאַפּן פֿיש, פֿלעגט ער זיך אָפּזאָגן: 
 — איך בין, ליידער, ניט העמינגוויי. און אפֿילו ניט אַקסאַקאָוו… 
 — וואָס פֿאַר אַ פּאַרשוין, — פֿלעגן זאָגן די שכנים. 
 — אַ סך ווערטער קען ער… 
 גאַנצע טעג האָט דער שרײַבער געאַרבעט. פֿון זײַן צעפּראַלט פֿענצטער האָט זיך דערטראָגן געקלאָפּ פֿון אַ שרײַב־מאַשין. 
 איך חזר איבער, אַ מענטש איז ער געווען אַן אומצוגעלאָזטער און אַ פֿאַרשלאָסענער. בשעת־מעשׂה האָבן פֿון רעכטס פֿון אים געוווינט די קאַספּעראָוויטשעס. פֿון לינקס — די מישקעוויצערס. אין די ביידע משפּחות זײַנען געוואַקסן קינדער. די קאַספּעראָוויטשעס האָבן געהאַט פֿיר קינדער. די מישקעוויצערס — דרײַ, דערצו נאָך אַן אַכטיאָריקן פּלימעניק: אריאל. 
 אין דער קאָלאָניע איז געווען רעשיק. די קינדער זײַנען אַרומגעלאָפֿן, האָבן געשריגן, געשאָסן פֿון וואַסער־פּיסטאָלעטן. עמעצער פֿון זיי האָט שטענדיק געוויינט. 
 אויב די קינדער האָבן זיך געקריגט, פֿלעגן די עלטערן זיי פֿאַרטיידיקן. זיך זידלענדיק, פֿלעגן זיי אַריבערגיין אויף ענגליש: 
 — פֿאַק יו, מאַראַט! 
 — פֿאַק יו, וולאַדלען, אָ קיי?! 
 אָוונטצײַט האָבן זיך כּמעט בײַ יעדער בונגאַלאָ גערויכערט מאַנגאַלן. אויפֿן פֿולן וואָליום זײַנען אײַנגעשלאָסן געווען טראַנזיסטאָרן. דאַטשניקעס פֿלעגן אַרומגיין איבער דער טעריטאָריע מיט פֿלעשער אין די הענט. אין גראָז האָבן זיך געווײַסלט פּלאַסטיק־גלעזלעך. 
 ווען דער רעש פלעגט ווערן אויף ניט איבערצוטראָגן, פלעגט דער שרײַבער שרײַען פֿונעם פֿענצטער: 
 — שטילער! שטילער! איר וועט דערוועקן די קאָמאַרן!.. 
 איין מאָל איז גריגאָרי באָריסאָוויטש געגאַנגען זיך אײַנקויפֿן. ביז אַ קרעמל איז געווען פֿינף מינוט צו גיין פֿון דער קאָלאָניע. אַזוי אַרום איז ער ניט געווען אַ האַלבע שעה. 
 און בשעת־מעשׂה איז געשען אָט וואָס. קינדער זײַנען, שפּילנדיק, אַרײַנגעלאָפֿן אינעם פֿערטן בונגאַלאָ. זיי האָבן אַראָפּגעריסן אַ פֿאָרהאַנג. איבערגעקערט אַ סלאָי מיט נאַסטורציעס. צעוואָרפֿן פּאַפּירן. 
 דער שרײַבער האָט זיך אומגעקערט. אין אַ מינוט אַרום איז ער אַרויסגעשפּרונגען פֿונעם הויז אַ צעווילדעוועטער. ער האָט געשריגן צו די שכנים: 
 — כ’וועל זיך אָנקלאָגן!.. מײַנע פּאַפּירן!.. ס’איז דאָ אַ געזעץ וועגן אומבאַרירלעכקייט פֿון וווינונג! און נאָך דעם: 
 — ווי בין איך מקנא הענרי טאָראָ!… 
 — אַ טיפּישער קרייזי, — האָבן געזאָגט די שכנים. 
 — ער האָט כּלומרשט ווערטפֿולע פּאַפּירן! 
 — ווערטפֿולע פּאַפּירן! איך בעט אײַך, ראָזע, מאַכט מיך ניט לאַכן! 
 — און דער עיקר — מיט דער תּורה טוט ער אויפֿוואַרפֿן. הייסט עס, ניט לויט גאָטס געזעצן לעבט איר… 
 דער שרײַבער איז געוואָרן נאָך כמורנער און אומבעריידעוודיקער. בײַם אַוועקגיין פֿלעגט ער אויפֿהענגען אַ שלאָס אויף דער טיר. נײַע פֿאָרהאַנגען אין זײַן צימער זײַנען אַראָפּגעלאָזט געווען ביז סאַמע פֿענצטער־ברעט. 
 אין אָפּרו־טעג פֿלעגט די קאָלאָניע ווערן פֿילקעפּיק. עס פֿלעגן קומען צו פֿאָרן פֿאָטערס פֿון די משפּחות, באַקאַנטע, קרובֿים. דער שרײַבער האָט, ווײַזט אויס, ניט געהאַט קיין קרובֿים און קיין באַקאַנטע אויך. בלויז איין מאָל האָט אים באַזוכט אַ יונגער אַמעריקאַנער מיט אַ קינאָ־קאַמער. 
 ס’איז געגאַנגען אויגוסט. די טעג זײַנען געווען אויסמאַטערנדיק הייסע. בלויז אָוונט־צײַט איז געווען קיל. 
 בײַטאָג פֿלעגט די גאַנצע קאָלאָניע אַוועקגיין צו אַן אָזערע. דער שרײַבער פֿלעגט בלײַבן אין דער היים. צומאָל האָט ער שפּאַצירט לענג־אויס דעם וועג. 
 כ’געדענק, ס’איז געווען אַ זוניקער, וואַרעמער אינדערפֿרי. די קאָלאָניע איז ליידיק געוואָרן. גריגאָרי באָריסאָוויטש האָט אַרויסגעטראָגן אַ שטול אויפֿן גאַנעק. אויף די קני האָט ער געהאַלטן די שרײַב־מאַשין. 
 און פּלוצעם האָט ער באַמערקט אַ ייִנגל. אין אַ פֿולער איינזאַמקייט איז יענער געזעסן אויף אַ ברעווענע. בײַ זײַנע פֿיס האָבן זיך געוואַלגערט פֿאַרשידנקאָליריקע שפּילעכלעך פֿון פּלאַסטמאַס. יענע מיידלעך, וואָס האַלטן פֿאַר בעסער פֿאַרברענגען זייערע אָוונטן אין קאָמפּאַניע פֿון אומבאַקאַנטע מאַנצבלען, קאָנען ווערן אַן עכטע מתּנה פֿאַר די, וואָס זוכן פֿאַר זיך אַוואַנטורן פֿון אַן אינטימען כאַראַרקטער. 
 דאָס ייִנגל איז געזעסן אומבאַוועגלעך. דערהערט די קלאַפּערײַ פֿון דער שרײַב־מאַשין, האָט ער זיך ניט אומגעקערעוועט. 
 דאָס אַלץ האָט זיך פֿאָרגעזעצט אַרום צען מינוט. אַ גרינגער בלוילעכער וואָלקן האָט זיך בשעת־מעשׂה באַוועגט צו דרום. דער שאָטן פֿון אַ פּלאַטאַן האָט זיך אַ ביסל איבערגערוקט אויף לינקס. 
 סוף־כּל־סוף האָט דער שרײַבער געזאָגט: 
 — איי, מיזעראַבל! ווער ביסטו? ווי הייסטו? 
 — איך? איך בין אַריק. 
 — דאָס הייסט — אהרן? אָדער אַרקאַדי? 
 — אריאל, — איז געווען דער ענטפֿער. 
 — וווּ זשע זײַנען פֿליגל דײַנע, אריאל? — האָט געפֿרעגט דער שרײַבער. 
 — ניטאָ, — קורץ און אָן אַ פֿאַרוווּנדערונג האָט געענטפֿערט דאָס ייִנגל, — און דו? 
 — כ’האָב ניט פֿאַרשטאַנען, וואָס — דו? 
 — און ווי הייסטו? 
 — איך הייס גריגאָרי באָריסאָוויטש. און קיין פֿליגל, זאָגן דעם אמת, האָב איך אויך ניט… 
 פֿון דער אָזערע האָבן זיך דערטראָגן געשרייען און אַ רעש פֿון מאָטאָר־לאָדקעס. דער שרײַבער פֿרעגט: 
 — וואָס טוסטו דאָ? און פֿאַרוואָס — אַליין? אריאל: 
 — איך בין געווען בײַ דער אָזערע, נאָר אַנדזשעלאָטשקע האָט געזאָגט: “טראָג זיך אָפּ”. 
 — פֿאַרוואָס אַזוי גאָר? דאָס ייִנגל האָט געענטפֿערט מיט אַ גרייטקייט און כּמעט זיך באַרימענדיק: 
 — ווײַל בײַ מיר זײַנען דאָ לײַז. אָט פֿאַרוואָס. 
 — ביסט זיכער? — דער שרײַבער האָט אַ שפּאַן געטאָן צו אים, פֿאַרלאָזט די שרײַב־מאַשין. 
 — זיכער. די מאַמע האָט געזאָגט — קאָשמאַר. זי האָט מיך געוואַשן מיט קעראָסין. מיר זײַנען נאָך אים ספּעציעל געפֿאָרן קיין ראַמסדייל. ווילסט אַ שמעק טאָן מײַן קאָפּ? 
 — כ’וועל זיך ניט אָפּזאָגן. כ’בין זייער דאַנקבאר. 
 — נאָר פֿאָרזיכטיק. זיי קענען דאָך אויך אויף דיר איבערשפּרינגען. 
 דער שרײַבער האָט דערפֿילט ריח פֿון קעראָסין. ער האָט זיך דערמאָנט זײַן נאָכמלחמהדיקע קינדהייט. דעם זומער אויף דער דאַטשע אין טאַרכאָווקע. די הודאָקעס פֿונעם פּאַראָוואָז “עף.דע.”. די אונטערגעבראָטענע אויף קעראָסין לאַטקעס… 
 אריאל האָט געזאָגט: 
 — אָט דערפֿאַר קען איך ניט זיך שפּילן מיט די קינדער. 
 — און דו האָסט זיי געזען? – האָט געפֿרעגט דער שרײַבער. 
 — וועמען? 
 — וועמען. די לײַז. וואָס ווייסטו וועגן זיי? 
 — גאָרנישט. זיי זײַנען צו קליין. ס’איז זיי כּמעט ניט צו זען. 
 — און צוליב וואָס, לויט דײַן מיינונג, עקזיסטירט מיקראָסקאָפּ? 
 — וואָס פֿאַר אַ מיקראָסקאָפּ? 
 — אַזאַ מכשיר, וואָס פֿאַרגרעסערט אַלץ אויף דער וועלט. דורך אים קאָן מען באַטראַכטן לײַז גאַנצענע טעג. אַ שאָד, האָב איך אים איבערגעלאָזט אין ניו־יאָרק. 
 — הייסט עס, האָסטו זיי געזען? 
 — אוודאי. איך זאָג דאָך – גאַנצענע טעג האָב איך זיי באַטראַכט, ניט געקאָנט זיך אָפּרײַסן. 
 — נו און ווי זעען זיי אויס? 
 — דער אײַנדרוק איז, וועל איך דיר זאָגן, דער סאַמע גינסטיקער. דאָס זײַנען קליינינקע, שטילע, גוט דערצויגענע זשוקלעך. זיי האָבן גרויסע בלויע אויגן. זיי מאַכן ניט קיין רעש. זיי העכערן ניט דאָס קול. און דער עיקר, פֿאַרנעמט זיך יעדעס פֿון זיי מיט זײַן ענין. 
 — יאָ, אָבער זיי בײַסן זיך. 
 — צומאָל. ווען מע פֿירט זיי אַרויס פֿון גלײַכגעוויקט. ס’איז יענץ, וואָס מע רופֿט צוליב זעלבסטשוץ… 
 אריאל האָט פֿאַרטײַעט דעם אָטעם, זיך צוגעהערט. גריגאָרי באָריסאָוויטש האָט אים דערציילט וועגן אַ קליין בליִענדיק לאַנד. ביז עס האָט זיך ניט דורכגעקלונגען אַ געשריי: 
 — אַריק! וווּ ביסטו? די קורע1&nbsp; ווערט אָפּגעקילט… 
 — די מאַמע, — האָט מיט אַ לײַכטער פֿאַרביטערונג געזאָגט אריאל. און דערנאָך: — איך וועל נאָך שפּאַצירן אַ ביסל. און אין ענטפֿער האָט דורכגעקלונגען: 
 — אַריק! אויב די מאַמע האָט געזאָגט — נאָו, הייסט עס — נאָו! 
 — די קורע ווערט אָפּגעקילט, — האָט טרויעריק איבערגעחזרט דאָס ייִנגל. 
 — אין אַזאַ היץ, — האָט זיך פֿאַרחידושט גריגאָרי באָריסאָוויטש, — מאָדנע… מע קען איר נאָר מקנא זײַן. 
 — נו, איך וועל גיין. 
 דאָס זאָגט אריאל. דער שרײַבער — אים אין אַן ענטפֿער: 
 — בײַ, ברודערל. כאַפּ זיך אַרײַן, אויב ס’וועט זײַן אַ שטיקל צײַט… דאָס ייִנגל איז אַנטלאָפֿן, פֿאַרגעסן די שפּעלעכלעך. דער שרײַבער איז אַרויף אויפֿן גאַנעק. ער האָט געשטעלט אויף די קני די שרײַב־מאַשין. דערזען אַ ריינעם בלאַט פּאַפּיר. דער געוויינשאַפֿטלעכער פּחד האָט אים אַרומגעכאַפּט. 
 _________________ 
  1 דאָ — די הון. 
 
                 