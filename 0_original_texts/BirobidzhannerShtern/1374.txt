
 וועגן שרעקלעכע געשעענישן קאָנען א מאָל דערציילן די סאמע געוויינלעכע זאכן. באזונדערס, אויב זיי געהערן דעם געוועזענעם אָסיר פון אוישוויץ 
 די אייניקלעך פון שרה סאָראָקא, וועלכע איז אין איר קינדער-יאָרן ארײַנגעפאלן אין אוישוויץ, האָבן געפונען אין איר שטוב א פּודעלע מיט די מאָדנע זאכן אינעווייניק — א ליאלקע און א שטיין. נאָר אָט דאָס אומגעוויינלעכע געפינס האָט זי געצוווּנגען צו דערציילן אירע אייניקלעך, וואָס פאר א גיהנום האָט זי אויסגעפּרוּווט אויף זיך, ווען זי איז געווען א קליין מיידעלע. 
די דאָזיקע געשעענישן זײַנען אויסגעטראכטע, אָבער זיי קאָנען זיך גלײַכן מיטן היסטאָרישן אמת. די פּיעסע מיט אזא סוזשעט האָבן געשאפן און געשטעלט מיט אייגענע כוחות די שילערס און לערערס פונעם ביראָבידזשאנער ”ליצעום נומ.32 מיט עטנאָקולטורעלן (ייִדישן) קאָמפּאָנענט“. די פּרעמיערע פונעם ספּעקטאקל ”קינדער-דערמאָנונגען, אָדער די געשיכטע פון א פּודעלע“ האָבן זיי געווידמעט דעם אינטערנאציאָנאלן טאָג פון אָנדענק פון די חורבן-קורבנות. 
די האנדלונג פונעם ספּעקטאקל גייט אין צוויי צײַט-אָפּשניטן: אין קעגנווארט, וווּ עס לעבן, ווייסנדיק ניט קיין צרות, די אייניקלעך פון שרה, און אין פארגאנגענהײַט, וווּ עס האָט געבושעוועט די צווייטע וועלט-מלחמה, וועלכע האָט דערחרגעט די מיליאָנען מענטשן. די געשיכטע, וואָס עס דערציילט די הויפּט-העלדן פון דער אויפפירונג, די באָבע שרה, — דאָס איז סײַ די פּערזענלעכע געשיכטע, סײַ די געשיכטע פונעם גאנצן דור. 
כדי רעאליזירן די שאפערישע אידיי, האָט מען געשאפן אינעם ליצעום א טעאטער אין מיניאטור: מיט דעקאָראטאָרן, בינע-באלײַכטערס, קאָסטיומערן, סצענאריסטן, אקטיאָרן. און, פארשטייט זיך, מיט רעזשיסאָרן — זיי זײַנען געוואָרן די פּעדאגאָגן מארינע קאָסטראָווא און וויקטאָריע סנעגיריאָווא. צוזאמען האָבן זיי געזוכט די אקטיאָרן, די דעקאָראציעס א.א.וו. אָבער מער אינטערעסאנט און שווער איז פאר זיי געווען דאָס זוכן פון אזעלכע דעטאלן, וועלכע וואָלטן געקאָנט איבערגעבן אויף דער שפּראך פון סימבאָלן די היסטאָרישע עפּאָכעס און לעבנס-עטאפּן פון דער הויפּט-העלדן. 
די ליאלקע — די מתנה פונעם ”בעסטן טאטע אין דער גאנצער וועלט“ — סימבאָליזירט אינעם ספּעקטאקל די גליקלעכע קינדהײַט פון שרה. אינעם קאָנצענטראציע-לאגער איז דאָס איינציקע שפּילכל פונעם קליינעם מיידעלע געוואָרן א שטיין. די אלטיטשקע שרה באהאלט די ביידע זאכן אין א פּודעלע, און זיי זײַנען אויף אייביק די טראגישע ירושה פון איר משפּחה, איר אייביקער זכרון. 
די לערערן פון ייִדיש און ייִדישע טראדיציעס טאטיאנע מעסאמעד, די אויספילערן פון דער ראָל פון דער אלטער שרה, האָט געזאָגט, אז דער ספּעקטאקל איז געווען די מעגלעכקײַט צו רעדן וועגן דעם חורבן, אויסצודריקן די אייגענע באציונג צו דער טראגעדיע. 
— אינעם ספּעקטאקל האָבן אָנטיילגענומען די קינדער פון פארשיידענע עלטערס. דורך אזא ארבעט קאָנען זיי בעסער פארשטיין די שווערע און טראגישע טעמע פון שואה, — איז זיכער טאטיאנע מעסאמעד. 
איינמוטיק זײַנען געווען אין זייערע קאָמענטארן די יונגע ארטיסטן. 
— איין זאך איז צו לייענען אָדער צו הערן וועגן דעם חורבן, און גאָר אן אנדער זאך איז א פּרוּוו טאָן — כאָטש אויף דער בינע — צו פארשטיין די גרויליקײַט פון די מלחמה-יאָרן. א סך פון אונדז האָבן געוויינט הינטער די קוליסן. מיר אלע האָבן טיף איבערגעלעבט די טראגעדיע, די דערפארונג פון דער געשיכטע דארף העלפן די מענטשן מאכן די וועלט בעסער און לעבן אין פרידן. 
אויף ספּעקטאקל האָט מען אײַנגעלאדן די וועטעראנען פון דער צווייטער וועלט-מלחמה, די געוועזענע אסירים פון געטאָ און קאָנצענטראציע-לאגערן, דעם רב פון דער ייִדישער אויטאָנאָמער געגנט און א סך אנדערע געסט. די ערשטע שאפערישע דערפארונג פון די שילערס פונעם ליצעום האָט מען אָפּגעשאצט, די מענטשן פון פארשיידע דורות — דורך דער געשיכטע פון שרה סאָראָקא — האָבן גערעדט וועגן דער געשיכטע, וואָס מע טאָר נישט פארגעסן. 
סטאניסלאוו קלימענקאָ 
 *** 
 סאָפיע בוראָווסקא (האָראָוויץ) האָט איבערגעגעבן אָט די ליאלקע, וואָס איז געווען געמאכט אין די דרײַסעיקער יאָרן פונעם פאָריקן יאָרהונדערט, דעם אמעריקאנער חורבן אייראָפּע מוזיי. אָט די ליאלקע איז געווען מיט סאָפיע אין צוויי געטאָס — אין דער וואָלברומער געטאָ און אין דער קראקעווער געטאָ. סאָפיעס משפּחה האָט אָפּגעגעבן די ליאלקע און אייניקע אנדערע זאכן זייערע פרײַנד. מע האָט דעפּאָרטירט סאָפיע אינעם ארבעטס-לאגער פאר ייִדן (הינטער קראקע), אינעם לאגער סקראזשיסקאָ-קאמענא (אויך אין פּוילן), און דערנאָך — אינעם קאָנצענטראציע-לאגער בוכענוואלד (אין דײַטשלאנד), וווּ זי איז געווען באפרײַט. נאָך דער מלחמה איז זי צוריקגעקומען קיין פּוילן און האָט געפונען איר ליאלקע. 
לעמבערג, 3491. איטע קעלער לעבן דעם הויז פונעם פּאָליאק טאדעוש קאָבילקאָ. איטע קעלער איז געבוירן געוואָרן יולי-חודש 9391 אין א שטעטל הינטער לעמבערג. בײַ איר זײַנען געווען טאטע, מאמע, באָבע און מומע פאניע. ווען די דײַטשן האָבן אָקופּירט לעמבערג, האָט די מומע פאניע זיך באקענט מיט טאדעוש, וועלכער האָט פאָרגעלייגט באהאלטן זי בײַ אים און אויסגעבן זי פאר זײַן ווײַב. דער פּריסטער האָט זי ארויסגעגעבן די פאלשע דאָקומענטן. דערנאָך איז אין שטעטל געווען אן אָבלאווע. איטעס מאמע און באָבע האָט מען דעפּאָרטירט אינעם קאָנצענטראציע-לאגער בעלזשעץ, וווּ זיי זײַנען אומגעקומען. וועגן איר פאָטער ווייסט מען גאָרנישט. 
פאר דער אָבלאווע האָט איטעס מאמע באהאלטן איר טאָכטער אינעם קעלער. טאדעוש האָט געפונען איטע, באהאלטן זי אין א זאק און אוועקגעפירט מיט זיך. ביזן סוף פון דער מלחמה האָט איטע געוווינט אין דער משפּחה פון קאָבילקאָ ווי זייער טאָכטער. דאן איז בײַ טאדעוש און פאניע געבוירן געוואָרן דער זון. נאָך דער מלחמה האָט טאדעוש געוואָלט אוועקפאָרן קיין פּאלעסטינע צוזאמען מיט פאניע, אָבער מע האָט אים ניט ארויסגעגעבן א דערלויבעניש. די מומע פאניע איז אוועקגעפאָרן מיט די קינדער און האָט אים מער קיינמאָל ניט געזען. פאניע איז געשטאָרבן אין 2991 יאָר. איטע און איר ברודער וווינען אין ישראל. 
 