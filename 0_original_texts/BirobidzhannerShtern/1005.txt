
                      אינעם שוועדישן פֿאַרלאַג “אָלניאַנסקי טעקסט” איז מיט עטלעכע טעג צוריק דערשינען אַ זאַמלונג פֿון וועלוול טשערנינס דערציילונגען אין זשאַנערן פֿון וויסנשאַפֿטלעכער פֿאַנטאַסטיק און פֿענטעזי “ייִדישע פֿאַקטאַזיעס”. דאָס בוך איז פּרעכיטיק אילוסטרירט מיט געמעלן פֿון דער באַוווּסטער ביראָבידזשאַנער קינסטלערין ראָזע סטראָקאָווע.    
  אינעם ביראָבידזשאַנער קאָנטעקסט דאַרף מען באַצייכענען אויך דעם פֿאַקט, אַז וועלוול טשערנין, וועלכער איז באַוווּסט איבערהויפּט ווי אַ דיכטער און אַ ליטעראַטור־קענער, האָט דעביוטירט אין דער נײַער פֿאַר אים אַמפּלואַ פֿון אַ שרײַבער אַ פֿאַנטאַסט מיט אַ פּאָר יאָר צוריק דווקא אין “ביראָבידזשאַנער שטערן” – סײַ אויף ייִדיש, סײַ אין זײַן אייגענער רוסישער איבערזעצונג. 
 זינט דעמאָלט זײַנען וועלוול טשערנינס פֿאַנטאַסטישע דערציילונגען דערשינען אין ייִדישן אָריגינאַל אויך אינעם זשורנאַל “ייִדישלאַנד” און אין דער אינטערנעץ־צײַטונג “פֿאָרווערטס”, אויף רוסיש – אינעם אַלמאַנאַך “ביראָבידזשאַן” און ישׂראלדיקע ליטעראַרישע אויסגאַבעס “יערוסאַלימסקי זשורנאַל” און “אַרטיקל” און אויף העברעיִש – אינעם תּל־אָבֿיבֿער זשורנאַל פֿאַר אוטאָפּיע און דיסטאָפּיע “נכון”, ווי אויך אין דער אינטערנעץ־צײַטשריפֿט “יקום תּרבות”. 
 ס’איז אָנגענעם צוצוגעבן, אַז די ייִדישע אויטאָנאָמע געגנט ווערט גאַנץ אָפֿט דערמאָנט אין וועלוול טשערנינס פֿאַנטאַסטישע דערציילונגען. אין אייניקע פֿון זיי פֿאַרנעמט די ביראָבידזשאַנער טעמאַטיק דאָס צענטראַלע אָרט. 
 
  יע. קאַפּלאַן  
                