
                      לידער פֿון חיים סאָקאָלן פֿלעגן פֿון צײַט צו צײַט זיך באַווײַזן אין ייִדישער ליטעראַרישער פּעריאָדיק שוין פֿון לאַנג. אַ פּאָר יאָרצענדליקער צוריק. אייניקע פֿון די דעמאָלטיקע פּאָעטישע שורות זײַנע זײַנען מיר זייער געפֿעלן. אָט, למשל:    
 ירושלים אין שניי 
 איז ווי אַ שמייכל פֿון אַ קינאָ־שטערן. 
 פֿאַרגעסן פֿון גוטע מאַנערן, 
 פֿאָרן 
 אויטאָמאָבילן 
 און מאַכן מיר קאַליע מעטאַפֿאָרן, 
 און שוואַרצע שאָסייען ווערן 
 ענלעך אויף תּפֿילין, 
 און פֿאָטאָפֿאָרן 
 שטייען אין מנין 
 מיט אַ לאַמטערן. 
 אָבער דאָס איז געווען גאָר אַן אַנדערער חיים סאָקאָל, אַ ירושלימער און אַ געגראַמטער. ווי ער האָט מיר אַליין געזאָגט: “דעמאָלט האָב איך געמיינט, אַז איך קען ייִדיש”. איצט איז דאָס אַלץ כּמולרשט אַוועק אינעם עבֿר, כּלומרשט פֿאַרגעסן געוואָרן. חיים סאָקאָל האָט פֿאַר זיך געפֿונען אַ נײַעם וועג, אַן אַרויסגאַנג פֿונעם טעמפּן ווינקל, אין וועלכן ער האָט זיך, וועדליק זײַנע אייגענע שורות, געפֿונען: 
 וווּהין עמיגרירן 
 און פֿירן, 
 און פֿאָרן 
 פֿאַרגעסענע יאָרן, 
 וווּ זײַנען די טירן? 
 חיים סאָקאָל האָט געפֿונען די טירן, וועלכע ער האָט געזוכט. ער איז אַוועקגעפֿאָרן פֿון ירושלים קיין מאָסקווע (ניט איבערגעריסן דערבײַ זײַנע פֿאַרבינדונגען מיט ירושלים) און געוואָרן אַ פּאָפּולערער קינסטלער. אַ מאָלער, מיין איך. יאָרנלאַנג האָב איך ניט געזען זײַנע נײַע לידער. עס האָט זיך געדאַכט, אַז זײַן פּאָעזיע איז געבליבן אין יענע “פֿאַרגעסענע יאָרן”. נאָר עס האָט זיך אַרויסגעוויזן, אַז אַ מוזע פֿון פּאָעזיע האָט ניט פֿאַרלאָזט חיים סאָקאָלן. איך מיין, אַז דאָס איז די מוזע פֿון דער עפּישער פּאָעזיע – קאַליאָפּע. עס האָבן זיך באַוויזן נײַע חיים סאָקאָלס לידער, און איך האָב זיי מיט פֿאַרגעניגן אײַנגעשלאָסן אין אַ ספּעציעלן, געווידמעטן דער הײַנטצײַטיקער ייִדישער דיכטונג נומער פֿונעם זשורנאַל “ייִדישלאַנד”, וואָס איז דערשינען אין 2019. אַנדערע מיטגלידער פֿון אונדזער רעדאַקציע־קאָלעגיע האָבן אויך געקליבן נחת פֿון דעם פֿאַקט, וואָס חיים סאָקאָל האָט זיך אומגעקערט צום לידער־שרײַבן. 
 די מעשֹה איז אָבער, אַז דאָס זײַנען גאָר אַנדערע לידער. חיים סאָקאָל אַליין האָט אין אַ געשפּרעך מיט מיר אָנגערופֿן זיי “פּאָעטישע אָביעקטן”. דאָס זײַנען לידער פֿון אַ קינסטלער אַ מאָלער. ניט צופֿעליק איז יענע, די ערשטע נאָך אַ לאַנגן איבערײַס פּובליקאַציע פֿון זײַנע לידער אין “ייִדישלאַנד” באַגלייט געווען מיט זײַנע געמעלן. 
 און צום שלוס – וועגן חיים סאָקאָלס שפּראַך. טראָץ דעם, וואָס ער טענהט, ווי איך האָב שוין פֿריִער אָפּגעמערקט, אַז איצט פֿאַרשטייט ער, אַז ער “קען ניט ייִדיש” (מע קאָן זיך פֿאָרשטעלן, אַז די סבֿיבֿה, אין וועלכער ער געפֿינט זיך אין די לעצטע יאָרן, אַיז ניט גינסטיק פֿאַרן אָפּהיטן די ייִדישע שפּראַך), בין איך געקומען צום אויספֿיר, אַז חיים סאָקאָל האָט אויך אין דעם הינזיכט געפֿונען זײַן אייגענע טיר. ייִדיש האָט זיך פֿאַרוואַנדלט אין אַ טיף פּערזענלעכן אינסטרומענט פֿון זײַן ווערבאַלן קינסטלערישן אויסדרוק. אַזאַ פּערזענלעכן, אַז ער קלינגט אויף אַ לשון, וואָס איז אומפֿאַרשטענדלעך פֿאַר זײַן טאָגטעגלעכער סבֿיבה. חיים סאָקאָל פֿילט ייִדיש און געפֿינט אין דעם אַלטן מאַמע־לשון, וואָס ער האָט אויסגעלערנט אינעם העברעיִשן אוניווערסיטעט אין ירושלים, אַלץ נײַע שאַטירונגען און בײַטעמען. מיט אַ סך יאָרן צוריק, זענענדיק אַ ייִדישער דיכטער אַן אָנפֿאַנגער, האָב איך אָנגעשריבן אין אַן אַנרטיקל, וואָס האָט באַהאַנדלט די שאַפֿונג פֿון ייִדישע שריפֿטשטעלער פֿון מײַן דור, אַז ייִדיש ווערט נעלם פֿונעם טאָגטעגלעכן לעבן און טרעט אָפּ אין דער טיף פֿון אונדזערע הערצער. חיים סאָקאָל איז ייִנגערער פֿון מיר. דער פּראָצעס פֿון אָט דעם שפּראַך־אָפּטריט האָט זיך למעשֹה געהאַט פֿאַרענדיקט נאָך איידער ער איז געקומען אין דער ייִדישער ליטעראַטור. ייִדיש איז ניט אָפּגעטראָטן אין דער טיף פֿון זײַן האַרדיצן. יידיש לעבט אין דער טיף פֿון זײַן האַרצן. 

  וועלוול טשערנין  
 *** 
&nbsp;

 &nbsp; 
 *** 
 וואָס האָט פֿראַנץ ראָזענצווײַג 
 געשריבן וועגן דעם ייִדישן זעלבסט? 
 "דאָס לעבן פֿון אַ ייִד... נעמט אים ניט אַרויס 
 פֿון זײַן זעלבסט" 
 אינטערערסאַנט 
 אויף וועלכער שפּראַך 
 האָט ראָזענצווײַג אַליין גערעדט 
 מיט זײַן אייגענעם ייִדישן זעלבסט? 
 מסתּמא אויף דער פֿאָטערשפּראָך 
 די שפּראַך פֿון געזעץ און פֿילאָסאָפֿיע 
 די לינגוואַ פֿראַנקאַ 
 פֿון אַלע קאַצעטן 
 וווּ אַלע מוסולמענער 
 זײַנען באַגראָבן. 
 צי האָט אַ מוסלמאַן געהאַט עפּעס זעלבסט בכלל? 
 אויב ניט איז ער געווען אַ ייִד צי וואָס? 
  Muzlman ,  Muzlman  
 What did you die for? 
 אויף וועלכער שפּראַך איז בכלל דאָס וואָרט 
 מוסלמאַן? 
 אויף ייִדיש 
 צי אויף דויטש? 
 אפֿשר דאָס איז אַן אָרט 
 וווּ ביידע האָבן זיך געטראָפֿן אויף קבֿר־אָבֿות 
 צווישן פֿאַרשטיין 
 און פֿאַרגעסן 
 – איך האָב אַ סאַך, – געזאָגט די איינע 
 – איך האָב אַלצדינג, – געזאָגט די אַנדערע. 
  
  
  
  
 *** 
 לינגוויסטיש רעדנדיק 
 האָט אוישוויץ 
 געהאַט אַלע קאָמפּאָנענטן 
 פֿון ייִדיש: 
 דעם סעמיטישן 
 דעם סלאַווישן 
 דעם ראָמאַנישן 
 און אַװדאי דעם גערמאַנישן 
 און די דאָזיקע קאָמפּאָנענטן 
 האָבן זיך איבערגעשמעלצט צוזאַמען אין פֿײַער. 
 דער גאַנצער לאַגער איז&nbsp; דאָך געוואָרן ייִדיש. 
 ניט קיין ייִדיש פֿון שלום־עליכם 
 צי פּרץ 
 נאָר אַ באַזונדערער דיאַלעקט 
 מיט זײַן אייגענער סטרוקטור און גראַמאַטיק. 
 ווײַל וואָס איז אָרדנונג אויב ניט גראַמאַטיק? 
 און ווען 
 מע האָט פֿאַרברענט אַלע ייִדן און ציגײַנער 
 מע האָט דערמוטשעט אַלע פּוילישע קינדער און ווײַבער 
 און סאָוועטישע סאָלדאַטן 
 מע האָט דערשאָסן און געהאָנגען 
 אַלע איטאַליענישע פּאַרטיזאַנער 
 און פֿראַנצויזישע רעזיסטאַנס־קעמפֿער 
 וואָס איז געבליבן? 
 געבליבן דויטש 
 נור ניט די דויטשע שפּראַכע 
 פֿון שיללער און געהטע 
 אָבער דער גערמאַנישער קאָמפּאָנענט 
 פֿון צעבראָכענעם ייִדיש 
 און די פֿאַרלוירענע קאָמפּאָנענטן 
 טוען אים נאָך אַלץ וויי. 
 דאָס איז אַ פֿאַנטאָם־ווייטיק 
 פֿון אורשפּראַך. 
  
 * * * 
  
 נישט לאַנג צוריק 
 האָב איך געלייענט אין פֿייסבוק 
 אַ דיסקוסיע 
 וועגן דעקאָלאָניזאַציע 
 פֿון דער רוסישער שפּראַך. 
 אַז מע טאָר נישט, למשל, זאָגן 
 "נאַ אוקראַיִניע" 
 נאָר 
 "וו אוקראַיִניע". 
 איך האָב זיך געטראַכט 
 וויִאַזוי זאָל דאַן מײַן טאַטע זאָגן 
 "איך בין געווען אין געטאָ 
 אויף אוקראַיִנע 
 צי אין אוקראַיִנע"? 
 קאָלאָניזאַציע מיינט טעריטאָריע. 
 וואָס מיינט דאַן 
 "דעקאָלאָניזאַציע פֿון שפּראַך"? 
 אַז די שפּראַך איז עפּעס אַ טעריטאָריע? 
 דאַן מיינט דעקאָלאָניזאַציע 
 אויפֿשטאַנד 
 רעזיסטענץ 
 גרויזאַמע פּאַרטיזאַנישע מלחמה. 
 קאָלאָניזאַטאָרן וועלן רופֿן דאָס 
 טעראָר. 
 זיי וועלן באָמבאַרדירן שטעט 
 פֿאַרברענען דערפֿער 
 מוטשען. 
 זיי וועלן אַוועקגיין 
 אָבער עס וועט זײַן 
 בלוט 
 ווייטיק 
 פֿאַרווישונג 
 באַפֿרײַונג? 
 אָדער שפּראַך באַנעמט עפּעס אַ טעריטאָריע. 
 וווּ איז די טעריטאָריע 
 פֿון שפּראַך? 
 אפֿשר איז 
 שפּראַך אַ ווירוס 
 וואָס באַזעצט זיך אין אונדזער גוף? 
 אויב אַזוי 
 איז דעקאָלאָניזאַציע 
 אַ פֿראַגע פֿון היגיענע? 
 ייִדיש איז פֿון לאַנג Juden frei? 
 צי קען זײַן אַ טויטע שפּראַך 
 אין אַ לעבעדיקן גוף? 
 צי קען לעבן אַ שפּראַך 
 אין אַ גופֿה? 
 אָדער אַלע ווער ס'ליגט 
 אין 
 אוקראַיִנע 
 פֿון די מלחמה־צײַטן 
 לעבן טאַקע אין דער שפּראַך? 
 אפֿשר בין איך 
 אַ קליין ייִנגל 
 וואָס באַהאַלט זיך נאָך אַלץ 
 אין גרוב 
 אין הונטערהויף פֿון שפּראַך 
 אָדער 
 די לעצטע קאָלאָניע? 
 דער לעצטער טרעגער? 
  
  
  &nbsp;  
  &nbsp;  
  &nbsp;  
 &nbsp; 

 &nbsp; 

&nbsp;

&nbsp;
   געמעלן – חיים סאָקאָל                   