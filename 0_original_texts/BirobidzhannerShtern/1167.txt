
 הגם קונסט־פֿאָרמען, װעלכע באַניצן זיך מיט שפּראַך – דאָס הייסט ליטעראַטור, מוזיק און טעאַטער – זײַנען נאַטירלעך געװאָרן די ערשטיקע פֿאָרמען פֿון דער נײַער ייִדיש־קולטור, האָט זיך הײַנטצײַטיקע װיזועלע ייִדיש־קונסט נאָך ניט באַװיזן. 
 אָבער אין װאָס באַשטײט די הײַנטצײַטיקע װיזועלע ייִדיש־קונסט? הייסט עס אַ מין הײַנטצײַטיקע װיזועלע קונסט, װאָס ניצט די ייִדישע שפּראַך פֿאַר עפּעס אַ שטײגערישן טעקסט, רייד, אותיות־בילדער – למשל, אַ װידעאָ־ צי קלאַנג־אײַנשטעלונג אָדער אַ פּערפֿאָרמאַטיװ קונסטװערק? װי אַזױ װײַט און אין װעלכע פֿאָרמען דאַרף די ייִדישע שפּראַך זיך באַװײַזן אין אַ קונסטװערק, כּדי עס זאָל אײַנגערעכנט װערן אַלס הײַנטצײַטיקע ייִדיש־קונסט? אפֿשר מוז מען דעפֿינירן “הײַנטצײַטיקע ייִדיש־קונסט” מיט קאָנקרעטע טערמינען? 
 איך לייג פֿאָר, אַז מע זאָל האַלטן פֿאַר “הײַנטצײַטיקער ייִדיש־קונסט” אַ יעדעס הײַנטצײַטיק קונסטװערק – געמעל, פּאַפּירענע “רייזעלעך”, אײַנשטעלונג, פֿאָטאָגראַפֿיע, װידעאָ, קלאַנג, פּערפֿאָמאַנס, נײַע מעדיאַ, געזעלשאַפֿטלעכע פּראַקטיק אאוו, װאָס װערט באַװוּסטזיניק אױסגעפֿאַרטיקט דורך אַ קינסטלער אַלס פּראָיעקט פֿון דער נײַער ייִדישער קולטור. אָט די קונסט מעג אױסניצן די ייִדישע שפּראַך, פֿאָרמעס, חפֿצים און טעמעס פֿון ייִדיש/מיזרח־אײראָפּעיִשער ייִדישער קולטור סײַ דירעקט, סײַ אויף אַ מער אַמביװאַלענטן און אומדירעקטן אופֿן. דאָס הײַנטצײַטיקע ייִדיש־קונסטװערק פֿאַרמאָגט אַ בכּיװנדיקע און דערקענעװדיקע שייכות צו דער שפּראַך(ן) און קולטור(ן) פֿון מיזרח־אײראָפעיִשע קהילות – אַ שייכות, װאָס עקזיסטירט אין דיאַלאָג מיט די שפּראַכן און קולטורן פֿון די שכנים אויף דער גאַנצער װעלט. 
 די פֿראַגע פֿון הײַנטצײַטיקער ייִדיש־קונסט באַרירט אַזעלכע טעמעס װי׃ היברידיטעט, אַסימילאַציע, עסענציאַליזם, און קולטורעלע צואײגענונג. 
 הײַנטצײַטיקע ייִדיש־קונסט שפּיגלט אָפּ די גענעראַלע אָפֿנקײט פֿון דער נײַער ייִדיש־קולטור. זי נעמט אויף סײַ יידישע, סײַ ניט־ייִדישע קולטור־טוערס און כאַפּט אַרום אַיעדן ענין און אַיעדע פֿאָרם, װאָס איז באַגריפֿיק, װיזועל װי־עס־זאָל־ניט־זײַן האָט אַ באַציונג צו דער ייִדישער שפּראַך און קולטור. 
 די הײַנטצײַטיקע ייִדיש־קונסט איז געזעלשאַפֿטלעך פּראָגרעסיװ, איבער־טעריטאָריעל, און סײַ פֿרום, סײַ װעלטלעך. זי איז גלײַכצײַטיק אַ שבֿטישע און אַן אינטערסעקציאָנעלע (זי באַטראַכט געזעלשאַפֿטלעכע אונטערטעטיקונג ניט פֿונעם קוקװינקל פֿון באַזונדערע קאַטעגאָריעס – ראַסע, קלאַס, געשלעכט, סעקסועלע אָריענטאַציעס, אאװ.), אַ טראדיציאָנעלע און אַ סינטעטישע. 
 אין דער װעלט פֿון דער הײַנטצײַטיקער ייִדיש־קונסט קאָעקזיסטירט די מיזרח־אײראָפּעיִשע ייִדישקייט בשלום מיט אויסערעטנישע הומאַניסטישע אידעאַלן. 
 די הײַנטצײַטיקע ייִדיש־קונסט גיט אָפּ די בכורה ניט דער אויטענטישקײַט פֿון אײַנגעבױרענע רעדנערס, און ניט דעם דמיון פֿון דעם פּאָסט־װערנאַקולאַרע ייִדישיסטן. ביידע זײַנען נײטיק אין דער שעפֿערישקייט פֿונעם 21סטן יאָרהונדערט. קײנער קען ניט צואײגענען די אידיי פֿון דער הײַנטצײַטיקער ייִדיש־קונסט זיך אַליין. זי איז אָפֿן און גרייט צו אַ װײַטערדיקער אַנטװיקלונג. 
 די הײַנטצײַטיקע ייִדיש־קונסט װערט פּראָדוצירט דורך אַן אויסקלײַב פֿון אירע שעפֿער. 
 די הײַנטצײַטיקע ייִדיש־קונסט כאַפּט אַרום פֿאַרשיידנאַרטיקײט, העלפֿט מיט דעם צװישנקולטורעלן אױסבײַט און האַלט אונטער די אוניװערסאַליסטישע אַספּיראַציעס פֿונעם 20סטן יאָרהונדערט. 
 די הײַנטצײַטיקע ייִדיש־קונסט “גנבֿעט” באַשטענדיק זיך בײַטנדיקע גרענעצן פֿון דער היסטאָרישער אַשכּנזישער ציװיליזאַציע פֿון מיזרח־אײראָפּע. 
 די הײַנטצײַטיקע ייִדיש־קונסט דריקט אויס און אין דער זעלבער צײַט שטויסט אָפּ די בענקשאַפֿט נאָך דער אַמאָליקער ייִדיש־קולטור. זי איז אי פֿאָרזיכטיק, אי ענטוזיאַזטיש בנוגע צו דער צוקונפֿט. 
 די הײַנטצײַטיקע ייִדיש־קונסט שטעלט דעם מענטשן אינעם צענטער פֿון קונסט. 
 אָט די פֿאָרמען שפּיגלען אָפּ דאָס הײַנטיקע ייִדישע קולטורעלע לעבן. זיי ווענדן זיך אין דער זעלבער מאָס צו פֿרומקייט, אַסימיליזאַציע, פֿאַרבינדונג מיט ”דער אַלטער הײם” און פּאָליטישער איבערגעגעבנקײט. 
 די הײַנטצײַטיקע ייִדיש־קונסט אינטערעסירט זיך ניט מיט אַ מין קולטורעלן תּחית־המתים, נאָר מיטן אונטערהאַלטן און פֿאָרשטעלן אױפֿסנײַ די ייִדיש־קולטור אינעם הײַנטיקן מצבֿ אין פֿריער ניט־פֿאָרױסגעזעענע פֿאָרמען. 
 צוריקגערעדט שטייט די הײַנטצײַטיקע ייִדיש־קונסט קעגן דעם אַרײַנציִען די ייִדיש־קולטור אין הײַנטיצײַטקײט מיט גװאַלד, דורך אַ מין “שאָק־טעראַפּיע”. די ייִדיש־קולטור איז לעבעדיק, און מ’דאַרף ניט פֿאַרבעסערן זי לױט אימפּעריאַליסטישע נאָרמעס פֿון הערשנדיקע קולטורן. מ’דאַרף ניט פֿאַרטײַטשן אירע פֿאָרמען און טעמעס אַנטשפּרעכיק די הערשנדיקע קולטורן אין ייִדיש צי געפֿינען ייִדיש־נוסחאָות פֿאַר אַנטליִענע פֿאָרמען. 
 די הײַנטצײַטיקע ייִדיש־קונסט דאַרף מען לאָזן זיך אַנטװיקלען לױט איר אייגענער, אינעװייניקסטער לאָגיק, אַזוי אַז די אײנציקע, פֿילזײַטיקע ייִדיש־הײַנטצײַטיקײט זאָל זיך באַװײַזן. 
 די פֿאָרמען פֿון דער הײַנטצײַטיקער ייִדיש־קונסט זײַנען גלײַכצײַטיק שױן דאָ און נאָך ניט אַנטװיקלט. טראָץ די גזירות פֿון קולטורעלן אימפּעריאַליזם, בלײַבט די הײַנטצײַטיקע ייִדיש־קונסט אָפֿן פֿאַר אַלצדינג, וואָס איז פּראָגרעסיװ, סײַ פֿאַר היגן, סײַ פֿאַר אַלװעלטלעכן. 
 די הײַנטצײַטיקע ייִדיש־קונסט שטרעבט צו אַ גלײַכגעוויכט צװישן פּאַרטיקולאַריזם און אוניװערסאַליזם. 
 די הײַנטצײַטיקע ייִדיש־קונסט איז אַ נע־ונדניצע. זי איז גלותדיק און אַלװעלטלעך. 
 די הײַנטצײַטיקע ייִדיש־קונסט איז רעפּרעזענטאַטיוו, מאָדערניסטיש, מאָנומענטאַל, פֿאַרשװינדנדיק, אָנטײל־נעמעריש, פּערפֿאָרמאַטיװ, אאוו. 
 די פֿאַרבן פֿון דער הײַנטצײַטיקער ייִדיש־קונסט זײַנען שלמותדיק, אירע פֿאָרמען זײַנען ראַפֿינירט, און אירע ליניעס צאַפּלען שוין. 
 ייִדיש – קאָרבין ( חיים־פּסח ) אַלאַרדײַס 
 
 פֿון יעווגעני פֿיקס 
 