
                        
  &nbsp;  פּאַול צעלאַן  
  טויטספֿוגע  
  &nbsp;  
  שוואַרצע מילך פֿון קאַיאָר מיר טרינקען זי אין אָוונט 
 מיר טרינקען זי מיטאָג און אין דער פֿרי מיר טרינקען זי בײַנאַכט 
 מיר טרינקען און טרינקען 
 מיר גראָבן אַ קבֿר אין דער לופֿטן דאָרט וועט מען ליגן נישט ענג 
 אַ מענטש וווינט אין הויז ער שפּילט מיט די שלאַנגען ער שרײַבט 
 ער שרײַבט ווען עס טונקלט קיין דײַטשלאַנד 
 דײַנע גאָלדענע האָר מאַרגאַרעטע 
  &nbsp;  
 ער שרײַבט עס און שטעלט זיך בײַם הויז און עס בליצן די שטערן 
 ער פֿײַפֿט זײַנע הינט זײַנע רידן 
 ער פֿײַפֿט זײַנע ייִדן זיי זאָלן גראָבן אַ קבֿר אין דר’ערד 
 ער באַפֿעלט אונדז שפּילט יעצט צום טאַנץ 
 שוואַרצע מילך פֿון קאַיאָר מיר טרינקען דיך בײַנאַכט 
 מיר טרינקען דיך אין דער פֿרי און מיטאָג מיר טרינקען דיך אין אָוונט 
 מיר טרינקען און טרינקען 
 אַ מענטש וווינט אינעם הויז ער שפּילט מיט די שלאַנגען ער שרײַבט 
 ער שרײַבט ווען עס טונקלט קיין דײַטשלאַנד 
 דײַנע גאָלדענע האָר מאַרגאַרעטע 
 דײַנע אַשענע האָר שולמית 
 מיר גראָבן אַ קבֿר אין דער לופֿטן דאָרט וועט מען ליגן נישט ענג 
 ער רופֿט שטעכט טיפֿער אין ערדרײַך צו איינע צו אַנדערע זינגט און שפּילט 
 ער כאַפּט דעם אײַזן אויפֿן גאַרטל ער דראָט זײַנע אויגן זענען בלוי 
 שטעכט טיפֿער מיט לאָפּעטעס צו איינע צו אַנדערע שפּילט ווײַטער צום טאַנץ 
 שוואַרצע מילך פֿון קאַיאָר מיר טרינקען דיך בײַנאַכט 
 מיר טרינקען דיך מיטאָג און אין דער פֿרי מיר טרינקען דיך אין אָוונט 
 מיר טרינקען און טרינקען 
 אַ מענטש וווינט אינעם הויז דײַנע גאָלדענע האָר מאַרגאַרעטע 
 דײַנע אַשענע האָר שולמית ער שפּילט מיט די שלאַנגען 
 ער רופֿט שפּילט זיסער דעם טויט דער טויט איז אַ מײַסטער פֿון דײַטשלאַנד 
 ער רופֿט שלאָגט טונקלער די סטרונעס דאַן וועט איר אויפֿגיין ווי רויך אין דער לופֿט 
 דאַן וועט איר קריגן אַ קבֿר אין וואָלקנס דאָרט וועט מען ליגן נישט ענג 
 שוואַרצע מילך פֿון קאַיאָר מיר טרינקען דיך בײַנאַכט 
 מיר טרינקען דיך מיטאָג דער טויט איז אַ מײַסטער פֿון דײַטשלאַנד 
 מיר טרינקען דיך אין אָוונט און אין דער פֿרי מיר טרינקען און טרינקען 
 דער טויט איז אַ מײַסטער פֿון דײַטשלאַנד זײַן אויג איז בלוי 
 ער טרעפֿט דיך מיט בלײַענעם קויל ער טרעפֿט דיך גענוי 
 אַ מענטש וווינט אינעם הויז דײַנע גאָלדענע האָר מאַרגאַרעטע 
 ער העצט זײַנע רידן אויף אונדז ער שענקט אונדז אַ קבֿר אין דער לופֿט 
 ער שפּילט מיט די שלאַנגען און טרוימט דער טויט איז אַ מײַסטער פֿון דײַשלאַנד 
  &nbsp;  
 דײַנע גאָלדענע האָר מאַרגאַרעטע 
 דײַנע אַשענע האָר שולמית 
  &nbsp;  
  אַ נאָכוואָרט פֿונעם איבערזעצער  
   www.mahj.org/  
 פּאַול צעלאַנען האַלט מען מיט רעכט פֿאַר איינעם פֿון די גרעסטע דײַטשיש־שפּראַכיקע דיכטער פֿונעם 20טן יאָרהונדערט. אָבער צו דײַטשלאַנד האָט ער גאָר אַ קנאַפּע שייכות. פּאַול אַנשעל (אַזאַ איז געווען זײַן אמתדיקער פֿאַמיליע־נאָמען) איז געבוירן געוואָרן אין דער הויפּטשטאָט פֿון בוקאָווינע, טשערנאָוויץ אין 1920, דאָס הייסט אַ פּאָר יאָר נאָך דעם, ווי בוקאָווינע, וועלכע איז ביז דעמאָלט געווען אַ טייל פֿון עסטרײַך, איז אײַנגעשלאָסן געוואָרן אין באַשטאַנד פֿון רומעניע. אַזוי, ווי אַ סך אַנדערע טשערנאָוויצער ייִדן אין יענע יאָרן, האָט די משפּחה אַנשעל גערעדט אין דער היים דײַטש. פּאַול האָט זיך במשך פֿון אַ יאָר געלערנט אין אַ דײַטשישער אָנפֿאַנגשול, דערנאָך איבערגעגאַנגען אין אַ העברעיִשער פֿאָלקסשול (זײַן פֿאָטער איז געווען אַ ציוניסט). 
 די מיטעלע בילדונג האָט דער קומענדיקער דיכטער דערוואָרבן אין אַ רומענישער גימנאַזיע. אַ יאָר האָט פּאַול אַנשעל זיך געלערנט אין אַ פֿראַנצויזישן אוניווערסיטעט. ס’איז איבעריק צו באַצייכענען, אַז וווינענדיק אין טשערנאָוויץ פֿון די 20ער – 30ער יאָרן פֿונעם פֿאָריקן יאָרהונדערט, האָט ער פּשוט ניט געקאָנט נישט קענען ייִדיש. אָבער זײַן מוטער־שפּראַך און די עיקרדיקע שפּראַך פֿון זײַן שאַפֿונג איז פֿאָרט געווען און געבליבן דײַטש. אויף אָט דער שפּראַך האָט דער יונגער דיכטער אָנגעשריבן זײַן ערשט באַוווּסט ליד, וואָס האָט זיך באַוויזן אין 1938. 
 די צווייטע וועלט־מלחמה און דער ייִדן־חורבן האָבן פֿולקום געביטן דעם דיכטערס לעבן. זומער 1941, ווען אין טשערנאָוויץ איז צוזאַמען מיטן רומענישן מיליטער אַרײַן אויך דאָס דײַטשישע מיליטער, איז די משפּחה אַנשעל פֿאַרשליסן געוואָרן אין געטאָ, אַזוי ווי אַלע טשערנאָוויצער ייִדן. אום זומער 1942 האָט מען זיי דעפּאָרטירט אין טראַנסניסטריע. דאָרט זײַנען אומגעקומען פּאַולס עלטערן און זײַן שוועסטער לעאָ מיט איר מאַן און קינדער. ער אַליין איז לעבן געבליבן און זיך אומגעקערט אין 1944 אין זײַן היימשטאָט. אין גיכן נאָך דעם איז אָנגעשריבן געוואָרן דער ערשטער וואַריאַנט פֿון זײַן באַרימט געוואָרן ליד ״Todesfuge״ (״טויטספֿוגע״), וואָס איז איינס פֿון די וויכטיקסטע ווערק אין דער וועלט־ליטעראַטור, געווידמעטע דעם ייִדן־חורבן בעת דער צווייטער וועלט־מלחמה. 
 אין 1945 איז דער דיכטער אַוועקגעפֿאָרן פֿונעם ראַטנפֿאַרבאַנד קיין רומעניע. אין בוקאַרעשט האָט ער זיך פֿאַרנומען מיט איבערזעצונגען פֿון דער רוסישער פּראָזע (לערמאָנטאָוו, טורגעניעוו, טשעכאָוו און אַנד.) אין רומעניש. אין 1947 אין אַ בוקאַרעשטער אַלמאַנאַך פֿון אָרטיקע דײַטשיש־שפּראַכיקע ליטעראַטן האָבן זיך באַוויזן פּאַול אַנשעלס ערשטע לידער אונטערגעשריבענע מיטן פּען־נאָמען ״פּאַול צעלאַן״. אינעם זעלבן יאָר איז די ״טויטספֿוגע״ אַרויסגעגעבן געוואָרן אינעם מחברס איבערזעצונג אין רומעניש. גלײַך נאָך דעם זײַנען אין רומעניע געקומען צו דער מאַכט קאָמוניסטן, און דער דיכטער האָט אומלעגאַל פֿאַרלאָזט דאָס לאַנד. אַ יאָר האָט ער פֿאַרבראַכט אין ווין, און פֿון דאָרטן זיך איבערגעצויגן קיין פּאַריז, וווּ ער האָט אָפּגעלעבט די געבליבענע 22 יאָרן פֿון זײַן לעבן. 
 פּאַול צעלאַן האָט שאַרף געפֿילט זײַן ייִדישקייט. ס’איז איבעריק צו ריידן וועגן דעם, אַז דער חורבן און די פֿאַרבונדענע מיט אים פּערזענלעכע משפּחה־טראַגעדיע האָבן נאָך מער פֿאַרשטאַקט זײַן ייִדישן זעלבסטבאַוווּסטזײַן. אין 1969 האָט פּאַול צעלאַן באַזוכט מדינת־ישׂראל און איז אַרויסגעטראָטן מיט פֿאָרלעזונגען פֿון זײַנע לידער אין ירושלים און תּל־אָבֿיב. עס האָט אים פֿאָרגעשטעלט דעם ישׂראלדיקן עולם דער באַרימטער העברעיִשער דיכטער יהודה עמיחי, אַ געבוירענער אין דײַטלאַנד. ניט ווייניק ייִדן האָבן געפֿרעגט פּאַול צעלאַנען, ווי אַזוי קען ער שאַפֿן אויף דײַטש, אויף דער שפּראַך פֿון די רוצחים פֿון זײַן פֿאָלק און פֿון זײַנע קרובֿים. פּאַול צעלאַן פֿלעג זיי ענטפֿערן, אַז ער איז מסוגל ווי אַ דיכטער זאָגן זײַן אמת בלויז אויף זײַן מאַמע־לשון. 
  איך האָב אָבער גרינג דערהערט אין דער אָנגעשריבענער אויף דײַטש פּאָעמע ״טויטספֿוגע״ קלאַנגען פֿון מײַן שאַפֿונגס־שפּראַך, ייִדיש. אייגנטלעך האָב איך ניט איבערגעזעצט דאָס ווערק. איך האָב עס פּשוט פֿאַרשריבן אַזוי ווי דערהערט. 
 וועלוול טשערנין 
                