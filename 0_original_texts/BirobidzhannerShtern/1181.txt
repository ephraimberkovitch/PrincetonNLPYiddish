
 
 דעם 61טן – 81טן אויגוסט האָט די אַמעריקאַנער ייִדישיסטישע אָרגאַניזאַציע “אַרבעטער־רינג” דורכגעפֿירט איר טראַדיציאָנעלע יערלעכע קולטור־אונטערנעמונג “די רײַזע קיין ייִדישלאַנד”. האַיאָר צוליב דער מגיפֿה פֿון קאָראָנעווירוס איז פּראָגראַם פֿאָרגעקומען אין אָנלײַן־פֿאָרמאַט. 
 די פּראָגראַם איז, ווי אַלעמאָל, געווען רײַך און אויסגערעכנט אויף פֿאַרשיידענע ניוואָען פֿון ייִדיש־קענטענישן — פֿון אָנפֿאַנגער ביז די סאַמע פֿאָרגעשריטענע. באַנאַנד מיט עצם שפּראַך־לימודים אין גרופּעס פֿון 01 ביז 52 תּלמידים האָט מען די אָנטיילנעמער פֿון דער “רײַזע קיין ייִדישלאַנד” פֿאָרגעלייגט כּלערליי לעקציעס און מײַסטער־קלאַסן אויף ענגליש און אויף ייִדיש: “אַמעריקאַנער ייִדישע ליטעראַטור צווישן די וועלט־מלחמות” (יודזשין אָרענשטיין), “ייִדישע דינים און טראַדיציעס אויף ייִדיש” (מיכאל וועקס), “ייִדישע לידער וועגן מוטערס” (שבֿע צוקער), “דער ייִדישער הומאָריסט דער טונקעלער” (שיין בייקער), “די האַרפֿע פֿון ציון בײַם איסט־ריווער: אַמעריקאַנער ייִדישע זינגלידער” (דזשיין פּעפּלער), “מײַסטער־קלאַס פֿון ייִדישע זינגלידער” (זיסל סלעפּאָוויטש). 
 אין דער קינסטלערישער פּראָגראַם פֿון דער האַיאָריקער “רײַזע קיין ייִדישלאַנד” זײַנען אַרויסגעטראָטן אַ סך אויספֿילער פֿון זינגלידער אויף ייִדיש פֿון פֿאַרשיידענע לענדער. צווישן זיי זײַנען געווען ברייט באַוווּסטע טימור פֿישעל (עסטלאַנד), פּסוי קאָראָלענקאָ (רוסלאַנד — פֿשאַ), יעווגעניע לאָפּאַטניק (אוקראַיִנע — פֿשאַ), זיסל סלעפּאָוויטש (ווײַסרוסלאַנד — פֿשאַ) אא. 
 די פֿאָרגעשריטענע תּלמידים, וועלכע פֿאַרשטייען ייִדיש פֿרײַ, איז געגעבן געוואָרן אַ מעגלעכקייט נעמען אַן אָנטייל אין באַגעגענישן מיט הײַנטצײַטיקע טוער פֿון דער ייִדישער ליטעראַטור – דעם ישׂראלדיקן דיכטער וועלוול טשערנין, דעם דירעקטאָר פֿונעם שוועדישן פֿאַרלאַג “אָלניאַנסקי טעקסט”, וואָס ספּעציאַליזירט זיך אויפֿן אַרויסגעבן ביכער אויף ייִדיש, קאָליע אָלניאַנסקי און מיטן יונגן אַמעריקאַנער איבערזעצער אהרן ווישוואַנאַט, וועלכער האָט איבערגעזעצט אין ייִדיש דזש.ק.ראָולינגס וועלט־בעסטסעלער “הערי פּאָטער און דער פֿילאָסאָפֿישער שטיין”. די דאָזיקע איבערזעצונג איז דערשינען אין אָנהייב פֿונעם פֿאַרלויפֿיקן יאָר טאַקע אינעם פֿאַרלאַג “אָלניאַנסקי טעקסט”. 
 ס׳איז אָנגענעם אָפּצומערקן, אַז דער קאָאָרדינאַטאָר פֿון דער ביז גאָר געלונגענער און אינטערעסאַנטער פּראָגראַם “רײַזע קיין ייִדישלאַנד” איז ניקאָלײַ באָראָדולין, אַ געוועזענער ביראָבידזשאַנער. 
 —&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; איך פֿיר אָן מיט דער פּראָגראַם ״די רײַזע קיין ייִדישלאַנד״ (ערשט האָט מען זי גערופֿן ״אַ װאָך אין ייִדישלאַנד״) זינט 7002, — דערציילט ניקאָלײַ. — אין דער ערשטער ״רײַזע״ האָבן זיך באַטײלקט אַרום 06 מענטשן, מײנסטנס די עלטערע. אין 9102 האָט די פּראָגראַם געהאַט שױן מער װי 051 אָנטײלנעמער פֿון זעקס לענדער און 51 שטאַטן. דאָס יאָר האָבן מיר געהאַט מער װי 002 באַטײליקטע פֿון 41 מלוכות און 52 שטאַטן. עס לערנען בײַ דער פּראָגראַם די חשובֿע און אָנגעזעענע ייִדיש־לערער פֿון 6 לענדער. מיר גײען װײַטער מיט די ״רײַזע אין ייִדישלאַנד״ טראַדיציעס: יעדן אין דער פֿרי האָט דאָס שטערנדל פֿון דער פּראָגראַם דינהלע סלעפּאָװיטש באַגריסט די באַטײליקטע און באַשײַנט זיי מיט איר שמײכל און ייִדיש װאָרט. 
 אַלע טעג האָבן מיר געהאַט אַ גרױסן קאָנצערט, אין װעלכן עס האָבן אָנטייל גענעמען די װוּנדערלעכע זינגער און קלעזמאָרים. דער דריטער קאָנצערט האָבן מיר געװידמעט, לױט אונדזער טראַדיציע, צו אונדזערע טײַערע פֿרײַנד, חנה קופּער און פּסח פֿישמאַן ז׳ל. דער אָנלײַן־פֿאָרמאַט האָט דערמעגלעכט אַ סך פֿון זײערע פֿרײַנד זיך באַטײליקן אינעם קאָנצערט. 
 ס׳איז געווען זײער רירנדיק צו זען צװישן די אָנטײלנעמער די סטודענטן פֿון אונדזערע ייִדיש־קלאַסן און די געװעזענע אָנטײלנעמער פֿון דער ״רײַזע קיין ייִדישלאַנד״. אַ סך פֿון זײ לערנען זיך ייִדיש בײַ אונדז אין אַרבעטער־רינג דאָס גאַנצע יאָר. 


 

 וו. פּיריאַטינסקי 