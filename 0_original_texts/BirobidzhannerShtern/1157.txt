
 
 
 צום 165 טן יאָרטאָג פֿון וולאַדימיר יאָכעלסאָן 
 אויב גלייבן דער טעאָריע וועגן דעם , אַז די אורפֿאָטערס פֿון די אַמעריקאַנער אינדיאַנער זײַנען געקומען פֿון אַזיע איבער אַ דורכפּאַס , וואָס האָט זיך געפֿונען אויפֿן אָרט פֿונעם איצטיקן בערינגס דורכגוס — און ניט גלייבן דער דאָזיקער טעאָריע איז ניטאָ קיין סיבות , — איז אָמאָל דער רוסלענדישער ווײַטער מיזרח געווען ענלעך אויף אַ דורכגאַנגהויף , און ווער איז דאָ ניט געווען ! 
 שפּורן פֿון אָט דער אוראַלטער פֿעלקער־איבערוואַנדערונג לאָזן וועגן זיך צו וויסן עד־היום . שפּראַכן פֿונעם רובֿ אַבאָריגענע פֿעלקער פֿון דעם רעגיאָן געהערן צו דער אַלטײַער שפּראַכן־משפּחה . אָבער דאָס זײַנען פֿאַרהעלטנישמעסיק שפּעטע איבערוואַנדערער . חוץ זיי , האָבן זיך אָפּגעהיט אויך קליינע אין צאָל טרעגער פֿון שפּראַכן , וועלכע ס ’ איז פֿאַרפֿירט צו רופֿן פּאַלעאָ־אַזיאַטישע , דהיינו אוראַלטע אַזיאַטישע , פֿאַרשפּרייטע דאָ פֿאַר דעם , ווי עס זײַנען געקומען טרעגער פֿון די אַלטײַער שפּראַכן — עווענקען , יאַקוטן אא . אַ טייל פֿון די פּאַלעאָ־אַזיאַטישע שפּראַכן זײַנען קרובֿיש צווישן זיך — פֿאָרשער פֿאַראייניקן זיי אין טשוקטשאָ־קאַמטשאַדאַלישער שפּראַכן־משפּחה . אַנדערע זײַנען איזאָלירט , זייערע קרובֿישע באַציונגען זײַנען ניט פֿעסטגעשטעלט . ס ’ איז מעגלעך , אַז דאָס זײַנען רעליקטן פֿון אַמאָל ברייט פֿאַרשפּרייטע שפּראַכן־משפּחות , אַנדערע שפּראַכן פֿון וועלכע זײַנען שוין נעלם געוואָרן . 
 איינע פֿון די איזאָלירטע פּאַלעאָ־אַזיאַטישע שפּראַכן איז יוקאַגיריש , אַ שפּראַך פֿון אַ קליין פֿאָלק יוקאַגירן , וואָס ציילט אָן ( לויט דער פֿאָלקסציילונג פֿון 2002) סך־הכל 1509 נפֿשות און וווינט איבערהויפּט אינעם ניזשנעקאָלימער אולוס פֿון דער רעפּובליק סאַכאַ און אין דערבײַיִקע ראַיאָנען פֿונעם טשוקאָטקער קרײַז און פֿון דער מאַגאַדאַנער געגנט . ווײַט ניט אַלע הײַנטצײַטיקע יוקאַגירן באַהערשן מיט זייער נאַציאָנאַלער שפּראַך , וועלכער בפֿירוש באַדראָדט אַ פֿאַרשווינדונג . 
 יאָכעלסאָן מיט זײַן ווײַ yakutskhistory.net 
 דעם פּאָטשאָנטעק אינעם באַפֿאָרשן די עטנאָגראַפֿיע און די שפּראַך פֿון די יוקאַגירן האָט געמאַכט אינעם סוף 19 טן יאָרהונדערט אַ ייִד וולאַדימיר ( בנימין ) יאָכעלסאָן , וועלכער האָט געטראָפֿן אויף דער קאָלימאַ ווי אַ פּאָליטישער פֿאַרשיקטער . ער איז געבוירן געוואָרן אין 1855 אין ווילנע , האָט זיך געלערנט אין דער ווילנער שול פֿון קאַזיאָנע ראַבינער , אָבער שוין אין דער פֿריִער יוגנט האָט ער זיך אײַנגעשלאָסן אין דער רעוואָלוציאָנערער באַוועגונג “ נאַראָדנאַיאַ וואָליאַ ”. ווי אַ פּועל־יוצא אין 1884 איז וולאַדימיר יאָכעלסאָן אַרעסטירט געוואָרן , געזעסן אין דער פּעטראָפּאַוולאָווער פֿעסטונג , און אין 1886 פֿאַרשיקט געוואָרן אויף 10 יאָר אין מיזרח־סיביר . אויף דער קאָלימאַ האָט וולאַדימיר יאָכעלסאָן זיך ערנסט פֿאַרנומען מיטן באַפֿאָרשן דעם שטייגער און דאָס לשון פֿון די יוקאַגירן . זײַנע אַרבעטן געווידמעטע דעם דאָזיקן אַבאָריגענישן פֿאָלק פֿון דעם צפֿונדיקן ראַנד פֿונעם ווײַטן מיזרח , האָבן צוגעצויגן די אַכטונג פֿון דער אימפּעראַטאָרישער רוסישער געאָגראַפֿישער געזעלשאַפֿט . אין 1894 — 1897 האָט וולאַדימיר יאָכעלסאָן גענומען אַן אָנטייל אין דער אָרגאַניזירטער דורך דער געאָגראַפֿישער געזעלשאַפֿט עטנאָגראַפֿישער עקספּעדיציע , וועלכע האָט געאַרבעט אין מיזרח־סיביר און אויפֿן ווײַטן מיזרח . אין אָט דער עקספּעדיציע האָט געאַרבעט אויך אַן אַנדערער פֿאָרגעשריטענער עטנאָגראַף פֿון דער ייִדישער אָפּשטאַמונג – וולאַדימיר באָגאָראַז־טאַן , וועלכער האָט אויך געטראָפֿן אויפֿן ווײַטן מיזרח ווי אַ פּאָליטישער פֿאַרשיקטער . 
 אין 1898 האָט וולאַדימיר יאָכעלסאָן זיך באַגעגנט מיטן באַרימטן אַמעריקאַנער עטנאָגראַף פֿראַנץ־אורי באָאַס , אויך אַ ייִד . ער האָט פֿאַרנומען אין יענער צײַט דעם פּאָסטן פֿון קוראַטאָר פֿון דער עטנאָלאָגיע־אָפּטיילונג פֿונעם אַמעריקאַנער מוזיי פֿאַר נאַטירלעכער געשיכטע . פֿראַנץ־אורי באָאַס האָט אײַנגעלאַדן וולאַדימיר יאָכעלסאָנען נעמען אַן אָנטייל אין אָרגאַניזירטער דורך דעם מוזיי צפֿון־פּאַסיפֿישער עקספּעדיציע . וולאַדימיר יאָכעלסאָן האָט אָנגענומען אָט דעם פֿאָרשלאַג און ביז 1902 האָט ער געאַרבעט אין דער דאָזיקער מאַסשטאַביקער עקספּעדיציע , וועלכע האָט דורכגעפֿירט פֿאָרשונגען אויף טעריטאָריעס פֿון פֿשאַ , קאַנאַדע און רוסלאַנד . אין דער זעלבער עקספּעדיציע האָט געאַרבעט אויך וולאַדימיר באָגאָראַז־טאַן , וועלכער איז שוין דערמאָנט געוואָרן אויבן . דווקא אָט די עקספּעדיציע האָט באַגרינדעט אויפֿן סמך פֿון געזאַמלטע דורך איר עטנאָגראַפֿישע און לינגוויסטישע מאַטעריאַלן די טעאָריע וועגן דעם , אַז אַמעריקע איז באַפֿעלקערט געוואָרן דווקא דורך דעם דורכפּאַס בערינגיע פֿון אַזיע . 
 אין 1908 – 1912 האָט וולאַדימיר יאָכעלסאָן געאַרבעט אין אַן עקספּעדיציע פֿון דער רוסישער געאָגראַפֿישער געזעלשאַפֿט אויף קאַמטשאַטקע און די אַלעוטער אינדזלען 
 וווינונגען פֿון יוקאַגירן yakutskhistory.net 
 . וולאַדימיר יאָכעלסאָנס עטנאָגראַפֿישע און לינגוויסטישע אַרבעטן האָבן דרײַ מאָל ( אין 1895, 1900 און 1914) זוכה געווען צו מעדאַלן פֿון דער רוסישער געאָגראַפֿישער געזעלאַשפֿט , אָבער קיין געלט אויף אַן ערנסטער באַאַרבעטונג פֿון די צונויפֿגעזאַמלטע דורך אים לינגוויסטישע און עטנאָגראַפֿישע מאַטעריאַלן איבער אַבאָגריגענען פֿונעם רוסלענדישן ווײַטן מיזרח האָט זיך אין רוסלאַנד ניט אָפּגעזוכט . אין 1922 האָט ער עמיגרירט קיין פֿשאַ , וווּ די וואַשינגטאָנער קאַרנעגי־אינסטיטוציע האָט גענומען אויף זיך די פֿינאַנסירונג פֿונעם צוגרייטן און פֿאַרעפֿנטלעכן זײַנע ווערק . אינעם ראַטנפֿארבאַנד האָט מען די אַרבעטן אָנגעשריבענע דורך וולאַדימיר יאָכעלסאָן אין פֿשאַ קריטיקירט פֿאַר אַ “ ניט מאַרקסיסטישן ” צוגאַנג . ניט געקוקט אויף דעם , נאָך דעם , ווי דער געלערנטער איז ניפֿטר געשטאָרבן אין 1937 אין ניו־יאָרק , איז אַ טייל פֿון זײַן אַרכיוו איבערגעגעבן געוואָרן לויט זײַן צוואָה אינעם ראַטנפֿאַרבאַנד . צונויפֿגעזאַמלטע דורך וולאַדימיר יאָכעלסאָנען עקספּאָנאַטן ווערן פֿאָרגעשטעלט אינעם מוזיי פֿאַר אַנטראָפּאָלאָגיע און עטנאָגראַפֿיע אין פּעטערבורג ביז איצט . 
 
 וו . אַראָנאָוו 
 