
 
 אין 1945 האָט די אָרגאַניזאַציע ״איקאָר״ (געזעלשאַפֿט פֿאַר ייִדישער קאָלאָניזאַציע אין סאָוועטן־פֿאַרבאַנד) געפּרוּווט צו רעאַליזירן אַ ריזיקן פּראָיעקט צו באַזעצן 30 טױזנט ייִדישע קינדער־יתומים אין ביראָבידזשאַן, כּדי די ייִדישע אױטאָנאָמע געגנט זאָל װערן אַ פֿאַקטישער רעטונגס־צענטער פֿאַר די ייִנגסטע מלחמה־קרבנות. 
 לויט אָט דעם פּלאַן האָט מען געוואָלט אױפֿצובױען אַ סך קינדער־הײמען אין דער ייִדישער אױטאָנאָמער געגנט און אריבערצופֿירן דאָרטן די ייִדישע קינדער מלחמה־יתומים: ״די ייִדישע אויטאָנאָמע געגנט וועט אַדאָפּטירן דאָס ייִדישע קינד – די צוקונפֿט פֿונעם ייִדישן פֿאָלק״. 
 ״איקאָר״ האָט פּלאַנירט אָנזאַמלען אַ גרױסע סומע געלט פֿאַרן יתומים־פּראָיעקט, מע האָט געהאָפֿט, אַז די פֿאָלקס־מאַסן װעלן אױפֿנעמען דעם פּראָיעקט מיט פֿרײד און ענטוזיאַזם. 
 כּדי צו אַפּעלירן צום ייִדישן עולם און צוציִען אים צום װיכטיקן אױפֿטו, האָט מען פּובליקירט אין דער ייִדישער פּרעסע אַ ריי אַרטיקלען אויף אָט דער טעמע. למשל, אינעם יאַנואַר־נומער פֿונעם חודשלעכן זשורנאַל ״נײַלעבן״ איז אָפּגעדרוקט געוואָרן אַ גרויסער אַרטיקל און אַ ליד פֿונעם באַרימטן דיכטער און פּאַרטיזאַן אַבֿרהם סוצקעװער, געװידמעט דעם ייִדישן יתום. סוצקעװער האָט אָנגעשריבן דאָס ליד אין װילנער געטאָ דעם 21טן פֿעברואַר 1942 . 
 אין דעם נומער האָט ״נײַלעבן״ באַטאָנט, אַז שרײַבנדיק דאָס ליד האָט סוצקעװער אַװדאי ניט געהאַט אין זינען די דרײַסיק טױזנט ייִדישע יתומים, װאָס װעלן זיך אַרײַנקלײַבן אין אַ נײַער הײם – די ייִדישע אױטאָנאָמע געגנט, ביראָבידזשאַן. זײַנע װערטער זײַנען אָבער סימבאָליש פֿאַר אַלע, װאָס דאַרפֿן 
 ״דעם גײַסט פֿון מיליאָנען 
 פֿאַרװאַנדלען 
 אין אַ װאַרעמער הײם 
 פֿאַר אַלע יתומים… 
 פֿאַר די, װאָס אַלײן װעלן קנעטן דעם גורל 
 נאָך אײגענעם חלום, 
 נאָך אײגענעם פֿורעם״. 
 ״30 טויזנט ייִדישע יתּומים אין ביראָבידזשאַן, טױזנטער אַנדערע ייִדישע יתומים, זײַנען אונדזער טײַערסטער אוצר, די האָפֿענונג פֿון אַ שענערן און פֿרײַערן אױפֿשפּראָץ, פֿון אַ שענערער און בעסערער צוקונפֿט פֿאַר אונדזער ייִדישן פֿאָלק״. 
 צום באַדױערן, איז אָט דער פּראָיעקט ניט רעאַליזירט געוואָרן, אָבער עס װילט זיך דאָ צו דערמאָנען דאָס ליד פֿונעם לעגענדאַרן פּאָעט. מע האָט עס אַגבֿ איבערגעזעצט אויף ענגליש און פּובליקירט אינעם פֿעװראַל־נומער פֿונעם זשורנאַל ״נײַלעבן״. 
 ניקאָלײַ באָראָדולין 
 אַ. סוצקעװער 
 און אַזױ זאָלסטו רעדן צום יתום 
 … און אַזױ זאָלסטו רעדן צום יתום 
 װען יענער װעט הײבן פֿאַרחלשטע פֿױסטן 
 און פֿרעגן: װער בין איך? 
 דײַן טאַטע האָט גלױביק געהױבן זײַן קאָפּ… 
 איבער אים איז אַריבער אַ פֿינצטער געפֿלײץ 
 מיט קאָכיקן אַש 
 און צעשמאָלצענעם שװעבל. 
 און מיטגעשלעפּט אים, 
 זײַן װײַב, 
 זײַנע קינדער, 
 שול און בית-עולם. 
 און מיטגעשלעפּט אױך די פֿאַרגאַנגענע דורות, 
 און די, װאָס באַהאַלטן 
 אין טראַכט פֿון דער צוקונפֿט… 
 װײַל דער, װאָס קוקט אום 
 דערהרגעט די דורות 
 װאָס יוירן אין אים 
 און װאַרטן אױף אױסלײז, — 
 נאָר דו ביסט געבליבן, 
 ביסטו דער ירשן: 
 אַ זאַמענדל קדושה אין װינטישע פֿינגער 
 פֿאַרברעקלט אױף שטײנערדיק-חרובֿע פֿעלדער — 
 אַ טײלכל,װאָס איז 
 אַ פֿאַרקלענערטע גאַנצקײט. 
 און אױב ער װעט פֿרעגן: 
 און װי איז מײַן נאָמען? 
 ענטפֿער דעם יתום: 
 דײַן נאָמען איז פֿאָלק, 
 װײַל אַזױ האָט געהײסן דײַן בערדיקער זײדע 
 אין אײביקן װאָגל אױף הינטישע װעגן… 
 און װײַל אין דײַן טראָפּן 
 ראַנגלען זיך װעלטן, 
 און פֿעלקער דיך שלאָגנדיק 
 װערן געשװאָלן 
 און פֿאַלן געבלענדטע 
 אױף אײגענע שװערדן — 
 איז װעב אין די נאַכטיקע פֿרעמדן 
 דײַן פֿרילינג, 
 רײן װי אַ קװאַל 
 קעגן ליכט און באַגינען. 
 װײַל דו ביסט אַ בלוטיקער נס 
 און אַלצײַטיק — 
 אַ טײלכל, װאָס איז 
 אַ פֿאַרקלענערטע גאַנצקײט … 
 און אױב ער װעט פֿרעגן: 
 פֿאַר װעמען? 
 איז ענטפֿער: 
 פֿאַר יענע, װאָס װאָרצלען אַרױס פֿון דײַן האַרצן 
 און װעלן דעם גײַסט פֿון מיליאָנען 
 פֿאַרװאַנדלען 
 אין אַ װאַרעמער הײם 
 פֿאַר אַלע יתומים … 
 פֿאַר די, װאָס אַלײן װעלן קנעטן דעם גורל 
 נאָך אײגענעם חלום 
 נאָך אײגענעם פֿורעם… 
 און דו, װאָס דײַן נאָמען איז פֿאָלק, 
 און דײַן פּנים – 
 אַ חרובֿע נעסט 
 אָן פֿײגל, 
 אָן טענער, — 
 קלעטער אַרױף אױף די טרעפּ פֿון דער נאַכט, 
 באַגעגן דעם אױפֿגאַנג 
 און שרײַ אים אַנטקעגן: 
 רײניק מיך זון אױף דאָס נײַ 
 און זײַ מוחל, 
 אַלץ װאָס געװען איז גורלס אַ טעות, 
 כ׳װעל צוגרײטן אמתע טעג אָנשטאָט קבֿרים, 
 כ׳װעל אױסבױען אײגענע שטעט מיט מײַן אָרעם. 
 און דאָרטן װעט קומען די אײביקײט װױנען 
 און טעג װעלן לײַכטן אין גילדענע קרױנען! 
 ווילנער געטאָ. 1943 
 