
 ״בש״ שטעלט פֿאָר אַ נײַע פֿאַנטאַסטישע דערציילונג פֿונעם פּעטערבורגער מחבר יואל מאַטוועיעוו, וווּ ביראָבידזשאַן איז אויף אַ מיסטישן אופֿן פֿאַרבונדן מיט דער שטאָט אויף דער נעוואַ, מיט די עלפֿן און מיטן טונגוסקער מעטעאָריט. 
 אַתּנורה 
 «איך האָב זיך געווענדט צו מײַן לעצטער קניה – דעם קאָמפּלעקט פֿון אַלכעמישער אַפּאַראַטור. ווי דער קרעמער אויף דער גאַס פּעטעליע האָט מיך מבטיח געווען, האָט זי אַמאָל געהערט צו רײַמונדוס לוליוס. ווען איך האָב צוגעבונדן דעם אַלאמביק צום אַתּנור, און צוגעשטעלט בײַנאַנד דעם lavacrum maris, האָב איך משׂיג געווען די אַלכעמישע דאָקטרין…» 
 (וו. ב. יעיטס) 
 
 דער זוניקער זומער־טאָג האָט זיך אַרויסגעוויזן פֿאַרן פֿאָרשטאָט־פּראָמענאַד ווי אַ מפּלה. נאָכמיטאָג זענען פּלוצעם אָנגעפֿלויגן כמאַרעס. דער קילער ווינט האָט צעשאָקלט דעם טשערעט. אויפֿן גרויען מאָנאָליט פֿונעם טײַך איז אַרויפֿגעשוווּמען דאָס טשיקאַווע קעמעלע פֿונעם וואַסער־עוף פּאָגאַנקע. ערגעץ האָבן געמעקעט ציגן, הייזעריק געשריגן אַ האָן. דער ייִדישער פּאָעט אין אַ מאָדישן ווינער סורדוט און אַן ענגלישן פּלוש־צילינדער האָט אַרומשפּאַצירט פּאַזע דעם זומפּיקן ברעג בײַ דער האַנט מיט זײַן פֿרײַנדין, אַ דײַטשישע פּאָעטעסע. 
 – מײַן ליבער פֿרײַנד, צי געדענקט איר מײַנע באַשיידענע לידער וועגן דעם ייִחוד צווישן ווענערע און יענע וווּנדערלעכע ווײַטע פּלאַנעטן, וואָס די וויסנשאַפֿטלער האָבן זיי אַזוי גורלדיק און פֿילדײַטיק געגעבן די נעמען פֿון אוראַלטע געטער? 
 – אַוודאי און אַוודאי, טײַערע מאַדאַם בראַנדט. איך קען תּיכף־ומיד פֿאָרלייענען אײַערע גאָר שיינע לידער אויף אויסווייניק. מיר דאַכט זיך אָבער – איר זאָלט מיך ניט האַלטן פֿאַר אַ מחוצף – אַז די שורות וועגן דעם פֿאַרבן־געמיש קלינגען כּמעט וואָרט נאָך וואָרט ווי געטע. און פֿונוואַנען שטאַמט אײַער רייד וועגן די ווײַבלעכע פֿלויִדן פֿון ווענערע? 
 – מעסיע גאָרדאָן, זיכער ווי גאָלד, אַז אַנשטאָט דער גרויסער סודות־ירושה פֿון אײַער פֿאָלק גיט איר אָפּ די בכורה דער נאַרישער פּלאַפּלערײַ פֿון אַפּיקורסים, וואָס האָבן זיך הײַנטצוטאָג פֿאַרמערט «אַלס אויב היישעריקן אויס דעם ברונעם פֿונעם אָפּגרונט 1 ». דאָקטער זאַקוטוס לוזיטאַנוס, דאָס אייניקל פֿונעם גרויסן ייִדישן אַסטראָלאָג און מקובל אַבֿרהם זכּות, האָט שוין געשריבן וועגן דעם האַלב ברמז. ער איז דאָך געווען אַ בקי אין סודות און טעמים פֿון לשון־קודש. 
 – טײַערע סאָפֿיאַ אילינישנאַַ, מעג איך אײַך אַ ביסל דערווידערן? די אוראַלטע שפּראַך פֿון שבֿטי־ישׂראל איז פּונקט אַזאַ פּרי פֿונעם מענטשלעכן שׂכל, ווי גריכיש אָדער לאַטײַן. דער רבונו־של־עולם האָט אונדז אַנטפּלעקט געוויסע ווערטער אין די כּתבֿי־קודש, נאָר ער שטערט אונדז ניט אויסצוטראַכטן וויפֿל מע וויל אונדזערע אייגענע. הערט נאָר אויס: «האור, החום, הקיטור, החשמלה…» 
 אַ ראָזלעכע בליץ־שײַן האָט אַ פֿלאַקער געגעבן אויפֿן צפֿון. דער פּאָעט האָט זיך פֿאַרטראַכט אַרײַנגעקוקט אינעם פֿאַרכמורעטן הימל. אַ פּלוצעמדיקער ווינט־שטויס האָט צעשויבערט דאָס קלייד פֿון זײַן שפּאַציר־חבֿרטע און שיעור ניט אַוועקגעטראָגן איר באָרדאָווע שליאַפּקע אינעם טײַך. פֿון דער ווײַטן האָט זיך דערהערט אַ דונער־געקנאַל. קאַטשקעס האָבן זיך פֿיבערהאַפֿטיק צעשריגן אינעם טשערעט. 
 – מעסיע גאָרדאָן, – האָט סאָפֿיאַ אילינישנאַַ זיך אָפּגערופֿן מיט אַן אומגעוויינטלעך שאַרפֿן טאָן, מאַכנדיק צוריכט איר ווײַס קלייד מיט אַ קאָרסעט; גאָרדאָנען האָט זיך אויסגעדאַכט, אַז עפּעס האָט זי איבערגעשראָקן. – מעסיע גאָרדאָן, וואָס האָט איר געזאָגט?! 
 – מאַדאַם בראַנדט, דאָס מיינט «דאָס ליכט, די היץ, דער דאַמף…» 
 זי האָט גראָב איבערגעריסן דעם פּאָעט. 
 – כ׳האָב פֿאַרשטאַנען, ניט געקוקט אויף אײַער אומגלייבלעכן ווילנער אַקצענט. נאָר פֿונוואַנען האָט איר גענומען דאָס פֿערטע וואָרט? 
 – אַזוי האָב איך אָנגערופֿן די עלעקטרישע קראַפֿט אין איינער פֿון מײַנע פּאָעמעס. אין די כּתבֿי־קודש איז דאָך ניטאָ קיין וואָרט וועגן דעם דאָזיקן וווּנדערלעכן כּוח, צוליב וועלכן מיר וועלן באַלד ניט דאַרפֿן קיין פּאָטשטאַליאָנען, און אונדזערע בריוו וועלן מאָמענטאַל אָנקומען קיין כאַבאַראָווסק און אַפֿילו קיין אַמעריקע. זיכער ווייסט איר, אַז דער גרויסער וויסנשאַפֿטלער באָריס סעמיאָנאָוויטש יאַקאָבי ז״ל… 
 מאַדאַם בראַנדט האָט ווידער איבערגעריסן דעם פּאָעט מיט אַ פֿירוואָרפֿנדיקן טאָן פֿון אַ גוּווערנאַנטקע. 
 – אַך, וואָס פֿאַר אַ שטותערײַ, מעסיע גאָרדאָן! אַן עכטער בריוו, אָנגעשריבן מיט דער צאַרטער האַנט פֿון אַ פֿרוי, וועלן קיינמאָל ניט באַזײַטיקן קיין טרעשטשענדיקע מאַשינען מיט קופּערנע דראָטן! ווי איך האָב אײַך דערציילט אינעם פּאָסטסקריפּטום, שאַפֿט מײַן קרובֿ וויליאַם אַ נײַעם הערמעטישן אָרדן אין לאָנדאָן. דאָס זענען ניט קיין פֿראַנקמאַסאָנען, פֿון פֿרויען האַלטן זיי ניט קיין סודות. איך פֿאַרשטיי שוין ניט־שלעכט די שפּראַך פֿון מקרא־קודש און קבלה. ניט לאַנג צוריק האָב איך איבערגעלייענט אײַער פּאָעמע וועגן דודס ליבע צו מיכל. צי דען ווייסט איר ניט, אַז חשמלים זענען מלאָכים פֿון דער זיבעטער מערכה? 
 גאָרדאָן האָט דערפֿילט, אַז מאַדאַם בראַנדטס קול האָט זיך אָנגעפֿילט מיט עפּעס אַן אומגעהויערן טרויער. 
 – ווען איר האָט צוגעגעבן אײַער זשאַרגאָנישן «אָ», דעם חותם פֿונעם עולם־השפֿל, האָט איר אַנשטאָט מלאָכים משביע געווען די דינסט פֿון די אַרכאָנטן – די שׂרים פֿון רקיעי־השמים. איר האָט צוגערופֿן די, וואָס באַהאַלט זיך הינטער אוראַן און נעפּטון: די געהיימע טאָכטער פֿון זעוס! 
 מאַדאַם בראַנדטס טיראַדע האָט געפּלעפֿט גאָרדאָנען ווי אַ דונער אינמיטן העלן טאָג. 
 «גאָטעניו זיסער! אָט נאַט אײַך אַ מעשׂה מיט ציגעלעך ווײַסע! ניט שוין זשע גלייבט זי טאַקע ערנסט אין אירע ווענערישע פֿלויִדן?» 
 סאָפֿיאַ אילינישנאַ האָט אַ קוק געטאָן אויף די האַסטיק אָנקומענדיקע שוואַרצע כמאַרעס, זיך באַרויִקט און מיט אַ באַפֿרידנדיקן טאָן דערציילט ווײַטער: 
 – איר ווייסט זשע, אַז מײַן זיידע הײַנריך בראַנדט ז״ל האָט געדינט, ווי מע פֿלעגט דעמאָלט זאָגן, אַלס געאָגנאָסט. נאָך מיט עטלעכע יאָר פֿאַר אַלעקסאַנדר הומבאָלטן האָט ער דורכגעמאַכט אַ געוואַגטע רײַזע איבער אומבאַוווּסטע סיבירישע קאַנטן. אָט דאָרט, אין די נאָמענלאָזע ייִשובֿים בײַם רעכטן בײַטײַך פֿונעם יעניסיי, האָט ער זיך באַקענט מיט דער פֿאַמיליע פֿון פּראָקאָפֿיאַ פֿיאָדאָראָוונאַ גאַנטימוראָוואַ. מײַן עלטערזיידע איז געווען אַ טונגוס. 
 די פּאָעטעסע האָט אַ מאַך געטאָן מיט איר זילבערדיקער פּאַראַסאָל, באַצירט מיט אַ פּערלמוטער־הענטל, אָנטײַטנדיק איר פֿאַרעקשנטן פֿרײַנד אויף דער שטאָקפֿינצטערער כמאַרע. פּלוצעם האָט זיך אָנגעהויבן אַ דריבנע רעגנדל. אינעם קראָפּעווע־געדיכטעניש איז דורכגעלאָפֿן אַ שאָרעך פֿון פֿאַלנדיקע טראָפּנס. 
 – ניט אומזיסט זשע רופֿט מען אָט־דאָס מעלאַנכאָלישע טײַכעלע Ischora! דעם נאָמען פֿונעם טײַך האָט מאַדאַם בראַנדט פּלוצלינג הויך אויסגעשריגן מיטן דײַטשישן אַקצענט. דער פּערלמוטער האָט ווידער אַ פֿינקל געטאָן אין איר לינקער האַנט. ערגעץ ממש נאָענט, גלײַך ווי אַ מאַגנעזיע־אויפֿבליץ פֿון אַ פֿאָטאָגראַפֿישן אַפּאַראַט, האָט אַ בלוילעך־ווײַסער פֿײַער־זײַל זיך אײַנגעביסן אין דער ערד; אַ פֿאַרטויבנדיקער האַרמאַטן־שאָס האָט כּמעט אין איין אויגנבליק אויפֿגעריסן די שטילע פֿאָרשטאָטישע אידיליע. דערשראָקענע קאַטשקעס זענען זיך אין אַלע זײַטן צעפֿלויגן פֿונעם טשערעט. 
 אין דער שײַן פֿונעם בליץ האָט גאָרדאָן באַמערקט ערגעץ ווײַט אַ גאָלדיקן אָפּבלאַנק פֿון אַ צערקווע־קופּאָל. ער האָט זיך דערמאָנט, אַז אינעם דאָרף יאַם־איזשאָרע האָט מען ניט אַזוי לאַנג צוריק אויפֿגעבויט אַ נײַעם ציגעלנעם קלויסטער אַנשטאָט דער פֿאַרברענטער קאַפּליצע. שׂרפֿות צוליב געוויטערס טרעפֿן זיך דאָ, מסתּמא, ניט זעלטן. אין די צײַטונגען האָט מען געשריבן, אַז די קאַפּליצע איז געווען אויפֿגעשטעלט לכּבֿוד עפּעס אַן איקאָנע; אַדאַנק איר איז איינער אַן אַרבעטער, וואָס האָט געהאַלטן בײַם שטאַרבן, אויסגעהיילט געוואָרן פֿון צינגע 2 . 
 – לעוו אָסיפּאָוויטש, לאָמיר זשע לויפֿן אינעם געבעטס־הויז אַרײַן, איידער מיר זענען דורכגענעצט געוואָרן! ס׳איז ממש דאָ, איין מינוט! 
 מאַדאַם בראַנדט האָט אָנגעכאַפּט איר מיטגייער בײַ זײַן מיטלהאַנט און אַוועקגעשלעפּט גאָרדאָנען אויפֿן קויטיקן געסל פֿון דער דײַטשישער קאָלאָניע. ער האָט זיך פֿאַרטראַכט וועגן דער טרויעריקער געשיכטע פֿונעם יונגן דאָקטער, אַ געשמדטן ייִד פֿון דער משפּחה נעוואַכאָוויטש, וואָס האָט אַמאָל געוווינט אין פּעטערבורג. דאָקטער מעטשניקאָוו האָט מיט קלאָרע ראַיות דערוויזן, אַז אַנשטאָט איקאָנעס צי «פֿלויִדן», קאָן מען די צינגע גאַנץ גרינג אויסהיילן מיטן געוויינטלעכן געזײַערטן קרויט. זײַן ווײַב האָט זיך אים אָבער, נעבעך, ניט אײַנגעגעבן צו ראַטעווען פֿון לונגפֿעלער. ס׳וועט נאָך קומען אַ צײַט, ווען די וויסנשאַפֿט וועט יענע מחלה אויך אויסראָטן… 
 אינעם זויבער־אויפֿגעראַמטן הילצערנעם קירכעלע איז געווען פּוסט, טונקל און שטיל. גאָרדאָן האָט דערהערט, ווי מאַדאַם בראַנדט שעפּטשעט אויס&nbsp;&nbsp;&nbsp;&nbsp;&nbsp;&nbsp; ‘‘lemmiH mi resnu retaV’’. זי האָט זיך אַנידערגעזעצט אויפֿן סאַמע ראַנד בענקל. אַ ביסל פֿאַרשעמט, איז דער פּאָעט אַראָפּ אויף דער מענערישער זײַט, אין צוויי אַרשינען 3 &nbsp; פֿון זײַן ליבער חבֿרטע. 
 – אינעם דאָזיקן שטילן געבעטס־הויז גייט פֿון צײַט צו צײַט מײַן שטובדינסט. איר עלטערער ברודער וווינט דאָ, אין די דײַטשישע קאָלאָניעס. מײַן ליבער פֿרײַנד, האָט איר נאָך אַלץ ניט פֿאַרשטאַנען? ווען איך האָב דערמאָנט, אַז מײַן עלטערזיידע איז געווען אַ טונגוס, האָט תּיכף אָנגעהויבן רעגנען.&nbsp;&nbsp;&nbsp; Tun Guß, פֿאַרשטייט איר? 
 – און אָט־דער טײַך, איזשאָרע, – האָט סאָפֿיאַר אילינישנאַ מיט פֿאָרוווּרף אַ שאָקל געטאָן&nbsp; איר זומער־שליאַפּקע, באַפּוצט מיט ווײַסע צאַפּליע־פֿעדערן. – «אש־אורה» – אָט איז אײַער «האור והחום». אָדער «אייש איירע», אויב איר האָט אַזוי האָלט אײַער אומגלייבלעכן ווילנער פּראָנאָנס. אַגבֿ, אַ שאָד, אַז איר שרײַבט אַזוי ווייניק אויף אײַער רירנדיקן פּראָווינציעלן זשאַרגאָן. ער דערמאָנט מיר אינעם היימישן ריידעניש פֿון אונדזער פּראָפֿעסאָר־ווירטואָז אַדאָלף לוואָוויטש גענזעלט. איך האַלט פֿאַר אַ כּבֿוד צו זײַן פּערזענלעך באַקאַנט מיט זײַן משפּחה… 
 דער פֿאַרלאַנגווײַליקטער פּאָעט האָט געעפֿנט דאָס ביכל, וואָס עמעצער האָט פֿאַרגעסן אויפֿן דעמבענעם שטענדער: אַן אַלטע אויסגאַבע פֿון «קריסטיאַן ראָזענקרייצס כעמישער הויכצײַט». שהחיינו וקיימנו! אַפֿילו אין אַ דײַטשישער קירכע – מאַגיע און שדים־טאַנץ! אויף דער הינטערשטער זײַט פֿון דער הילע איז געווען מיט אַ גריפֿל־קאַראַנדאַש אָנגעצייכט עפּעס ווי אַ מין קאָמעטע, אַרומגערינגט מיט די אותיות פֿונעם ייִדישן אַלף־בית און די רוימישע ציפֿערן XXI. מסתּמא, וועט זײַן ראָמאַנטישע חבֿרטע, ווי תּמיד, פֿאָרלייגן דאָ אַן אייגענעם מיסטישן הסבר. 
 – סאָפֿיאַ אילינישנאַ, טוט אַ קוק! 
 מאַדאַם בראַנדט האָט געגעבן אַ גיכן בליק און שטיל געענטפֿערט מיט עפּעס אַ יענוועלטיש קול: 
 – נו פֿאַרשטייט זיך, די אותיות פֿונעם הייליקן אַלף־בית… לעוו אָסיפּאָוויטש, איר האָט דאָך ניט צופֿעליק אויסגעשפּראָכן די השבעה; גאָרנישט איז צופֿעליק. כ׳האָף, אַז איר טראַכט ניט, חלילה, אַז דעם פּאָעט גיבן זיך זײַנע לידער אומזיסט? די עקספּעדיציע פֿון מײַן עלטערזיידן ז”ל האָט אַנטדעקט ניט בלויז גאָלד, נאָר גריפֿל אויך. 
 אָ, וואַרט אַ רגע, דאָ פֿעלט איין אותעלע. אין מײַן חזיון זע איך, אַז גענוי אין 21 יאָר אַרום, אינמיטן דעם זומער פֿונעם יאָר 1908, וועט די דינסט פֿון די אַרכאָנטן מחבל זײַן יענעם אומגליקלעכן ווײַטן קאַנט מיט מיליאָנען בליצן. 
 – Mon amour, – האָט זיך איראָניש אָפּגערופֿן גאָרדאָן, – דאָס איז סתּם אַ קונציקע שפּיל פֿון אײַער פּאָעטישער פֿאַנטאַזיע! 
 
 פֿאָרזעצונג קומט. 
 1 אויפֿן סמך פֿון מאַרטין לוטערס דײַטשישער ביבל. 
 2 סקאָרבוט. 
 3 אַן אַלטע רוסישע מאָס, בערך 71 סאַנטימעטער. 
 