
 אין תּל־אָבֿיבֿ איז אַרויס פֿון דרוק דער 8טער נומער פֿונעם זשורנאַל (קוואַרטאַלניק) “ייִדישלאַנד”. 
 דאָס איז די איינציקע הײַנט־צו־טאָג אין דער וועלט ליטעראַרישע פּעריאָדישע אויסגאַבע, וועלכע דערשײַנט פֿולקום אויף ייִדיש. אויף די שפּאַלטן פֿון “ייִדישלאַנד”, וואָס פֿאַרשפּרייט זיך איבער דער גאָרער וועלט, דרוקן זיך ווערק פֿון מחברים פֿון פֿאַרשידענע לענדער. 
 דער נומער שליסט אין זיך אײַן נײַע לידער פֿון יואל מאַטווייעוו (פּעטערבורג), מאַרעק טושעוויצקי (קראָקע), פֿעליקס חיימאָוויטש (מינסק), באָריס קאַרלאָוו (ירושלים – בלומינגטאָן, פֿשאַ), ירמיהו־אהרן טאַוב (וואַשינגטאָן), חיים סאָקאָל (ירושלים – מאָסקווע) און מיכאל פֿעלזענבאַום (ראַמלע, ישֹראל); דערציילונגען פֿון וועלוול טשערנין (כפֿר־אלדד, ישֹראל), משה לעמסטער (בת־ים), עמיל קאַלין (תּל־אָבֿיבֿ), ווי אויך איבערגעזעצטע אין ייִדיש פֿראַגמענטן פֿונעם ראָמאַן “עוואָרע” פֿון באַוווּסטן אַוקראַיִנישן זשורנאַליסט און פּראָזאַיִקער פֿון דער ייִדישער אָפּשטאַמונג וויטאַלי פּאָרטניקאָוו. 
 אגבֿ, אין די 80ער יאָרן איז וויטאַלי פּאָרטניקאָוו געווען צווישן די מחברים פֿון “ביראָבידזשאַנער שטערן”. אינעם ביראָבידזשאַנער קאָנטעקסט איז כּדאַי אָפּצומערקן דעם פֿאַקט, וואָס איינער פֿון פּערסאָנאַזשן פֿון וועלוול טשערנינס גרעסערער דערציילונג “שוטים און נבֿיאים”, וועלכע איז אָנגעשריבן אינעם זשאַנער פֿון “אַלטערנאַטיווער געשיכטע”, איז הירש סוכאַריעוו (1900 – 1963), וועלכער איז אין 1937 – 1943 געשטאַנען ברוש פֿון דער ייִדישער אויטאָנאָמער געגנט און פֿאָרגעלייגט אין פֿעברואַר 1941 איבערצופֿירן קיין ביראָבידזשאַן צענדליקער טויזנטער אַזוי־גערופֿענע “מערבֿדיקע” ייִדן, וועלכע האָבן זיך באַמיט זיך ראַטעווען פֿון די נאַציסטן. 
 חוץ די קינסטלערישע ווערק, זײַנען אינעם נײַעם באַנד פֿאַרעפֿנטלעכט אויך אַן אַרטיקל פֿונעם קונסט־קענער הילל קאַזאָווסקי (ירושלים) “דער אָנהייב פֿונעם ייִדישן טעאַטער” און אלכּסנדרה פּאָליאַנס (מאָסקווע) ביבליאָגראַפֿישער איבערזיכט פֿון איבערזעצונגען פֿון דער ייִדישער ליטעראַטור, וועלכע זײַנען דערשינען במשך פֿון די לעצטע יאָרן אינעם מאָסקווער פֿאַרלאַג “קניזשניקי” (דער רוסישער וואַריאַנט פֿון דעם דאָזיקן איבערזיכט קען מען לייענען אינעם לעצטן באַנד פֿונעם אַלמאַנאַך “ביראָיבידזשאַן”). אין טראַדיציאָנעלער רובריק “אַ נײַ זינגליד” איז דאָס מאָל פֿאַרעפֿנטלעכט גרשון לייזערסאָנס ליד “פֿאַרנאַכט אין ירושלים” אויף די ווערטער פֿון זלמן שז’’ר, דעם איינציקן ישׂראל־פּרעזידענט, וועלכער איז געווען אויך אַ ייִדישער דיכטער. 
 אין דער רובריק “נײַע ביכער” זײַנען איבערגערעכנט 22 נײַע אויסגאַבעס אויף ייִדיש אָדער פֿאַרבונדענע מיט דער ייִדישער שפּראַך און קולטור. פיר פֿון זיי זײַנען אומפֿאַרמיטלעך פֿאַרבונדן מיט דער ייִדישער אויטאָנאָמער געגנט. דאָס זײַנען: אַ נײַ פּראָזע־בוך פֿונעם געוועזענעם ביראָבידזשאַנער בערל קאָטלערמאַן “די אָפּגעשטויסענע, אַ שפּאַנענדיקע דערציילונג”, וואָס איז דערשינען אינעם ניו־יאָרקער פֿאַרלאַג “ייִדיש בראַנזשע”; וועלוול טשערנינס לידער־זאַמלונג “אַ מאַסקע אויף אַ מאַסקע”, וועלכע איז דערשינען אויף רוסיש אינעם פֿאַרלאַג “ביראָבידזשאַן”, וואַלערי גורעוויטשעס דאָקומענטאַלע געשיכטע־פֿאַרצייכענונג “די ייִדישע אויטאָנאָמע געגנט: פֿון דער פֿאַרגאַנגענהייט צום קעגנוואַרט”, ווי אויך דער לעצטער באַנד פֿונעם אַלמאַנאַך “ביראָבידזשאַן”. 
 אינעם זשורנאַל איז פֿאַרעפֿנטלעכט אַן אילוסטרירטער קאַטאַלאָג פֿונעם שוועדישן פֿאַרלאַג “אָלניאַנסקי טעקסט”, וועלכער ספּעציאַליזירט זיך אויפֿן אַרויסגעבן ביכער אויף ייִדיש. ער אַנטהאַלט 14 טיטלען, איבערהויפּט ביכער פֿאַר קינדער. 
 
 
 וו . אַראָנאָוו 
 