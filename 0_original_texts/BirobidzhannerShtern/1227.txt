
 
 בריליאַנטן אין מיסט 
 proza.ru 
 מע דאַרף נישט מורא האָבן צו זאָגן נאַרישקייטן. מיט דער צײַט ווײַזט זיך אַרויס, אַז צווישן דעם מיסט נאַרישקייטן האָט זיך פֿאַרוואַלגערט אַן עכטער בריליאַנט פֿון חכמה. 
 אויב דער מענטש פֿליט נישט אַ ביסל אין די הויכע הימלען, ליגט ער טאַקע טיף אין דער ערד. 
 
 
 
 אַ האַרבע קשיא 
 איך דערמאָן זיך, ווי אין קעשענעוו, אין סאַמע ברען פֿונעם קאַמף פֿאַר מאָלדאָוועס אומאָפּהענגיקייט, ווען די רעפּובליק האָט זיך צעשפּאַלטן אויף צוויי קעגנערישע צדדים: 
 renrus.ru 
 די מאָלדאַווישע נאַציאָנאַליסטן און פּראָ־סאָוועטיש געשטימטע ״אינטערנאַציאָנאַליסטן״, — האָט אַוודאי באַלד אויפֿגעפֿלאַקערט די אַלטע שׂינאה צו ייִדן. ווי בולטע צייכנס פֿון דעם חייִשן אינסטינקט, האָבן זיך איבער דער שטאָט באַוויזן אָנגעמאָלטע מגן־דודן, דורכגעשטאָכן מיט אַ פֿײַל, און אונטער זיי — אַנטיסעמיטישע אונטערשריפֿטן. 
 אַנטקעגן הויכן פּלויט, פֿאַרפּאַטשקעט מיט אַזעלכע מאָלערײַען, איז געשטאַנען דער הויפֿוועכטער, שוין פֿאַרפּראַוועט מיט משקה פֿון אין דער פֿרי אָן. אין איין האַנט האָט ער געהאַלטן אַן עמער מיט גרינער פֿאַרב, אין דער אַנדערער האַנט — אַ בערשטל. 
 אין דער זעלבער צײַט האָט זיך בײַ זײַן קינאָקאַמער געפּאָרעט דער אָפּעראַטאָר, וואָס האָט אויסגעהערט די עצות פֿונעם רעזשיסאָר. זיי זײַנען אַהער ספּעציעל געקומען צו ״פֿאַראייביקן״ די שיינע בילדער און אונטערשריפֿטן פֿאַר די קומענדיקע דורות, אַזוי צו זאָגן. 
 דער הויפֿוועכטער האָט אַ ווײַלע געקוקט אויפֿן פּלויט, דערנאָך אויף די צוויי קינאָ־מענטשן און געזאָגט אויף אַ קול צו זיך אַליין: 
 — איינעם האָט מען באַצאָלט, ער זאָל פֿאַרמאַליעווען דעם פּלויט מיט די פּאַטשקערײַען… אָט די צוויי מיט דער מאַכערײַקע וועט מען באַצאָלן, זיי זאָל פֿון דעם מאַכן קינאָ… און ווער וועט מיר באַצאָלן, כ׳זאָל צו דעם אַלעמען מאַכן אַ סוף? 
 
 באָרשט 
 אין יענער צײַט, ווען כ׳בין צום ערשטן מאָל געפֿלויגן קיין ישׂראל, איז נאָך קיין דירעקטער פֿלי פֿון מאָסקווע אין תּל־אָבֿיבֿ נישט געווען. בין איך געפֿלויגן דורך בודאַפּעשט, 
 pinterest.com 
 וווּ ס׳איז אויסגעקומען צו וואַרטן אַן ערך אַכט שעה ביז מע וועט זיך אַרײַנזעצן אינעם ישׂראלדיקן עראָפּלאַן ״אל־על״. אַלע פּאַסאַזשירן פֿון מאָסקווע זײַנען פֿאַרשפּאַרט געוואָרן אין אַ באַזונדער לאָקאַל, איזאָלירט פֿון דער גאָרער וועלט, ווי קרעציקע, חס־וחלילה. 
 די פּאַסאַזשירן, וואָס זײַנען געפֿלויגן קיין ישׂראל אויף שטענדיק, האָבן געהאַט בײַ זיך אַ ביסל דאָלאַרן, וואָס מ׳האָט זיי אָפֿיציעל אויסגעביטן. איך האָב נאָך דערווײַל אַזאַ מזל נישט געהאַט. איך בין געפֿלויגן צו גאַסט, און קיין ״גרינע קופּיורן״ נישט פֿאַרמאָגט. האָב איך געמוזט פֿאַרציִען דעם גאַרטל און זיך צופֿרידן שטעלן מיט דעם פּעקעלע ביסקוויטן, וואָס ס׳איז מיר פֿאַרבליבן נאָכן פֿרישטיק אינעם עראָפּלאַן. 
 בשעת־מעשׂה האָט זיך לעבן מיר צוגעזעצט אַ ייִד און גלײַך אָן אַ הקדמה פֿאַרפֿירט מיט מיר אַ שמועס. 
 — איר פֿאַרשטייט, — האָט אין זײַן קול געקלונגען אַ טענה, — כ׳בין ערשט אַרײַנגעגאַנגען אין דעם רעסטאָראַנדל. אַ קוק געטאָן דעם מעניו, איז מיר פֿינצטער געוואָרן אין די אויגן: אַ פּשוטער באָרשט קאָסט אַ גאַנצן מאַיאָנטיק. וואָלט עס כאָטש געווען אַ באָרשט, מע קאָן אים דאָך אין מויל נישט נעמען. 
 — וואָס זשע, — האָב איך נאַיִוו געפֿרעגט, — איר האָט אים פֿאַרזוכט? 
 — כ׳בין משוגע פּטרן אַזוי פֿיל געלט! 
 
 שרײַבער און לייענער 
 wday.ru 
 דער אונטערשייד צווישן דעם שרײַבער און לייענער באַשטייט אין דעם, וואָס דער שרײַבער דערמאָנט דעם לייענער זאַכן, וועגן וועלכע יענער האָט פֿאַרגעסן אָדער וויל זיך אין זיי נישט דערמאָנען. 
 
 ווי קומט די קאַץ איבערן וואַסער ? 
 bing.com 
 איין מאָל בײַ אַ שמועס מיט דער ייִדישער שרײַבערין יענטע מאַש, וואָס איז נישט איין יאָר אָפּגעווען אין דער סיבירער פֿאַרשיקונג, האָב איך אַ פֿרעג געטאָן: ״ווי זשע קומט די קאַץ איבערן וואַסער?״. זי האָט שווער אָפּגעזיפֿצט און געזאָגט: ״דאָרט, וווּ כ׳בין געווען, נישט לויט מײַן אייגענעם ווילן, אַז עמעצער פֿלעגט אַזוי פֿרעגן, איז דער ענטפֿער געווען אַזאַ: אַהער קומט נישט די קאַץ איבערן וואַסער; מע ברענגט זי צו פֿירן מיט אַ קאָנוווי״. 
 
 
 הוידאַ … 
 דאָ אין ברוקלין וווינט בשכנות מיט מיר אַ משפּחה באַיאָרטע כינעזער. פֿאַרשטייט זיך, אַז כינעזיש רעד איך נישט, און זיי ייִדיש — אַוודאי און אַוודאי נישט. גיבן מיר זיך אַ 
 poembook.ru 
 מאָל אַן עצה מיט אונדזער שוואַכן ענגליש. כּמעט יעדן טאָג ברענגט זיי די טאָכטער אירע צוויי ייִנגעלעך, אַז באָבע־זיידע זאָלן אויף זיי אַכטונג געבן. איינער — פֿון אַ יאָר פֿיר־פֿינף, און דער צווייטער איז נאָך גאָר אַ צוציק פֿון אָנדערהאַלבן יאָר. די בשותּפֿותדיקע וואַנט פֿון אונדזערע דירות איז נישט מסוגל צו פֿאַרהלושען די געשרייען פֿון באָבע־זיידע און די קוויטשערײַען פֿון זייערע אייניקלעך. מוז איך אויסהערן ביידע צדדים. 
 אין אַ טאָג הער איך ווי דורך דעם געמיש פֿון כינעזיש און קינדער־פּילדערײַ שנײַד זיך דורך: ״הוי־דאַ… הוי־דאַ…״ — איך בלײַב זיצן געפּלעפֿט. דעם זעלבן ״הוידאַ״, מיט אַ צעצויגענעם צוזינג, האָב איך דאָך געהערט פֿון מײַן זיידן ע״ה. ער פֿלעגט מיך אַוועקזעצן צו זיך אויף די פֿיס אונטן, העכער די קנעכלעך, הוידען אַרויף און אַראָפּ, און צוזינגען: ״הוי־דאַ… הוי־דאַ…״ 
 זעט אויס, אַז מיט קליינע קינדער רעדט מען אויף איין שפּראַך בײַ אַלע פֿעלקער. 
 
 אויף דער שוועל פֿון גן־עדן 
 pinterest.cl 
 דאָס אינדזל אינעם קאַריביער ים, וווּ מײַן פֿרוי און איך האָבן פֿאַרבראַכט אַ וואָך, האָט געטראָגן דעם נאָמען ״גן־עדן־טויער״ — נישט מער און נישט ווייניקער! אינעם הויף פֿונעם האָטעל האָבן מיר פֿאַר זיך אויסגעזוכט אַ שטיל, קיל ווינקעלע אונטער צוויי שטאָלטנע שירעמדיקע פּאַלמעס, און יעדער האָט אַרײַנגעשטעקט זײַן נאָז אין זײַן פּערזענלעכן עלעקטראָנישן בוך. 
 אין דער זעלבער צײַט איז אויף דער באַנק אַנטקעגן געזעסן אַ באַיאָרטע פֿרוי און האָט אויך עפּעס געלייענט, נאָר שוין פֿון אַ פּאַפּירענעם בוך. מיר האָבן געטיילט צווישן זיך דאָס ביסל שטילקייט און דעם שאָטן פֿון דעם פּאָרעלע פּאַלמעס. 
 אין איינעם אַ טאָג, שוין נענטער צום אָוונט, האָט זיך איבערן האָטעל פֿאַרשפּרייט אַ טרויעריקע ידיעה, דהײַנו: די פֿרוי פֿון ״אונדזער״ שאָטן־ווינקעלע איז געשטאָרבן. גלײַך אויף דער באַנק… 
 כ׳האָב זיך אָנגעהויבן דערמאָנען. דורכגעדרייט אינעם זכּרון אויף צוריק די שעהען פֿונעם פֿאַרגאַנגענעם טאָג, ביז כ׳בין שטיין געבליבן אויף אַ רגע אַנטקעגן דער אַלטיטשקער. דאָס בוך איז איר געלעגן אויפֿן שויס און זי אַליין, פֿאַרדעקט דעם קאָפּ מיט אַ שטרויענער הוט, האָט געכאַפּט אַ דרעמל. צי כ׳האָב עס טאַקע געהערט, צי ס׳האָט זיך מיר אויסגעדאַכט — זי האָט פֿאַרחלומט געשעפּטעשט:&nbsp; ״גן־עדן… גן־עדן…״ 
 דאָס מאָל האָבן אירע ווערטער זיך אָפּגערופֿן אין מיר מיט אַ סוריאַליסטישער פֿראַגע: צי האָט זי זיך געזעגנט מיט דעם רעאַלן גן־עדן־אינדזל, צי זי איז נתפּעל געוואָרן, שטייענדיק בײַם טויער פֿון דעם הימלישן גן־עדן? 
 