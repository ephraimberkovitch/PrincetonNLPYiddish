
                      אין רוסלאַנד איז געשאַפֿן דער ערשטער אינעם לאַנד מולטיפּליקאַציע־סעריאַל וועגן דער ייִדישער קולטור  
    ״דער געהײמער צימער״ איז אַ משפּחה־פֿילם, וועלכער װעט זײַן צום האַרצן אַלעמען, װער אינטערעסירט זיך מיט טראַדיציעס פֿון אַנדערע פֿעלקער. דער סעריאַל איז אױסגערעכנט אױף קינדער פֿון פֿאָרשול־עלטער און פֿאַראײניקט אין זיך קאָמעדיע, אַװאַנטור און באַלערנדיקע עלעמענטן. אינעם פֿילם װערט אין אַ באַצויבערנדיקער מאַניר דערצײלט װעגן דער ייִדישער קולטור און ייִדישע טראַדיציעס — דורך סימבאָלן, געשטאַלטן און באַגריפֿן. דער סעריאַל באַשטײט פֿון 26 סעריעס, װעלכע זײַנען געמאַכט אין 3D־טעכניק מיט 2D־פֿראַגמענטן. 
 די געשיכטע בױט זיך אַרום אַ משפּחה מיט דרײַ קינדער, װעלכע האָט זיך נאָר וואָס איבערגעקליבן אין אַ נײַ הויז. די קינדער געפֿינען אַ כּישוף־טיר, וואָס דערוואַקסענע קאָנען זי ניט זען. אָט די טיר פֿירט אין אַ געהײמען צימער מיט נאָך אַ סך אַנדערע טירן, װעלכע פֿירן אין פֿאַרשידענע װעלטן, װוּ כּלערליי נסים זײַנען מעגלעך. דאָרטן ווערן באַלעבט חפֿצים, וווינען אומגעװײנלעכע באַשעפֿענישן און אין דער לופֿטן אַנטשטייען לעבעדיקע בילדער. אָבער ארײַנקומען אַהין קאָן מען נאָר נאָכן לייזן געװיסע אופֿגאַבעס. 
 יעדער 6־מינוטיקער עפּיזאָד פֿונעם סעריאַל פֿאָרשט דורך אַװאַנטורן פֿאַרשידענע סימבאָלן און באַגריפֿן פֿון דער ייִדישער קולטור, געשיכטע און דעם אַרט לעבן, ווי אויך העלפֿט צו באַזיניקן די פּראָבלעמען און באַציִונגען אין משפּחה, װעלכע זײַנען ענלעך בײַ אַלע צושױער. 
 די הױפּט־העלדן פֿונעם סעריאַל זײַנען דרײַ קינדער: דער אָנגעלײענטער און שטילער זיבן־יאָריקער דאַניע (דניאל), די אַקטיװע דינה, וועלכע טרוימט צו ווערן אַ דאָקטערשע,&nbsp; און דער װיסנגיריקער איין־יאָריקער יאַשע. זײער טאַטע איז אַ פּראָגראַמיסט און די מאַמע איז אַ לערערין. די זײדע־באָבע קומען צו זיי צו גאַסט. ליבע און זאָרג הערשן אין דער משפּחה, די קינדער זײַנען תּמיד אין צענטער פֿון אויפֿמערקזאַמקייט פֿון די דערװאַקסענע און באַקומען זײער שטיצע. 
 דער געהײמער צימער איז אַ מעטאַפֿאָרישע פֿאַרקערפּערונג פֿון מענטשלעכן האַרץ, װאָס זאָגט אונטער, צי דער מענטש האַנדלט ריכטיק אָדער ניט ריכטיק, און העלפֿט צו געפֿינען די פֿאַרבאָרגענע אוצרות אין זײַן נשמה. 
 ״עפֿן דײַן געהײמען צימער!״ — איז אַ דעװיז פֿונעם נײעם סעריאַל. 
 אָט דער פֿילם איז באַשטימט ניט נאָר פֿאַר יענע, װער איז פֿאַרליבט אין דער ייִדישער קולטור, נאָר אױך פֿאַר אַ ברײטן עולם, וואָס אינטערעסירט זיך מיט קולטורן פֿון אַנדערע פֿעלקער. 
 די פּרעמיערע־סעריעס זײַנען שוין צוטריטלעך אין YouTube, אויף װידעאָ־פּלאַטפֿאָרמעס IVI&nbsp; און OKKO. אין דער נעענטסטער צײַט וועט דער מולטיפּליקאַציע־פֿילם זיך באַווײַזן אויך אויף אַנדערע װידעאָ־סערװיסן און טעלעקאַנאַלן פֿאַר קינדער. 
 
  יוליאַ נאָוויקאָוואַ  
                