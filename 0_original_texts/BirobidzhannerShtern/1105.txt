
 פּורים־שפּילן זײַנען איינער פֿון די בולטסטע סימנים־מובֿהקים פֿונעם ייִדישן קולטורעלן און קהלשן לעבן אינעם פּאָסט־סאָוועטישן רוים. דאָ זײַנען זיי פּאָפּולער און פֿאַרשידנאַרטיק. 
 ס’איז גענוג צו דערמאָנען דעם אינטערנאַציאָנאַלן פֿעסטיוואַל “פּורים־שפּיל אין וויטעבסק”, וועלכער קומט רעגולער פֿאָר אין דער דאָזיקער ווײַסרוסישער שטאָט שוין אַריבער חצי־יובֿל. אויף אים קלײַבן זיך צוזאַמען טרופּעס פֿון פֿאַרשידענע פּאָסט־סאָוועטישע מלוכות, ווי אויך געבוירענע אין זיי, וועלכע וווינען איצט אין מערבֿ־לענדער און אין ישֹראל. ניט אין ייִדישע קהילות פֿונעם מערבֿ, נישט אין ישֹראל איז ניטאָ עפּעס ענלעכס. פּורים־שפּילן האָבן זיך פֿאַרוואַנדלט דאָרט פֿון אַ לעבעדיקער טראַדיציע אין ניט מער ווי אַ טערמין פֿון דער אשכּנזישער קולטור־געשיכטע. יאָ, אין ישֹראל זײַנען אַנטשטאַנען נײַע טראַדיציעס, פֿאַרבונדענע מיט פּורים, קודם־כּל, דער קאַרנאַוואַל “עדלאידע”, אָבער דאָס איז פֿאָרט ניט פּורים־שפּיל. 
 משה בערעגאָווסקי Мойше Береговский 
 די טראַדיציע פֿון פּורים־שפּילן איז אַנטשטאַנען בײַ די אַשכּנזישע ייִדן אינעם שפּעטן מיטלאַלטער אונטער אַ קלאָרער השפּעה מצד דער איטאַליענישער טראַדיציע פֿונעם פֿאָלקסטימלעכן גאַסן־טעאַטער «קאָמעדיאַ דעל אַרטע». ביז אונדז איז דערגאַנגען אַ שלל מיט פֿאַרפֿאַסטע אויף ייִדיש פּורים־שפּילן. בדרך־כּלל באַזירן זיי זיך אויף איינעם פֿון די צוויי סוזשעטן: מגילת־אסתּר און מכירת־יוסף. אָט די טראַדיציע האָט דערלעבט בײַ די ייִדן פֿון מיזרח־אייראָפּע ביזן אָנהייב פֿונעם 20טן יאָרהונדערט און איז גוט באַשריבן. ס’איז גענוג צו דערמאָנען אין דעם הינזיכט אַרבעטן פֿונעם פֿאָרגעשריטענעם סאָוועטישן ייִדישן פֿאָלקלאָריסט משה בערעגאָווסקי (1892 – 1961), קודם־כּל דאָס אַרויסגעגעבענע פֿיר יאָרצענדליקער נאָך זײַן פּטירה בוך «פּורים־שפּילן. ייִדישע טעאַטראַל־מוזיקאַלע פֿאָלקס־פֿאָרשטעלונגען» (אויף רוסיש, «דוך אי ליטעראַ», קיִעוו, 2001). 
 אָבער ווי אַ פּועל־יוצא פֿון צעפֿאַלונג פֿון טראַדיציאָנעלע ייִדישע קהילות, פֿונעם חורבן, פֿון מיגראַציעס פֿון דער ייִדישער 
 די הילע פֿון דער ערשטער אויפֿלאַגע פֿון «מגילה־לידער» Обложка первого издания «Стихов свитка Эсфири» 
 באַפֿעלקערונג און פֿון אַגרעסיווער אַנטי־רעליגיעזער פּראָפּאַגאַנדע איז די לעבעדיקע טראַדיציע פֿון פּורים־שפּילן בהדרגהדיק צונישט געוואָרן אויך אין מיזרח־אייראָפּע, בלײַבנדיק בלויז אין דערינערונגען פֿון אַלטע ייִדן. אינעם סוף פֿון די 70ער יאָרן פֿונעם 20טן יאָרהונדערט זײַנען פּורים־שפּילן ווידער אויפֿגעלעבט געוואָרן דורך אַקטיוויסטן פֿון אומפֿאָרמעלער ייִדישער נאַציאָנאַלער באַוועגונג. 
 דאָס זײַנען געווען פּורים־שפּילן פֿון אַ נײַעם טיפּ. זייער סוזשעטישע קאַנווע זײַנען געבליבן די געשעענישן, באַשריבענע אין מגילת־אסתּר, אָבער זיי זײַנען באַזיניקט געוואָרן פֿון דאָס נײַ אין שײַן פֿון דעם, וואָס איז געווען אַקטועל פֿאַר די ייִדן פֿונעם פּעריאָד פֿון דער שפּעט־סאָוועטישער סטאַגנאַציע. אויף אָט די אויפֿגעשטאַנענע תּחית־המתים פּורים־שפּילן האָבן שטאַרק געווירקט סאָוועטישע טראַדיציעס פֿון קאַ.ווע.ענ. («קלוב פֿון פֿריילעכע און אײַנפֿאַלערישע») און «קאַפּוסטניקעס». זייער הויפּט־שפּראַך איז געוואָרן רוסיש. ייִדיש און העברעיִש האָבן זיך אָפּגעהיט בלויז ווי שפּראַכן פֿון זינגלידער און באַזונדערע אויסדרוקן און ווערטער, וועלכע האָבן צוגעגעבן דער טעאַטראַליזירטער האַנדלונג אַ ייִדישן קאָלאָריט. 
 אמת, האָבן די אומלעגאַלע פּורים־שפּילן פֿון יענער צײַט אָפּגעשפּיגלט געוואָרן אין דער ייִדישער ליטעראַטור. מע קאָן דערמאָנען גענאַדי עסטרײַכס דערציילונג «מאָסקווער פּורים־שפּילן», וועלכע האָט געגעבן דעם טיטל אַ גאַנצער זאַמלונג פֿון זײַנע דערציילונגען («דרײַ שוועסטער», אָקספֿאָרד, 1993). דווקא פֿון אָט די ווידעראויפֿגעשטעלטע דורכן ציוניסטישן אַנדערגראַונד פּורים־שפּילן הייבט זיך אָן די איצטיקע טראַדיציע פֿון דעם רוסיש־שפּראַכיקן פּורים־שפּיל אינעם געוועזענעם ראַטן־פֿאַרבאַנד. 
 די הילע פֿון משה בערעגאָווסקיס בוך 
 אָבער אויך דער טראַדיציאָנעלער, געבויערענער אינעם מיטלאַלטער פּורים־שפּיל האָט געפֿונען אינעם 20טן יאָרהונדערט אַן אָפּשפּיגלונג אין דער ייִדישער ליטעראַטור. גיכער אפֿילו ניט קיין אָפּשפּיגלונג, נאָר אַ המשך. עס גייט אַ רייד וועגן דעם בוך פֿונעם באַרימטן דיכטער איציק מאַנגער (1901 – 1969) «מגילה־לידער». עס איז צום ערשטן מאָל דערשינען אין וואַרשע אין 1936 און זינט דעמאָלט נאָך פֿיל מאָל אַרויסגעגעבן געוואָרן סײַ אויף ייִדיש, סײַ אין איבערזעצונגען אין אַנדערע שפּראַכן. פֿון די פֿאַרהעלטנישמעסיק נאָענטע בײַשפּילן קאָן מען דערמאָנען די צוויי־שפּראַכיקע (אָריגינאַל מיט אַ העברעיִשער איבערזעצונג) קאָמענטירטע (אויף העברעיִש) אויפֿלאַגע, וועלכע איז דערשינען אין תּל־אָבֿיבֿ אין 2010. 
 איציק מאַנגערס «מגילה־לידער» — דאָס איז אַ פֿולווערטיקער פּורים־שפּיל, וועלכער איז אָנגעשריבן דורך אַ גרויסן פּאָעט, וועלכער איז דערצו געווען אַ גרויסער בקי אינעם ייִדישן פֿאָלקלאָר און אין געשיכטע פֿונעם ייִדישן טעאַטער. אַזוי ווי אין מדינת־ישֹראל, וווּ דער פּאָעט האָט פֿאַרבראַכט זײַנע לעצטע יאָרן, האָט די לעבעדיקע טראַדיציע פֿון פּורים־שפּילן, ווי ס’איז שוין געזאָגט געוואָרן, זיך ניט אָפּגעהיט, האָט מען אין גאַסן, שילן און פּריוואַטע דירות «מגילה־לידער» דאָרט ניט געשטעלט. אָנשטאָט דעם זײַנען «מגילה־לידער» ניט איין מאָל אויפֿגעפֿירט געוואָרן אין ישֹראל אויף בינעס פֿון פּראָפֿעסיאָנעלע טעאַטערס אויף ייִדיש און אויף העברעיִש. אַן עכטע דערשײַנונג אינעם קולטור־לעבן פֿון דער ייִדישער מלוכה איז געוואָרן דער מיוזיקל נאָך «מגילה־לידער», אָנגעשריבענער דורכן ישֹראלדיקן רעזשיסער שמואל בונים, וועלכער האָט פּערזענלעך געקענט איציק מאַנגערן. די מוזיק האָט פֿאַרפֿאַסט דער באַרימטער ישֹראלדיקער קאָמפּאָזיטאָר דובי זעלצער. צום ערשטן מאָל איז דער דאָזיקער מיוזיקל געשטעלט געוואָרן אין 1965 אינעם יפֿוער קלוב «כאַמאַם», וועלכער עקזיסטירט ניט מער. אָבער אויך איצט, אַדאַנק יוטיוב, קאָנען בלנים זען און הערן אויסצוגן פֿון אים. 
 וועלוול טשערנין 
 
 &nbsp; 
 
 &nbsp; 
 