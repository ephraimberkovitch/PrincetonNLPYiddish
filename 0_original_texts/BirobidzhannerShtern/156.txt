
                       חיים לעווין (1907 – 1942) — דיכטער. געבוירן אין האָמעל. אָנהייב 1920ער יאָרן האָט ער זיך געלערנט אין האָמעלער ייִדישן פּעדאַגאָגישן טעכניקום, שפּעטער אין מינסקער ייִדישן פּעדאַגאָגישן טעכניקום. אין מינסק האָט ער דעביוטירט מיט לידער און דערציילונגען אין דער ייִדישער פּרעסע. שוין אין ערשטן נומער פֿונעם זשורנאַל ״שטערן״ (מינסק, 1925) האָט ער פֿאַרעפֿנטלעכט אַ דערציילונג ״פֿערצן״, און אין צווייטן איז ער פֿאָרגעשטעלט מיט אויסצוגן פֿון אַ גרויסער פּאָעמע ״הירש לעקערט״. אין 4טן נומער פֿונעם זשורנאַל (1926) דרוקט זיך זײַנער אַ ציקל ״לידער פֿון שוואַרצן באַנד, געווידמעט דעם רוסישן פּאָעט סערגיי יעסענין, און דאָרטן געפֿינט מען די שורות, וועלכע זײַנען שפּעטער נישט איין מאָל ציטירט געוואָרן אין די ייִדישע צײַטונגען און זשורנאַלן: ״אויב שוין די בלינדע רו דערקענען – פֿאַרגיין מיט אויפֿגערוישטן האַרצן, איז נישט ווי דו, סערגיי יעסענין, נאָר גלײַך נאָך דיר, מײַן אָשר שוואַרצמאַן״. 
 ח. לעווין האָט געלעבט אין האָמעל, אָדעס, לענינגראַד און ביראָבידזשאַן. אין 1937 מאַכט ער דורך אַ נסיעה אין אַרקטיק אויפֿן אײַזשפּאַלטער ״יערמאַק״ און דרוקט אַ סעריע רעפּאָרטאַזשן פֿון דער עקספּעדיציע אין דער ייִדישער און רוסישער פּרעסע. אַ העלדיש קאַפּיטל אין זײַן לעבן איז געווען ביראָבידזשאַן, וווּהין ער איז געקומען מיט די ערשטע עשעלאָנען פֿון די ייִדישע איבערוואַנדערער. שוין אין ערשטן נומער פֿון ״ביראָבידזשאַנער שטערן״ (30 אָקטאָבער, 1930) דרוקט זיך זײַן ליד ״האָסטו געזען?״, געווידמעט דער טײַגע־נאַטור. אָבער אין ביראָבידזשאַן האָט דער דיכטער זיך נישט פֿאַרהאַלטן. די צווייטע וועלט־מלחמה האָט אים געטראָפֿן אין לענינגראַד, וווּ ער האָט געאַרבעט ווי אַ זשורנאַליסט אין דער אָרטיקער צײַטונג ״סאָוועטסקאַיאַ באַלטיקאַ״. אין 1941 האָט ער הינטער־אויגיק פֿאַרענדיקט דעם ליטעראַטור־פֿאַקולטעט פֿונעם פּעדאַגאָגישן הערצען־אינסטיטוט. לויט אייניקע ידיעות, איז ער אין 1942 בעת דער לענינגראַדער בלאָקאַדע געשטאָרבן אין מיליטערישן שפּיטאָל. 
 (פֿונעם ״לעקסיקאָן פֿון ייִדישע שרײַבער אין ראַטן־פֿאַרבאַנד״) 
  
 חיים לעווין 
 האָסטו געזען? 
  
 האָסטו געזען? 
 אין וואָגל פֿון יונגהאַרבסט 
 אַ הירש אַ כינגאַנער, 
 וואָס טאַפּט מיט די הערנער דעם וועג־ווינט 
 פֿון בערג צו דער נידער, 
 און קומט אָן מיט פֿאָרכט און מיט ציטער 
 צום לויטערן שטראָם פֿון בידזשאַן? 
 
  האָסטו געזען? 
 בורשטינענע טרערן 
 אויף שטאַמען פֿון צעדערס — 
 אָ, שטאַלטיקער צעדער, 
 דו, לעצטער אין וואַלדהיים! 
 אָ, שטאַלטיקער צעדער 
 אין זומפּיקן וואַלגער, 
 מיט וואָרצלען צום הימל, 
 אַזוי ווי פֿאַרבראָכענע פֿינגער 
 אין לעצטן געבעט!.. 
 
  און היימען אין וואַלדהיים, 
 און מײַליקע בייטן, 
 און פֿעלדער, 
 און הירשן, 
 און צעדערס, 
 און בערג — 
 און בענטשונג די טויזנטער הענט, 
 וואָס ברעכן די גרינע, די טײַגישע ווענט, 
 און בלוטיקן האַרטע און ברוינע — ניט מיד, 
 און היילן די וווּנדן פֿון וועלדערנע וועגן 
 מיט שטיין און מיט שטאָל און מיט טריט — 
 האָסט עס געזען! 
 (פֿון ״ביראָבידזשאַנער שטערן״, 
 &nbsp;30 אָקטאָבער, 1930) 
                