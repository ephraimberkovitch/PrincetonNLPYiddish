
                     צו אַזאַרטשפּילן איז אונדזער ייִדישע באַציִונג תּמיד געווען נעגאַטיוו. פֿאַראַן פֿאַרשידענע אַרגומענטן, אָבער אַלע רעליגיעזע אויטאָריטעטן קומען צום אויספֿיר, אַז דאָס איז אַ זינד.    
  פֿון דעסט וועגן זײַנען די אַזאַרטשפּילן געווען צעשפּרייט אין דער ייִדישער סבֿיבֿה. דער דיכטער פֿון 15טן י’’ה שמואל בן משה הוגרלן (האָגערלין) שילדערט זיי זייער בולט און פֿאַרביק אין זײַן סאַטירישער ליד ‘’על השֹחוק’’ (‘’וועגן דעם שפּילן’’), געשריבן אויף צוויי שפּראַכן, העברעיִש און ייִדיש. אין דער לעצטער סטראָפֿע זאָגט דער מחבר, אַז ער וויל אויפֿהערן צו שפּילן און 
 גענצליך אין גאָטש הוט, 
 זאָ מאג איך בלייבן וואהל ביהוט, 
 דש גיב מיר גאָט צו גוט. 
 (אין גאַנצן אויף גאָטס השגחה, 
 אַזוי קען איך זײַן גוט באַשיצט, 
 זאָל גאָט געבן דאָס מיר צום וווילזײַן.) 
 די דאָזיקע דידאַקטישע ליד שטעלט מיט זיך פֿאָר אַ וואָרענונג, אָבער ס’איז קלאָר, אַז דער פּאָעט איז געווען באַקאַנט מיט די אַזאַרטשפּילן ניט נאָר טעאָרעטיש. 
 גאָר אַן אַנדערע באַציִונג איז געווען צו לאָגישע שפּילן, וווּ דער רעזולטאַט הענגט אָפּ ניט פֿון צופֿעליקייט, נאָר פֿון דעם שפּילערס קענטענישן און אויפֿמערקזאַמקייט. מע קען ניט זאָגן, אַז רבנים און צדיקים האָבן שטאַרק געשטיצט אַזעלכע שפּילן, נאָר קיין אַסורים זײַנען אויך ניט געווען. שאָך האָט זיך שוין לאַנג צעשפּרייט צווישן ייִדן זייער ברייט. סע האָבן געשפּילט סײַ וועלטלעכע, סײַ פֿרומע, ווײַל דאָס איז געווען איינע פֿון ווייניקע דערלויבטע פֿאַרווײַלונגען. איז ניט מאָדנע, אַז דער ערשטער וועלט־טשעמפּיאָן איז געוואָרן ווילהעלם שטייניץ, געבוירן אין אַ ייִדישער משפּחה. נאָך אים איז געקומען אַ גאַנצע פּלעיאַדע מערקווירדיקע שאַכמאַטיסטן: עמנואל לאַסקער, דוד יאַנאָווסקי, עקיבֿא רובינשטיין, אַהרן נימצאָוויטש, סאַוועלי טאַרטאַקאָווער, הערש ראָטלעווי און אַ סך אַנדערע. 
 ‘’דאָס ערשטע יודישע שאַך־לעהרבוך’’ איז דערשינען נאָר אין 1917 אין וואַרשע. מסתּמא איז דאָס אין דער אמתן דער ערשטער שאָך־לערנבוך אויף ייִדיש. די מחברים ח. ענדעוועלט און ש. ווײַסבלאַט שרײַבן אין דער פֿאָררעדע: ‘’אונזער פֿאָלק איז גוט בעקאַנט דאָס אינטעלעקטועלע שאַך־שפּיעל, דערום האָט דער יודישער שאַך־ליטעראַטור־מאַנגעל אונז גענויט אַרויסצוגעבן דאָס דאָזיגע וויכטיגע לעהרבוך’’. 
 ווי מע קען זען נאָך דער ציטאַטע, איז דאָס ביכל אָנגעשריבן זייער דײַטשמעריש, און די מחברים לייגן פֿאָר דײַטשישע נעמען פֿאַר די פֿיגורן אָנשטאָט ייִדישע פֿאָלקסטימלעכע, וואָס זיי, די מחברים, ברענגען אויך. אַ מלך, אַ מלכּה און אַ ראָך הייסן אַזוי ווי איצט, און די מחברים רופֿן זיי אָן ‘’קעניג’’, ‘’דאַמע’’ און ‘’טורם’’. אַגבֿ, דער נאָמען ‘’ראָך’’ איז ציקאַווע. ער שטאַמט פֿון אינדישן וואָרט מיטן באַטײַט ‘’קאַמף־וואָגן’’ און איז געקומען קיין אייראָפּע דורך פּערסיש אָדער אַראַביש. נאָר אין די אייראָפּעיִשע שפּראַכן, וואָס ייִדיש האָט מיט זיי קאָנטאַקטירט, הייסט די פֿיגור מיט פֿאַרשידענע ווערטער, וואָס ס’הייסן ‘’שיף’’ – אין רוסיש און ווײַסרוסיש אָדער ‘’טורעם’’ – אין אוקראַיִניש, פּויליש, רומעניש, דײַטש א’’אַ. 
 די פֿיגור, וואָס ס’הייסט איצט מיטן דײַטשמערישן וואָרט ‘’לויפֿער’’, ווי די מחברים לייגן פֿאָר, האָט דעמלט געהייסן ‘’זקן’’. מאָדנע, אַז די גיכע, ווײַטשיסנדיקע פֿיגור האָט געהאַט אַזאַ נאָמען. דאָס איז אפֿשר אַ ירושה פֿון שאַטראַנדזש, וווּ אַ העלפֿאַנד איז געווען אַ שוואַכע, פּאַמעלעכע פֿיגור און געגאַנגען נאָר אויף צוויי פֿעלדער דיאַגאָנאַל. 
 אַ פֿערד האָט געהייסן אויך ‘’ריטער’’, און די מחברים לייגן פֿאָר דאָס וואָרט ‘’שפּרינגער’’. 
 און אַ פּעשקע האָט דעמלט געהייסן ‘’פֿענדל’’. דאָס איז מסתּמא אַ דימינוטיוו פֿון ‘’פֿאָן’’, ניט פֿון ‘’פֿאַן’’. אַזאַ נאָמען איז אויך אויסערגעוויינלעך. זי רופֿט מען אָן אין אַנדערע שפּראַכן ‘’זעלנער’’ אָדער ‘’פּויער’’. די מחברים רופֿן אָן די פֿיגור ‘’בויער’’,ווײַל דאָס וואָרט ‘’פּויער’’ קלינגט ‘’באַוער’’ אין דײַטש, נאָר אַזאַ נאָמען איז פֿאַר ייִדיש ניט פּאַסיק. 
 דאַמקעס זײַנען געווען פּאָפּולער אויך. דער באַרימטער שרײַבער למד שאַפּיראָ שילדערט די שפּיל אין זײַן דערציילונג ‘’די ייִדישע מלוכה’’: 
 
 מיט צעשפּרייטע פֿינגער פֿון דער לינקער האַנט האָט ער דאָס סאַמעטענע קעפּל אַרויפֿגערוקט פֿונעם נאַקן צו דער קרוין פֿון קאָפּ, און מיט דער רעכטער האָט ער מיט אַ ברייטן זשעסט אַריבערגעשטעלט אַ ‘’ציגל’’ און געמאַכט איינעם פֿון די שלעכטע גענג, מיט וועלכע ער האָט זיך אויסגעצייכנט. 
 – איר זענט אַ וויסטער קאַליקע! – האָט אים מנחם געלויבט און אים אָן רחמנות באַשטראָפֿט פֿאַרן פֿאַלשן שריט. 
 – הההררר! געהערט – שוין געהערט – מיינסט, ביסט קליגער פֿון דער גאַנצער וועלט – הההררר! 
 ער האָט זיך נישט גענומען צום האַרצן. אַדרבה, עס האָט אויסגעזען, ווי דער חורבן, וואָס דער געגנער האָט אָנגעמאַכט אין זײַן לאַגער, וואָלט אים שטאַרק אַמוזירט. ער האָט געהירזשעט, זיך געוואָרפֿן פֿון איין זײַט ברעט צו דער צווייטער און געמאַכט איין גאַנג ערגער פֿון אַנדערן. אַזוי האָט ער געשפּילט”. 
 
    דער ערשטער וועלט־טשעמפּיאָן איז געוואָרן ווילהעלם שטייניץ  en.chessbase.co  
 ל אָמיר דערמאָנען נאָך איין שפּיל, וואָס ס’שטעלט מיט זיך פֿאָר אַ געמיש פֿון שאָך און דאַמקעס. זי האָט אויסגעטראַכט דער באַוווּסטער אַמעריקאַנער מאַטעמאַטיקער סאָלאָמאָן וואָלף גאָלאָמב (1932– 2016). ער האָט פֿאַרעפֿנטלעכט די כּללים אין 1948, ווען ער איז געווען זעכצן יאָר אַלט. זײַן שפּיל האָט ער אָנגערופֿן ‘’טשעסקערס’’ פֿון די ענגלישע ווערטער ‘’טשעס’’ (שאָך) און ‘’טשעקערס’’ (דאַמקעס). אין רוסלאַנד איז מען געוואָר געוואָרן וועגן דער שפּיל אַ דאַנק מאַרטין גאַרדנערס בוך ‘’מאַטעמאַטישע נאָוועלעס’’. דער איבערזעצער האָט שאַרפֿזיניק איבערגעזעצט אויף רוסיש דאָס וואָרט ‘’טשעסקערס’’ ווי ‘’שאַשמאַטי’’. אויף ייִדיש קען מען מסתּמא אָנרופֿן די שפּיל ‘’שאָכקעס’’. 
 די כּללים זײַנען גענוג פּראָסט. מע שפּילט נאָר אויף שוואַרצע פֿעלדער. אַ יעדער שפּילער האָט אַכט 
   winners-auctions.com  
 שטיינער, איין לויפֿער, איין קעמל און צוויי מלכים. דער שטיין גייט און שלאָגט ווי אַ שטיין אין דאַמקעס. דער לויפֿער גייט און שלאָגט ווי אַ לויפֿער אין שאָך. דער קעמל גייט אויף צוויי פֿעלדער אָרטאָגאָנאַל און דערנאָך אויף איין פֿעלד דיאַגאָנאַל, ד’’ה ווי אַ פֿערד אין שאָך, נאָר אויף איין פֿעלד ווײַטער, כּדי צו בלײַבן אויף די שוואַרצע פֿעלדער, און ער שפּרינגט איבער זײַנע אייגענע אָדער פֿײַנדלעכע פֿיגורן. דער מלך גייט אויף איין פֿעלד דיאַגאָנאַל פֿאָרויס אָדער צוריק און שלאָגט ווי אַ שטיין. אויף דער לעצטער האָריזאָנטאַל ווערט דער שטיין פֿאַרוואַנדלט אין אַ לויפֿער, אַ קעמל אָדער אַ מלך. דער שטיין און דער מלך מוזן שלאָגן, דער לויפֿער און דער קעמל – ניט, נאָר אויב מע קען נעמען איינצײַטיק ווי אין דאַמקעס, ד’’ה מיטן שטיין אָדער מיטן מלך, און ווי אין שאָך, ד’’ה מיטן לויפֿער אָדער מיטן קעמל, מעג מען אויסקלײַבן אַ באַליביקן וועג. פֿאַרן געווינען דאַרף מען נעמען אַלע פֿײַנדלעכע מלכים. 
 די שפּיל איז פּשוטער און דינאַמישער ווי שאָך, נאָר זי איז גוט באַלאַנסירט און האָט רײַכע סטראַטעגישע און טאַקטישע מיגלעכקייטן. רעמיִען קומען אויס זעלטן. אַ שאָד, אַז די שפּיל איז ווייניק פּאָפּולער, און קיין טורנירן זײַנען ניטאָ. 
 פֿאַראַן טויזנטער שפּילן אויף דער ברעט, סײַ אַלטע, טראַדיציאָנעלע, סײַ נײַע. כּדי ניט נאָר צו באַשרײַבן, נאָר כאָטשבי איבערצורעכענען זיי אַלע, דאַרף מען הונדערטער זײַטן, אויב דאָס איז מיגלעך בכלל. נאָר זייער צאָל גופֿא ווײַזט, אַז שפּיל איז זייער אַ וויכטיקע זאַך. 
 
  &nbsp;ישֹראל נעקראַסאָוו  
                