
 
 דער 19טער אַפּריל איז די אומפֿאַרגעסטלעכע דאַטע צו דערמאָנען און געדענקען דעם העלדישן װידערשטאַנד פֿון די ייִדן אין געטאָס און לאַגערן. 
 אין אָנדענק פֿונעם אױפֿשטאַנד אין װאַרשעװער געטאָ פּרעזענטירט די פֿאָלקסבינע די אָנלײַן־פֿאָרלײענונג פֿון חוה ראָזענפֿאַרבס פּיעסע ״דער פֿױגל פֿון געטאָ״ אױף ייִדיש, װאָס מע קען זען בחינם פֿונעם 18טן ביזן 22סטן אַפּריל אויפֿן וועבזײַטל פֿונעם טעאַטער. 
 אַ סך ליטעראַרישע װערק האָט מען אָנגעשריבן װעגן קעמפֿערס אין געטאָס און קאָנצענטראַציע־לאַגערן. אײנע פֿון די װיכטיקסטע פֿון זײ געהערן דער אָנגעזעענער 
 חוה ראָזענפֿאַרב 
 ייִדישער שרײַבערין חוה ראָזענפֿאַרב (1923 – 2011), װעלכע איז אַליין געווען און לאָדזשער געטאָ און האָט געשאַפֿן אַ מאָנומענטאַל װערק ״דער בױם פֿון לעבן״, אַ טרילאָגע. צװישן אירע װערק װעגן דעם חורבן איז פֿאַראַן די פּיעסע ״דער פֿױגל פֿון געטאָ״, װאָס די מחברטע האָט געװידמעט דעם קעמפֿער פֿון װילנער געטאָ איציק װיטענבעגן. דאָס איז אַגבֿ איר אײנציקע פּיעסע. מע האָט זי אַרױסגעגעבן אין 1958 און געשטעלט אױף העברעיִש און ענגליש, אָבער קײן מאָל ניט אױף ייִדיש. 
 די מחברטע שרײַבט איִנעם אַרײַנפֿיר צו דער פּיעסע: 
 ״… אַז איך האָב װעגן אים (איציק װיטענבערג – נ.ב.) דאָס ערשטע מאָל געלײענט, האָט ער מיך רוען ניט געלאָזט… איך האָב דערזען פֿאַר זיך אַ גרױסע, טראַגישע פֿיגור, װאָס האָט מיט איר חלום … און טאַט… דורכגעריסן דעם געװעב פֿון אירע טעג און זיך אײַנגעשניטן אין דער אײביקײט, װי אַ מעטעאָר שנײַדט זיך אײַן אין דער בלױקײט פֿון הימל״. 
 איציק װיטענבערג איז געװען דער העלדישער קאָמאַנדיר פֿון דער פֿאַראײניקטער פּאַרטיזאַנער־אָרגאַניזאַציע (פֿפּ״אָ) אין װילנער געטאָ. מע האָט אים אַרעסטירט דעם 15טן יולי 1943, אָבער די באַװאָפֿנטע גרופּע פֿון דער פּאַרטיזאַנער־אָרגאַניזאַציע האָט אים אָפּגעשלאָגן. די ״געסטאָפּאָ״ האָט געפֿאָדערט, װיטענבערג זאָל זיך אונטערגעבן, און טאָמער ניט, װעט מען ליקװידירן די גאַנצע געטאָ מיט כּמעט 20000 אײַנװױנער. עס האָט זיך געשאַפֿן אַ טראַגישע סיטואַציע און כּדי צו ראַטעװען די ייִדן פֿון װילנער געטאָ, האָט װיטענבערג זיך אונטערגעגעבן. 
 אַבֿרהם סוצקעװער האָט אָנגעשריבן אין זײַן בוך ״פֿון װילנער געטאָ״, אַז אױפֿן פֿאַרהער אין ״געסטאַפּאָ״ האָט װיטענבערג ניט געשפּאָלטן דאָס מױל און אױף מאָרגן איז דער 36־יאָריקער איציק געװען טױט. ער איז תּיכּף געװאָרן אַ העלד פֿון װילנער געטאָ. שמערקע קאַטשערגינסקי האָט אים געװידמעט דאָס ליד, װאָס הײסט ״איציק װיטענבערג״: 
 
 ס’ליגט ערגעץ פֿאַרטײַעט, 
 ס’ליגט ערגעץ פֿאַרטײַעט 
 דער פֿײַנד, װי אַ חיה 
 דער מאַוזער ער װאַכט אין מײַן האַנט; 
 נאָר פּלוצעם — געשטאַפּאָ! 
 מע פֿירט אַ געשמידטן 
 דורך פֿינסטערניש דעם קאָמענדאַנט. 
 
 די נאַכט האָט מיט בליצן 
 דאָס געטאָ צעריסן: 
 געפֿאַר! — שרײַט אַ טױער, אַ װאַנט 
 חבֿרים געטרײַע 
 פֿון קײטן באַפֿרײַען, 
 פֿאַרשװינדן מיט דעם קאָמענדאַנט… 
 
 די נאַכט איז פֿאַרפֿלױגן, 
 דער טױט — פֿאַר די אױגן 
 דאָס געטאָ עס פֿיבערט אין בראַנד; 
 אין אומרו דאָס געטאָ — 
 עס דראָט די געשטאַפּאָ: 
 טױט, אָדער דעם קאָטענדאַנט! 
 
 געזאָגט האָט דאַן איציק 
 און דורך, װי אַ בליץ איז: 
 — איך װיל ניט, איר זאָלט צוליב מיר 
 דאַרפֿן דאָס לעבן 
 דעם שׂונא אָפּגעבן!… 
 צום טױט גײט שטאָלץ דער קאָמאַנדיר. 
 
 ליגט װידער פֿאַרטײַעט 
 דער פֿײַנד, װי אַ חיה, 
 װאַכסט װידער מײַן מאַוזער אין האַנט: 
 איצט ביסט מיר טײַער 
 זײַ דו מײַן באַפֿרײַער, 
 זײַ דו איצטער מײַן קאָמענדאַנט! 
 
 דאָס ליד ווערט געזונגען אויפֿן מאָטיוו פֿונעם באַקאַנטן סאָװעטישן ליד ״פּאַרטיזאַן זשעלעזניאַק״, קאָמפּאָזיטאָר מאַטװײ בלאַנטער. דאָס ליד איז אַ טײל פֿון דער פֿאָרלײענונג, מע קען עס דאָ הערן אין אויספֿירונג פֿונעם באַקאַנטן זינגער און אַקטיאָר דניאל קאַהן. צװישן די אַקטיאָרן, װעלכע זײַנען פֿאַרנומען אין אָנלײַן־פֿאָרלײענונג זײַנען אַבֿי האָפֿמאַן, מאָטל דידנער, חײם װאָלף, לאַה קאַליש, אַבֿרהם מלאָטעק, מיכל יאַשינסקי און אַנדערע. 
 די פֿאָרלייענונג איז אַ טייל פֿון אַן אָנלײַן־פֿעסטיוואַל געווידמעט די ווערק פֿון ייִדישע דראַמאַטורגינס. די סעריע, אָרגאַניזירט דורך דער פֿאָלקסבינעס ליטעראַרישער עצה־געבערין סאַבינע ברוקנער, וועט אַרײַננעמען פּיעסעס פֿון קאַדיע מאָלאָדאָווסקי, מאַריע לערנער און מרים קאַרפּילאָוו. 
 
 ניקאָלײַ באָראָדולין 
 
 The Bird of The Ghetto 
 
 https://www.yadvashem.org/yv/en/exhibitions/music/itsik-vitnberg.asp 
 
 