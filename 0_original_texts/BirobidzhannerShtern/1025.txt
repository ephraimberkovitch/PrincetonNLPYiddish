
 
 ״תּאווה, נקמה, ראָמאַנטישע אויסברוכן און אומגעטרײַשאַפֿט, טרוימען וועגן באַרימקייט און שטרעבונג צו זעלבסטפֿאַרניכטונג —&nbsp; ״מעווע״ (1895) איז נאָך קיין מאָל ניט געווען אַזוי אַקטועל״. דער ישֹראלדיקער טעאַטער ״גשר״ האָט אײַנגעשלאָסן אין זײַן רעפּערטואַר אַ ספּעקטאַקל לויט אַנטאָן טשעכאָווס באַוווּסטער פּיעסע. 
 די פּרעמיערע איז פֿאָרגעקומען דעם 11טן סעפּטעמבער. אויף העברעיש האָט דעם טעקסט איבערגעזעצט רועי חן. דער רעזשיסער פֿונעם ספּעקטאַקל איז יאיר שערמאַן. ער איז געבוירן געוואָרן אין די פֿש״אַ, איז אויפֿגעוואַקסן אין ירושלים, וווינט אין תּל־אָבֿיבֿ. אין 2016 האָט ער באַקומען די פּרעמיע ״רעזשיסער פֿון אַ יאָר״. 
 דער ספּעקטאַקל גייט צוויי שעה און 40 מינוט, מיט איין אַנטראַקט. פֿאַר ישֹראל איז דאָס צו לאַנג, אָבער אַלע צושויער זײַנען געזעסן שטיל, ווײַל זיי אַלע זײַנען געווען אַבסאָלוט באַצויבערט מיט דער אויפֿפֿירונג. איך בין זיכער, אַז דער ספּעקטאַקל וועט בלײַבן אינעם רעפּערטואַר פֿון ״גשר״ נאָך אויף לאַנג. 
 צום ערשטן מאָל האָט מען באַוויזן טשעכאָווס ״מעווע״ דעם 17טן אָקטאָבער 1896 אין אַלעקסאַנדרינסקי טעאַטער אין סאַנקט־פּעטערבורג — און דאָס איז געווען אַ פֿולער דורכפֿאַל. אין צוויי יאָר אַרום, אין דעצעמבער 1898, האָט מען אויפֿגעפֿירט ״מעווע״ אינעם מאָסקווער קינסטלערישן טעאַטער. סטאַניסלאַווסקי האָט זיך דערמאָנט, אַז אַקטיאָרן האָבן געשמעקט מיט וואַלעריאַן־טראָפּנס, אָבער דאָס מאָל איז די אויפֿפֿירונג געווען אַ דערפֿאָלג. 
 ס׳איז טשיקאַווע, אַז אַנטאָן טשעכאָוו און בנימין זאבֿ הערצל זײַנען ביידע געבוירן געוואָרן אין 1860 און זײַנען געשטאָרבן אין 1904. אַיינער האָט פֿאָרויסגעזען די בילדונג פֿון מדינת־ישֹראל מיט דער פּינקטלעכקייט ביז אַ יאָר, דער אַנדערער האָט געגלייבט, אַז אין צוקונפֿט וועט די מענטשהייט דערגרייכן דעם אידעאַל פֿון עקזיסטענץ. 
 
 עמנואל חריש, רחובֿות 
 