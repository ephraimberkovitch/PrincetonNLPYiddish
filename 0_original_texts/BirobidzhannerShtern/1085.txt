
 אין דעם חיבּור דערצייל איך וועגן רײַזעס, וואָס איך האָב אונטערגענועמן בעצמי־ובֿכּבֿודי, הגם דערציילן וועגן זיי וועל איך פֿון דער דריטער פּערזאָן, פֿון בנינינס נאָמען. 
 דאָס אויסקלײַבן דעם נאָמען בנימין פֿאַרן הויפּט־פּערסאָנאַזש איז אוודאי ניט צופֿעליק. דער ענין איז ניט בלויז אין דעם, וואָס אַזאַ מאַיעסטעטישער טיטל דערמעגלעכט דערמאָנען אַן איבעריק מאָל וועגן ר’ בנימין פֿון טודעלע, ר’ ישׂראל פֿון פֿאַלדישעני מיט דער צונעמעניש “בנימין השני”, מענדעלעס ר’ בנימין השלישי פֿון טונעיאַדעווקע און אַזש צוויי העלדן, וואָס האָבן געהייסן בנימין הרבֿיעי – צבֿי פּרייגערזאָנס און דעם טונקעלערס, ווי אויך צו שטעלן דעם דאָזיקן חיבּיר בײַ מײַן גאַנצער באַשיידנקייט אין איין ריי מיט די חיבּורים פֿון אָדער וועגן אָט די פֿריִערדיקע בנימינס. דער פֿאַקט, וואָס מע רופֿט מיך וועלוול, האָט אויך אָפּגעשפּילט דאָ אַ געוויסע ראָלע. וועלוול דאָס איז וואָלף און אַ וואָלף איז, ווי באַוווּסט, דער סימבאָל פֿונעם שבֿט בנימין. הייסט עס, בין איך אויך אין אַ געוויסן זין בנימין. 
 איצט, אַז דער ענין מיטן טיטל איז קלאָר, מעג איך זאָגן וועגן די סיבות, וועלכע האָבן מיך באַוועגט צום שרײַבן די דאָזיקע רײַזע־נאָטיצן. בײַ הײַנטיקע צײַטן ווערן דאָס רובֿ רײַזעס דורכגעמאַכט אינעם ווירטואַלן רוים. מע איז צו דעם אַזוי צוגעוווינט, אַז מע פֿאַרגעסט אָפֿטמאָל, אַז עס איז דאָ אויך די רעאַלע וועלט מיט איר צײַט און רוים, און אָט דער רעאַלער רוים איז אומגעהויער גרויס. אין אים באַוועגן זיך – בײַ זעלטענע אויסנאַמען – נאָר כלערליי פּראָפֿעסיאָנאַלן, וועלכע מוזן אַרויסגיין אינעם רעאַלן קאָסמאָס כדי אויספֿילן זייערע פּראָפֿעסיאָנעלע פֿליכטן. צוליב פּרנסה, אַזוי צו זאָגן. מע איז צו דעם צוגעוווינט, און אַזוי איז עס, טראָץ דעם, וואָס די רײַזעס אינעם קאָסמאָס זײַנען געוואָרן אַ סך ביליקער און, אויב זאָגן דעם אמת, אַ סך ווייניקער געפֿערלעך זינט מע האָט אַנטוויקלט טעכנאָלאָגיעס, וועלכע דערמעגלעכן הערשן איבער גראַוויטאַציע. און פֿאָרט תּמיד בלײַבט אַ שאַנס אויף אַן אומדערוואַרטער סכּנה. קיין הונדערט־פּראָצענטיקע זיכערהייט איז אינעם רעאַלן רוים ניטאָ. 
 דער עיקרשט צוליב דעם, שוין אָפּגערעדט וועגן אָפּוועזנהייט פֿון אַנטשפּרעכיקער פּראָפֿעסיאָנעלער קוואַליפֿיקאַציע, ווערן שיער ניט אַלע קאָסמאָס־רײַזעס אונטערגענומען הײַנט־צו־טאָג אינעם ווירטואַלן רוים. אָבער הינטער יעדער איינער פֿון די מיליאַסן ווירטואַלע רײַזעס מוז שטיין אַ רעאַלע רײַזע. כאָטשבי איינע. זי און נאָר זי גיט צו מיט אירע רעאַלע לעבנסדערפֿאַרונגען אַ ווירקלעכקייט און אַ ממשותדיקייט אָט די אַלע ווירטואַלע רײַזעס. מיט אַנדערע ווערטער, מוז עמעצער דורכצומאַכן אין ווירקלעכקייט, אויף דער וואָר, אַזוי צו זאָגן, די אַלע אומגעהויער לאַנגע וועגן, כדי אַנדערע מענטשן זאָלן קענען רײַזן איבער די ווירטואַלע רחבֿותן, זענענדיק זיכער, אַז זייערע רײַזעס זײַנען אַנטשפּרעכיק דעם אמת אין דער פֿולער מאָס, מיט אַלע פּיטשעווקעס, אָדער זיי זײַנען כלומרשט אפֿילו בעסער. 
 צוליב דעם איז דאָ אַזאַ פֿאַך – רײַזנדער. און איך בין אַ רײַזנדער. דאָס איז ניט קיין געוויינלעכער פֿאַך. ס’איז ניט גענוג אויסלערנען פֿון אל’’ף ביזן תּ’’ו טעכנישע כאַראַקטעריסטיקעס פֿון דער מלאכה כדי ווערן אַ רײַזנדער. מע מוז האָבן צו דעם ניט בלויז אַ נטיה און אַ טאַלאַנט – עס זײַנען דאָ אויך אַנדערע פֿאַכן, וועלכע פֿאָדערן אַ נטיה און אַ טאַלאַנט. צו זײַן אַ רײַזנדער מוז מען האָבן אַ באַזונדערן גײַסטיקן געבוי. אַ רײַזע אינעם רעאַלן רוים איז באַגלייט, ווי איך האָב שוין געזאָגט, מיט רעאַלע סכּנות, סכּנות באַשטענדיקע און אומדערוואַרטע, קליינע און גרויסע. איך וועל ניט איבערטרײַבן, אויב כ’וועל זאָגן, אַז סכּנת־נפֿשות איז אַן אָפֿטער גאַסט בײַם רײַזנדער. דערמאָנט זיך כאָטשבי וועגן מעטעאָריטן־אַטאַקעס. בעת אַ ווירטואַלער רײַזע קיצלט אַזאַ אַטאַקע אײַערע נערוון. דאָס, יאָ. אָבער אינעם ערגסטן פֿאַל, לכל־צרה־שלא־תבֿוא, איז פֿאַראַן די אָפּציע “רעסטאַרט”. און דעם רעסטאַרט קען מען אויסנוצן אַזוי פֿיל מאָל, וויפֿל איר וועט אים באַדאַרפֿן. אָבער אינעם רעאַלן רוים וועט דער רעסטאַרט זײַן בלויז איין מאָל – בשעת תּחית־המתים און ניט פֿריִער. 
 נאָך דער דאָזיקער הקדמה מעג איך אָנהייבן די שילדערונג פֿון בנימינס מסעות, וועלכע זײַנען לענגער אויף ניט צו פֿאַרגלײַכן פֿון אַלע מסעות פֿון די פֿינף פֿריִערדיקע בנימינס צוזאַמען גענומענע. 
 בנימין האָט ליב זײַן אַרבעט. אַניט וואָלט ער אויסגעקליבן אַן אַנדערן פֿאַך. טראָץ אַלע סכּנות און אָפֿטמאָל אומאָנגענעמע אומדערוואַרטקייטן אָדער דווקא צוליב זיי פֿילט ער זייער שאַרף, אַז זײַן גורל איז אַ מיוחד־בּמינו. אים איז באַשערט צו קריגן אוניקאַלע לעבנסדערפֿאַרונגען, וועלכע ווערן צוטריטלעך אַנדערע מענטשן בלויז אַדאַנק אים. אין דער זעלבער צײַט איז ער אַ ממשיך־דרך פֿון די גרויסע רײַזנדער פֿונעם עבֿר. און דווקא אָט דאָס באַזינען זיך ווי אַ ממשיך פֿון אַן אוראַלטער טראַדיציע האָט געבראַכט בינימינען צו דעם, אַז ער באַגרענעצט זיך ניט מיט געוויינלעכע און אפֿילו אָבליגאַטאָרישע פּראָפֿעסיאָנעלע באַריכטן, וועלכע ווערן פֿאַרקריצט דורך עלעקטראָנישע מכשירים לטובֿת יענע, וואָס וועלן דערנאָך רײַזן איבער זײַנע שפּורן אינעם ווירטואַלן רוים. אָפֿט שרײַבט ער אויף אַן אַלטערטימלעכן אופֿן רײַזע־נאָטיצן. פּשוט דורך דער קאָמפּיוטער־קלאַוויאַטור, אַזוי ווי עס האָט, וואַרשײַנלעך, געטאָן נאָך ר’ בנימין פֿון טודעלע. געוויינלעך פֿאַשרײַבט ער זײַנע נאָטיצן אויף לשון־קודש, אַזוי ווי דער זעלבער ר’ בנימין פֿון טודעלע. אָבער אָט דעם פּרק מסעות האָט ער באַשלאָסן אָנשרײַבן אויף ייִדיש צוליב ספּעציפֿיק פֿון אָט דער קאָנקרעטער רײַזע זײַנער: ער האָט באַקומען אַ באַשטעלונג פֿון צערעס אין ראַמען פֿון צוגרייטונגען צו אַ זומער־קורס פֿאַר ייִדיש. 
 ייִדיש איז אים ניט פֿרעמד. ווי יעדער איינער, וואָס איז אויסגעוואַקסן אין ישׂראל, קען בנימין אוודאי אַ סך ייִדישע ווערטער, וועלכע זײַנען אַרײַן אינעם טאָגטעגלעכן עבֿריתּ: שוויצער, פּופּיק, פֿוילע שטיק, געפֿילטע פֿיש, ראָגעלעך, בודקע, ראָגאַטקע, תּכלית (אינעם ייִדישן זין פֿון דעם וואָרט), פֿלאַטפֿוס און דאָס גלײַך און אַזוי ווײַטער. אָבער ניט דאָס מיין איך. אַ ביסל ייִדיש האָט בנימין אײַנגעזאַפּט אין דער היים. ער איז אַן עכטער אשכּנזי. זײַנע זיידעס און באָבעס האָבן גערעדט ייִדיש. ווייסט איר דאָך דעם אַנעקדאָט: ווי עס גייט דאָס לעבן פֿון אַ ייִדן? – ווערט ער געבוירן, מאַכט מען אים ברית. דערנאָך ווערט ער אַ בר־מצווה, דערנאָך האָט ער חתונה, דערנאָך האָט ער קינדער, דערנאָך האָט ער אייניקלעך, דערנאָך רעדט ער ייִדיש און דערנאָך שטאַרבט ער. אפֿילו זײַנע טאַטע־מאַמע האָבן צומאָל גערעדט צווישן זיך אויף ייִדיש, ווען זיי האָבן געוואָלט, אַז בנימין און זײַן שוועסטער זאָלן זיי ניט פֿאַרשטיין. טאַקע צוליב דעם האָבן בנימין און זײַן שוועסטער זיך אויסגעלערנט פֿאַרשטיין מער אָדער ווייניקער, וואָס די טאַטע־מאַמע ריידן. 
 אָבער אויף בנאמנות איז ער ניט זיכער געווען, אַז זײַנע טאַטע־מאַמע און אפֿילו זײַנע זיידעס און באָבעס האָבן קיינמאָל ניט גענומען קיין ווירטואַלן ייִדיש־קורס כדי אַנטשפּרעכן די דערוואַרטונגען אויף דעם געביט. געזעלשאַפֿטס־דרוק אַזוי צו זאָגן. נאָבלעס אָבליזש, ווי עס זאָגן די פֿראַנצויזן. בנימין האָט יעדנפֿאַלס גענומען אַ ווירטואַלן ייִדיש־קורס. אַנדערש וואָלט ער אויך דעם פּרק פֿון זײַנע רײַזע־נאָטיצן אָנגעשריבן אויף לשון־קודש. 
 פֿאָרזעצונג קומט. 
 
 וועלוול טשערנין 
 