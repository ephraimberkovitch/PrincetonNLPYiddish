
 
 דעם 4טן – 6טן אָקטאָבער איז פֿאָרגעקומען דער 24טער יערלעכער סימפּאָזיום פֿאַר ייִדיש־שטודיעס אין דײַטשלאַנד, וועלכן עס האָבן בשותּפֿות אָרגאַניזירט דער דיסלדאָרפֿער אוניווערסיטעט פֿון הײַנריך הײַנע און דער אוניווערסיטעט פֿון טריר. צווישן די אָנטיילנעמער פֿונעם סימפּאָזיום, וואָס איז דורכגעגאַנען אין זום־פֿאָרמאַט צוליב די באַגרענעצונגען אַרויסגערופֿענע דורך דער פּאַנדעמיע פֿון קאָראָנע־ווירוס,זײַנען געווען פֿאָרשער פֿון דער ייִדישער שפּראַך און ליטעראַטור ניט בלויז פֿון פֿאַרשיידענע וויסנשאַפֿטלעכע צענטערס פֿון דײַטשלאַנד, נאָר אויך פֿון האָלאַנד, פֿש’’אַ, ישׂראל און לעטלאַנד. 
 דער סימפּאָזיום פֿאַר ייִדיש־שטודיעס אין דײַטשלאַנד האָט טראַדיציאָנעל צוויי אַרבעטס־שפּראַכן — ייִדיש און דײַטש, און אויף אַזאַ אופֿן בלײַבט ער הײַנט־צו־טאָג למעשׂה דער איינציקער רעגולערער וויסנשאַפֿטלעכער פֿאָרום, וואָס היט ייִדיש אַלס שפּראַך פֿון עפֿנטלעכע וויסנשאַפֿטלעכע אַרויסטרעטונגען און באַהאַנדלונגען. דאָס מאָל זײַנען אויף ייִדיש פֿאָרגעשטעלט געוואָרן פֿאָרטראַגן פֿון קלאַודיע ראָזענצווײַג (בר־אילן אוניווערסיטעט, ישׂראל) “אַ ייִדישע מעשׂה אין גראַמען פֿון ווענעציע”, מאַרק קאַפּלאַן (דאַרטמוט קאַלעדזש, פֿש’’א) “פֿילשפּראַכיקייט אַלס קריטיק אין איציק אייכלס “ר’ הענעך אָדער וואָס טוט מען דאַמיט?””, אלכּסנדרה פּאָליאַן (רעגנסבורגער אוניווערסיטעט, דײַטשלאַנד) “”דער קעניג פֿון לאַמפּעדוזע” אין דעם קאָנטעקסט פֿון פּרץ מאַרקישעס מלחמה־דראַמאַטורגיע”, איציק גאָטעסמאַן (אוניווערסיטעט פֿון טעקסאַס אין אָסטין, פֿש’’אַ) “די פֿאָלק־באַאַרבעטונג פֿון י.י.לינעצקיס און מיכל גאָרדאָנס לידער”, רחל ראָזשאַנסקי (בראַון אוניווערסיטעט, פֿש’’אַ) “רחל אויערבאַך אין ישׂראל: ציוניזם, ייִדישע ליטעראַטור און דער זכּרון פֿון חורבן”, לייזער בורקאָ (אַן אומאָפּהענגיקער פֿאָרשער, פֿש’’אַ) “די פֿאַרלוירענע אונגאַרישקייט פֿון חסידיש ייִדיש”, וועלוול טשערנין (אינסטיטוט פֿאַר אייראָ־אַזיאַטישע ייִדישע שטודיעס, ישׂראל) “די פּראָבלעם פֿון אויטענטישע רייד אין שלום־עליכמס פּיעסע “שווער צו זײַן אַ ייִד”, מאַרטין ווישע (אינסטיטוט פֿאַר צײַט געשיכטע, דײַטשלאַנד) “ייִדיש — אַלוועלטלעכע קולטור: די פֿיר צענטערס פֿונעם ייִדישן פּען־קלוב”, שמעון נויבערג (אוניווערסיטעט פֿון טריר, דײַטשלאַנד) “גלאָסאַר און ווערטערבוך” און מרים גוטשאָוו (אומאָפּהענגיקע פֿאָרשערין, האָלאַנד) “”אונדזער שריפֿט”, ניו־יאָרק, יאַנואַר 1912. די ערשטע ייִדישע צײַטשריפֿט געדרוקט מיט לאַטײַנישע בוכשטאַבן”. 
 פֿאַרשידנאַרטיק און אינטערעסאַנט זײַנען געווען אויך פֿאָרטראַגן פֿאָרגעשטעלטע אויף דײַטש. די נאָענטקייט צווישן די צוויי שפּראַכן און די געמיינזאַמע טעמאַטיק האָבן דערמעגלעכט אַ פֿרײַע באַהאַנדלונג פֿון אַלע פֿאָרטראַגן אומאָפּהענגיק פֿון דער שפּראַך, אויף וועלכער זיי זײַנען פֿאָרגעשטעלט געוואָרן. צום שלוס האָבן די אָרגאַניזאַטאָרן און די אָנטיילנעמער אויסגעדריקט אַ האָפֿענונג אויף דעם, אַז דער 25טער סימפּאָזיום פֿאַר ייִדיש־שטודיעס אין דײַטשלאַנד וועט קאָנען פֿאָרקומען איבער אַ יאָר אין דיסלדאָרף אין אַ געוויינלעכן רעזשים, אָן אַ זום־פֿאַרמיטלונג. 
 
 וו. טשערנין 
 