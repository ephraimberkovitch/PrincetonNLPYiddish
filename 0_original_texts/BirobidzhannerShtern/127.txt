
                      דער ירושלימער פֿאַרלאַג “כרמל” האָט ניט לאַנג צוריק אַרויסגעלאָזט אין דרײַ בענדער אַ העברעיִשע איבערזעצונג פֿון שלום אַשס טרילאָגיע “פֿאַרן מבול. דרײַ שטעט”.&nbsp;  
      די טרילאָגיע “פֿאַרן מבול” איז דערשינען אויף ייִדיש אין 1929 – 1931. זי שילדערט דאָס ייִדישע לעבן אין מיזרח־אייראָפּע אין די ערשטע צוויי יאָרצענדליקער פֿונעם פֿאָריקן יאָרהונדערט. די דרײַ ראָמאַנען, וואָס שאַפֿן די טרילאָגיע, טראָגן נעמען פֿון דרײַ שטעט: “פּעטערבורג”, “וואַרשע” און “מאָסקווע”. 
 די ראָמאַנען “וואַרשע” און “מאָסקווע” זײַנען שוין דערשינען אויף העברעיִש אין 1934 און 1935 אַנטשפּרעכיק אין איבערזעצונג פֿון יצחק־לייב ברוך. דער ראָמאַן “פּעטערבורג” איז פֿאַרעפֿנטלעכט געוואָרן אויף דער אָפֿיציעלער שפּראַך פֿון מדינת־ישׂראל צום ערשטן מאָל. די נײַע העברעיִשע איבערזעצונג פֿון שלום אַשס טרילאָגיע האָט געמאַכט בילהה רובינשטיין. 
 אין 2020 האָט מען אָפּגעמערקט 140 יאָר זינט דעם געבורט פֿון דעם דאָזיקן גרויסן ייִדישן שרײַבער. 
 
  וו. פּיריאַטינסקי  
                