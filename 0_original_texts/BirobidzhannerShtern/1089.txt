
 
 יואל מאַטוועיעוו, אַ מחבר פֿון «ביראָבידזשאַנער שטערן», איז געבוירן געוואָרן אין 1976, אין לענינגראַד. אין מײַ 2019 איז אַרויס זײַן ערשטע פּובליקאַציע אין אונדזער צײַטונג, געווידמעט דער געשיכטע פֿון קאָמפּיוטערס. ניט צופֿעליק האָט יואל אויסגעקליבן דווקא אַזאַ טעמע: 
 – פֿון קינדווײַז אָן האָב איך ליב געהאַט מאַטעמאַטיק, פֿיזיק, כעמיע, קאָמפּיוטערײַ, געגאַנגען אין ווינסשאַפֿטלעכע קרײַזלעך פֿאַר קינדער. וואָס שײַך פּראָזע, האָב איך דעמאָלט געלייענט, דער עיקר, וויסנשאַפֿטלעך־פֿאַנטאַסטישע ביכער. דיכטונג האָב איך אָבער תּמיד ליב געהאַט און געשעצט. מײַנע ערשטע נאַיִווע רוסישע גראַמען האָב איך אָנגעשריבן, ווען איך בין געווען זעקס יאָר אַלט. ייִדיש האָב איך אויסשטודירט אַליין, ווען איך האָב זיך געלערנט אין אַ פֿיזיש־מאַטעמאַטישער שקאָלע. אין 1995 גענומען ערנסט שרײַבן אויף דער ייִדישער שפּראַך. 
 במשך פֿון אַ לאַנגער צײַט האָט יואל מאַטוועיעוו געוווינט אין די חסידישע קוואַרטאַלן און פֿאָרשטעט פֿון ניו־יאָרק, וווּ די תּושבֿים רעדן טאָגטעגלעך אויף ייִדיש. לכתּחילה געבילדעט אַלס פּראָגראַמיסט, האָט ער אין 2002 אָנגעהויבן אַרבעטן אין דער רעדאַקציע־קאָלעגיע פֿון דער ניו־יאָרקער צײַטונג «פֿאָרווערטס»: איבערגעזעצט נײַעס אויף ייִדיש, געפֿירט שטענדיקע רובריקן, געשריבן אייגענע אַרטיקלען אויף פֿאַרשיידענע טעמעס, ווי אויך געשאַפֿן קאָמפּיוטער־פּראָגראַמען. אָנהייב דעם נײַעם יאָרטויזנט האָבן אַ ריי אַמעריקאַנער אויסגאַבעס אָנגעהויבן פֿאַרעפֿנטלעכן זײַנע ייִדישע לידער. 
 אין 2004 האָט מאַטוועיעוו זיך באַטייליקט אינעם גרינדן דעם פּעטערבורגער זשורנאַל «דער נײַער פֿרײַנד», וווּ ס׳איז אַרויס אַ סעריע זײַנע ייִדישע פּאָעטישע איבערזעצונגען פֿון אָסיפּ מאַנדעלשטאַמען. דער איבערזעצער האָט מסביר געווען זײַן באַציִונג צו דעם גרויסן דיכטער: 
 – מאַנדעלשטאַמען האָב איך ליב פֿון קינדווײַז אָן, ער איז מײַן סאַמע באַליבסטער רוסישער פּאָעט, אַבסאָלוט אָן קיין שײַכות צו זײַן ייִדישן אָפּשטאַם. דער אָפּשטאַם פֿון פּאָעטן אינטערעסירט מיך נאָר ווען סע העלפֿט צו פֿאַרשטיין בעסער זייערע ווערק. איך האַלט, אַז ייִדיש איז פּונקט אַזאַ אַלמענטשלעכע שפּראַך, ווי רוסיש צי ענגליש. ס׳איז כּדאַי און ס׳איז נייטיק איבערצוזעצן אויף ייִדיש וואָס־ניט־איז פֿון וועלכע־ניט־איז לשונות. למשל, איך זעץ איבער גענוג אָפֿט פּאָפּולערע סאָוועטישע לידער. אַגבֿ, אינעם רעפּערטואַר פֿונעם ביראָבידזשאַנער קינדער־אַנסאַמבל פֿון ייִדיש זינגליד ״אילנות״ זײַנען אַרײַן צוויי באַקאַנטע אין רוסלאַנד קינדער־זינגלידער אין יואלס איבערזעצונג אויף ייִדיש — ״דאָס וווּנדערלעכע ווײַטע״ און ״די הוידלקע באַפֿליגלט״. 
 מאַטוועיעוו האָט אָפּגעלעבט 0 2יאָר אין פֿאַרשיידענע מערבֿדיקע לענדער, הויפּטזאַכלעך אין די פֿאַראייניקטע שטאַטן, אָבער אין 2017 זיך אומגעקערט קיין פּעטערבורג. 
 – כ׳וואָלט געזאָגט, אַז מײַן אמתע היימשטאָט איז דער שוין לאַנג פֿאַרשוווּנדענער לענינגראַד פֿון מײַן קינדהייט און יוגנט. פֿאָרט, צו לעבן אין פּעטערבורג איז פֿאַרכאַפּנדיק און אינטערעסאַנט; יעדער ווינקל דערמאָנט מיר דאָ אין יענעם «היסטאָרישן היימלאַנד», וווּ איך בין געבוירן געוואָרן און אויפֿגעוואַקסן. 
 *** 
 דערלאַנגט מיר אַ ניגון: 
 אַ לאַנגן װי אַ טיש, 
 װי פֿיש אַ טונקעלן, — 
 און קײנער װאָלט דאַן ניט געשװיגן. 
 און ברעמען, אױגן, שטאַמלענדיקע ליפּן 
 דעם רױם פֿאַרקניפּן אױף פּרוזשינעס פֿון דער צײַט, 
 פֿון יענער זײַט — ביז גאָר אַן אַנדער זײַט, 
 װוּ שטערן־ריפּן 
 בליצן. 
 און נאָכאַמאָל — 
 צו סאַמע שפּיצן 
 פֿון אײביקײט. 
 ריגע 
 מחשבֿות קלעטערן אַמאָל 
 פֿון בײדעמער און פֿלוגערס העכער. 
 ברוקשטיינער — טריט, לאַמטערנס — קול, 
 גיסט אָן די צײַט ביז ראַנד איר בעכער. 
 פֿילשטאָקיק דרימלט יעדע גאַס, 
 אין הימל — בײַטן זיך אַשמרות; 
 נאָר דער פֿרימאָרגן, קיל און נאַס, 
 שױן קוקט אַרױס פֿון זײַנע נאָרעס. 
 און ער פֿאַלט אָן — אַרײַן אין קראָם, 
 באַהעפֿט דאָס היגע און ניט־היגע. 
 מיר זענען דאָ. די באַן קומט אָן. 
 די אַלטע שול, די אַלטע ריגע. 
 דער בובען פֿונעם בײזן שאַמאַן 
 אױף דער שאָכברעט פֿון די גאַסן, 
 װוּ דאָס לעבן שפּילט אַ שפּיל, 
 גײ זשע, װאַנדער אָן אַ ציל, 
 ביז שאַמאַנישן פֿרימאָרגן! 
 װער פֿאַרלאָשן װי אַ שװעבל — 
 שטיל און קאַלט. 
 װער פֿאַרדײַעט און דערװאָרגן 
 אין צעמענט-שטאָט, אין איר בױך. 
 גאַס. 
 אַספֿאַלט. 
 אַ צאַנק. 
 אַ רױך. 
 אורבאַניסטישער געדאַנק. 
 אױך אַ פֿרעג, ניט פֿרעג — 
 װער ביסטו? 
 אינעם פֿײַער פֿון Conquista, 
 אינעם שאָלעכץ פֿון מאַנהעטן, 
 אינעם שװאַרצן אױג פֿון צײַטן, 
 אין די שאָקלענדיקע װײַטן 
 פֿון אַלװעלטישע שאָכברעטן. 
 אַלע זײַטן פֿול מיט שרעק! 
 אין פּלאַנעטן! 
 אין געראַנגל! 
 ווער! 
 באַגער! 
 Fear!! 
 דאָס איז אַ װאָלף: ער טאַנצט אין דיר! 
 מיט רױטער אָכרע אין אַ הײל 
 אַ פּרא־אדם מאָלט אַ קרײַז. 
 צעברעך דעם רױם, צעצי, צערײַס, 
 צעשנײַד, צעגלידער און צעטײל! 
 באַלעב אַ טרױם, באַנײַ אַ װעלט, 
 געפֿין אַ קױם, פֿאַרליר דאָס זײַן; 
 פֿאַראַכט דאָס געלט, דײַן זאָרג און מי, 
 מחוץ דער שפּיל פֿון יש און אין 
 אין נאַסער פּוסטקײט פֿון גאַנצפֿרי! 
 *** 
 אָ, תּשרי, תּשרי… איך האָב דיך ברײט באַגעגנט 
 און כ’טראָג זיך שװימענדיק אין גאָלד דײַנעם פֿון דאַנען, 
 װי קאָן איך ערגער זײַן פֿון װאָגלענדע בוטשאַנען 
 אין אונדזער געגנט. 
 (משה קולבאַק) 
 אַ גליק איז דעם, װאָס האָט פֿאַרהיט אַ הײם, 
 זיך ניט געלאָזט אױף האַרבסטיקע באַראָטן, 
 און ניט געבליבן אײנציקער אַלײן… 
 אָ, האַרבסטיקע באַראָטן! חנען, נעכט, 
 מעלאָדיעס פֿון פּוסטקײט, בײמערס נאָטן, 
 קרישטאָלענע װיבראַציעס, געפֿעכט 
 פֿון געל און גרױ. 
 און מײַן צעמאַטערטער זכּרון — אױסגעראָטן, 
 צו יעדן שאָטן — אומצוטרױ. 
 װען ס’טריפֿט פֿון קאָסמאָס מרה־שחורה’ס טױ, 
 װערט מעשׂה־שׂטן ד’גאַנצע װעלט צעטראָטן, 
 נאָר אַלץ װערט, דאַכט זיך, דײַטלעך און גענױ. 
 פֿאַרשטאַנד און תּכלית איז אַ שקר, 
 אומזין און קלאָרקײט — שכנים נאָנטע, 
 און האַרבסט, בײַ עמעצן דערמאָנטער, 
 קלאַפּט אין די אָדערן, װי גלעקער! 
 די רויז פֿון פּאַראַצעלס 
 היפּט די זומערדיקע נאַכט 
 איבער לוזשעס, פֿרײַ און פֿלינק, 
 אַ באַצירטע מיטן רינג 
 פֿונעם גלימערנעם טראַמווײַ. 
 זײַן עקשנותדיקע מאַכט 
 שטעקט אין חזרן פֿונסנײַ 
 דעם פֿאַרזשאַווערטן מאַרשרוט. 
 חלום. שוואַרץ. מײַן האַלדז, ער רוט 
 אויפֿן קלינג פֿון קאַלטן רעלס. 
 אינעם סאָד פֿון פּאַראַצעלס 
 ליגט אין בלוט אַן אַלטע רויז. 
 טרוימען גאַסן, נאַס און גרויס. 
 דאָרט, אין שאָטנס — איז דײַן טיר. 
 זיך פֿאַרבלאָנדזשענדיק, איך ריר 
 די פֿאַרבײַיּקייט פֿון אַלץ — 
 עס דײַן זאַלץ. 
 און די רויז פֿון פּאַראַצעלס 
 ווערט געבוירן אינעם צין 
 פֿון אומזיניקן שפּאַציר 
 צו דײַן אומבאַקאַנטער טיר 
 אינעם שיכּורן פּאַראַד– לענינגראַד . 
 געמעלן — ראָזאַ סטראָקאָוואַ 
 