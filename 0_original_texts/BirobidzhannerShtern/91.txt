
                      אַ ווירטואַלע ייִדיש־שול האָט פֿאַראייניקט סטודענטן און אונטעריכטער פֿון ביראָבידזשאַן און ישֹראל.  
   פֿאַראַיאָרן האָבן אין ביראָבידזשאַן אָנגעהויבן פֿונקציאָנירן ייִדיש־קורסן אָן־לײַן. זיי ווערן דורכגעפֿירט בײַ דער שטיצע פֿון דער געזעלשאַפֿטלעכער אָרגאַניזאַציע “קולטור־ירושה פֿון דער ייִדישער אויטאָנאָמער געגנט”. עס האָט זיך צונויפֿגעקליבן אַ גרופּע ענטוזיאַסטן פֿון ביראָבידזשאַן און ישֹראל. צוויי מאָל אַ וואָך לערנען זיי ייִדיש מיטן דיכטער, עטנאָגראַף און ליטעראַטור־קענער, רעדאַקטאָר פֿונעם זשורנאַל “ייִדישלאַנד” וועלוול טשערנין און מיט דער רעדאַקטאָרן פֿון “ביראָבידזשאַנער שטערן” יעלענע סאַראַשעווסקאַיאַ. 
 צווישן די סטודענטן זײַנען דער רבֿ פֿון דער ייִדישער אויטאָנאָמער געגנט ר’ אפֿרים קאָלפּאַק, אַ יונגער מענטש, וועלכער קען אַ ביסל ייִדיש פֿון דער היים, מיטאַרבעטער פֿון דער געגנטלעכער וויסנשאַפֿטלעכער ביבליאָטעק אויף שלום־עליכמס נאָמען, פֿונעם קאַנט־קענערישן מוזיי, פֿון דער געזעלשאַפֿטלעכער אָרגאַניזאַציע “קולטור־ירושה פֿון דער ייִדישער אויטאָנאָמער געגנט”, פֿון דער צײַטונג “ביראָבידזשאַנער שטערן”. 
 יעדער איינער האָט זײַנע סיבות צו לערנען ייִדיש. למשל, דער געוועזענער אײַנוווינערן פֿון ביראָבידזשאַן יעלענע מאַרונדיק, וועלכע וווינט איצט אין ישֹראל, איז ייִדיש נייטיק כּדי פֿאָרשן די געשיכטע פֿון דער ייִדישער אויטאָנאָמער געגנט. די אײַנוווינערן פֿון ביראָבידזשאַן אַנאַ ביקמולײַעוואַ האָט באַשלאָסן לערנען ייִדיש סתּם “צוליב נשמה”. זי שרײַבט לידער אויף רוסיש און איצט האָט זי אָנגעהויבן איבערזעצן לידער פֿון ייִדיש. 
 די צוהערער פֿון דער ווירטואַלער ייִדיש־שול האָבן אויסגעלערנט אַ סך אינטערעסאַנטע ייִדישע פֿאָלקס־ווערטלעך און זינגלידער. זיי פֿאַרפֿאַסן קורצע דערציילונגען וועגן זיך און אפֿילו האָבן געפּרוּווט גראַמען אויף ייִדיש. און איצט לייענען זיי און זעצן איבער אין רוסיש קאַפּיטלען פֿון ישֹראל עמיאָטס בוך זכרונות “דער ביראָבידזשאַנער ענין”. 
 די סיסטעם פֿון די ייִדיש־לימודים אָן־לײַן האָט זיך באַוויזן גאַנץ גוט. אָבער חוץ זיי, פּלאַנירט מען אין ביראָבידזשאַן דורכצופֿירן אַ זומער־שול פֿאַר ייִדיש און מע האָפֿט, אַז זי וועט אַרויסרופֿן אַ גרויסן אינטערעס. 
 
  יוליע נאָוויקאָוואַ  
                