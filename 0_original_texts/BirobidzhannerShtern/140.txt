
                      אַזוי הייסט אַ נײַ בוך, וואָס איז דערשינען דאָ ניט לאַנג אינעם ניו־יאָרקער פֿאַרלאַג ״ייִדיש־בראַנזשע״. דאָס איז אַן איבערזעצונג אויף רוסיש פֿון באָריס סאַנדלערס ייִדישן בוך ״אַנטיקלעך פֿונעם סאַקוואָיאַזש״.    
   
 
 די אײַנגעשלאָסענע אין דעם בוך 25 דערציילונגען זײַנען איבערגעזעצט געוואָרן פֿון ייִדיש דורך יוליע רעץ, מיכאל כאַזין און יעלענע סאַראַשעווסקאַיאַ. דאָס בוך ״אָנדענק־טאָג אין אַמנעזיע־שטעטל״ איז שיין אילוסטרירט דורך מיכאל גלייזער. &nbsp;אַ הקדמה צו דער זאַמלונג האָט אָנגעשריבן דער באַוווּסטער ליטעראַטור־פֿאָרשער און פֿיליאָריקער קאָלומניסט פֿון דער צײַטונג ״פֿאָרווערטס״ פּראָפֿעסאָר מיכאל קרוטקאָוו. אַליין דער טיטל פֿון דער דאָזיקער הקדמה — “אויף אַ בעלצער גאַס” — איז מרמז אויפֿן אינהאַלט פֿונעם בוך, וואָס איז פֿאַרבונדן מיטן שרײַבערס געבורטס־שטאָט בעלץ. 
 ״אָנדענק־טאָג אין אַמנעזיע־שטעטל״ איז די פֿערטע זאַמלונג דערציילונגען פֿון באָריס סאַנדלערן, וועלכע דערשײַנט אין רוסישער איבערזעצונג. אין 1988 איז אינעם מאָסקווער פֿאַרלאַג ״סאָוועטסקי פּיסאַטעל״ דערשינען אויף רוסיש זײַן בוך ״טרעפּלעך אַרויף צו אַ נס״. אין 2003 אין קעשענעוו איז אַרויס פֿון דרוק די רוסיש־שפּראַכיקע ווערסיע פֿון זײַן בוך ״ווען דער גולם האָט פֿאַרמאַכט די אויגן״. אין 2013 אין ניו־יאָרק — די זאַמלונג ״די גרינע עפּל פֿונעם גן־עדן״. מע קען אויך צוגעבן, אַז אין ביראָבידזשאַן האָט מען אין 2018 אַרויסגעגעבן אויף ייִדיש און רוסיש באָריס סאַנדלערס קינדער־בוך ״העלפֿאַנד עלי און קלעפּטשיק־בעבטשיק״, און אין 2019 – אַ זאַמלונג לידער ״אַ גוט מאָרגן!״. אויף רוסיש האָט די לידער איבערגעזעצט די ביראָבידזשאַנער פּאָעטעסע אַלע אַקימענקאָ. אילוסטראַציעס צו ביידע ביכער האָבן אָנגעמאָלט די קינדער פֿון מאָלערײַ־סטודיע אויף אַלעקסייצעווס נאָמען. 
 
  יע. קאַפּלאַן  
                