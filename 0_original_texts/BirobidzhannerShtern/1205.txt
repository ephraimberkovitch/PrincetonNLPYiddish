
 אינעם פֿאַרלאַג “ביראָבידזשאַן” איז נאָר וואָס דערשינען אויף רוסיש אַ זאַמלונג פֿון וועלוול טשערנינס לידער “אַ מאַסקע אויף אַ מאַסקע” 
 דאָס בוך איז פּרעכטיק אילוסטרירט דורכן באַוווּסטן רוסלענדיש־ישֹראלדיקן קינסטלער חיים סאָקאָל. אַגב, חיים סאָקאָל דאָס איז אַ זעלטענער מוסטער פֿון אַ הײַנטצײַטיקן און גאַנץ יונגן קינסלער (ער איז געבוירן געוואָרן אין 1973), וואָס קען ייִדיש. חיים סאָקאָל האָט שטודירט די ייִדישע שפּראַך און ליטעראַטור אינעם העברעיִשן אוניווערסיטעט אין ירושלים. אַזוי ווי אַ סך גרויסע ייִדישע קינסטלער פֿונעם עבֿר (למשל, מאַרק שאַגאל) שרײַבט ער אַליין פֿון צײַט צו צײַט לידער אויף ייִדיש. פֿאַראַיאָרן איז חיים סאָקאָל געווען צווישן די מחברים פֿונעם ספּעציעלן נומער פֿונעם תּל־אָבֿיבֿער זשורנאַל “ייִדישלאַנד”, וואָס איז פֿולקום געווידמעט געווען דער הײַנטצײַטיקער ייִדישער דיכטונג. 
 צווישן די מחברים פֿון יענעם נומער איז נאַטירלעך געווען אויך וועלוול טשערנין, וועלכער איז באַקאַנט איבערהויפּט אַלס ייִדישער דיכטער. זינט 1990 וווינט ער אין ישֹראל, אָבער זײַנע ערשטע לידער האָבן זיך באַוויזן אין אָנהייב 80ער יאָרן אינעם מאָסקווער זשורנאַל “סאָוועטיש היימלאַנד”. שפּעטער האָבן זײַנע לידער פֿאַרעפֿנטלעכט אַ סך אַנדערע ייִדישע פּעריאָדישע אויסגאַבעס: “ביראָבידזשאַנער שטערן”, “בײַ זיך”, “ירושלימער אַלמאַנאַך”, “די גאָלדענע קייט”, “נײַע וועגן”, “די פּען”, “אויפֿן שוועל”, “טאָפּלפּונקט”, “די גילגולים” אא. ער האָט ביז איצט אַרויסגעגעבן 7 ייִדישע לידער־זאַמלונגען. ווייניקער באַקאַנט איז זײַן העברעיִשע שאַפֿונג, אָבער אין 2007 איז דערשינען אַ זאַמלונג פֿון זײַנע העברעיִשע לידער. 
 דאָס רובֿ לידער אײַנגעשלאָסענע אינעם בוך “אַ מאַסקע אויף אַ מאַסקע” זײַנען טאַקע איבערגעזעצט פֿון ייִדיש (אין איין פֿאַל – פֿון העברעיִש). צווישן די איבערזעצער – דאָס רובֿ פֿון זיי זײַנען גוט באַקאַנט מיט דער ייִדישער ליטעראַטור – זײַנען פֿאַראַן סײַ ישֹראלדיקע: וואַלערי סלוצקי (ער איז באַוווּסט צווישן אַנדערס מיט זײַנע גלענצדע איבערזעצונגען פֿון דוד האָפֿשטיין, אורי־צבֿי גרינבערג, פּרץ מאַרקיש, אָשר שוואַרצמאַן, שמואל האַלקין און חיים לענסקי) און איגאָר ביאַלסקי (דער רעדאַקטאָר פֿון דער פֿירנדיקער רוסיש־שפּראַכיקער ישֹראלדיקער ליטעראַרישער פּעריאָדישער אויסגאַבע “יערוסאַלימסקי זשורנאַל”) , סײַ רוסלענדישע: ישֹראל נעקראַסאָוו (ער אַליין איז אַ ייִדישער דיכטער; אין רוסיש האָט ער איבערגעזעצט ווערק פֿון אבֿרהם סוצקעווער, דוד בערגעלסאָן, ישֹראל־יהושע זינגער, יצחק באַשעוויס־זינגער אא), סערגיי מנאַצאַקאַניאַן, וואַלערי דימשיץ (אַ מיטגליד פֿון רעדאַקציע־קאָלעגיעס פֿונעם פּעטערבורגער זשורנאַל “עַם הספֿר עִם הספֿר” און פֿונעם תּל־אָבֿיבֿער זשורנאַל “ייִדישלאַנד”. ער פֿאַרנעמט זיך אַ סך מיט איבערזעצונגען פֿון ייִדיש. צווישן אַנדערס האָט וואַלערי דימשיץ רעדאַגירט די אַנטאָלאָגיע “פּאַפּירענע בריקן”, וועלכע שליסט אײַן איבערגעזעצטע אין רוסיש לידער פֿון מאַני לייב, משה־לייב האַלפּערן, זישע לאַנדאַו, ה.לייוויק און איציק מאַנגער) און אַלעקסאַנדרע גלעבאָווסקאַיאַ. אייניקע לידער האָט דער מחבר איבערגעזעצט אין רוסיש אַליין. אָבער ס’איז אוממעגלעך צו זאָגן, אַז דאָס גאַנצע בוך איז איבערגעזעצט. באַזונדערע לידער האָט וועלוול טשערנין אָנגעשריבן אין אָריגינאַל אויף רוסיש (אייניקע פֿון זיי האָבן זיך פֿריִער באַוויזן אין זײַנע ייִדישע לידער־זאַמלונגען, מיט ייִדישע אותיות, נאָר טאַקע אויף רוסיש) און אפֿילו אויף אוקראַיִניש. אין דעם צוזאַמענהאַנג איז כּדאי צו דערמאָנען, אַז אין 2016 איז אין לעמבערג דערשינען וועלוול טשערנינס בוך “פֿרײַע פֿערזן” אינעם מחברס איבערזעצונג פֿון ייִדיש און העברעיִש אין אוקראַיִניש. 
 דאָס פֿאָרוואָרט צו דער זאַמלונג “אַ מאַסקע אויף אַ מאַסקע” האָט אָנגעשריבן דער באַוווּסטער ייִדישער ליטעראַטור־פֿאָרשער און ליטעראַטור־קריטיקער, פּראָפֿעסאָר פֿונעם מיטשיגאַנער אוניווערסיטעט און פֿיליאָריקער קאָלומניסט פֿון ניו־יאָרקער “פֿאָרווערסט” מיכאל קרוטיקאָוו, וועלכער האָט אין פֿאַרגאַנגענהייט ניט איין מאָל רעצענזירט וועלוול טשערנינס פּאָעטישע זאַמלונגען אויף די זײַטן פֿון אָט דער עלטסטער הײַנט־צו־טאָג ייִדישער פּעריאָדישער אויסגאַבע. ווער קען בעסער פֿון אים דערציילן וועגן אָט דעם נײַעם בוך? און אַזוי ווי מיכאל קרוטיקאָווס פֿאָרוואָרט איז אָנגעשריבן אויף רוסיש, ברענגען מיר עס דאָ מיט קליינע קירצונגען אין איבערזעצונג אויף ייִדיש: 
 
 “וועלוול טשערנינס לידער זײַנען דײַטלעך אָריענטירט אין דער צײַט און אינעם רוים. סײַ דאָס סײַ יענץ האָט צוויי דימענסיעס – אַ הייליקע און אַ טאָגטעגלעכע. צווישן זיי איז פֿאַרשלאָסן דער לירישער העלד, וועלכער באַמיט זיך זיי פֿאַרבינדן – צומאָל – פֿאַרשײַט, לײַדנשאַפֿטלעך; צומאָל – מיט אַ שפּאַס, איראָניש. פֿאַר דעם פֿאַרמאָגט ער אַ באַזונדערן לינגוויסטישן אינסטרומענט. טשערנינס פּאָעזיע גייט ניט אַרײַן אין ראַמען פֿון איין שפּראַך, אפֿילו אין איין ליד קענען זײַן עטלעכע שפּראַכן. דאָס געוויינלעכע פֿאַרשטיין דעם באַגריף “איבערזעצונג”, ווען אַ ליד, וואָס איז אָנגעשריבן אויף איין שפּראַך, ווערט ווידעראויפֿגעשטעלט אויף אַן אַנדערער שפּראַך, פּאַסט ניט פֿאַר אָט דער זאַמלונג, וווּ איין שפּראַך פֿירט אַ פֿאַרמעסטונג־דיאַלאָג מיט אַן אַנדערער. 
 די אינערלעכע פֿילשפּראַכיקייט פֿונעם ליד איז ניט אַלעמאָל פֿאַרשטענדלעך דעם לייענער, וואָס באַהערשט נאָר מיט איין שפּראַך: “אַש עסו זשידאַס – אַש // יאָ, איך בין אויפֿגעשטאַנען פֿאַר אַלעמען תּחית־המתים”. אויף ליטוויש “אַש” הייסט “איך”. אָבער די ייִדישע באַדײַטונג פֿונעם וואָרט “אַש” שאַפֿט אַן אַסאָציאַציע מיטן ייִדן־חורבן און ווײַטער – מיט תּחית־המתים, וועלכע פֿאַרקערפּערט דער לירישער העלד, וואָס באַשטעטיקט זײַן ייִדישקייט אין אַ געוועזן ייִדיש שטעטל אין ליטע. צו דעם אייניקט זיך צו נאָך איינע, אַ רוסישע קלאַנגען־אַסאָציאַציע – “שאַבאַשניק”, אין וועלכער אין איר ריי איז באַהאַלטן דאָס וואָרט “שבת”. אויף אַזאַ אופֿן באַהאַלט טשערנינס פֿילשפּראַכיקייט איינצײַטיק עטלעכע באַדײַטונגען, וועלכע גייען אַרויס אויסער די גרענעצן פֿון איין שפּראַך. טשערנינס שפּראַכן זײַנען שטרענג מאַרקירט: די ייִדישע שפּראַכן זײַנען “אייגענע”, די איבעריקע – “פֿרעמדע” און אפֿילו פֿײַנטלעכע: 
 
 איך שרײַב צו דיר אויף אַ שפּראַך אַ פֿרעמדער, 
 מקנה־זענענדיקער, ביז ווייטיק אונדז באַקאַנטער, 
 וועלכע איז אומפֿאַרמײַדלעך ווי אַ פּאָגראָם 
 אינעם לאַנד, וואָס מאַכט אַן אָנשטעל פֿון אונדזער היים*. 
 
 די קאָנפֿליקטקייט פֿון די שפּראַכן גיט איבער אַן אינערלעכע צעצווייטקייט פֿונעם לירישן העלד, וועלכע איז געקומען אין דער ייִדישער פּאָעטישער טראַדיציע בירושה פֿונעם מיטלאַלטערלעכן העברעישן משורר יהודה הלוי, וואָס האָט געזאָגט “לבי במזרח ואנכי בסוף מערבֿ”. דאָ ווערט שוין ניט קיין פֿריילעכקייט, נאָר אַ קאָנפֿליקט דער כוח, וואָס טרײַבט דעם פּאָעט צום “אַנטלײַען אַ פּאָר קלאַנגען” פֿון אַ פֿרעמדער שפּראַך. 
 לויט דער מקובלים־טראַדיציע פֿאַרמאָגן די אותיות פֿונעם ייִדישן אלף־בית אַ באַזונדערן מיסטישן כוח, זיי דינען ווי אַ מין באַשאַפֿונגס־אינסטרומענט. די גאַנצע וועלט איז אײַנגעשלאָסן אין די ראַמען פֿונעם ייִדישן אַלף־בית, און פֿאַר טשערנינען אַנטפּלעקט זיך אָט די געהיימע סטרוקטור פֿון דער וועלט אין דער לאַנדשאַפֿט פֿון ארץ־ישֹראל, וווּ דאָס זעבאַרע רירט דאָס אומזעבאַרע, פֿונעם אל’’ף ביזן תּ’’ו: 
 
 בײַם ים־המלח זעסט דעם ריינעם אמת: 
 די וועלט צעשפּרייט זיך צווישן פֿעלדזן און דעם ראַנד 
 פֿון טויטע וואַסערן לענגויס דעם שמאָלן וועג, 
 וואָס ציט זיך פֿונעם נעפּלדיקן אל’’ף 
 צום אומבאַוווּסטן און געגאַרטן תּ’’ו”. 
 
 ישֹראל איז איין טעריטאָריעלער און מיסטישער פּאָלוס אין טשערנינס פּאָעזיע. דאָ איז זײַן קול אָפֿטמאָל התלהבֿותדיק, צומאָל אפֿילו קינדיש תּמימותדיק: 
 
 און איך לעב אין מײַן קינדערשן חלום 
 מיט מאַראַנצן און הינדן און בערגלעך, 
 מיטן לשון פֿון הייליקע טויטע. 
 
 עס דאַכט, אַז דאָס געפֿינען זיך אינעם הייליקן לאַנד דערמעגלעכט גובֿר זײַן די אינערלעכע צעצווייטקייט: 
 
 דערפֿיל איך זיך אַליין 
 ווי יענעם רע דעם ליבן, 
 וואָס האָט מיר זייער לאַנג 
 אין מיר אַליין געפֿעלט. 
 
 אָבער עס טרעפֿן זיך אויך אַנדערע מאָמענטן: ”איינער קען זיך דערפֿילן // ניט אין גאַנצן געמיטלעך צו מאָל // אי דער גליִענדער ריינקייט. // דעמאָלט פּלוצעם וועט שטעכן אַ בענקשאַפֿט // נאָכן קלעפּיקן שימל פֿון מאָסקווע”. 
 
 מאָסקווע איז דער צווייטער פּאָלוס אין טשערנינס וועלט, דער פּונקט פֿון זײַן אַרויסגיין פֿונעם “גוייִמלאַנד”, אָבער איינצײַטיק – דאָס איז אויך יענץ אָרט, וווּ ער האָט זיך באַזיניקט אַלס ייִד. דער התגלות־מאָמענט, וואָס איז דאַטירט מיטן יאָר 1982, דערעפֿנט דאָס בוך: “ער איז צוגעגאַנגען צו מיר אין מאָסקווער מעטראָ: // – שלום־עלעכם. בר־כוכבֿא // האָט מיך געשיקט נאָך הילף…” אין יענער צײַט האָט ישֹראל זיך געזען פֿון מאָסקווע ווי עפּעס ווײַטס, ווי אַן אַנדערע וועלט, פֿון וועלכער ס’איז ניטאָ קיין וועג צוריק. דער וועג אַהין איז דעטערמינירט, אָבער דעם סוף פֿונעם וועג איז פֿונדאַנען ניט צו זען: “דער בורא שטעלט דעם תּנאי: // זײַ פֿעסט, זײַ טרײַ מיר, // און…” די לידער פֿון אָט דעם פֿריִען “מאָסקווער” פּעריאָד ווערן גענערט מיט ליטעראַרישע אַסאָציאַציעס, גענומענע פֿון דער ייִדישער מאָדערניסטישער דיכטונג פֿונעם אָנהייב 20טן יאָרהונדערט, קודם־כל, פֿון לידער פֿון יצחק־לייבוש פּרצן און חיים־נחמן ביאַליקן: “די געשטאָרבענע שפּראַך העלפֿט דאָ עטעמען // יענע, וואָס זײַנען לעבעדיק, נאָר אָפּגענאַרט זינט געבוירן ווערט, שפּראָצנדיק ווידער און ווידער // צווישן סאַזשע, שטויב און צעפֿוילונג”*. די שקיעה פֿון דער סאָוועטן־מאַכט אינעם סוף 1980ער יאָרן ברענגט אַ האָפֿענונג: “מיר קערן זיך אומעט // צו ניסים און מוט, טראָץ צער און אומעט”. די קולמינאַציע ווערט דאָס אַוועקפֿאָרן אינעם “היסטאָרישן היימלאַנד”. אָ דאָס אַוועקפֿאָרן ווערט געגליכן צום פֿארלירן דעם אַלטן “איך” און דערווערבן אַ נײַעם: “און איך בין זיך צעגאַנגען, // כ’בין פֿארשוווּנדן, פֿאַרלאָרן מײַן איך. […] כ’בין געפֿאַלן אויף דר’ערד, // אויף די שטיינער און דאָרנס, // און אַ כריפּע געטאָן כ’האָב אין גסיסה: // “ירושלים…” 
 די דורכאויסיקע טעמע פֿון דער מיטעלער טייל פֿונעם זאַמלבוך איז אַ באַהערשן מיטן נײַעם רוים פֿון ארץ־ישֹראל דורך פּונקטן פֿון געטלעכער התגלות: ים־המלח, הר־גריזים, מישכּן־שילה. דאָס אומפֿאַרמײַדלעכע איבערלעבן דעם תּנ’’כישן עבֿר גיסט זיך צונויף מיטן דערוואַרטן אויף משיחישער גאולה, שאַפֿנדיק אַן עקסטאַטיש געפֿיל פֿון גליק: “און כ’האָב אומגעזאַמט דערפֿילט,// אַז כ’בין דער גליקלעכסטער פֿון אַלע מענטשן, // אַז איך בין שטאַרק // און כ’בין מסוגל לעבן ווײַטער […] האָט זיך צעפּראַלט די טיר // פֿאַר דער גאַולה”. 
 
 דער אחרית־הימים פֿילט זיך דאָ ווי אַ פֿול נעלם־ווערן פֿון דער אַרומיקער וועלט, וואָס נאָך דעם קומט אַ פֿולע רו: “הײַזער האָבן זיך מילדלעך פֿאַרוואַנדלט // אין קופּעס זיס־דופֿטיקן שטויב. // ס’איז גאָרנישט אַרום און אַרום. // כ’וואָלט געזאָגט, אַז די רו איז ענדגילטיק”. אין דער ייִדישער טראַדיציע קאָעקזיסטירן צוויי קאָנצעפּציעס פֿון אחרית־הימים און עולם־הבא. לויט איינער פֿון זיי וועט העולם־הזה זיך פֿאַרענדיקן, ווען משיח וועט קומען, און נאָך דעם וועט ער באַשאַפֿן ווערן פֿון דאָס נײַ, אויף יסודות פֿון גוטסקייט און יושר. לויט דער צווייטער קאָנצעפּציע, קומען פֿאָר די גאולה און דער איבערגאַנג אין עולם־הבא אינדיווידועל, יעדע נשמה גייט אַדורך איר וועג אין עולם־הזה און גייט אַריבער אין עולם־הבא אַנטשפּרעכגיק אירע פֿאַרדינסטן און חטאים. טשערנינס פּאָעזיע באַמיט זיך מעטאַפֿאָריש און דיאַלעקטיש צונויפֿפּאָרן די ביידע קאָנצעפּציעס. פֿון איין זײַט דינט ארץ־ישֹראל ווי אַ מבֿשֹר פֿון עולם־הבא, און פֿון דער צווייטער זײַט, סימבאָליזירט דער פּערזענלעכער גורל פֿונעם לירישן העלד זײַן אייגענעם ווידערגעבורט אין אָט דער נײַער וועלט. אָבער דאָס לעבן ווערט אויף דעם ניט פֿאַרענדיקט. 
 אין טשערנינס ישֹראלדיקע לידער באַווײַזן זיך אומדערוואַרט אָפּקלאַנגען פֿון פּאָעזיע פֿון אָשר שוואַרצמאַנען, וועלכער איז קאַנאָנינזירט געוואָרן אינעם ראַטנפֿאַרבאַנד אַלס “גרונטלייגער פֿון דער ייִדישער סאָוועטישער דיכטונג”. שוואַרצמאַן איז אומגעקומען אין 1919, קעמפֿנדיק אין די רייען פֿון דער רויטער אַרמיי און האָט איבערגעלאָזט אַ ניט קיין גרויסן פּאָעטישן עיזבֿון. אין זײַנע לידער האָט ער געשטרעבט באַהעפֿטן דעם רעוואָלוציע־ראָמאַנטיזם מיט ביאַליקס סימבאָליזם. די רעוואָלוציע האָט סימבאָליזירט פֿאַר שוואַרצמאַנען דעם משיחישן מאָמענט פֿונעם חרובֿ מאַכן די אַלטע און שאַפֿן אַ נײַע וועלט, און דווקא אָט דער מאָטיוו באַווײַזט זיך אין שייכות מיט ארץ־ישֹראל אין טשערנינס לידער, אומקערנדיק דעם לייענער צו דער ייִדישער דיכטונג פֿון די 1920ער יאָרן. גלײַך ווי אין דער סאָוועטישער דיכטונג פֿון יענער צײַט קומט בײַ אים נאָך התלהבֿות – אַן אומעט: 
 
 ס’איז פֿינצטער און ס’וועט פֿינטצטערער נאָך זײַן. 
 דאָ – פֿאַר אַן אויפֿגאַנג, דאָרטן – בעת אַ שקיעה. 
 עס בענקט זיך פּײַנפֿול נאָך אַ ביסל שײַן. 
 נאָר פֿינגער ציִען זיך צו רײַסן קריעה. 
 
 קורצע רײַזעס צוריק אין גלות געבן אַן אָפּרו פֿון דער אָנגעשטרענגטער “פֿאָרגעלייגטער דורכן אייבערשטן כוח // ראָלעס־שפּיל, // וואָס הייסט ייִדישקייט”. אין ווילנע, דער הויפּטשטאָט פֿונעם גלות רינגלען דעם דיכטער אַרום געשפּענסטן, צוגעצויגענע מיט קלאַנגען פֿון ייִדיש: “מע פֿילט זיך דאָ ווי שאָול אין עין־דור, // אויב מע דאָרמאָנט זיך, אַז מער רעדט נאָך ייִדיש”. 
 דאָס זאַמלבוך פֿאַרענדיקט זיך פּאַראַדאָקסאַל פֿאַר אַ סטאַנדאַרטער ציוניסטישער עליה־טראַיעקטאָריע: “נאָר עפּעס פֿון מיר פֿאַרבלײַבט // ווײַט אין ביראָבידזשאַן”. דער סאָוועטישער פּראָיעקט פֿונעם שאַפֿן אַ ייִדישע טעריטאָריעלע אויטאָנאָמיע אויפֿן ווײַטן מיזרח אַנטפּלעקט זיך ווי אַ מין אינווערסיע פֿונעם ציוניסטישן פּראָיעקט – און פֿאַרקערט. אין אַזאַ אייגנאַרטיקער רוים־צײַטלעכער “מעביִוס־באַנד” געפֿינט זיך אַן אָרט סײַ פֿאַרן תּנ’’ך, סײַ פֿאַרן הײַנטצײַטיקן ישֹראל, סײַ פֿאַר ייִדיש, סײַ פֿאַר העברעיִש, סײַ פֿאַר אוקראַיִניש, פֿאַר דער שפּראַך, אויף וועלכער עס זײַנען אָנגעשריבן עטלעכע שפּעטערע לידער, סײַ פֿאַר פּרצן, סײַ פֿאַר ביאַליקן, סײַ פֿאַרן יונגן ביראָבידזשאַנער ייִדישן דיכטער עמנואל קאַזאַקעוויטשן, וועלכער איז געוואָרן מיט עטלעכע יאָר שפּעטער אַ באַוווּסטער רוסישער סאָוועטישער שרײַבער. זיך פֿאַרשטעלנדיק מיט זײַן געשטאַלט, זאָגט טשערנין צום שלוס זײַנע לייענער, אַז ער רעדט “אַ ביסל געפֿעלשט, // נאָר אויף בנאמונת”. 
 
 אין דער זעלבער צײַט שטעלט זיך פֿאָר, אַז אינעם געגעבענעם פֿאַל איז דער שטאַנדפּונקט פֿונעם קינסטלער דעם אילוסטראַטאָר ניט ווייניקער וויכטיק פֿאַרן פֿאַרשטיין אָט דאָס בוך, איידער דער שטאַנדפּונקט פֿונעם ליטעראַטור־קריטיקער. חיים סאָקאָל האָט אויסגעדריקט זײַן דעה בנוגע צו דעם געגעבענעם שעפֿערישן פּראָיעקט אין אַ פּאָסט, וואָס ער האָט פֿאַרעפֿנטלעכט אין פֿייסבוק. איך וועל ברענגען צום שלוס דעם דאָזיקן פּאָסט פֿולקום: 
 
 “מיט וועלוול טשערנינען זײַנען מיר באַקאַנט, דאַכט זיך, זינט מעמד הר־סיני. זײַנע לידער אָנגעשריבענע אין דער מיט פֿון די 1980ער זײַנען דורכגעדרונגען מיט יענץ געפֿיל פֿון ליבע צו דעם נאָענטן־ווײַטן לאַנד פֿון ישֹראל, אַ צערטלעכס און אַ פֿלאַמיקס איינצײַטיק, וואָס עס האָבן געפֿילט אַ סך ייִדן, און איך בתוכם. און ניט בלויז אין אונדזער דור, נאָר לאַנג פֿאַר אונדזער געבוירן ווערן. די געשיכטע האָבן מיר דעמאָלט ליב געהאַט מער, איידער די געאָגראַפיע. שוין שפּעטער, ווען נאָך דער עליה האָט זיך אָנגעהויבן עמיגראַציע, זײַנען געווען ציוניזם, און אין מײַן פֿאַל – פּאָסטציוניזם, דער אויסקלײַב פֿון אַ צד, דאָס באַגרײַפֿן אונדזער אחריות און אָרט, פֿאַרביטערקייט און אַנטוישונג. און דערווײַל – בלויז אַנגסט, האָפֿענונג אויף אַ גאולה, אויף באַגרײַפֿן און דערווערבן זיך אַליין אין דעם נײַעם לאַנדשאַפֿט. אָט וועגן דעם אַלץ האָב איך געמאָלט, לייענענדיק וועלוולס לידער און זיך דערמאָנענדיק אין מײַן פּובערטאַטנעם ציוניזם און אין דער “פֿייגל־קעפּ־הגדה”. 
 
 וו. אַראָנאָוו 
 געמעלן: חיים סאָקאָל 
 