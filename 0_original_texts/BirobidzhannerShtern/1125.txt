
                        אין ניו־יארק איז אַרויס פֿון דרוק דער אָרדנטלעכער נומער פֿונעם זשורנאַל “אויפֿן שוועל”, דעם אָרגאַן פֿון דער “ייִדיש־ליגע”, וועלכע איז געגרינדעט געוואָרן אין 1979 לויט איניציאַטיוו פֿונעם לינגעוויסט און ייִדישיסטישן כּלל־טוער דר’ מרדכי שעכטער. 
 אין די לעצטע יאָרן דערשײַנט “אויפֿן שוועל” צוויי מאָל אַ יאָר. זײַן נײַער נומער איז באַצייכנט ווי 388 – 390 (זומער – האַרבסט – ווינטער). באַנאַנד מיט זײַן עיקרדיקער דעקלאַרירטער אויפֿגאַבע — אונטערצוהאַלטן און אַנטוויקלען די לעבעדיקע ייִדישע ליטעראַרישע שפּראַך, טיילט “אויפֿן שוועל” תּמיד אויס אַן אָרט פֿאַר הײַנטצײַטיקע ליטעראַטור־שאַפֿונגען. דער נײַער נומער איז אין דעם זין ניט קיין אויסנאַם. 
 טראָץ דעם, וואָס “אויפֿן שוועל” איז אַן אַמעריקאַנער זשורנאַל, איז זײַן רעדאָקטאָרין איצט אַן ישֹראלדיקע, דר’ מרים טרין. חוץ איר, מיטגלידער פֿון דער רעדקאָלעגיע זײַנען נאָך צוויי ישֹראלים – די דיכטערן רבֿקה באַסמאַן בן־חיים און דר’ בני מער, ווי אויך צוויי אַמעריקאַנער – איציק בלימאַן און הערשל גלעזער און איין תּושבֿ פֿון פֿראַנקרײַך – דער באַוווּסטער לינגוויסט פּראָפֿעסאָר יצחק ניבאָרסקי. 
 אין 2008 האָבן ביראָבידזשאַן באַזוכט די דעמאָלטיקע רעדאַקטאָרין פֿון ״אויפֿן שוועל״, באַוווּסטע ייִדיש־לערערין שבֿע צוקער און אירע קאָלעגן. זיי האָבן שפּעטער געווידמעט איינעם פֿון די נומערן פֿון ״אויפֿן שוועל״ דער ייִדישער אויטאָנאָמער געגנט. און אין 2019 האָט די הילע פֿונעם זשורנאַל באַפּוצט אַ צייכענונג פֿון אַ יונגער ביראָבידזשאַנער קינסטלערין סאָניע פֿיליפּקינאַ, וועלכע האָט צוזאַמען מיט אַנדערע דערצויגלינגען פֿון אַ היגער מאָלערײַ־סטודיע אילוסטרירט באָריס סאַנדלערס אַ צוויישפּראַכיק (ייִדיש און רוסיש) בוך ״העלפֿאַנד עלי און קלעפּטשיק־בעבטשיק״, וואָס איז דעמאָלט דערשינען אין ביראָבידזשאַן. 
 
  יע. קאַפּלאַן.  
  FB Leyzer Burko  
                