
 ניט אָפֿט טרעפֿט זיך, אַז אַ זון פֿון אַ דיכטער זאָל ווערן אַ דיכטער. טאַקע דיכטער ממש. און פֿאָרט זײַנען פֿאַראַן אזעלכע פּאָרן. ס’איז דאָ אַזאַ פּאָר אויך אין דער ייִדישער דיכטונג: יוסף קערלער (8191, הײַסין — 0002, ירושלים) און זײַן זון באָריס קאַרלאַוו. ווי ס’איז גרינג צו פֿאַרשטיין, אַז באָריס קאַרלאָוו דאָס איז אַ פּען־נאָמען. אונטער אים פֿאַרעפֿנטלעכט באָריס קאַרלאָוו זײַנע לידער, בעת זײַנע וויסנשאַפֿטלעכע אַרבעטן דערשײַנען אונטער זײַן אמתן נאָמען — דובֿ־בער קערלער. 
 קערלער דער יוניאָר איז געבוירן געוואָרן אין 8591 אין מאָסקווע און אָנגערופֿן געוואָרן נאָך זײַן זיידן, וועלכער האָט געוווינט און איז געשטאָרבן אין דער ייִדישער אויטאָנאָמער געגנט. אין 1791 איז ער עולה געווען צוזאַמען מיט זײַנע עלטער. געוווינט אין ירושלים, געדינט אין צה’’ל, זיך געלערנט אינעם העברעיִשן אוניווערסיטעט. אין 5891 — 0002 געאַרבעט אינעם אָקספֿאָרדער אוניווערסיטעט, וווּ ער האָט באַקומען אין 8891 אַ דאָקטאָראַט אויף געביט פֿון דער ייִדישער לינגוויסטיק. אַרויסגעלאָזט אויף ענגליש אין 1991 אַ מאָנאָגראַפֿיע “די אָפּשטאַמונג פֿון דער הײַנטצײַטיקער ליטעראַרישער ייִדישער שפּראַך”. זינט 1002 פֿירט ער אָן מיט דער קאַטעדרע פֿאַר ייִדישע שטודיעס אינעם אינדיאַנע־אוניווערסיטעט אין בלומינגטאָן. זינט 2002 שטייט ער בראָש פֿונעם ייִדישן עטנאָגראַפֿישן פּראָיעקט “אַהיים”, וואָס אין זײַנע ראַמען ווערן אויפֿגענומען אויפֿן ווידעאָ אינטערוויוען מיט די עלטערע ייִדיש־רעדנדיקע אין מיזרח־אייראָפּע. במשך פֿון אַ סך יאָרן איז ער געווען אַן אונטערריכטער פֿון ייִדיש אויף זומער־קורסן אין אָקספֿאָרד און אין ווילנע. 
 זינט 3991 — אַ מיטרעדאַקטאָר און נאָך יוסף קערלערס פּטירה דער רעדאַקטאָר פֿונעם “ירושלימער אַלמאַנאַך”. זינט 8102 — אַ מיטגליד פֿון רעדקאָלעגיע פֿונעם זשורנאַל “ייִדישלאַנד”. אַ מחבר פֿונעם אַלמאַנאַך “ביראָבידזשאַן”. 
 באָריס קאַרלאָווס לידער זײַנען צום ערשטן מאָל פֿאַרעפֿנטלעכט געוואָרן אין 3991 אין “ירושלימער אַלמאַנאַך”. זינט דעמאָלט האָט ער אַרויסגעלאָזט 5 לידער־זאַמלונגען: “וואו מיט אַן אַל’’ף” (6991), “עלאַברעק. לידער פֿונעם נײַעם יאָרטויזנט” (6002), “קאַטאָוועס אָן אַ זײַט. נעכטיקע לידער, 3991 — 1002” (7002), “מיר איז שטאַרק נוגע” (2102) און “אָנגעצויגענע סטרונע” (6102), ווי אויך אַ בשותּפֿותדיקע מיט זײַן פֿאָטער לידער־זאַמלונג “שפּיגל־כּתבֿ. געציילטע לידער” (6991). 
 וווינט אין בלומינגטאָן און ירושלים. 


 

 דובֿ־בער קערלער 
&nbsp;
 פֿון מידבר יהודה 
 איך פֿאָר פּאַמעלעך 
 פֿון ים־המלח 
 און אויב כ’וועל ווײַטער 
 די צײַט ניט שפּאָרן 
 ווער ווייסט צי כ’וועל 
 אַהיים דערפֿאָרן. 
 
דער מידבר שׂרפֿהט 
 מיט צוגנען שאַרפֿע 
 מיט שטויבן 
 טויבע. 
 פֿאַרטרוקנט וואַרטן 
 אויף טרונק געגאַרטן 
 די ליפּן שטומע, 
 די צונג־און־גומען. 
 איך פֿאָר פּאַמעלעך 
 פֿון ים־המלח 
 און אָט דערנעבן 
 כ’דערזע עס פֿלעמלט 
 אַ רעשט פֿון שײַטער, — 
 דער בעדואינער אַוועק 
 העט ווײַט שוין. 
 און לעבן שײַטער 
 בײַם ברעג פֿון וועג דאָ 
 עס ליגט אַ פּגר 
 פֿון אייזל ווײַסן 
 און לעבן אים 
 זיצט זיך אַן אָדלער, 
 אַ מאַיעסטעטיש שיינער אָדלער, — 
 איר הערט אַ מעשׂה?! 
 און אויך פֿון אויבן 
 איבער דעם פּגר 
 עס קרײַזט און קרײַזט זיך 
 נאָך אַן אָדלער 
 צעפֿירט מיט מעכטיק ברייטע פֿליגל 
 ווי מיך מיט פּגר גריסן וואָלט ער. 
 איך פֿאָר מיר ווײַטער 
 פֿאַרבײַ דעם שײַטער 
 מיט פֿרישן פּגר, 
 מיט אָדלערס שיינע 
 און קלער מיך אײַנעט 
 אין אָט דער סצענע 
 וווּ טויט און לעבן 
 פּראַווען סעודה 
 אין סאַמע מיטן מידבר יהודה. 
 איך פֿאָר פּאַמעלעך 
 פֿון ים־המלח 
 און קלער: 
 ווען כ’וואָלט אויף זיך געטראָגן 
 דעם אָדלערס פֿליגל 
 מיט אייזלס יאָרן 
 צי וואָלט איך שוין 
 אַהיים 
 דערפֿאָרן? 

 *** 
 
 
 Nocturno 
 שפּעט בײַנאַכט. עס שלאָפֿן וועלט־און־לײַט 
 אונטערן וואַכן אָפּגלי פֿון צעהעלטע שטערן, 
 בלויז אַן איינזאַם נאַכטיק ווינטל אין דער ווײַט 
 קאָן די מילדע שטילקייט קוים צעשטערן. 
 שפּעט בײַנאַכט. עס שלאָפֿן קינד־און־קייט. 
 כ’וואַרף מײַן עלנט וואַכן בליק אין שפּיגל, — 
 דאָרט דערקען איך ווי פֿון אונטער זיבן רינגלען 
 דעם פֿאַרקירצטן שפּיגל־כּתבֿ, וואָס מיך געטרײַ באַגלייט. 
 שפּעט בײַנאַכט. עס שלאָפֿט שוין גאָר מײַן וועלט 
 און כ’דערזע אין אַלטן שפּיגלס קאַלטן גלאָז 
 ווי אַיעדער שטריך און קנייטש דערבריט ווי פֿײַער־אות, 
 ווי דעם זיידנס אַלטער ניגון פֿון אַיעדן רונצל קוועלט. 
 שפּעט, ביז שפּעט דעם זיידנס ניגון וואַכט 
 און אין מײַנע קינד־און־קייט פֿאַרריגלט און פֿאַרוויגט עס ליגט... 
 דורכן קאַלטן גלאָז צוריק צו מיר דערבליקט 
 דעם טאַטנס שפּאָגל פֿרישע, זויבער קלאָרע שפּיגלשפּראַך... 

 
 
 *** 
 אין סאַמע בלי פֿון ווילנער זומער־היץ 
 דערהערסטו דורך פּלאַנשעט 
 סירענעס ערבֿ פֿײַער 
 וואָס ווויען שאַרף אין תּל־אָבֿיבֿ, 
 באר־שבֿע און ירושלים — 
 און ס’דאַכט דיר אויס די דראָונג אָן אַן עק 
 וויל ווידער לעבעדיקן אומרו איבערשרײַען 
 מיט אומגעצוימטער שׂינאה, גרויל און שרעק 
 אַ תּל מאַכן פֿון אַלץ וואָס האָט אַ זינען און אַ צוועק... 
 אויף שפּורן קוים־קוים אויפֿגעהיטע 
 פֿון דער פֿאַרטיליקטער ירושלים 
 דליטע... 
 ווילנע אויגוסט 4102 

 
 דער בוים 
 דו זוכסט דעם בוים און קאָנסט אים ניט געפֿינען: 
 דער טײַך איז דאָ, דאָס פֿעלד מיט גראָזן גרינע, 
 דער זעלבער פּלויט, כּמעט די זעלבע זונענשטראַלן. 
 נאָר וואו איז ער, דער בוים? 
 ניטאָ, פֿאַרפֿאַלן... 
 דו זוכסט און זוכסט דעם בוים וואָס דאַרף דאָ שטיין און וואַקסן 
 און ניט געפֿינסט קיין סימן פון זײַן שאָטן, 
 וואָס אין זײַן שויס איז דיר אַמאָל געראָטן 
 פֿאַרנעמען און פֿאַרשטיין די שפּראַך פֿון צווײַגנאַקסל. 
 אַ גאַנצן טאָג דו זוכסט, און זוכסט, און זוכסט פֿון פֿרי באַגינען 
 דעם בוים דעם מעכטיקן וואָס פֿלעג דאָ שטיין און שטאַרצן... 
 ביז זײַנע שטאַרקע וואָרצלען שוין אַליין דעם וועג געפֿינען, 
 פֿאַרנעסטיקן זיך טיף בײַ דיר אין האַרצן. 
 ירושלים, 0002 

 
 
 די גאָלדענע קייט 
 זיי זאָגן: “די קייט האָט זיך ענדלעך צעפֿאַלן, 
 די רונגען – געפּלאַצט מיט אַ ספּאַזמישן טראַסק!” 
 נאָר כ’קאָן ניט באַגרײַפֿן דעם גענוס פֿון שאַקאַלן 
 וואָס נערן זיך שטענדיק מיט אָפּפֿאַל און האַס. 
 זיי זאָגן: “די קייט איז שוין נעבעך פֿאַרפֿאַלן”. 
 נאָר כ’הער אין דעם נעבעך ווי ס’קוויקט זיך אַ מת 
 מיט נישטיקער פֿרייד איבער קאָסמישן פֿאַלן 
 פֿון ריזן וואָס מוזן דערלאַנגען צום נס. 
 זיי שמאָכן און זאָגן: “ס’פֿאַרמאַכט זיך דאָס קרעמל, 
 דער קעניג איז אַלט שוין, פֿאַרוואָרלאָזט – דער טראָן...” 
 נאָר דווקא פֿאַר זייער נשמה – אַ פֿלעמל 
 מיט מיטלייד־באַדויער צינד איך איצטערט אָן. 
 ווײַל מאָרגן, ווען ס’וועלן די נאַרישע שמייכלען 
 פֿאַרגיין אין פּאַמעלעכן העלישן שוואונג, 
 דאַן ווייס איך אויף זיכער, די קייט וועט דערגרייכן 
 צו נײַע גאָר הייכן – אַ רונג נאָך אַ רונג. 
 אָקספֿאָרד, 5991 
https://www.youtube.com/watch?v=QD7xYJDB7X4 