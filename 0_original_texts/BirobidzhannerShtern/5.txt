
                      &nbsp;אין דער ישֹראלדיקער ביכער־סעריע “ביבליאָטעק פֿון דער הײַנטצײַטיקער ייִדישער ליטעראַטור” איז דערשינען דער ערשטער באַנד פֿונעם “לעקסיקאָן פֿון דער ייִדישער ליטעראַטור אין ארץ־ישֹראל”.  
    
   וועלוול טשערנין  
 דער לעקסיקאָן שליסט אין זיך אײַן ביאָ־ביבליאָגראַפֿישע אָנגאַבן וועגן אַלע ייִדישע און ייִדיש־העברעיִשע מחברים, וועלכע האָבן געלעבט אין דעם לאַנד זינט דער תּקופֿה פֿון דער טערקישער הערשונג און ביז הײַנט. דער צווייטער באַנד וועט, ווי עס טיילן מיט די רעדאַקטאָרן פֿון דער סעריע, דערשײַנען אין אָנהייב פֿונעם קומענדיקן יאָר .עס גייט אַ רייד וועגן אַ ממשותדיקער ביאָ־ביבליאָגראַפֿישער אַרבעט, וועלכע איז געמאַכט געוואָרן דורך די צונויפֿשטעלער: דאָקטאָר וועלוול טשערנין, מיכאל פֿעלזענבאַום און פּראָפֿעסאָר דובֿ־בער קערלער. דער דרוק פֿונעם בוך האָט פֿינאַנסיעל געשטיצט די ישֹראלדיקע נאַציאָנאַלע אינסטאַנץ פֿאַר ייִדישער קולטור. 
 אינעם ביראָבידזשאַנער קאָנטעקסט איז כּדאי אָפּצומערקן, אַז צווישן די פּערזענלעכקייטן, 
   מיכאל פֿעלזענבאַום  
 אינפֿאָרמאַציס וועגן וועלכע זײַנען אײַנגעשלאָסן אין דעם נײַעם לעקסיקאָן, זײַנען פֿאַראַן אויך ליטעראַטן פֿאַרבונדענע מיט דער ייִדישער אויטאָנאָמער געגנט. למשל, אינעם ערשטן באַנד זײַנען פֿאַראַן אינפֿאָרמאַציע וועגן דעם פּראָזאַיִקער טבֿיה גען (1912 – 2003), וועלכער האָט געאַרבעט אין 1934 – 1936 אין רעדאַקציע פֿון “ביראָבידזשאַנער שטערן”, און וועגן דעם דיכטער חיים מאַלטינסקי (1910 – 1986), וועלכער האָט רעדאַגירט אין 1947 – 1948 דעם אַלמאַנאַך “ביראָבידזשאַן”; און אינעם צווייטן באַנד וועלן זײַן אינפֿאָרמאַציעס וועגן דעם דיכטער מאַקס ריאַנט (1923 – 2012), וועלכער האָט געוווינט אינעם ביראָבידזשאַנער ייִדישן נאַציאָנאַלן ראַיאָן, וואָס איז שפּעטער געוואָרן די ייִדישע אויטאָנאָמע געגנט זינט 1931 ביז 1970, און וועגן דעם פּראָזאַיִקער און ליטעראַטור־פֿאָרשער בערל קאָטלערמאַן (געב. אין 1971), וועלכער איז אויסגעוואַקסן אין ביראָבידזשאַן און האָט אָנגעהויבן זײַן קאַריערע אין “ביראָבידזשאַנער שטערן”. 
 דער לעקסיקאָן איז שוין דאָס 19טע בוך, וואָס דערשײַנט אין דער סעריע “ביבליאָטעק פֿון דער הײַנטצײַטיקער ייִדישער ליטעראַטור. די סעריע איז געגרינדעט געוואָרן דורך וועלוול טשערנין און מיכאל פֿעלזענבאַום אין 2015. 
 אין איר זײַנען ביז איצט דערשינען די ערשטע לידער־זאַמלונגען פֿון ישֹראל נעקראָסאָוו (פּעטערבורג) “אָפּגעברענטע שטעט” און מאַרעק טושעוויצקי (קראָקע) “פֿון ביידע זײַטן שפּיגל”, דאָס ערשטע ייִדישע לידער־זאַמלונג פֿון פֿעליקס חיימאָוויטש (מינסק) “רעדן מיט עכאָ” (פֿאַר דעם האָט דער דיכטער אַרויסגעגעבן עטלעכע לידער־זאַמלונגען אויף ווײַסרוסיש), דאָס ערשטע ייִדישע לידער־זאַמלוננג פֿון זיסי ווייצמאַנען (1946 – 2020) “אַ פֿריילעכער רעגן” (פֿריִער האָט דער דאָזיקער ענג פֿאַרבונדענער מיט ביראָבידזשאַן דיכטער פֿארעפֿנטלעכט זײַנע לידער אויף מאַמע־לשון נאָר אין פּעריאָדיק, און זײַן איינציק בוך איז דערשינען אין רוסישער איבערזעצונג פֿון לעאָניד שקאָלניקן). 
   דובֿ־בער קערלער  
 אז מע רעדט וועגן פּאָעטישע ”פּאָטשאָנטקעס”, קאָן מען דערמאָנען אויך די זאַמלונג פֿון ירמיהו־אהרן טאַוב (וואַשינגטאָן) “אַ מויז צווישן וואַקלדיקע וואָלקן־קראַצערס”. דאָס איז זײַן ערשטע ריין ייִדישע לידער־זאַמלונג. פֿריִער האָט דער דיכטער פֿאַרעפֿנטלעכט עטלעכע זאַמלונגען אויף ענגליש און איין – אויף ייִדיש פּאַראַלעל מיט ענגליש. 
 אין דער סעריע זײַנען דערשינען אויך לידער־זאַמלונגען פֿון באָריס קאַרלאָוו (בלומינגטאָן — ירושלים) “אָנגעצויגענע סטרונע” און וועלוול טשערנין (כּפֿר־אלדד) “בײַם ראַנד פֿון שטורעם”. באַזונדערס דאַרף מען אָפּמערקן די אוניקאַלע אַנטאָלאָגיע פֿון ייִדישע פּאָעטן געבוירענע נאָכן חורבן “אַ רינג”, אין וועלכער עס זײַנען אײַנגעשלאָסן געוואָרן ווערק פֿון 20 מחברים פֿון פֿאַרשיידענע לענדער. 
 די סעריע האָט פֿאָרגעשטעלט “פּאָטשאָנטקעס” אויך אין פּראָזע. דאָס איז, קודם־כּל די ערשטע 
   מאַרעק טושעוויצקי  
 זאַמלונג נאָוועלן פֿונעם דערמאָנטן שוין געוועזענעם ביראָבידזשאַנער בערל קאָטלערמאַן (נווה־צוף) “דער סוד פֿון ווײַסע בערן”. די זאַמלונג דערציילונגען פֿון עופֿרה אַליגון (1921 – 2012) “אַ דאַמע מיט בלומען”, וואָס איז דערשינען נאָך איר פּטירה, איז געווען דאָס ערשטע ייִדישע בוך פֿון דער דאָזיקער באַוווּסטער העברעיִשער שרײַבערין און זשורנאַליסטקע, וועלכע האָט נאָר פֿון צײַט צו צײַט געשריבן באַזונדערע ווערק אויף איר מאַמע־לשון. חוץ דעם, זײַנען אין דער סעריע ארויס פּראָזע־זאַמלונגען פֿון צבֿי כּנר (1929– 2009) “דער קלאָון אין אוישוויץ”, מיכאל פֿעלזענבאַום (ראַמלע) ”ביאָגראַפֿיע פֿון אַ סענטימענטאַלער לבֿנה”) און גענאַדי עסטרײַך (ניו־יאָרק) “פֿון מײַן און ניט נאָר פֿון מײַן לעבן”), ווי אויך אַן אַנטאָלאָגיע פֿון דער הײַנטצײַטיקער ישֹראלדיקער דערציילונג אויף ייִדיש “הערט אַ מעשֹה” (דובֿ־בער קערלער האָט פֿאַרעפֿנטלעכט אינעם לעצטן באַנד פֿונעם אַלמאַנאַך “ביראָבידזשאַן” אַן אַרטיקל געווידמעט דער ביראָבידזשאַנער טעמע אין דער דאָזיקער אַנטאָלאָגיע). צו דער פּראָזע קאָן מען אויך משייך זײַן דאָס בוך פֿון קאָבי ווײַצנערן (1951 – 2018) “בײַ אונדז אין מאַנהעטן”, וואָס שליסט אין זיך אײַן צוויי פּיעסן. 
   זיסי ווייצמאַן  
 און לסוף זײַנען אין דער סעריע אַרויס אויך זאַמלונגען אַרטיקלען וועגן דער ייִדישער ליטעראַטור־, טעאַטער־ און מאָלערײַ־געשיכטע, ווי אויך ליטעראַטור־קריטיק. דאָס זײַנען ביכער פֿון מיכאל קרוטיקאָוו (ען-אַרבאָר) “צווישן שורות” און הלל קאַזאָווסקי (ירושלים) “ווערטער און בילדער”. 
 מיטן אַרויסגעבן דעם צווייטן באַנד פֿונעם “לעקסיקאָן פֿון דער ייִדישער ליטעראַטור אין ארץ־ישֹראל” וועט די צאָל אַרויסגעגעבענע אין דער סעריע “ביבליאָטעק פֿון דער הײַנטצײַטיקער ייִדישער ליטעראַטור” ביכער דערגרייכן 20. עס בלײַבט נאָר וויטשן זאָל עס אויך ווײַטער גיין ניט ערגער. 
 
  וו. פּיריאַטינסקי  
                