
                    הײַנט, ווען בײַ אונדז זײַנען פֿאַראַן אַ סך פֿאַרשידענע מעגלעכקייטן זיך פֿאַרבינדן גיך אַיינער מיט דעם צווייטן — דורך מאָבילקע, בליץ־פּאָסט אָדער פֿילצאָליקע אײַ־עם־פּראָגראַמען,&nbsp;&nbsp; — איז אַזוי אָנגענעם צו באַקומען אַ לעבעדיקן פּאַפּירענעם בריוו אָדער אַ שיין פּאָסטקאַרטל מיט אַ וואַרעמער ווענדשריפֿט פֿון אַ פֿרײַנד אָדער אַ קרובֿ. און ס׳איז אַ טאָפּלט פֿאַרגעניגן, ווען אַ פּאָסטקאַרטל איז געטאָן מיט די אייגענע הענט. דאָס אַלץ פֿאַרייניקט אין זיך עטעגאַמי.  

אין יאַפּאַן איז עטעגאַמי אַ טייל פֿון נאַציאָנאַלער קולטור, און דאָס שאַפֿן עטעגאַמי איז זייער אַ פּאָפּולערע זאַך. פֿון יאַפּאַניש זעצט זיך איבער דאָס וואָרט ״עטעגאַמי״ ווי ״אַ בריוו אַ בילד״, וווּ ״ע״ הייסט ״בילד״ און ״טעגאַמי״ הייסט ״בריוו״.

עטעגאַמי איז אַ טראַדיציאָנעל יאַפּאַניש אַליין־געמאַכט פּאָסטקאַרטל מיט אַ בילד און אַ פּאָר ווערטער, אַזאַ מין ״גיכער בריוו״. אין עטעגאַמי דריקן מענטשן אַרויס זייערע געפֿילן — פֿרייד, ליבע, וואַרעמהאַרציקייט און אַזוי ווײַטער.

יעדער מענטש איז מסוגל צו שאַפֿן עטעגאַמי, אַפֿילו אויב ער אָדער זי איז נישט באַגאַבט אין מאָלן. לויט דער מיינונג פֿון דער ״יאַפּאַנישער עטעגאַמי־געזעלשאַפֿט״, זײַנען דרײַ זאַכן וויכטיק אין עטעגאַמי:

״נישט גוט איז בעסער, נישט שיין איז שענער״. מאָלט אַזוי, ווי איר פֿילט. אַז מע מאָלט און שרײַבט פֿונעם האַרצן, מאַכט עס טאַקע אַן אויפֿריכטיקן אײַנדרוק אויף יענעם, וועמען אײַער פּאָסטקאַרטל איז באַשטימט. און זאָרגט זיך נישט, אַז עפּעס איז נישט ריכטיק אין אײַער בילד. יעדעס בילד איז אָריגינעל אין עטעגאַמי.

דער צווייטער דעוויז פֿון עטעגאַמי זאָגט — ״די ערשטע ווערסיע איז די סאַמע וואָרהאַפֿטיקע״. פֿאַרריכט נישט אײַער בילד און פֿאַרגעסט נישט אָפּצושיקן אײַער עטעגאַמי. עמעצער וואַרט שוין!

און דריטנס — ״נישטאָ קײן מוסטער״. מאָלט דאָס, וואָס איר זעט, מאָלט אַזוי, ווי איר זעט.

אין קאָמאַע (די שטאָט הינטער טאָקיאָ, וווּ איך וווין) איז עטעגאַמי זייער פּאָפּולער. למשל, מײַנע קינדער האָבן געהאַט אַ היים־אויפֿגאַבע צו שאַפֿן&nbsp; עטעגאַמי. און זיי האָבן דאָרטן אָנגעשריבן, ווער זיי ווילן ווערן אין צוקונפֿט.

מײַן טאָכטער האָט אָנגעשריבן: ״איך וויל זײַן אַ קאָמיקערין״, און מײַן זון — ״איך וויל זײַן אַ גוטער און אַ דערוואַקסענער מענטש״. זיי האָבן אויך געמאַכט גומענע שטעמפּלען, כּדי צו חתמענען זייערע נעמען אויף עטעגאַמי. איך האָף, אַז זייערע טרוימען וועלן פֿאַרווירקלעכט ווערן.

אפֿשר וויל עמעצער מאַכן אַ ייִדיש עטעגאַמי? — ס׳וועט זײַן זייער שיין!

 

סאַטאָקאָ קאַמאָשידאַ, טאָקיאָ                