
                      &nbsp;  דער שוועדיש־ייִדישער פֿאַרלאַג “אָלניאַנסקי טעקסט”, וועלכער ספּעציאַליזירט זיך אויפֿן אַרויסלאָזן ליטעראַטור אויף ייִדיש, האָט נאָר וואָס אַרויסגעלאָזט די צווייטע אויפֿלאַגע פֿון דער אַנטאָלאָגיע פֿון הײַטצײַטיקער ייִדישער ישֹראלדיקער דערציילונג “הערט אַ מעשֹה”.     
  די ערשטע אויפֿלאַגע פֿון דעם דאָזיקן בוך איז דערשינען פֿאראַיאָרן אין תּל־אָבֿיב אין דער ביכער־סעריע “ביבליאָטעק פֿון דער הײַטצײַטיקער ייִדישער ליטעראַטור”, וועגן וואָס עס האָט דעמאָלט מיטגעטיילט “ביראָבידזשאַנער שטערן”.   
 אינעם ביראָבידזשאַנער קאָנטעקסט איז כּדאי צו דערמאָנען, אַז די אַנטאָלאָגיע שליסט אין זיך אײַן א דערציילונג פֿונעם געוועזענעם ביראָבידזשאַנער בער (באָריס) קאָטלערמאַן, וועלכער האָט אָנגעהויבן זײַן ליטעראַריש־זשורנאַליסטישע קאַריערע אין דער רעדאַקציע פֿון אונדזער צײַטונג. די ייִדישע אויטאָנאָמע געגנט שפּילט אַ באַמערקבאַרע ראָלע אין זײַן שאַפֿונג בכלל און אין דער קאָנקרעטער גרעסערער דערציילונג “סעטיצאַכיישעך”, וואָס איז אײַנגעשלאָסן אין דער אַנטאָלאָגיע “הערט אַ מעשֹה”, בפֿרט. חוץ דעם, אין דער אַנטאָלאָגיע איז אײַנגעשלאָסן אויך וועלוול טשערנינס דערציילונג “צושנײַדן פֿון דאָס נײַ”, אין וועלכער ביראָבידזשאַן געפֿינט אין סאַמע צענטער פֿון דער האַנדלונג. אָט די דערציילונג איז לכתּחילה פֿארעפֿנטלעכט געוואָרן אין המשכים אין “ביראָבידזשאַנער שטערן”. 
 
   וו.אַראָנאָוו   
                