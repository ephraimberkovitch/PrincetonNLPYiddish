
                        
 אַרל האָפֿשטיין איז געקומען צו פֿאָרן אין דער יונגער ייִדישער אויטאָנאָמער געגנט אין דער צווייטער העלפֿט 1930ער יאָרן. ער האָט דערפֿאָלגרײַך פֿאַרענדיקט דעם אָרטיקן פּעדאַגאָגישן טעכניקום, וווּ איז שפּעטער געווען אַן אָפֿטער גאַסט. ער פֿלעגט דעקלאַמירן פֿאַר די סטודענטן זײַנע לידער, אין וועלכע ער האָט באַזונגען די שיינקייט פֿון אונדזער געגנט, די האָרעוואַניע פֿון די ערשטע בויער פֿון ביראָבידזשאַן און אַוודאי ליבע. 
 אַרל האָפֿשטיין איז געווען זייער אַ פּראָדוקטיווער דיכטער. ער האָט געשריבן יעדן טאָג, איבעראַשנדיק אַלע מיט זײַן אַרבעטזאַמקייט. ער האָט געאַרבעט אינעם געגנטלעכן ראַדיאָ־קאָמיטעט, וווּ ער האָט געפֿירט די אוידיציעס פֿאַר קינדער. 
 צוזאַמען מיט זײַנע פֿרײַנד וואָלף שולמאַן, הענעך קויפֿמאַן, בוזי אָלעווסקי האָט ער אַקטיוו אָנטיילגענומען אין דער אָרטיקער ליטעראַרישער סטודיע, אָנגעפֿירט מיט דוד בערגעלסאָן. 
 וועגן זייערע טומלדיקע, לוסטיקע, שארפֿזיניקע באַגעגענישן פֿלעגן שפּעטער דערמאָנען ליובע וואַסערמאַן און בוזי מילער. 
 דער באַקאַנטער שרײַבער דוד בערגעלסאָן האָט גערעדט מיט יונגע פּאָעטן ווי מיט זײַנע גלײַכע, און דאָס איז שטענדיק אַ גוטער סטימול פֿאַר אַ שעפֿערישן וווּקס. 
 די לידער פֿון אַרל האָפֿשטײן האָט אָפט פּובליקירט דער אַלמאַנאַך ״פֿאָרפּאָסט״, וועלכן מע האָט פֿאַר דער מלחמה אַרויסגעגעבן אין ביראָבידזשאַן. 
 אַרל האָפֿשטיין האָט ארײַנגעלייגט אין זײַנע לידער אַ שטיקל פֿון זײַן נשמה, דערפֿאַר קלינגען זײַנע האַרציק־דורכדרינגלעכע שורות אַקטועל אין אונדזערע טעג. 
 ווען עס האָט זיך אָנגעהויבן די מלחמה, איז דער דיכטער אַוועק אויפֿן פֿראָנט. ער איז אומגעקומען אויפֿן שלאַכט־פֿעלד אין 1941. ער איז געווען בלויז 23 יאָר אַלט. קיין בוך האָט ער ניט באַוויזן אַרויסצוגעבן. 
 
  &nbsp;איך זינג, ווי אַזוי אין אַ פֿרי 
 עס שפּילט דער אַמור מיט די ברעגן. 
 פֿרוכטן אין זילבער־געפֿריר, 
 שוין רײַף פֿון בײַנאַכטיקן רעגן. 
 
  פֿון רחבֿותן בלויע איך זינג, 
 איך זינג פֿון גאַנצפֿריִיקע פֿאַרבן. 
 אַ גוט מאָרגן דיר, בלימעלע־קינד, 
 אַ גוט מאָרגן אײַך, ווייצענע גאַרבן. 
 
  אין פֿריידן באַהאַלט זיך מײַן האַרץ, 
 וואָס שפּילט אויף די העלע קלאַווירן, 
 נו, וואַרט־זשע, מײַן חבֿרטע, וואַרט, 
 פֿאַרנאַכט מירן גייען שפּאַצירן. 
 
  וועסט שטיין אויף אַ שטיקעלע פֿעלדז, 
 לעם אייביקן יאָג פֿון די שטראָמען. 
 דײַן בליק טראָגט דער שטראָם אויף דער וועלט, 
 און זינגט אויס דײַן האַרציקן נאָמען. 
                