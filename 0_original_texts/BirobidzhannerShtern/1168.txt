
 &nbsp; פּסח פֿישמאַן האָט אונדז איבערגעלאָזט אַ רײַכע ירושה פֿון ליבשאַפֿט צו מאַמע־לשון , װאָס הונדערטער 
 סטודענטן זײַנע פֿאַרשפּרײטן איבער דער װעלט . 
 לעצטנס האָב איך אָנגעפֿירט בײַ דעם פֿעסטיװאַל ״קלעזקאַנאַדע״ מיט דער פּראָגראַם ״שטילער אָװנט״, אין אָנדענק פֿונעם לעגענדאַרן ייִדישן לערער פּסח פֿישמאַנען ז׳׳ל. טאַקע ער האָט מיט יאָרן צוריק געגרינדעט אָט די פּראָגראַם, װוּ ער פֿלעגט דערצײלן אויסטערלישע מעשֹיות אױף מאַמע־לשון און דער עולם האָט אים געהערט פֿאַרגאַפֿט, צעקײַענדיק יעדעס װאָרט פֿונעם באַליבטן לערער. 
 פּסח איז אַװעק אין דער אײביקײט, אָבער די טראַדיציע לעבט און מען קלײַבט זיך צונױף זיך צו דערמאָנען אין פּסחן, מען זינגט שטילע און האַרציקע לידער און מען דערצײלט מעשֹיות, אַלץ אױף ייִדיש. דאָס מאָל איז די פּראָגראַם געװען װי אַלע מאָל הײמיש, װאַרעם און זײער פּראָפֿעסיאָנעל און צוליב דעם װירטועלן פֿאָרמאַט האָט פֿאַרזאַמלט אַ סך פּסחס פֿרײַנד און פֿאַרערער פֿון שאָטלאַנד, בראַזיל, עסטלאַנד, מאָלדאָװע, דײַטשלאַנד, קאַנאַדע און די פֿאַראײניקטע שטאַטן. מען האָט געװיזן צום ערשטן מאָל (װעלט־פּרעמיערע) דעם אַנימאַציע־פֿילם ״דאָס נאַרישע מײַזעלע״, אַסיאַ װײַסמאַנס פּרעכטיקע ייִדישע איבערזעצונג פֿון רוסיש אַ ליד פֿון סאַמויִל מאַרשאַק, באַגלײט מיט װוּנדערלעכער מוזיק (באַזירט אױף משה בערעגאָװסקיס ״שער״), מיט דער באַטײַליקונג פֿון אַסיאַס משפּחה, בתוכם איר טעכטערל צינעלע. 
 פּסח פֿישמאַן איז געבױרן געװאָרן אין קרעמענעץ, אוקראַיִנע, שפּעטער האָט זײַן משפּחה עמיגרירט קיין אַרגענטינע. דער יונגער פֿישמאַן האָט זיך געלערנט אין ייִדישע שולן אין בוענאָס־אײַרעס און שטודירט שפּעטער צו װערן אַ לערער. דאָרט האָט ער דערגרײכט אין יונגע יאָרן צו װערן אַ דירעקטאָר פֿון עלעמענטאַר־שולע. ער איז געװען אַ לערער פֿונעם אָנגעזעענעם ייִדישן דערציִער, אַבֿרהם ליכטענבױם, װעלכער געדענקט זײער בולט פּסחן װי אַ טאַלאַנטירטן לערער. פּסחס ליבשאַפֿט צום ייִדישן טעאַטער, פֿאָלקס־מוזיק און פֿאָלקלאָר, האָט אים דערפֿירט צו אַ קלײנער ראָלע אױף דער בינע מיט װעלט־באַרימטן מאָריס שװאַרץ, װעלכער האָט דעמאָלט גאַסטראָלירט אין אַרגענטינע. 
 אין 1952 האָט פּסח עמיגרירט קײן קאַנאַדע און נאָך דעם קײן ניו־יאָרק, װוּ ער האָט זיך באַזעצט אין בראָנקס. ער האָט געלערנט ייִדיש אין אַ צאָל דערציִערישע אינסטיטוציעס אין ניו־יאָרק: ייִװאָ זומער־פּראָגראַם, ייִדישער טעאָלאָגישער סעמינאַר, אַרבעטער־רינג און נאָך און נאָך. ער האָט געלערנט אױף די קלעזמער־פֿעסטיװאַלן און װאַרשטאַטן אין אַמעריקע און אײראָפּע און אַלע מאָל מיטן גרױסן דערפֿאָלג, באַגײַסטערנדיק זײַנע תּלמידים, װאָס אַ סך פֿון זײ זײַנען געװאָרן זײַנע חסידים. אײנע פֿון זײ, דאָראָטעאַ גרעװע, ז׳׳ל, װאָס איז אַלײן געװאָרן אַ ייִדיש־לערערין האָט אָנגעשריבן װעגן פּסחן אַזעלכע שורות: ״פֿון יעדן מאַטעריאַל האָסטו געקענט מאַכן אַ פֿאַרכאַפּנדיקע לעקציע , דאָס שטעטל האָסטו אַרײַנגעבראַכט אין קלאַס , און מעשֹיות האָסטו געקענט דערצײלן אָן אַן עק און אָן אַ שיעור . ייִדיש איז געװען דײַן גרױסע ליבשאַפֿט , דײַנע תּלמידים זײַנען געװען דײַנע קינדער . כ׳בין זיכער , אַז װוּ דו זאָלסט ניט זײַן , װעסטו װײַטער װירקן אױף אונדזער מאַמע־לשון און זינגען דײַן באַליבטן טאַנגאָ : ״די גאַנצע װעלט איז מער נישט װי אַ מעשֹהלע , אַ מעשֹהלע , די גאַנצע װעלט איז מער נישט װי אַ שפּיל״ . 
 פּסח האָט געװאָלט, אַז די מענטשן זאָלן הערן אַ ייִדיש װאָרט. װען עמעצער פֿלעגט אים זאָגן אױף ענגליש: ״איך האָב ליב ייִדיש מיטן גאַנצן האַרצן, מיט דער גאַנצער נשמה״, האָט ער אָפּגעענטפֿערט, אַז ער איז אים מוחל דאָס האַרץ און די נשמה, װײַל ער, פּסח, האָט ליב ייִדיש מיטן מױל. מע דאַרף רעדן אַ שפּראַך בײַם לעבן. 
 פּסח האָט שטאַרק ליב געהאַט צו זינגען, כאָטש קײן פּראָפֿעסיאָנעלער זינגער איז ער ניט געװען. דאָך, װען ער פֿלעגט זינגען, פֿלעגט דער עולם אַלע מאָל זיך צוגעהערט, װײַל די קלאַנגען פֿון זײַן שטים האָבן געשטאַמט פֿון האַרצן און תּיכּף דערגרײכט די הערצער. 
 אַחוץ ייִדיש און ייִדישע סטודענטן, װאָס זײַנען געװען אַ היפּש טײל פֿון זײַן לעבן, האָט פּסח זײער ליב געהאַט די נאַטור, געפֿלאַנצט פֿאַרשידענע געװיקסן אױף זײַן דאַטשקעלע, אַרומגעגאַנגען אַרום זײ װי אַ מאַמע נאָכן קראַנקן קינד. אַ מאָל האָט ער מיר געהאָלפֿן אױסקלײַבן עטלעכע פֿלאַנצלינגען, קלײניטשקע בײמעלעך, אָבער איך האָב זיי איבערגעלאָזט אין טאַקסי. פּסח אָבער האָט יעדעס יאָר זיך באַרימט װי שײן האָבן זיך צעװאַקסן זײַנע בײמעלעך. אַ שאָד, װאָס איך האָב קײן בײמעלע ניט געפֿלאַנצט, עס װאָלט מיר דערמאָנט אין פּסחן. 
 איך האָב געהאַט אַ גרױסן זכות און אַן עכט פֿאַרגעניגן צו אַרבעטן צוזאַמען מיט פּסחן במשך פֿון אַ טוץ יאָרן. ער איז געװען אַ גײַסטיקער פּעדאַגאָג, אַ מוסטער פֿון אַ לערער. איך האָב זיך באַקענט מיט אים ערשט אין 0991, און איך האָב אים געזען לערנען בײַם אַרבעטער־רינג און זײַן אופֿן פֿון לערנען האָט מיך באַגײַסטערט און געהאַט אַ שטאַרקע השפּעה. ער איז געװען אַ געבױרענער לערער, אַ קאַריזמאַטישער, װאָס האָט געקענט פֿאַרכּישופֿן די סטודענטן מיט זײַן קלוג, קלאָר, אַ מאָל שאַרף, אַ מאָל הײמיש און אַ סך מאָל צאַרט ייִדיש װאָרט. פּסחס אַרבעט האָט אונדז איבערגעלאָזט אַ רײַכע ירושה פֿון ליבשאַפֿט צו מאַמע־לשון, װאָס הונדערטער סטודענטן זײַנע פֿאַרשפּרײטן איבער דער װעלט. 
 
 &nbsp; קאָליאַ באָראָדולין &nbsp; 
 http://tiny.cc/mayzele 
 