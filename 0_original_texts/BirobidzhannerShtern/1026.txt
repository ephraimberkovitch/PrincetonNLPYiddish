
 אין ביראָבידזשאַן איז אַרויס פֿון דרוק ישֹראל עמיאָטס בוך לידער ״סיביר״ אין איבערזעצונג אויף רוסיש 
 
 דאָס אַרויסגעבן די לידער־זאַמלונג “סיביר” אין רוסישער איבערזעצונג — דאָס איז נאָך אַ שפּאַן אויפֿן וועג פֿונעם אומקערן דעם נאָמען און די שאַפֿונג פֿון ישׂראל עמיִאָט (1909 – 1978) קיין ביראָבידזשאַן. דער ערשטער ממשותדיקער שפּאַן אין אָט דער ריכטונג איז געוואָרן דאָס אַרויסלאָזן אין רוסישער איבערזעצונג דאָס בוך פֿון זײַנע זכרונות “ביראָבידזשאַנער ענין” (2020), וואָס איז אַרויסגעגעבן געוואָרן אויף ייִדיש אין די פֿש’’אַ נאָך אין 1960. 
 אויף ייִדיש (מיט אַ פּאַראַלעלער ענגלישער איבערזעצונג) איז די זאַמלונג “סיביר” דערשינען אין די פֿש’’אַ אין 1991, שוין נאָך דעם דיכטערס טויט, אָן זײַן אומפֿאַרמיטלעכן אָנטייל. דער יסוד פֿון דער זאַמלונג “סיביר” זײַנען געוואָרן לידער פֿונעם בוך “בענקשאַפֿט”, וואָס עמיִאָט האָט אַרויסגעלאָזט אין 1957 אין פּוילן, וווּהין ער איז געקומען גלײַך פֿון דער ייִדישער אויטאָנאָמער געגנט. עס איז געווען פּרינציפּיעל אַנדערש לויטן אינהאַלט און געמיט, ווי די אַרויסגעלאָזטע דורך עמיִאָט אינעם ראַטנפֿאַרבאַנד ביז זײַן אַרעסט פּאָעטישע זאַמלונגען “לידער” (1940) און “אויפֿגאַנג” (1948). 
 אַז מע קוקט פֿון דער אַמעריקאַנער ווײַט, גיסן זיך צונויף סיביר און ביראָבידזשאַן אין אַ גאַנצלעכקייט, אין אַ מין ווײַט און קאַלט לאַנד פֿון שניי און בלוט. אין דעם דאָזיקן קאָנטעקסט סימבאָליש קלינגען ישׂראל עמיאָטס שורות: 
 
 ס׳איז הײַנט קײן בלוטפֿלעק נישטאָ אין שנײ, 
 מ׳האָט קײנעם נישט געשאָסן… 
 
 זיי זײַנען גורם זיך צו דערמאָנען אין די שורות, אָנגעשריבענע דורך דוד האָפֿשטיינען (דערשאָסן אין 1952 אין די ראַמען פֿונעם ענין פֿון דעם ייִדישן אַנטיפֿאַשיסטישן קאָמיטעט) בשעת זײַן ניט־לאַנג וווינען אין ארץ־ישׂראל, אין 1925: 
 
 שם, שם 
 על שלגי צפֿון – 
 טיפּות דמי 1 . 
 
 ישׂראל עמיִאָט, וועלכער איז געבוירן געוואָרן און אויסגעוואַקסן אין פּוילן, האָט ניט געקאָנט נישט פֿילן זיך אינעם סאָוועטן־לאַנד אַ שטיפֿזון (עס דערמאָנט זיך די שורה פֿון אומגעקומענעם אין גולאַג חיים לענסקי: “על אַדמת רוסיה החורגת” 2 ), הגם אינעם סוף 30ער יאָרן איז ער פֿאַרכאַפּט געווען מיט קאָמוניסטישע אידייען. ניט געקוקט אויף דעם, איז עמיִאָט געווען אַ “מערבֿניק”, אַ ייִד, וואָס האָט געטראָפֿן אינעם ראַטנפֿאַרבאַנד אום האַרבסט 1939, ווען די רויטע אַרמיי איז אַרײַן אין ביאַליסטוק, וווּהין ער איז אַנטלאָפֿן פֿון זײַן געבורטס־שטעטל אָסטרוּווע, זיך ראַטעווענדיק פֿון די דײַטשן. אַ ריי אײַנגעשלאָסענע אין דער זאַמלונג “סיביר” לידער האָט ער אָנגעשריבן בשעת זײַן לעבן אין עוואַקואַציע אין מיטל־אַזיע. פֿון דאָרטן, שטרעבנדיק געפֿינען דאָס אָרט, וווּ ער וועט זײַן ניט קיין שטיפֿזון, נאָר אַ זון, האָט דער דיכטער זיך איבערגעצויגן אין 1944 קיין ביראָבידזשאַן. ער איז געווען אַן עדות און אַן אַקטיווער אָנטיילנעמער פֿון נאָכמלחמהדיקע פּרוּוון אַנטוויקלען און פֿאַרשטאַרקן די ייִדישע קולטור אין דער ייִדישער אויטאָנאָמער געגנט. ווי אַזאַ איז ער אַרעסטירט געוואָרן אין 1949… 
 די אײַנגעשלאָסענע אין דער זאַמלונג “סיביר” לידער זײַנען קאָמפּליצירט פֿאַרן פֿאַרשטאַנד פֿון יענע, וואָס האָבן ניט געקראָגן קיין טראַדיציאָנעלן ייִדישן חינוך, אויב זיי קענען אפֿילו ייִדיש פֿרײַ. דער דיכטער, וועלכער האָט זיך געלערנט אין אַ חסידישער ישיבֿה אין וואַרשע, גלײַך ווי קערט זיך אין זיי אום צום אָנהייב פֿון זײַן שאַפֿונג, צו זײַנע דורכגעדרונגענע מיט רעליגיעזע מאָטיוון פֿאַר־סאָוועטישע לידער־זאַמלונגען “מיט זיך אַליין” (1932), “טראָפּנס אין ים” (1935) און “איבער מחיצות” (1938). דער פּאָעט דער איבערזעצער פּאַוועל טאָלסטאָגוזאָוו האָט צוגעלייגט ניט ווייניק באַמיִונגען כּדי דערפֿאָלגרײַך לייזן אָט די שעפֿערישע פּראָבלעם. דאָס בוך איז געוואָרן אַ יש אויף רוסיש. עס בלײַבט נאָר זאָגן: “ישר־כּוח”. 
 ד״ר וועלוול טשערנין 
 
 1 דאָרט, דאָרט // אויף צפֿונדיקע שנייען — // טראָפּנס מײַן בלוט. 
 &nbsp; 2 אויף דער שטיף־ערד פֿון רוסלאַנד. 
 