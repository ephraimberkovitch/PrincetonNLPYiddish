
 &nbsp;
 אפֿשר האָט איר געהערט דעם נאָמען פֿונעם ייִדישן מיטלאַלטערלעכן רײַזנדער ר’ פּתחיה בן יעקבֿ פֿון רעגנשֹבורג? סוף 21טן אָדער אין סאַמע אָנהייב 31טן יאָרהונדערט למינינם האָט ער אונטערגענומען אַ ווײַטע און אַ מסוכּנע נסיעה פֿון דער שטאָט פּראָג, וווּ ער האָט פֿאַרבראַכט דאָס רובֿ זײַנע יאָרן, קיין פּוילן און פֿון פּוילן קיין רוסיע ביז דער שטאָט קיִעוו, און פֿון קיִעוו דורך סטעפּן פון איצטיקער דרום־אוקראַיִנע, איבערן קאַווקאַז קיין ארץ־אָשור און בבֿל, ביז פּרס־ומדי — און פֿון דאָרטן דורך דמשֹק קיין ארץ־ישֹראל – טבֿריא און גליל, ירושלים און חבֿרון. 
 זײַן ווײַטע און מסוכּנע נסיעה האָט זיך פֿאַרענדיקט בשלום. ר’ פּתחיה האָט באַזוכט די הייליקע מקומות, תּפֿילה געטאָן אויף קבֿרי־צדיקים און זיך אומגעקערט אין זײַן שטאָט פּראָג, צו זײַן משפּחה. אין אונטערשייד פֿון אַן אַנדערן באַרימטן מיטלאַלטערלעכן ייִדישן רײַזנדער, ר’ בנימין בן יונה פֿון דער שפּאַנישער שטאָט טודעלע, האָט ר’ פּתחיה ניט אָנגעשריבן קיין ספֿר וועגן זײַן נסיעה. ער האָט נאָר דערציילט וועגן איר אויף פּשוט מאַמע־לשון. פֿון זײַנע ווערטער האָט ר’ יהודה בן ר’ שמואל החסיד, אַ געבוירענער אין שפּייראֶ און ראָש־ישיבֿה אין רעגנשֹבורג, אָנגעשריבן אויף לשון־קודש אַ ספֿר מיטן טיטל “סיבֿובֿ הרבֿ רבּי פּתחיה מרעגנשֹפּורג” — אַזוי האָט ער טאַקע אָנגעשריבן דעם נאָמען פֿון דער שטאָט — מיט אַ פּ’’א און ניט מיט אַ בּי’’ת. און אַזוי איז עס געבליבן. נאָר דאָס איז געווען ניט דער איינציקער טעות, וואָס איז פֿאַרבונדן געווען מיט דעם ספֿר, ווײַל ניט אַלץ, וואָס ר’ פּתחיה האָט אים דערציילט, האָט ר’ יהודה־החסיד פֿאַרשריבן, און אויב דעם נאָמען פֿון דער שטאָט האָט ער אפֿשר פֿאַרקריפּלט צופֿעליק, זײַנען די קירצונגען געווען בלי־ספֿק בכּיוונדיקע. 
 דער ספֿר איז באַרימט געוואָרן. מע האָט אים אַרויסגעגעבן אַ סך מאָל און איבערגעזעצט שיער ניט אויף אַלע שבֿעים־לשון. אויב איר האָט דעם ספֿר געלייענט אויפֿמערקזאַם, האָט איר אפֿשר געלייגט אַן אַכט אויף דעם, אַז ר’ פּתחיה’ס אומקער פֿון ארץ־ישֹראל קיין אשכּנז איז אין אים כלל ניט באַשריבן. עס ווערט נאָר דערמאָנט יוון. דערפֿאַר האַלטן מומחים, אַז ער האָט מסתּמא זיך אומגעקערט דורך יוון. און זיי זײַנען ניט גערעכט. עס בלײַבט דערצו אַ קשיא, למאַי ריידן ניט די דאָזיקע מומחים, וואָס האַלטן זיך פֿאַר גרויסע מבֿינים אין אַלץ, וואָס איז שייך צו ר’ פּתחיה און צו זײַן נסיעה, וועגן שדים? עס שטייט דאָך בפֿירוש געשריבן אין דעם ספֿר, אַז אין יוון זײַנען פֿאַראַן בקיאים בשמות ומשבּיעים השדים שמשרתים להן כעבֿדים. דאָס הייסט, אַז די בקיאים פֿאַנגען מיט דער הילף פֿון די הייליקע נעמען שדים, פֿאַרשווערן זיי מיט אַ שבֿועה אַזוי, אַז זיי, די שדים באַדינען די בקיאים ווי קנעכט. אָבער די מומחים זאָגן וועגן דעם גאָרנישט. זיי האַלט זיך פֿעסט בײַ דער דעה, אַז די אַלע מעשֹיות מיט געפֿאַנגענע שדים – משרתים זײַנען סתּם פּוסטע מעשֹיות. 
 איך בין מסופּק, אַז איר האָט זיך כאָטש איין מאָל פֿאַרטראַכט וועגן דעם, אַז עס זײַנען געווען פֿאַרשידענע כתבֿ־ידן פֿון “סיבֿוב הרבֿ רבּי פּתחיה מרעגנשֹפּורג” און ווי אַ פּועל־יוצא זײַנען אויך אָפּגעדרוקטע טעקסטן פֿונעם ספֿר אַ ביסל פֿאַרשידן. אָבער איך האָב יאָ געלייגט אַן אַכט אויף דעם, אַז עס זײַנען פֿאַראַן אויפֿלאַגעס פֿונעם ספֿר, אין וועלכע עס ווערן צום סוף, שוין נאָך יוון און די שדים דערמאָנט די שטאָט שכם און הר־גריזים און כותים. עס פֿרעגט זיך אַ קשיא: למאַי? עס קאָן דאָך ניט זײַן, אַז ר’ פּתחיה האָט פֿאַרלאָזט ארץ־ישֹראל, איז געקומען איבערן ים קיין יוון און פֿון דאָרטן זיך אומקעקערט ווידער קיין ארץ־ישֹראל און איז געקומען צו הר־גריזים דווקא. האָב איך זיך מיישבֿ געווען, געקלערט און פֿאַרשטאַנען, אַז דאָ איז באַהאַלטן אַ רמז. ניט צופֿעליק ווערט הר־גריזים דערמאָנט שוין נאָך דעם, ווי עס גייט אַ רייד וועגן די שדים אין יוון, וואָס באַדינען די בקיאים. אלא וואָס איז דער רמז, האָב איך זיך דערוווּסט ניט גלײַך, אָבער איך האָב זיך יאָ דערוווּסט. און דאָס איז געווען זיכער ניט צופֿעליק, נאָר אַדאַנק השגחה־עליונה, איך זאָל קענען אײַך דערציילן דעם אמת. ומעשֹה שהיה כך היה: 
 זאָלט איר וויסן, אַז איך האָב ניט ווייניק יאָרן געלעבט אינעם ייִשובֿ קדומים, קילאָמעטער צען צום מערבֿ פֿון שכם. קדומים דאָס איז אַ ייִשובֿ אַ מיוחד־במינו. ער האָט ניט און קיינמאָל ניט געהאַט קיין פּלויט. ניט קיין סך ייִדישע ייִשובֿים פֿון יהודה און שומרון קענען זיך באַרימען מיט דעם. די גרינדער פֿון קדומים האָבן אײַנגעשטעלט אַ פּרינציפּ — ניט בויען קיין פּלויטן. ווײַל משה־רבּנו האָט געשיקט די צוועף מרגלים אויסקוקן ארץ־כּנען און געהייסן זיי זאָלן צווישן אַנדערס אויסקוקן, צי זיצן די תּושבֿים פֿון ארץ־כּנען, ווי אין פּסוק שטייט, במחנים אִם במבֿצרים, הייסט עס אין אָפֿענע שטעט אָדער אין באַפֿעסטיקטע, הינטער ווענט. און אויב זיי זיצן הינטער ווענט אָדער לאָמיר זאָגן הינטער פּלויטן - ס’מאַכט ניט אויס, איז דאָס אַ סימן, אַז זיי זײַנען שוואַך, עַם רָפֿה ווי אין פּסוק שטייט. און מיר האָבן ניט מורא, מיר זײַנען עַם־חזק און קיין פּלויט וועלן מיר ניט בויען. 
 וואָס איז דאָס וויכטיק פֿאַר אונדזער מעשֹה? וואָס איז די נפֿקא־מינה? ס’איז וויכטיק, ווײַל איך האָב געהאַט אַ מעגלעכקייט אַרויסגיין פֿונעם ייִשובֿ, וווּ איך וויל, און שפּאַצירן איבער דער סבֿיבֿה, לתור את האָרץ (1) , ווי אין פּסוק שטייט. בין איך טאַקע אָפֿטמאָל אַרויס און כ’האָב שפּאַצירט איבער טאָלן און בערגלעך און צומאָל אפֿילו זיך דערווײַטערט פֿון קדומים אויף קילאָמעטערס. 
 אפֿשר ווייסט איר ניט, איז וועל איך אײַך זאָגן, אַז פֿון קדומים איז צו זען הר־גריזים. און בכלל געפֿינט זיך קדומים אין דער טיף פֿון שומרון. אַמאָל האָבן אין דער סבֿיבֿה געוווינט נאָר שומרונים אָדער, ווי עס רופֿן זיי חז’’ל, “כותים”. לעבן דער גרויסער שיל פֿון קדומים געפֿינען זיך חורבֿות פֿון שומרונישע גִתּות, הייסט עס — איילזאַוואָדן. איינער פֿון די קוואַרטאַלן פֿונעם ייִשובֿ שטייט ממש אויף חורבֿות פֿונעם שומרונישן דאָרף בית־בזין. מע זאָגט, אַז די לעצטע שומרונים האָבן עס פֿאַרלאָזט סוף 71טן יאָרהונדערט למינינם. און אַ קילאָמעטער פֿונעם קדומימער בית־עלמין געפֿינען זיך באַוואַקסענע מיט איילבירטן חורבֿות פֿון קרית־אַצַפֿא, וווּ עס איז אַמאָל געזעסן, ווי מע דערציילט, דער גדול פֿון די שומרונישע פּייטנים מַרְקָה בן עמרם. און אויב מע דערווײַטערט זיך פֿון קדומים נאָך מער — און איך פֿלעג זיך יאָ דערווײַטערן, קאָן מען קומען אויף חורבֿות פֿון קרית־בּית־חגא, וווּ דער שומרונישער מנהיג בבֿא רבּא האָט געבויט אינעם 4טן יאָרהונדערט למינינם אַ שיל. די שיל האָט זיך ניט אָפּגעהיט, נאָר עס וואַקסט דאָרט אַ ריזיקער פֿײַגנבוים, וואָס איז געבליבן נאָך פֿון יענע צײַטן, ווען די שיל איז געשטאַנען. דער פֿײַגנבוים איז אַזוי גרויס, אַז צען מנינים – אויף בנאמנות - וואָלטן געקאָנט זיך באַהאַלטן פֿון דער אכזריותדיקער זומערדיקער זון אין זײַן דופֿטיקן שאָטן. און אויב מע גייט נאָך ווײַטער, קאָן מען געפֿינען ממש נסים־ונפֿלאָות — חורבֿות פֿונעם פּאַלאַץ פֿון דֶלַיה בן סנבֿלט החורוני, חורבֿות פֿון אוראַלטע שומרונישע שילן אין דיר־שֹרף לעבן דעם ייִשובֿ שבֿי־שומרון, אין חירבּת־סאַמאַראַ לעבן דעם ייִשובֿ עינבֿ, אין צאַראַ. און אויב מע האָט ניט מורא גיין ממש ווײַט, קאָן מען דערגיין אַזש ביז סעבאַסטיע און ביז הר־גריזים. 
 אָבער לאָמיר זיך אומקערן צו אונדזער מעשֹה. צוליב אָט דער מעשֹה האָב איך ניט געדאַרפֿט אַוועקגיין ווײַט פֿון קדומים, ווײַל די מעשֹה איז געווען אינעם דאָרף דזשיט, און דאָס איז האַרט לעבן קדומים. אַ פֿערטל שעה צו גיין, אויב מע גייט פּאַוואָליע. דזשיט דאָס איז אַן אַראַבישע פֿאַרקריפּלונג פֿון גיתּא. אַזוי האָט דאָס דאָרף געהייסן, ווען עס האָבן אין דעם נאָך געלעבט שומרונים. און גיתּא דאָס איז אויף אַרמיש דאָס זעלבע, וואָס אויף לשון־קודש גת — אַן איילזאַוואָד. מסתּמא צוליב יענע שומרונישע איילזאַוואָדן, וואָס זייערע חורבֿות געפֿינען זיך אין קדומים. 
 האָב איך געהערט אַראַבער פֿון דזשיט דערציילן, אַז בײַ זיי איז פֿאַראַן אַ דזשין, און אַז זיי האָבן פֿון אים מורא. דער דזשין וווינט כלומרשט אין אַ ברונעם, וואָס געפֿינט זיך אין אַ הייל אויפֿן ראַנד פֿונעם דאָרף, פּינקטלעכער — אין אַ קליינעם טאָל צווישן דעם דאָרף און אונדזער ייִשובֿ. בין איך געקומען אַ קוק צו טאָן אויף דער הייל מיטן ברונעם. כ’בין געקומען אַ באַוואָפֿנטער מיט אַן “עוזי” און ניט אַליין, נאָר מיט אַ פּאָר חבֿרים. פֿון קיין דזשין האָב איך, פֿאַרשטייט זיך, מורא ניט געהאַט, נאָר קומען נאָענט צו אַן אַראַביש דאָרף אין דער סבֿיבֿה פֿון שכם איז טאַקע בעסער געווען מיט חבֿרים און מיט געווער. לכל־הפּחות דעמאָלט האָב איך אַזוי געמיינט. 
 (פֿאָרזעצונג קומט) 


 

 וועלוול טשערנין 