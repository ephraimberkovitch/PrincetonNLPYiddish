
 
 דעם 13טן אַפּריל איז אין פּתח־תּקווה געשטאָרבן אפֿרים באַוך, אַ באַוווּסטער ישֹראלדיקער שריפֿטשטעלער, וועלכער האָט געשריבן אויף רוסיש און אויף העברעיִש. 
 ער איז געבוירן געוואָרן אין 1934 אין דער שטאָט בענדער (דעמאָלט – קעניגרײַך רומעניע, איצט – ניט אַנערקענטע בײַדנעסטערישע מאָלדאָווישע רעפּובליק). זײַן פֿאָטער איז געפֿאַלן אין שלאַכט הינטער סטאַלינגראַד. חוץ דער געוויינלעכער סאָוועטישער רוסישער בילדונג, האָט אפֿרים באַקומען אויך טראַדיציאָנעלן ייִדישן חינוך אַ דאַנק זײַנעם אַ פֿעטער, וועלכער איז געווען אַ מלמד. 
 אפֿרים באַוך דעביוטירט מיט לידער אין דער רוסיש־שפּראַכיקער פּרעסע פֿון מאָלדאָווע אין 1952. אין 1963 איז דערשינען זײַן ערשטע לידער־זאַמלומג. במשך קנאַפּע צוויי יאָרצענדליקער האָט אפֿרים באַוכס סאָוועטישע ליטעראַרישע קאַריערע זיך דערפֿאָלגרײַך אַנטוויקלט. אין 1964 האָט מען אים אויפֿגענומען אינעם שרײַבער־פֿאַראיין פֿון פֿססר. ער האָט אַרויסגעגעבן עטלעכע ביכער פֿון לידער און פּראָזע, ווי אויך איבערזעצונגען פֿון מאָלדאַווישע דיכטער אין רוסיש, דערצו האָט ער געשריבן קינאָ־סצענאַרן פֿאַר דער סטודיע ״מאָלדאָוואַ־פֿילם״. 
 אין 1977 איז אפֿרים באַוך עולה געווען אין ישֹראל. דאָ האָט ער אָנגעהויבן שרײַבן באַנאַנד מיט רוסיש אויך אויף העברעיִש. אַרויסגעגעבן אויף די צוויי שפּראַכן אַריבער צוואַנציק ביכער פֿון פּראָזע, דיכטונג און דאָקומענטאַליסטיק. חוץ אָריגינעלער שאַפֿונג, האָט אפֿרים באַוך זיך אַקטיוו פֿאַרנומען מיט ליטעראַרישע איבערזעצונגען, דער עיקר – פֿון העברעיִש אין רוסיש. איבערגעזעצט האָט ער אויך פֿון רוסיש אין העברעיִש. אַ דאַנק זײַנע איבערזעצונגען האָבן העברעיִש־שפּראַכיקע לייענער זיך באַקענט מיט שאַפֿונג פֿון יעווגעני יעווטושענקאָ, בעלע אַכמאַדולינע, אַנדריי וואָזנעסענסקי, יעווגעני ריין, באָריס פּאַסטערנאַק, גענאַדי אײַגיאא. במשך פֿון אַ סך יאָרן איז אפֿרים באוך געווען דער פֿאָרזיצער פֿון דער פֿעדעראַציע פֿון די ישֹראלדיקע שרײַבער־פאַראיינען און געשטאַנען בראָש פֿון ישֹראלדיקן פֿיליאַל פֿונעם אינטערנאַציאָנאַלן פּען־קלוב. 
 אין קאָנטעקסט פֿון דער ייִדישער ליטעראַטור דאַרף מען אָפּמערקן אויך דעם פֿאַקט, אַז אַפֿרים באַוך האָט גלענצנד געקענט ייִדיש, וואָס איז געווען זײַן מאַמע־לשון. 
 פֿון ייִדיש האָט ער איבערגעזעצט אין רוסיש צווישן אַנדערס לידער פֿונעם געניאַלן ישֹראלדיקן דיכטער אורי־צבֿי גרינבערג און גרעסערע דערציילונגען פֿונעם לאַורעאַט פֿון נאָבעל־פּרײַז אלי וויזעל. איצט, ווען מע האָט נאָר וואָס אָפּגעמערקט דעם יום־השואָה, מוז מען באַזונדערס דערמאָנען, אַז אַפֿרים באַוך האָט איבערגעזעצט פֿון ייִדיש אין רוסיש אויך יצחק קאַצענעלסאָנס בֿאַרימטע פּאָעמע ״דאָס ליד פֿונעם אויסגעהרגעטן ייִדישן פֿאָלק״. 
 וו. פּיריאַטינסקי 
 