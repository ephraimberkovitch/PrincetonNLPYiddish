
 
 דער ביראָבידזשאַנער ייִדישער דיכטער איציק בראָנפֿמאַן איז געבוירן געוואָרן דעם 15טן אַפּריל&nbsp;1913 אינעם שטעטל כאַשטשעוואַטע אויף אוקראַיִנע. בעתן בירגער־קריג איז ער געבליבן אַ יתום און געוואַקסן אין אַ קינדער־הויז. פֿאַרענדיקט אַן אינדוסטריעלן טעכטניקום אינעם שטעטל הײַסין, איז איציק בראָנפֿמאַן אין 1931 אַריבערגעפֿאָרן אינעם ביראָבידזשאַנער ייִדישן נאַציאָנאַלן ראַיאָן און האָט אָנגעהויבן אַרבעטן ווי אַ טראַקטאָריסט אין אַמורזעט. 
 זײַן ערשטע פּאָעטישע פּובליקאַציע האָט זיך באַוויזן אין 1930 אין דער כאַרקטאָווער קאָמיוגיסטישער צײַטונג “יונגע גוואַרדיע”. די ליטעראַרישע קאַריערע האָט איציק בראָנפֿמאַן פֿאָרגעזעצט אויף די שפּאַלטן פֿון דער צײַטונג “ביראָבידזשאַנער שטערן”, פֿונעם זשורנאַל “פֿאָרפּאָסט” און פֿונעם אַלמאַנאַך “ביראָבידזשאַן”. ער איז אַדורך די פֿראָנטן פֿון דער גרויסער פֿאָטערלענדישער מלחמה און נאָכן זיג האָט זיך אומגעקערט קיין ביראָבידזשאַן. זינט 1946 ביז 1972 איז ער געווען דער פֿאַרוואַלטער פֿונעם אינדוסטריע־אָפּטייל פֿון “ביראָבידזשאַנער שטערן”. אין 1948 איז אין אונדזער שטאָט דערשינען אויף מאַמע־לשון זײַן ערשטע לידער־זאַמלונג “אויף ליכטיקע וועגן”. שפּעטער אויף ייִדיש האָט ער זיך געדרוקט אינעם מאָסקווער זשורנאַל “סאָוועטיש היימלאַנד” און אין קאָלעקטיווע זאַמלונגען. אין רוסישע איבערזעצונגען זײַנען דערשינען דרײַ זײַנע לידער־זאַמלונגען. איציק בראָנפֿמאַן איז געשטאָרבן אין 1978 אין כאַבאַראָווסק, באַגראָבן אין ביראָבידזשאַן. אין 2017 האָט מען אויף דער געבײַדע פֿונעם פֿאַרלאַג ״ביראָבידזשאַן״ געעפֿנט אַ מעמאָריעל־טאָוול איציק בראָנפֿמאַנען. 
 וו.פּיריאַטינסקי 
 
 איציק בראָנפֿמאַן 
 יאָסקע דער בריגאַדיר 
 
 יאָסקע האָט באַשלאָסן 
 ווערן הײַנט אַ חתן, 
 יאָסקעניו דער טראַקטאָר־בריגאַדיר. 
 פֿון דעם פֿראָנט געקומען, 
 אַ מיידעלע גענומען, 
 אײַ אַ מיידל, אײַ אַ פֿײַנע שנור. 
 
 צירל הייסט די כּלה, 
 עס קענען זי דאָ אַלע, 
 בײַ אונדז אין חשובֿן קאָלווירט ״וואַלדהיים״. 
 אָט וואַשט זי בײַ דער בירע 
 די קליינע קעלבלעך אירע, 
 קעלבלעך שיינע, קעלבלעך מלא־חן! 
 
 ווער שפּאַנט עס בײַ די שטאַלן? 
 דאָרט אַרבעט איצט די כּלה, 
 אָט מעלקט זי אויף דער פֿערמע שוין די קי. 
 אַ פֿײַנע באַלעבאָסטע, 
 אַ קלוגע און אַ פּראָסטע, 
 און מער פֿון אַלע האָט זי ״טרודאָדני״. 
 
 אין אָוונט גייט זיך צירל 
 מיט יאָסקעניו שפּאַצירן, 
 די קליידער אירע זײַד און קרעפּדעשין, 
 און יאָסקען קענען אַלע, 
 מיט אָרדענס און מעדאַלן, — 
 מײַן יאָסקע האָט געשטורמעוועט בערלין. 
 
 ווי ס׳פֿירט זיך שוין בײַ לײַטן, 
 מיט פֿינגער יעדער טײַטלט, 
 פֿון קליין ביז גרויס מע לויבט מײַן נײַע שנור. 
 בײַ יעדן טיר און טויער 
 מע שושקעט זיך אין אויער: 
 אײַ אַ פּאָרל, אַזאַ יאָר אויף מיר… 
 