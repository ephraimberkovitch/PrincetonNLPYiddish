
                      &nbsp; די צײַט, וואָס איך האָב פֿאַרבראַכט אין גן־עדן, איז געווען די שענסטע צײַט פֿון מײַן לעבן. נאָך בײַם הײַנטיקן טאָג טוט מיר אַ קלעם בײַם האַרצן און עס שטעלן זיך מיר טרערן אין די אויגן, ווען איך דערמאָן זיך אין דער דאָזיקער גליקלעכער צײַט. 
   אָפֿטמאָל פֿאַרמאַך איך די אויגן און לעב נאָך אַ מאָל איבער די גליקלעכע יאָרן. די דאָזיקע יאָרן, וואָס וועלן זיך שוין מער נישט אומקערן. סײַדן, אַז משיח וועט קומען. 
  אין אַזעלכע פֿאַרחלומטע מינוטן פֿאַרגעס איך אַפֿילו, אַז מע האָט מיר אָפּגעשוירן די פֿליגל, איידער מע האָט מיך אַראָפּגעשיקט אויף דער אַנדערער וועלט. איך צעשפּרייט די הענט און פּרוּוו אַ פֿלי טאָן. און ערשט דעמאָלט, ווען איך פֿאַל אַראָפּ אויפֿן דיל און פֿיל אַ ווייטיק אין אונטערשטן טייל פֿון מײַן גוף, דערמאָן איך זיך, אַז ס׳איז פֿאַרפֿאַלן, אַז פֿליגל פֿאַרמאָגן בלויז די באַשעפֿענישן אין גן־עדן. 
 און דערפֿאַר טאַקע האָב איך באַשלאָסן צו באַשרײַבן אַלצדינג, וואָס עס האָט מיט מיר פּאַסירט, סײַ פֿאַר מײַן געבוירן ווערן, סײַ נאָך מײַן געבוירן ווערן. און באַשרײַבן וויל איך עס נישט, כּדי צו פֿאַרווײַלן די נישט־גלויביקע, נאָר כּדי זיך אַליין צו טרייסטן. איך ווייס, אַז אַ סך מענטשן האָבן שוין באַשריבן זייער אייגן לעבן אין פֿאַרשידענע לשונות פֿון דער וועלט. איך אַליין האָב איבערגעלייענט אַ הונדערט אַזעלכע לעבנס־באַשרײַבונגען און איך מוז זיך מודה זײַן, אַז ס׳האָט געשלאָגן צו דער גאַל, אויף יעדן טריט האָב איך געשפּירט, ווי ס׳רעדט די מענטשלעכע גאווה און דער עיקר – דער ליגן. דער ליגן, וואָס מאָלט זיך אַליין&nbsp; אין ראָזיקע פֿאַרבן און דעם צווייטן אין וואָס מער שוואַרצע. אַזאַ לעבנס־באַשרײַבונג איז נישט מער ווי אַ שטות, וואָס איז אויסן אָפּצונאַרן דעם שוטה, וועלכער גלויבט דערין, און דער עיקר זיך אַליין – דעם באַשרײַבער. 
 איך אָבער וויל דערציילן אַלצדינג אַזוי, ווי ס׳איז געווען. נישט מינערן אויף קיין האָר. איך וויל קיינעם נישט אײַנרעדן, אַז איך&nbsp; בין אַ צדיק אין פּעלץ. חלילה וחס. 
   Ангел Шимен-Бер  
 כ׳האָב אַ סך געגרײַזט און אַ סך גוטס געטאָן. דאָרט, וווּ איך האָב געגרײַזט, וועל איך זיך מודה זײַן, אַז איך האָב געגרײַזט, און דאָרט וווּ איך האָב רעכט געטאָן, וועל איך דערציילן מיטן אַקוראַט ווי אַזוי און וואָס און ווען. 
 איך ווייס, אַז אַ סך מענטשן וועלן מיך פֿרעגן: היתּכן, ווי קומט עס, אַ מענטש זאָל געדענקען מיטן אַקוראַט, וואָס מיט אים איז געשען פֿאַר זײַן געבוירן ווערן? זיי, די פֿרעגערס, וועלן אַפֿילו ברענגען אַ ראיה, אַז אַזוינס איז נישט מעגלעך. אַ יעדער איינער ווייסט, אַז איידער דער מענטש ווערט געבוירן, קומט אַ מלאך און גיט אים אַ שנעל אין דער נאָז און פֿון דעם דאָזיקן שנעל פֿאַרגעסט ער תּיכּף אַלצדינג, וואָס ס׳האָט אים פּאַסירט, און אַפֿילו די תּורה, וואָס דער מלאך האָט מיט אים געלערנט איידער ער איז אַראָפּ אויף דער זינדיקער וועלט. 
 די מענטשן, וואָס וועלן דאָס טענהן, וועלן זײַן גערעכט. אַזוי איז דאָס טאַקע. אַזוי געשעט מיט יעדן מענטשן, איידער ער קומט אויף דער וועלט. דער מלאך שנעלט טאַקע אין דער נאָז איעדן איינעם און יעדער איינער פֿאַרגעסט טאַקע אַלצדינג. אָבער מיט מיר איז געשען אַ נס, אַן אויסטערלישער נס. און דעם נס וויל איך טאַקע דערציילן אויף צו פֿריער, כּדי מע זאָל פֿאַרשפּאָרן צו שושקען איינער דעם צווייטן אין אויער ארײַן, אַז אָט דער שמואל אַבא אַבערוואָ האַקט אַ טשײַניק, בראָקט ליגנס, ווי אַ ייִדענע לאָקשן. 
 
   (פֿראַגמענט פֿון איציק מאַנגערס   
  ״דאָס בוך פֿון גן־עדן״  )  
  &nbsp;  
  https://www.yiddishbookcenter.org/collections/yiddish-books/spb-nybc201537/manger-itzik-di-vunderlekhe-lebnsbashraybung-fun-shemuel-aba-abervo-dos-bukh  
                