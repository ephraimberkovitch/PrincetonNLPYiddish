
                      באָריס סאנדלער  
 מיט א גרינג הארץ שרײַב איך איצט די נאָטיצן וועגן דעם גלענצנדיקן זשורנאליסט און רעדאקטאָר יצחק לודען. ממש ערב ראָש-השנה האָב איך באקומען פון אים א בליץ-בריוול מיט גוטע ווינטשעוואניעס, וווּ ער שרײַבט אויך: ”זײַ מיר מוחל, וואָס איך האָב זיך נישט פריִער אָפּגערופן — דו ווייסט דאָך, אז אָקטאָבער איז נישט בלויז דער חודש, אין וועלכן איך בין געבוירן געוואָרן, נאָר אויך דער חודש, אין וועלכן איך עלטער זיך פון יאָר צו יאָר. און עלטערן זיך איז נישט קיין לײַכטע מלאָכה. איך בין שוין נישט יענער צעלייגער, וואָס מיט א יאָר-צוויי צוריק, נאָר, ווי מען זאָגט בײַ אונדז: שוין אויס קאפּעליושמאכער…“    
 יאָ, אמת, קיין וואָרט נישט איבערגעטריבן — מײַן טײַערער פרײַנד, יצחק לודען ווערט דעם 22סטן אָקטאָבער 29 ביז 021 (לויט די אָנווײַזונגען אינעם ”לעקסיקאָן פון ”ייִדיש-שרײַבערס“); לויט זײַנע אייגענע קווענקלענדיקע ידיעות איז ער געבוירן געוואָרן מיט צוויי יאָר פריִער. ווי עס זאָל נישט זײַן, דער עיקר איז, אז כ’קאָן עס טאָן, זײַענדיק זיכער, אז יצחק וועט די דאָזיקע נאָטיצן אליין איבערלייענען. 
 לודען האָט ליב פּאראדאָקסן און איראָניע. זײַן לעבנס-גורל איז פּאראדאָקסאל און איראָניש, וואָס האָט זיך אוודאי אָפּגעשפּיגלט אין זײַן אָנגעזעטיקטער שאפערישער טעטיקײַט און אין זײַן זשורנאליסטישן סטיל. 
 מיר קענען זיך שוין א פערטל יאָרהונדערט. ווי זאָגט מען אין ישראל: ס’האָט זיך צווישן אונדז באלד געשאפן א כעמיע. זיך צונויפגיין לײַכט מיט מענטשן ליגט אין לודענס טבע; פּונקט ווי שארף אָפּצוענטפערן אפילו איבערצורײַסן די באציִונגען, ווען דאָס קומט אין סתירות מיט זײַנע פּרינציפּן. יצחק האָט געקאָנט זײַן גערעכט אָדער נישט גערעכט אין זײַנע וויכוחים, אָבער קיין מאָל נישט גלײַכגילטיק. ער אליין פלעגט וועגן זיך זאָגן: ”כ’ווייס, כ’בין א שייגעץ…“. אזא קריטיש ”סעלפי“ האָט אים דערמעגלעכט צו זאָגן און ארײַנזאָגן קורץ און שארף א צווייטן. אזוי איז געווען בעת די פארזאמלונגען אין ”לייוויק-הויז“, און אזוי איז עס געווען אויף די זיצונגען פון ”וועלט-ראט פאר ייִדיש“, וווּ מיר האָבן זיך ביידע אקטיוו באטייליקט. דעם אמת געזאָגט, פלעג איך נישט איין מאָל ספּעציעל קומען פון ירושלים, וווּ כ’האָב געוווינט, קיין תל-אביב, ווײַל כ’האָב געוווּסט, אז לודען וועט ”נעמען א וואָרט“. 
 לודענען געהערט אויך אן אנדער אפאָריסטישער זאָג, וואָס ער האָט נישט איין מאָל אויסגענוצט סײַ בעל-פּה און סײַ בכתב: ”אז ס’איז אזוי גוט, פאר וואָס זשע איז אזוי שלעכט?!“ — א מין הקדמה צו זײַן ווײַטערדיקער קריטיק. 
 פארשטייט זיך, אז די הויפּט-פראגע פון זײַן לעבן איז געווען און געבליבן די פּובליקאציע ”לעבנס-פראגן“, וואָס האָט זיך געשלאָסן ווי א פּאפּירענע אויסגאבע און דערשײַנט איצט אויף אן עלעקטראָנישן אופן. דערמיט האלט זיך לודען אויך בײַ דער איראָניע פון צײַט: די אלטע ”בונדישע וועלט“ איז אונטערגעגאנגען, צוזאמען מיט אירע אײַנוווינער און לייענער פון פּאפּירענער פּרעסע, און די יונגע ”לינקע“ ייִדישיסטן קוקן איצט ארײַן אין דער עלעקטראָנישער צײַטונג ”לעבנס-פראגן“. יצחק לודען שטייט אויף דער וואך ביזן הײַנטיקן טאָג. 
 ווען כ’האָב איבערגענומען די רעדאקציע פון ”פאָרווערטס“, איז לודען געווען צווישן די ערשטע שרײַבערס, וועמען כ’האָב פארבעטן מיטצוארבעטן און ווערן א ספּעציעלער קאָרעספּאָנדענט פון דער צײַטונג. יעדע וואָך, במשך פון יאָרן, האָב איך ארויסגעקוקט אויף זײַנע ארטיקלען סײַ מיט אינטערעס און סײַ מיט א ציטער. זײַן פּובליציסטיק און קוקווינקל האָט נישט דערלאָזט קיין שום קאָמפּראָמיסן. אים איז וויכטיק געווען עס זאָל זײַן ”א דראמע“, ווי כ’פלעג פון אים אָפט הערן; און קיין דראמעס, ווי איר פארשטייט, האָבן אין דער מדינה פון ייִדן קיין מאָל נישט אויסגעפעלט. 
    די ”דראמעס“ אין ישראל האָט דער ”פאָרווערטס“-לייענער באטראכט פון זײַן אייגענעם שטאנדפּונקט. פארשטייט זיך, אז לודענס אָביעקטיווער קוקווינקל פלעגט נישט יעדן געפעלן ווערן; ארויסרופן שארפע אָפּרופן און אפילו סטראשונקעס אויפצוהערן צו אבאָנירן די צײַטונג. מײַנע טעלעפאָן-געשפּרעכן מיט יצחקן צו זײַן א ביסל ”ווייכער און בייגעוודיקער“, נישט ”שיסן פון הארמאטן“, נאָר זיך באנוצן מיט ”א לײַכטערן וואָפן“, זײַנען געווען ”פּוסטע שיסערײַען“. ער איז פעסט געשטאנען אויף זײַן אידעאָלאָגישער פּלאטפאָרמע. צו מאָל האָב איך זיך, ווי א רעדאקטאָר, געמוזט ארײַנמישן, עפּעס ענדערן אָדער קירצן… נו, נו, כ’האָב שוין דערנאָך אויסגעהערט פון אים ביזן הימל ארויף. 
 נאָכן אָפּשטעלן זײַן מיטארבעט מיטן ”פאָרווערטס“ — נישט חלילה צוליב מחלוקתן — ס’איז אפּנים געקומען די צײַט, האָב איך געבענקט נאָך אזא זשורנאליזם, נאָך אזא פּראָפעסיאָנעלער באציִונג, נאָך אזא אחריות פארן וואָרט און פאקט. 
 אין זײַנע ארטיקלען פּולסירט די צײַט פונעם איצטיקן מאָמענט. נישט איין מאָל פלעגט זיך טרעפן, אז דער ארטיקל איז שוין געווען צוגעגרייט צום דרוק, און פּלוצעם, אין לעצטן מאָמענט שיקט לודען צו אן ענדערונג, א פארבעסערונג — א וואָרט, א זאץ, א גאנצן פּאראגראף. אוודאי, רופט עס ארויס אן אומצופרידנקייט; אָבער באלד כאפּסטו זיך, אז דאָס מיינט טאקע עכטע פּראָפעסיאָנעלקייט, אחריות פאר דעם וואָס דו טוסט און חשיבות צום לייענער. 
 לודען איז א זשורנאליסט פון גאָט און אן ארבעטסהאָליקער מיט א גוואלדיקער דערפארונג, אָנגעזאמלט פון זײַן מיִען זיך אין דער לעגענדארער ייִדישער ישראל-צײַטונג ”לעצטע נײַעס“. זײַנע פּובליציסטישע ווערק האָבן אויסגעפורעמט דעם בוך ”פון חלום צו שלום“ (9791), וווּ ער גיט איבער אויף א שפּאנענדיקן אופן די דראמאטישע פארהאנדלונגען צווישן ירושלים און קאיִר; און די צוויי מאָנאָליטע בענד ”אין געיעג נאָך מאָמענטן“ (9002). 
 אין תוך גערעדט, איז די זשורנאליסטישע ארבעט טאקע א געיעג נאָך א מאָמענט; כאפּן דעם אָטעם פון דער געשעעניש און עס איבערגעבן דעם לייענער. מערסטנס איז דער דויער פון אזא ארטיקל אָדער רעפּאָרטאזש נישט מער ווי א מאָמענט. דער פּאראדאָקס אָבער שטעקט אין דעם, אז א סך פון לודענס ארטיקלען האָבן ביז הײַנט נישט אָנגעוווירן זייער אקטואליטעט; זיי פּולסירן אין די אָדערן פון צײַט. זיי זײַנען טיף אײַנגעוואָרצלט אין געשיכטע און קולטור. זיי רופן ארויס ברייטע אסאָציאציעס, ווײַל זייער מחבר איז אליין אן אינטעלעקטואל; א מענטש, אײַנגעטונקען אין דער נאציאָנאלער און וועלט-קולטור. אנדערש וואָלט זיך נישט געקאָנט באווײַזן אזא וווּנדערלעך ווערק ווי זײַן בוך-אלבאָם ”פּערל פון גן-עדן: וועגן קונסט און וועגן קינסטלער“ (7891). 
 איך האָב עס באקומען פון יצחקן בעת אונדזער ערשטער טרעפונג, דעם 9טן מײַ 1991. פון דעמאָלט אָן זײַנען מיר געוואָרן חברים. 
אינעם דערמאָנטן בײַם אָנהייב בריוול פארבעט מיך יצחק צו דער שימחה לכבוד דעם צוטיילן אים און דעם אקטיאָר פונעם ”ייִדישפּיל“-טעאטער, יעקב באָדאָ, די יערלעכע פּרעמיע פון דער נאציאָנאלער אינסטאנץ פאר ייִדיש. און ער שרײַבט: ”דארפסט באמת נישט מאכן קיין ספּעציעלן אָנשטרענג. אָבער איך בין דיך קאָלעגיאל און טאקע חבריש מחויב צו פארבעטן, און נישט צוליב רוטינעלער פאָרמאלקײַט“. 
 איך נעם אָן דײַן פארבעטונג, ליבער יצחק. עס קומט דיר די נאציאָנאלע אָנערקענונג דער ייִדיש-“פּרס ישראל“. איך שיק דיר פונעם ווײַטן ברוקלין א הארציקן יישר-כוח פאר דײַן פרוכטפּערדיקן וועג אין ייִדישער זשורנאליסטיק. איך ווייס, אז דײַן האנט וועט נישט ארויסלאָזן דאָס קאָמפּיוטער-מײַזל כל-זמן אין דײַנע שלייפן קלאפּט דאָס בלוט אין איין ריטעם פון דער צײַט. 
                