
 איך װיל באַקענען די לײענערס פֿון ״ביראָבידזשאַנער שטערן״ מיט אַ װוּנדערלעכן פּאָרל ייִדישיסטן, אַסיאַ און זכריה שולמאַן, װאָס פֿאַרנעמען זיך מיט גאָר אַ װיכטיקער אַרבעט לטובֿת דער ייִדישער קולטור און האָדעװען אױף זײער טאָכטער צינע אױף ייִדיש. 
 איך קען זײ שױן אַ סך יאָרן און לערן צוזאַמען מיט אַסיאַן די סטודענטן פֿון דער YiddishSchool בײַם ייִדישן ביכער־צענטער, װוּ אַסיאַ פֿירט אָן מיטן ייִדישן שפּראַך־אינסטיטוט און זומער פּראָגראַם. זכריה איז דער עקזעקוטיוו־דירעקטאָר פֿונעם גרעסטן קלעזמער־פֿעסטיװאַל אין צפֿון־אַמעריקע, ״קלעזקאַנאַדע״ 
 נ. ב.: פֿון װאַנען קומסטו אַסיאַ? האָסטו געװוּסט װעגן דער ייִדישער קולטור, װען דו ביסט געװען אַ קינד? 
 
 אַ. ש.: איך בין געקומען קײן אַמעריקע פֿון ראַטן־פֿאַרבאַנד, װען איך בין געװען זיבן יאָר אַלט. דאָרטן האָב איך ניט געװוּסט קײן סך װעגן דער ייִדישער קולטור. איך געדענק, װען איך בין געװען אַ קלײן קינד, האָבן מײַנע עלטערן און באָבע־זײדע געזונגען װי אַ װיגליד די מעלאָדיע פֿון ״רײזעלע״ און שפּעטער ״מאַרגאַריטקעס״. איך האָב געהערט די שפּראַך אָבער ניט פֿאַרשטאַנען. 
 
 נ. ב.: און איצט ביסטו אַ מחברטע פֿון אַן אױסערגעװײנטלעכן לערנבוך פֿאַר אָנהײבערס, װאָס װעט באַלד אַרױסקומען. קענסט זאָגן אַ פּאָר װערטער װעגן אים? 
 
 אַ. ש.: דאָס לערנבוך הײסט ״אין אײנעם״. עס באַזירט זיך אויפֿן קאָמוניקאַטיװן מעטאָד בית לערנען מיט די סטודענטן. דאָס הײסט, אַז מע ניצט ייִדיש פֿון סאַמע אָנהײב, מע לערנט ייִדיש אױף און דורך ייִדיש און מע דאַרף אַלע מאָל רעדן און קאָמוניקירן אױף ייִדיש. ס׳איז ניטאָ קײן אָרט פֿאַר לײדיקע, למשל, גראַמאַטישע געניטונגען, אַלץ האָט אַן אינהאַלט, דעם קאָנטעקסט, אַלץ איז פֿאַרבונדן אױפֿן קאָמוניקאַטיװן אופֿן. דער קאָנטעקסט איז געװײנטלעך פֿאַרבונדן סײַ מיט דער ייִדישער סײַ מיט דער אַלגעמײנער סבֿיבֿה פֿון די פֿאַרשידענע סטודענטן, װאָס לערנען זיך ייִדיש. 
 די װאָקאַבולאַר־סעקציעס זײַנען אַלע מאָל באַזירט אױף איליסטראַציעס, װאָס דערלױבט און העלפֿט זיך לערנען ייִדיש דורך ייִדיש. דאָס לערנבוך פֿאַרמאָגט אַ סך אױטענטישע, עכטע טעקסטן, לידער, פֿילם־עפּיזאָדן, שטיקלעך פֿון ראַדיאָ־פּראָגראַמען, דערצײלונגען, וכדומה, כּדי די תּלמידים זאָלן זיך באַקענען מיט דער גאַנצער ייִדישער װעלט און ניט נאָר מיט אַזױ־גערופֿענעם כּלל־ייִדיש. די פּאַרשױנען אױף די אילוסטראַציעס שטעלן מיט זיך פֿאָר אַלע טיפּן מענטשן, װאָס רעדן אָדער לערנען זיך ייִדיש הײַנט צו טאָג. אײנער פֿון זײ, למשל, איז אַ געװעזענער חסיד, װײַל דאָס איז אַ קאַטעגאָריע מענטשן, װאָס רעדן טאַקע מאַמע־לשון נאַטירלעך. אַן אַנדער פּערסאָנאַזש איז אַ חסיד מיט אַ פֿרױ און פֿיר קינדער, װאָס מע טרעפֿט זיך מיט זײ אױף די זײַטלעך פֿונעם בוך. אָדער אַ פֿרױ, אַן אױפֿראַמערין, װאָס קומט פֿון קעשענעװ און װױנט איצט אין ברײַטאָן ביטש, רעדט ייִדיש פֿון דער הײם. זי איז געװען אַ צײן־דאָקטער אין מאָלדאָװע. זי האָט אַ שװעסטער, װאָס װױנט איצט אין דײַטשלאַנד און אַרבעט װי אַ שנײַדערין. דאָס שפּיגלט אָפּ די געאָרגאַפֿיע פֿון דער ייִדישער אימיגראַציע פֿון מיזרח־אײראָפּע און העלפֿט די סטודענטן בעסער צו פֿאַרשטײן די פּערסאָנאַזשן פֿונעם לערנבוך. צװישן די פּערסאָנאַזשן זײַנען אױך דאָ די סטודענטן, װאָס לערנען זיך ייִדיש אין אוניװערסיטעטן אין פֿאַרשידענע לענדער, װוּ מע לערנט טאַקע די שפּראַך. זײ זײַנען ייִדן און ניט ייִדן, פֿרומע און װעלטלעכע, מיט כּלערלײ סיבות פֿאַר װאָס זײ לערנען זיך ייִדיש. אַזױ אַרום זאָלן די סטודענטן קריגן אַ געפֿיל, אַז זײ נעמען אַן אמתן אָנטײל אין דער ייִדישער װעלט. דאָס לערנבוך גײט אַרױס אָפֿיציעל דעם 15 אױגוסט 2020, אָבער מען קען עס שױן באַשטעלן דורך ייִדישן ביכער־צענטער. 
 נ. ב.: גװאַלדיק אינטערעסאַנט. װי אַנדערש איז דאָס לערנבוך אין פֿאַרגלײַך מיט שױן עקזיסטירטע לערנביכער? 
 
 אַ. ש.: ס׳איז מער אַװאַנסירט טעכנאָלאָגיש. דאָס לערנבוך ״אין אײנעם״ קומט צוזאַמען מיט אַ װעבזײַטל, װאָס פֿאַרמאָגט אַלע אוידיאָ־ און װידעאָ־מאַטעריאַלן און אַ סך אינטעראַקטיװע געניטונגען, װאָס געפֿינען זיך ניט אינעם לערנבוך. דאָס לערנבוך קענען ניצן סײַ די מענטשן, װאָס װילן אַלײן זיך לערנען און באַהערשן דאָס ייִדישע לשון , סײַ די, װעלכע װילן זיך לערנען מיט אַ לערער. אַלע אַקטיװיטעטן װאָס מע טוט אין ״אין אײנעם״, אַזױ צו זאָגן, מיט אַנדערע סטודענטן, זײַנען זײער פּרטימדיק באַשריבן אין אונדזער לערער־װעגװײַזער, װאָס געפֿינט זיך אױפֿן װעבזײַטל. 
 
 נ. ב.: די אילוסטראַציעס זעען אױס אַזױ שײן. װער האָט זײ געמאַכט? 
 
 אַ. ש.: דאָס איז אַזאַ מין משפּחה־פּראָיעקט. די בילדער האָט געמאַכט מײַן פֿעטער, אַלעקסאַנדער װײַסמאַן. ער איז אַ קינסטלער און לעבט אין ישֹראל, און מײַן מאַמע האָט זײ באַאַרבעט און פֿאַרװאַנדלט די רױע מאַטעריאַלן אין אָט די אילוסטראַציעס. דער טאַטע האָט געהאָלפֿן צו שאַפֿן די מאַפּע פֿון דיאַלעקטן, װאָס געפֿינט זיך אין אָנהײב פֿונעם בוך. מײַן מאַן זכריה האָט אָנגעשריבן דעם אַרײַנפֿיר צום לערבוך, װאָס באַשרײַבט בקיצור די געשיכטע פֿון דער ייִדישער שפּראַך און קולטור. 
 
 נ. ב.: ייִשר־כּוח, טײַערע אַסיאַ! איך קען זיך ניט דערװאַרטן צו זען און בלעטערן די זײַטלעך און ניצן דאָס לערנבוך. איך װיל אױך אױסניצן די געלעגנהײט און פֿרעגן אַ פּאָר פֿראַגעס דײַן מאַן. זכריה, דו פֿאַרנעמסט זײער אַ װיכטיקן פּאָסטן אין דער ייִדישער קלעזמער װעלט. קענסטו זיך טײלן מיט אונדז װעגן דײַנע פּלענער אין שײַכות צו קלעזקאַנאַדע? 
 
 ז. ש.: קלעזקאַנאַדע עקזיסטירט שױן 25 יאָר און מיר האָבן אַ סך פּלענער פֿאַרן קומענדיקן זומער. מיר װילן צום אַלעם ערשטן אָפּגעבן כּבֿוד צו די, װאָס האָבן אָנגעפֿירט מיטן פֿעסטיװאַל אַזױ פֿיל יאָרן און געהאָלפֿן צוריקברענגען די קלעזמער־מוזיק אױף דער ייִדישער גאַס. יעדעס יאָר גיט דער פֿעסטיװאַל אַרום 75 סטיפּענדיעס די יונגעלײַט, װאָס קומען און לערנען זיך פֿון די בעסטע קלעזמאָרים, זינגערס, טענצער, פּראָפֿעסאָרן, אינסטרוקטאָרן די רײַכע ייִדישע קולטור און מוזיק. דאָס יאָר װעלן מיר געבן&nbsp; 100סטיפּענדיעס. איך קען ניט אַנטפּלעקן אַלע סודות איצט. מיר װעלן האָבן געסט פֿון דער גאַנצער װעלט. ס׳װעלן פֿאָרקומען עטלעכע שפּאָגל־נײַע פּראָגראַמען לכּבֿוד דעם 25יאָריקן יובילײ. כאָטש די אונטערנעמונגען װעלן פֿאָרקומען דורך דער אינטערנעץ, האָפֿן מיר צו שאַפֿן צװישן די באַטײליקטע דאָס געפֿיל פֿון דער קלעזקאַנאַדע קהילה און זײ דערמוטיקן אָנטײלצונעמען אין אַ סך אַקטיװיטעטן, װאָס װעלן פֿאָרקומען בשעת דער פּראָגראַם. דער פֿעסטיװאַל װעט פֿאָרקומען פֿון 24סטן ביז 28סטן אױגוסט. אַלע מענטשן פֿון דער גאַנצער װעלט קענען זיך באַטײליקן אָדער אין דער גאַנצער פּראָגראַם, אָדער אין אײן אונטערנעמונג. 
 
 נ. ב.: זאָל זײַן מיט מזל! קענסט דערצײלן װעגן דײַן אינטערעס צו, װי מע רופֿט עס אַ מאָל, אַ צװײטער ייִדישער שפּראַך – עספּעראַנטאָ? 
 
 ז. ש.: אַװדאי. איך בין זײער פֿאַראינטערעסירט און פֿאַרליבט אין דער שפּראַך, װאָס מען האָט זי געשאַפֿן סוף 19טן יאָרהונדערט. דער באַשאַפֿער פֿונעם לשון לײזער זאַמענהאָף, אַ ליטװאַק פֿון ביאַליסטאָק, איז געװען אײנער פֿון די פֿריִערדיקע ציוניסטן, װאָס איז אַװעק פֿון ציוניזם, װײַל ער האָט געמײנט, אַז די באַװעגונג איז ניט רעאַליסטיש. איז ער געװאָרן אַ ייִדישיסט אָבער באַלד פֿאַרשטאַנען, אַז קײנער װעט ניט אָפּגעבן די ייִדן כּבֿוד צוליב זײער זשאַרגאָן. האָט ער געװאָלט שאַפֿן אַ שפּארך פֿאַר אַלע מענטשן אױף דער װעלט און לױט זײַן געדאַנק, אױב אַלע מענטשן װעלן ניצן אַזאַ נײטראַלע שפּראַך, װעט עס זײַן גרינגער צו מאַכן שלום אױף דער װעלט. דאָס איז ניט מקוים געװאָרן, אָבער עס בלײַבט נאָך אַלץ אַ רײַכע קולטור פֿון עספּעראַנטאָ און איך בין זײער פֿאַרליבט דער עיקר אין ליטעראַטור פֿונעם לשון. איך האָב לעצטנס איבערגעזעצט פֿון עספּעראַנטאָ אַ ראָמאַן פֿון אַ געװאַלדיקער שרײַבערין ספּאָמענקאַ סטימען, װאָס הײסט lanrutcoN raW naitaorC. 
 זי װױנט אין זאַגרעב און איר ראָמאַן איז װעגן דער מלחמה אין יוגאָסלאַװיע אין די 1990ער יאָרן. ניט קײן סך מענטשן װײסן, אַז עספּעראַנטאָ פֿאַרמאָגט אַ רײַכע קולטור, ליטעראַטור, מוזיק, צײַטונגען, און אַזױ װײַטער. דעם זומער װאָלט געדאַרפֿט פֿאָרקומען אין מאָנטרעאָל די װעלט־קאָנגרעס פֿון עספּעראַנטיסטן, אָבער, צום באַדױערן, האָט מען געדאַרפֿט אים אָפּשאַפֿן צוליב דער װעלט־מגפֿה. יעדעס יאָר קומען צונױף עטלעכע טױזנט מענטשן אין עפּעס אַ שטאָט אין ערגעץ אױף דער װעלט און פֿירן אָן די קאָנפֿערענץ. מיר פּלאַנירן האַלטן די קאָנפֿערענץ אין מאָנטרעאָל אין אַ פּאָר יאָר אַרום. אינטערעסאַנטער פֿאַקט איז אַז עספּעראַנטאָ איז ענלעך צו ייִדיש. אױב מע קען ייִדיש, זעט מען תּיכּף אַ סך ענלעכקײטן סײַ אין גראַמאַטיק סײַ אין אַלגעמײנעם פֿאַרנעם, װײַל זאַמענהאָף האָט עס געשאַפֿן װי ״ייִדיש פֿאַר אַלעמען״. 
 
 נ. ב.: צי עקזיסטירט ערגעץ װוּ אױף דער װעלט אַן אָרט, װוּ מע רעדט עספּעראַנטאָ טאָג־טעגלעך? 
 
 ז. ש.: עס זײַנען דאָ געװיסע לענדער און ערטער מיט אַ סך עספּעראַנטיסטן, אָבער ס׳איז ניטאָ קײן שטאָט אָדער לאַנד פֿון עספּעראַנטאָ. די הױפּט צענטער פֿון עספּעראַנטאָ איז אין כינע. די כינעזישע רעגירונג האָט ליב און שטיצט עספּעראַנטאָ. עס זײַנען דאָ אַ סך עספּעראַנטיסטן אין יאַפּאַן, בראַזיל, אונגערן, און אַ סך קלײניטשקע קרײַזלעך אין אַ צאָל אײראָפּעיִשע לענדער. זײ רעדן די שפּראַך אױף די טרעפֿונגען, קאָנפֿערענצן, קאָנגרעסן. איך װאָלט געזאָגט אַז אַרום 1000 מענטשן אױף דער װעלט רעדן עספּעראַנטאָ טאָג־טעגלעך, אַזױ װי מיר רעדן ייִדיש. צװישן זײ איז דער באַקאַנטער פֿילאַנטראָפּ דזשאָרזש סאָראָס. ער איז אַ געבױרענער עספּעראַנטאָ רעדער. זײַן טאַטע, טעאָדאָר שװאַרץ איז געװען אַ גרױסער עספּעראַנטיסט אין הונגאַרן צװישן בײדע װעלט־מלחמות און ער האָט געביטן זײַן&nbsp; משפּחה נאָמען אױף סאָראָס, װאָס מײנט אױף עספּעראַנטאָ – מיר װעלן פֿליִען. 
 
 נ. ב.: ס׳איז אַזױ אױסטערליש. איך שעפּ באמת אַזױ פֿיל נחת פֿון דײַן בעסאַראַבער ״טאָטע־מאָמע״ לשון. עס קלינגט אַזױ עכט, כאָטש איך װײס, אַז דו האָסט עס אױסגעלערנט. װי אַזױ ביסטו געקומען צו אַזאַ לשון? 
 
 ז. ש.: איך האָב געאַרבעט פֿאַר ״דזשױנט״ אין משך פֿון אַ יאָר אין קעשענעװ. מען האָט מיר געשיקט צו אַרבעטן אין מאָלדאָװע אין אַ ייִדישער קהילה, װײַל איך האָב שױן געקענט דעמאָלט ייִדיש און גערעדט כּלל־שפּראַך, אָבער קײנער פֿון אָרטיקע ייִדן האָט מיך ניט געקענט פֿאַרשטײן, װען איך פֿלעג עפֿענען דאָס מױל. האָב איך געדאַרפֿט ענדערן מײַן ייִדיש זיך צו דערנעענטערן צו די היגע ייִדן. און דאָס איז דער דיאַלעקט װאָס איך רעד זינט דעמאָלט, און מיט אונדזער טאָכטער צינעלע אױך. 
 
 נ. ב.: װאָס קומט פֿאָר מיט ייִדיש אין מאָנטרעאָל? הערט מען מאַמע־לשון אױף די גאַסן? 
 
 ז. ש.: מיר װױנען אין אַ געגנט, װאָס מע רופֿט די פֿערטע ייִדישע געגנט אין מאָנטרעאָל. זי באַשטײט ניט נאָר פֿון ייִדן, אָבער אַ סך ייִדן לעבן דאָרט, און דװקא ייִדיש־רעדנדיקע ייִדן. מאָנטרעאָל איז נאָך אַלץ אַ שטאָט, װאָס לעבט מיט ייִדיש. װען איך בין מיט צינען אױף דער גאַס רעדן מיר צװישן זיך ייִדיש און ס׳איז ניט קײן חידוש, װען עמעצער קומט צו אונדז און הײבט אָן צו רעדן מאַמע־לשון. עס איז װי אַ טײל פֿון טאָג־טעגלעכן ייִדישן לעבן. מיר אימפּאָנירט די פֿילשפּראַכיקײַט פֿון מאָנטרעאָל. איך האָב ליב למשל מײַן באַנק. דאָרט קען איך רעדן אױף פֿינף שפּראַכן, בתוכם ייִדיש. מיר װױנען אין דער געמישטער געגנט מיט ניט קײן קלײנער צאָל ייִדן, און עס פֿרײט מיך זײער צו זען אין באַנק יעדן ראש־השנה עפּל און האָניק פֿאַר די קונים. איך װאָלט דאָס ניט דערװאַרט צו זען אין ניו־יאָרק אָדער באָסטאָן. ס׳איז דאָ נאָך אַלץ אַ ייִדישער טעאַטער אין מאָנטרעאָל, און צינע, אַגבֿ, שפּילט דאָרט אין דער קינדער־גרופּע. עס געפֿינט זיך דאָרט אן אָנגעזעענע ייִדישע פֿאָלקס־ביבליאָטעק, װוּ מע פֿירט ספּעציעלע פּראָגראַמען אױף ייִדיש. 
 
 נ. בֿ.: די פֿראַגע פֿאַר אײַך בײדע: איר רעדט מיט אײַער טעכטערל צינעלע ייִדיש. װאָסער שפּראַך רעדט זי אין שול און װאָסערע אַנדערע שפּראַכן קען זי? 
 
 ז. ש. און אַ.ש.: צינעלע קען פֿינף שפּראַכן: ייִדיש, ענגליש, רוסיש, העברעיִש און פֿראַנצײזיש. זי רעדט רוסיש און ענגליש מיט אירע באָבע־זײדעס. די שול, װוּ זי גײט איז דרײַ־שפּראַכיק: מע לערנט דאָרט ענגליש, פֿראַנצײזיש און העברעיִש. 
 
 נ. ב.: כּמעט װי אין אַבֿרהם רײזענס אַ ליד ״אַ קינד אַ גאָלדענע״. אַ געזונט איר אין קעפּעלע! 
 טײַערע אַסיאַ און זכריה. מיר װינטשן אײַך אַ סך דערפֿאָלגן אין אײַער שאַפֿערישער אַרבעט. זאָלן אַלע אײַערע פּלענער מקוים װערן און זאָלט איר שעפּן נאָר נחת און פֿרײד פֿון צינעלע! 
 פֿון ניקאָלײַ באָראָדולין 
 der zinger 