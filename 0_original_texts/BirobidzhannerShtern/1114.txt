
 סאַטאָקאָ קאַמאָשידאַ איז באַקאַנט די לײענערס פֿון ״ביראָבידזשאַנער שטערן״ מיט עטלעכע אַרטיקלען, וווּ די צײַטונג האָט וועגן איר דערציילט, און אויך מיט איר אויטאָר־רובריק ״דאָס אומבאַקאַנטע יאַפּאַן״. סאַטאָקאָ איז אַ ייִדיש־לערערין אין טאָקיאָ־אוניװערסיטעט און אַן עכטע ייִדישיסטקע, װאָס אינטערעסירט זיך מיט אַ סך אַספּעקטן פֿון דער ייִדישער שפּראַך און קולטור. 
 איר איצטיקער פּראָיעקט אין שײַכות מיט דער ייִדישער שפּראַך איז דאָס איבערזעצן אױף יאַפּאַניש יצחק רודאַשעװסקיס ״טאָגבוך פֿון װילנער געטאָ״. סאַטאָקאָ װיל, אַז װאָס מער יאַפּאַנער זאָלן זיך דערװיסן װעגן דעם חורבן, און אַדאַנק דער איבערזעצונג וועלן זיי אוודאַי האָבן אַזאַ מעגלעכקייט. 
 יצחק רודאַשעװסקי איז געבױרן געװאָרן אין װילנע אין 1927 און איז אומגעקומען (מע האָט אים דערשאָסן) אין אָקטאָבער 1943 אין װילנער געטאָ. ער האָט געפֿירט זײַן טאָגבוך פֿון יוני 1941 ביז אַפּריל 1943. 
 יצחקס קוזינע האָט אָפּגעפֿונען דאָס טאָגבוך אין יולי 1944 אין דער מאַלינע פֿון איר אומגעקומענער משפּחה. זי האָט עס איבערגעגעבן אַבֿרהם סוצקעװערן און שמערקע קאַטשערגינסקין. זײ האָבן אַריבערגעשיקט דאָס טאָגבוך קיין ניו־יאָרק, אין ייִװאָ, װוּ דער־אָ װיכטיקער דאָקומענט געפֿינט זיך איצט. אַבֿרהם סוצקעװער האָט אַרױסגעגעבן אַ פֿאַרקירצטן נוסח פֿונעם טאָגבוך אין זײַן ליטעראַרישן זשורנאַל ״די גאָלדענע קײט״ אין 1953. אין 1973 האָט מען איבערגעזעצט דאָס בוך אױף ענגליש, און אין 2016 — אויף פֿראַנצײזיש, אױפֿן סמך פֿונעם כּתבֿ־יד. 
 אין 2018 האָט די ייִדישע קהילה פֿון ליטע אַרױסגעגעבן דאָס טאָגבוך אױף ליטװיש און ייִדיש. דער איבערזעצער פֿונעם בוך איז געװען מינדאַוגאַס קוועטקאַוסקאַס, אַ באַקאַנטער ליטעראַטור־פֿאָרשער, װאָס האָט אין 2013 שוין געהאַט איבערגעזעצט אויף ליטוויש אַבֿרהם סוצקעווערס זאַמלונג פֿון פּאָעטישער פּראָזע „גרינער אַקוואַריום“. 
 סאַטאָקאָ קאַמאָשידאַ אַרבעט איבער דעם טעקסט פֿון 2018. זי האַלט שטאַרק פֿון דעם, אַז אָט די װיכטיקע און הײליקע אַרבעט װעט געבן די יאַפּאַנער אַ צוטריט צום ניצול־געבליבענעם עדות פֿון דעם חורבן. 
 
 ניקאָלײַ באָראָדולין 
 