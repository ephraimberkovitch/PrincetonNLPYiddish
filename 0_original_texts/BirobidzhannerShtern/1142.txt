
 
 טױזנטער ליבהאָבער פֿון ייִדיש װײסן װעגן שלום־עליכמס ״עפּיטאַף״, װאָס ער האָט אָנגעשריבן פֿאַר זײַן מצבֿה און אַרײַנגעלייגט דעם טעקסט אין זײַן צוואה (איבערגעשריבן דעם 15טן סעפּטעמבער, 1915), װוּ ער האָט געבעטן, אַז ״קײן שום טיטלען מיט לױבענישן מיט מורי־מורינום זאָל אױף מײַן מצבֿה ניט זײַן, אױסער דער נאָמען ״שלום-עליכם״ פֿון אײן זײַט און אױסער דעם ייִדישן אױפֿשריפֿט, (עפּיטאַף – נ.ב.) װאָס בײַגעלײגט, פֿון דער אַנדערער זײַט״. 
 טױזנטער און טױזנטער מענטשן האָבן געזען די מצבֿה מיטן דרײַ־סטראָפֿיקן עפּיטאַף אױפֿן אַרבעטער־רינג סעקטאָר פֿונעם ״הר כּרמל״ בית־עולם אין קװינס. איך קען דעם עפּיטאַף אױף אױסנװײניק, װײַל איך ברענג אַהין די ייִדיש־גרופּעס אָפּצוגעבן כּבֿוד דעם קלאַסיקער, און איך ניץ דעם עפּיטאַף פֿאַר מײַנע קלאַסן. 
 
 לעצטנס האָט אַ סטודענט פֿון מײַן קלאַס, אַן אָנגעזעענער זינגער, אַרטיסט און איבערזעצער פּסױ קאָראָלענקאָ מיך געבעטן אים העלפֿן מיטן עפּיטאַף, װײַל ער האָט געװאָלט שאַפֿן צו אים אַ מעלאָדיע פֿאַרן ספּעציעלן פּראָיעקט ״אונדזער ייִדישלאַנד״, װוּ יעדער אָנטײלנעמער זאָל אָנשרײַבן אַ נײַ ליד. ער האָט מיר געשיקט דעם דאָקומענט און װען איך האָב אַ קוק געטאָן אױף אים, איז מיר כּמעט שװאַרץ געװאָרן אין די אױגן: 
 דאָס איז געװען שלום־עליכמס אַ בריװ, אָנגעשריבן אין 1906 אין גאַליציע, מיטן ערשטן(!) װאַריאַנט פֿון זײַן עפּיטאַף. 
 
 דער דאָקומענט געפֿינט זיך איצט אין ייִװאָ, ניו־יאָרק, אין ״סוצקעװער — קאַטשערגינסי קאָלעקציע״, צװישן די װיכטיקע אוצרות, געראַטעװעטע דורך דער באַרימער ״פּאַפּיר־בריגאַגע״ אין װילנער געטאָ. פֿונעם בריװ קען מען זיך דערװיסן, װען, װוּ און װי אַזױ האָט שלום־עליכם געשאַפֿן זײַן ערשטע װערסיע פֿונעם עפּיטאַף. 
 אָט איז דער בריװ: 
 
 ״טײַערער פֿרײַנד! 
 װי איר זעט איז מײַן פּרשה ״לך־לך״ נישט אַזױ גיך צו ענדע. איך האַלט נאָך גאָר פֿון פֿאָרנט. ביז איך װעל קומען צו דעם גליקלעכן געבענטשן אַמעריקאַ – עהעהע!.. 
 איר שרײַבט מיר, אַז איר זענט גרײט פֿון מײַנעטװעגן צו גײן אין פֿײַער און אין װאַסער. 
 אַװדאי איז דאָס פֿון אײַער זײַט שײן און פֿײַן. איך קאָן עס אָבער פֿון אײַך ניט פֿאַרלאַנגען און זע ניט אַרױס דערפֿון קײן נחת ניט פֿאַר מיר, ניט פֿאַר אײַך. אױב איר װילט מיר טאָן באמת אַ גרױסע טובֿה, אַ ״חסד של אמת״ װעל איך אײַך זאָגן װאָס: 
 איבער הונדערט און צװאַנציק יאָר (מאָלט אײַך לאָז זיך אײַך דאַכטן אַז אַ ביסל פֿריִער), אַז איך װעל מיך איבערפּעקלען אַהין, פֿון װאַנען מע קאָן ניט קלאַפּן קײן דעפּעש און אַפֿילו ניט שרײַבן קײן בריװל, װעט דאָך דאָס פֿאָלק ישֹראל געװיס װעלן יוצא זײַן פֿאַר אַ פֿאָלקסשרײַבער כאָטש אױף יענער װעלט מן־הסתּם אַװעקשטעלן אױף מײַן קבֿר אַ רעכטע מצבֿה — װאָלט איך װעלן אַז מע זאָל אױסקריצן אױפֿן שטײן די דאָזיקע עפּיטאַפֿיע, װעלכע איך האָב ניט לאַנג פֿאַרפֿאַסט אױף אַ באַנקעט װאָס איז געמאַכט געװאָרן פֿון מײַן כּבֿוד װעגן, און װײַן האָט מען געטרונקען און פֿרײלעך איז מען געװען און טאָסטן האָט מען געהאַלטן און מײַנער האָט זיך אַװעקגעזעצט און האָט זיך אָנגעשריבן אַזאַ מין עפּיטאַפֿיע: 
 
 
 רב זײַט זשע מוחל, ס׳כאַפּט איר זיך 
 אַזױ, רב ייִד? מע דאַרף אײַך האָבן: 
 שלום־עליכם װײסט איר דאָך — 
 נו, ליגט ער דאָ אין דר׳ערד באַגראָבן. 
 
 געװען אַ ייִד אַ פּשוטער, 
 געשריבן ייִדיש־טײַטש פֿאַר װײַבער 
 און פֿאַרן פּראָסטן פֿאָלק האָט ער — 
 דאָ ליגט אַ ״זשאַרגאָניסט״ אַ שרײַבער. 
 
 דאָס גאַנצע לעבן אױסגעלאַכט, 
 געשלאָגן מיט דער װעלט כּפּרות. 
 דער לעזער האָט אַ סך געלאַכט, 
 און ער? — אױ װײ, געװען אױף צרות! 
 
 און דװקא װען דער עולם האָט 
 געקװעלט, געקלאַטשט און פֿלעג זיך פֿרײען, 
 האָט ער געװײנט — דאָס װײס נאָר גאָט — 
 בסוד, אַז קײנער זאָל ניט זען… 
 
 מעגלעך, אַז אײַך זאָל ניט געפֿעלן דאָס װאָרט ״זשאַרגאָניסט״, גיב איך אײַך דאָס רעכט אַװעקשטעלן אָנשטאָט דעם ״הומאָריסט״. דער עיקר אַכטונג געבן אױף דער אָרטאָגראַפֿיע, װאַרום ריכטיק שרײַבן דאַרף מען אַפֿילו אױף דער מצבֿה… און װײַטער זײַט מיר געזונט און פֿרײלעך און שרײַבט בריװלעך און גריסט איטלעכן באַזונדער גאָר פֿרײַנדלעך — 
 שלום־עליכם 
 
 פֿעבר. 1906 גאַליץ״ 
 
 
 פֿון ניקאָלײַ באָראָדולין, ניו־יאָרק 
 