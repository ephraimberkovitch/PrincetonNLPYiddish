
 
 ישֹראל נעקראַסאָוו (סאַנקט־פּעטערבורג) האָט דעביוטירט מיט זײַנע אָריגינעלע לידער אויף ייִדיש אינעם אַמעריקאַנער וועב־זשורנאַל ״דער באַוועבטער ייִד״ אין 2003. רעדאַגירט דעם פּעטערבורגער אַלמאַנאַך ״דער נײַער פֿרײַנד״. זיך געדרוקט אין ״ירושלימער אַלמאַנאַך״, ״ייִדישלאַנד״, ״ביראָבידזשאַנער שטערן״, אַלמאַנאַך ״ביראָבידזשאַן״ און אַנדערע פּעריאָדישע אויסגאַבעס. אין 2016 איז אין תּל־אָבֿיבֿ דערשינען זײַן לידער־זאַמלונג ״אָפּגעברענטע שטעט״. איבערגעזעצט אויף רוסיש אַ גאַנצע ריי ווערק פֿון ישֹראל־יהושע זינגער, יצחק באַשעוויס־זינגער, דוד בערגעלסאָן, אבֿרהם סוצקעווער און אַנדערע ייִדישע פּראָזאַיִקער און דיכטער. 
 
 די מעבלירונג איז געווען ספּאַרטאַניש. אין צימער זײַנען געשטאַנען אַ בעט, אַ טישל, אַ שטול, און שוין. אויף דער בעט זײַנען געלעגן אַ קישן, אַ מאַטראַץ און אַ בלויע קאָלדרע, הונדערט פּראָצענט פּאָליִעסטער. צום גליק האָב איך געפֿונען אין קאַסטן אַ ביכל. אַוודאי האָב איך זיך דערפֿרייט. הייסט עס, אַז איך וועל קענען ניט נאָר שטיין און קוקן אויף אַ געלן שטיינערנעם פּאַרקן הינטערן פֿענצטער. איך האָב איצט, מיט וואָס צו פֿאַרנעמען זיך. אָבער ווען איך האָב געעפֿנט דאָס ביכל, זײַנען מאָדנע, אומבאַקאַנטע אותיות געשפּרונגען מיר אין די אויגן. וואָס פֿאַר אַן אַלף-בית איז דאָס, וואָס פֿאַר אַ שפּראַך? 
 אין אָוונט האָב איך זיך פֿון דעסט וועגן גענומען פֿאַרן ביכל. איך בין געלעגן אין בעט און עס געבלעטערט. גרוזיניש, אַרמעניש? ניין, זיכער ניין. אפֿשר בירמאַניש? דער ממזרישער שריפֿט האָט זיך אויסגעזען גאָר עקזאָטיש. איך האָב באַמערקט, אַז זייער אָפֿט שטייען אין פֿאַרשידענע ווערטער דרײַ אייגענע אותיות נאָך אַנאַנד. אַ שאָד, אַז איך האָב ניט קיין פּען און קיין בויגן פּאַפּיר. 
 עמעץ האָט שטיל אַ קלאַפּ געטאָן אין דער טיר. 
 – קומט אַרײַן! 
 אויפֿן שוועל איז געשטאַנען אַ הויכער, פּליכעוואַטער מענטש פֿון אַ פֿופֿציק יאָר, אָנגעטאָן אין אַ העל-גרויען אָנצוג. 
 – אַנטשולדיקט. איך האָב ניט געוואָלט אײַך שטערן. נאָר איך האָב געמיינט, איר האָט פֿראַגעס. 
 זײַן קול איז געווען דין און שוואַך, ווי בײַ אַ קראַנקן. איך האָב זיך אויפֿגעזעצט אויף דער בעט. 
 – איך האָב נאָר איין פֿראַגע. ווי לאַנג וועט מען מיך האַלטן דאָ? 
 ער האָט אויסגעטאָן די ברילן, אַרויסגעצויגן פֿון דער קעשענע דאָס שניי-ווײַסע טיכעלע, דורכגעווישט זיי אַקוראַט און אָנגעטאָן ווידער. 
 – האַלטן? – האָט ער זיך ווי פֿאַרוווּנדערט. – קיינער האַלט אײַך ניט. איר מעגט אַוועקגיין, ווען איר ווילט. די טיר איז ניט פֿאַרשלאָסן. 
 איך בין אויפֿגעשטאַנען און האָב אַראָפּגענומען מײַן רעקל פֿון דער שטול. 
 – אויסגעצייכנט. אַל דאָס גוטס! 
 – אַזוי גאָר? נאָר וווּהין וועט איר גיין? צוויי אַ זייגער באַנאַכט! 
 – נישקשה. אַלץ איינס, אַבי וואָס ווײַטער פֿון דאַנען. 
 טראָפּנס שווייס האָבן געבלישטשעט אויף זײַן פּליך. 
 – מילא, דאָס איז אײַער ברירה. איר מעגט זיך אומקערן, אויב וואָס. 
 – אַ שיינעם און האַרציקן דאַנק! 
 אין דרויסן איז געווען ליידיק, די פֿענצטער זײַנען געווען טונקל. זעלטענע לאַמטערנס האָבן שוואַך באַשײַנט די גאַס. איך בין געגאַנגען פּאַמעלעך. אַ גאַנצע נאַכט וועל איך שפּאַצירן, און אין דער פֿרי וועל איך דערזען ווי און וואָס. מאָדנע, אַז אויף דער גאַס זײַנען ניטאָ קיין פֿאַרבײַגייער, קיין אויטאָס. די שטאָט האָט אויסגעזען ווי אַ טויטע. 
 פּלוצעם האָב איך באַמערקט צוויי מענטשן. זיי זײַנען געשטאַנען אין שאָטן, ווי זיי וואָלטן זיך באַהאַלטן. איך בין צוגעקומען. 
 – חבֿרים, האָט איר אַ ציגאַרעט? 
 זיי האָבן זיך איבערגעקוקט. איינער איז צוריקגעטראָטן נאָך טיפֿער אין פֿינצטערניש, אַ צווייטער מענטש, אַ וווּקסיקער און אַ פֿעטער, האָט עפּעס געענטפֿערט אויף אַן אומבאַקאַנטער שפּראַך. 
 – אַ ציגאַרעט! – האָב איך איבערגעחזרט און געוויזן, ווי איך זאָל האַלטן אַ ציגאַרעט מיט צוויי פֿינגער בײַם מויל. 
 דער פֿעטער מענטש האָט מיר דערלאַנגט אַ פּעקל און אַ צינדערל. איך האָב פֿאַררייכערט. 
 – אַ דאַנק, – האָב איך געשאָקלט מיטן קאָפּ ווי אויף יאָ. 
 ער האָט ווידער גענומען ריידן גיך און שעפּעליאַווע, נאָר איך האָב פֿאַרשטאַנען גאָרנישט. איך האָב צעפֿירט די הענט. 
 – זײַט מוחל. 
 ווען איך בין שוין געווען גענוג ווײַט, איז מיר אײַנגעפֿאַלן, אַז ער האָט גערעדט אויף דער זעלבער שפּראַך, וואָס איך האָב זי געזען אין ביכל. 
 מסתּמא האָב איך זיך באַוועגט צום צענטער שטאָט. מיר איז קאַלט געוואָרן. אין אַ הויז האָב איך דערזען אַ באַלויכטענעם פֿירעק. קיין שילד איז ניט געהאַנגען, נאָר הינטער דער געעפֿנטער טיר זײַנען געשטאַנען טישלעך און שטולן. דאָס איז קענטיק געווען אַ באַר אָדער אַ קאַפֿע. איך בין אַרײַן. אינעווייניק איז געווען פּראָסט און אָרעם. אַ יונגע, חנעוודיקע אָפֿיציאַנטקע איז צוגעקומען. 
 – וואָס וועט איר באַשטעלן? 
 – אַ טעפּל קאַווע, זײַט אַזוי גוט. 
 – קאַפּוטשינאָ, אַמעריקאַנאָ, עספּרעסאָ, לאַטע? 
 – אַמעריקאַנאָ. 
 – מיט צוקער? 
 – יאָ. 
 – נאָך עפּעס? געבעקס? 
 – ניין, אַ דאַנק. 
 ווי נאָר איך האָב דערטרונקען, איז פֿון דער הינטערשטער טיר אַרויס אַ כמורנער, ניט-געגאָלטער מאַנצבל מיט אַ ווײַס רעקל און אַ פֿאַרטעך, ווי בײַ אַ קעלנער. ער האָט מיך בייז באַטראַכט און זיך דערנענטערט האַרט צו מײַן טישל. 
 – דו… – האָט ער אָנגעהויבן, – דו ביסט… דו האָסט… 
 איך בין אויפֿגעשטאַנען. 
 – וואָס ווילסטו? 
 – איך האָב געזען, ווי דו קוקסט אויף איר. איך האָב אַלץ באַמערקט! דו מיינסט, אַז דו מעגסט זי… 
 – גיי אין דר’ערד! 
 ער האָט אַ שלונג געטאָן די לופֿט און איז געפֿאַלן אויפֿן דיל, ווי אַן איבערגעהאַקטער בוים. טפֿו! ער האָט דאָך געפֿונען צײַט. איך האָב זיך אָנגעבויגן צו אים. ער האָט געכריפּעט און געדראַפּעט מיט די נעגל דעם שמוציקן לינאָלעום. און וואָס זאָל איך טאָן? העלפֿן אים אָדער וואָס? אַנטרינען וואָס גיכער? און אויב וועט ער פּגרן? איך האָב זיך אויסגעזידלט מיט די לעצטע ווערטער. עמעצער האָט זיך אָנגערירט אָן מײַן האַנט. איך האָב זיך אַ קער געטאָן. די אָפֿיציאַנטקע איז געשטאַנען לעבן מיר. 
 – לאָמיר גיין, – האָט זי שטיל געזאָגט. 
 איך האָב זיך געוואַקלט. 
 – לאָמיר גיין! – האָט זי איבערגעחזרט העכער. 
 – אָבער… 
 זי האָט שוין געצויגן מיך צו דער טיר, וואָס דער מאַנצבל איז פֿון איר אַרויס. 
 – אַהער, אַהער! זײַט רויִק, באַלד וועט ער קומען צו זיך, ווייס איך. נאָר אײַך איז בעסער צו זײַן וואָס ווײַטער. 
 זי האָט געפֿירט מיך איבערן טונקעלן קאָרידאָר. דאָרטן האָט זיך געפֿונען אַן אַנדער אַרויסגאַנג. דאָס מיידל האָט מיך אַרויסגעשטויסן אין דרויסן. 
 – זײַט געזונט! 
 און די טיר האָט זיך פֿאַרמאַכט. 
 ס’האָט שוין געטאָגט. די שטאָט האָט זיך אויפֿגעכאַפּט, זעלטענע פֿאַרבײַגייער האָבן זיך געאײַלט אַהין און אַהער. איך האָב זיך אַרומגעקוקט. איינער אַ פֿאַרבײַגייער האָט זיך אָפּגעשטעלט. 
 – זוכט איר עפּעס? איך מעג אײַך העלפֿן? – האָט ער ברייט געשמייכלט. 
 ער איז געווען ענלעך ווי צוויי טראָפּן וואַסער אויפֿן מענטשן, וואָס ס’האָט מיר געגעבן אַ ציגאַרעט. איך האָב ניט באַוויזן ענטפֿערן. ער האָט זיך אָנגעהויבן שמעלצן, ווי אַ וואַקסענער מאַנעקען אין פֿײַער. די אויגן זײַנען אַרויסגערונען, די ציין האָבן זיך אַ שאָט געטאָן אויפֿן אַספֿאַלט, ווי אַרבעס. און אָט איז זײַן גאַנץ פּנים אַראָפּגערונען אים אויף דער ברוסט, די לינקע האַנט האָט זיך אַרויסגעגליטשט פֿון אַרבל… נאָר איך האָב שוין געוווּסט, וווּהין איך זאָל גיין. איך האָב געשפּרײַזט אַהין, וווּ אינעם געל-רויטן פֿרימאָרגנדיקער הימל איז געהאַנגען איבער די הײַזער אַ שוואַרצע בריק, ווי אַ רוקנביין פֿון אַ ריזיקער אויסגעשטאָרבענער חיה. 
 
 ישֹראל נעקראַסאָוו 
 