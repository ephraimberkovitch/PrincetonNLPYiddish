
 ס’וועט ניט זײַן קיין גוזמא צו זאָגן, אַז ענגליש איז הײַנט־צו־טאָג די הויפּט־שפּראַך פֿון די ייִדישע תּפֿוצות. אויף ענגליש רעדט דאָך די איבערוועגנדיקע מערהייט ייִדן פֿון די פֿאַרייניקטע שטאַטן, קאַנאַדע, בריטאַניע, אויסטראַליע, דרום־אפֿריקע. 
 די דאָזיקע ייִדישע קיבוצים ציילן אָן כּמעט 7 מיליאָן נפֿשות. און אויב צוגעבן צו די ייִדן, פֿאַר וועלכע ענגליש איז די מוטער־שפּראַך, יענע, וואָס קענען ענגליש אַלס צווייטע אָדער דריטע שפּראַך, קאָן ענגליש זיך פֿאַרמעסטן מיט העברעיִש פֿאַרן טיטל פֿון דער סאַמע פֿאַרשפּרייטער צווישן די הײַנטצײַטיקע ייִדן שפּראַך בכלל. 
 אויך די צאָל ביכער אויף ייִדישער טעמאַטיק, וועלכע ווערן יערלעך אַרויסגעגעבן אויף ענגליש, איז זייער באַדײַטנדיק. די דאָזיקע טענה בלײַבט באַגרינדעט אפֿילו אַז מע רעדט בלויז וועגן איבערזעצונגען פֿון ייִדיש. אונטערציִענדיק די סך־הכּלען פֿונעם 2020טן יאָר אינעם געביט פֿונעם ייִדישן ביכער־וועזן, קאָן מען מיטיילן, אַז במשך פֿון דעם פֿאַרגאַנגענעם יאָר זײַנען אין איבערזעצונג פֿון ייִדיש אין ענגליש אַרויסגעגעבן געוואָרן לכל־הפּחות אַ צענדליק ביכער. 
 דאָס זײַנען משה קולבאַקס סאַטירישע פּאָעמע “דיסנער טשײַלד האַראָלד” (איבערזעצונג פֿון ראָבערט אַדלער פּעקעראַר, “נײַדוס פּרעס”, ניו־יאָרק), זכרונות פֿון גליקל פֿון האַמעלן (איבערזעצונג פֿון שׂרה פֿרידמאַן, “בראַדייס יוניווערסיטי פּרעס”), מענדל מאַנס ראָמאַן “דאָס פֿאַלן פֿון בערלין” (איבערזעצונג פֿון מאָריס וואָלפֿטאַל, “אָפּען בוק פּאַבלישערס”, ניו־יאָרק), מרים קאַרפּילאָוועס ראָמאַן “דאָס טאָגבוך פֿון אַן עלנטער מיידל” (איבערזעצונג פֿון דזשעסיקע קירזיין, “סיראַקוז יוניווערסיטי פּרעס), אַ בוך פֿון רחמיאל בריקסעס דאָקומענטאַלער חורבן־פּראָזע “על קידוש השם” (איבערזעצונג פֿון ירמיהו־אהרן טאַוב, “לעקסינגטאָן בוקס”, ניו־יאָרק), זאַמלונגען דערציילונגען פֿון יונה ראָזענפֿעלד (איבערזעצונג פֿון רחל מײַנס, “סיראַקוז יוניווערסיטי פּרעס”) און סאַלאָמייע פּערל (איבערזעצונג פֿון רות מערפֿי, “בן יהודה פּרעס”, ניו־אָרק). דאָס לעצטע פֿון די אָנגערופֿענע ביכער אַנטהאַלט באַנאַנד מיט דער ענגלישער איבערזעצונג אויך דעם ייִדישן אָריגינאַל. 
 באַזונדערס דאַרף מען דערמאָנען צוויי אַנטאָלאָגיעס. די ערשטע איז “ווי אַזוי האָט ייִדיש געענדערט אַמערקיע און ווי אַזוי האָט אַמעריקע געענדערט ייִדיש” (רעדאַקטאָרן און צונויפֿשטעלער – אילן סטאַוואַנס און דזשאָש לאַמבערט, “רעסטלעס בוקס”, ניו־יאָרק). זי שליסט אין זיך אײַן ווערק פֿון מאָריס ראָזענפֿעלד, שלום אַש, אַנאַ מאַרגאָלין, יצחק באַשעוויס־זינגער, ציליע דראַפּקין, משה נדיר אא. און די צווייטע איז “האָניק אויפֿן זײַטל” (איבערזעצונגען פֿון מרים אודעל, “ניו־יאָרק יוניווערסיטי פּרעס”). דאָס איז אַן אַנטאָלאָגיע פֿון ייִדישער ליטעראַטור פֿאַר קינדער, וועלכע שליסט אין זיך אײַן ווערק פֿון יעקבֿ פּאַט, קאַדיע מאָלאָדאָווסקי, לייב קוויטקאָ, אידאַ מאז’’ה אא. 
 ס’איז דאָ דערצו “כּמעט אַן אַנטאָלאָגיע”. דאָס איז אַמעליע גלייזערס מאָנאָגראַפֿיע “לידער אין פֿיצטערע צײַטן” (“האַרוואַרד יוניווערסיטי פּרעס”), וועלכע איז געווידמעט דער שאַפֿונג פֿון סאָציאַליסטיש געשטימטע ייִדישע דיכטער. זי איז אָנגעשריבן אין אָריגינאַל אויף ענגליש, אָבער אין איר זײַנען אײַנגעשלאָסן איבערגעזעצטע אין ענגליש לידער פֿון ה. לייוויק, אסתּר שומיאַטשער, משה טייף, שפֿרה ווײַס, מלכּה לי, פּרץ מאַרקיש, אהרן קורץ אא. 
 דאָס בילד פֿון דער אַרויסגעגעבענער במשך פֿונעם פֿאַרגאַנגענעם יאָר ענגליש־שפּראַכיקער ליטעראַטור, וואָס איז פֿאַרבונדן מיט ייִדיש, וועט זײַן ניט פֿול, אויב מע דערמאָנט ניט די מאָנאָגראַפֿיע פֿון דזשעפֿרי שאַנדלער “ביאָגראַפֿיע פֿון אַ לשון. ייִדיש” (“אָקספֿאָרד יוניווערסיטי פּרעס”) און אויך די אויסגעבעסערטע אויסגאַבע “ייִדיש. אַן אַרײַפֿיר: לשון, ליטעראַטור און קולטור. באַנד 1” פֿון ד״ר שבֿע צוקער (“אַרבעטער־רינג”, ניו־יאָרק). צום ערשטן מאָל איז אָט דאָס לערנבוך אַרויסגעגעבן געוואָרן אין 1994. 
 
 וו. פּיריאַטינסקי 
 