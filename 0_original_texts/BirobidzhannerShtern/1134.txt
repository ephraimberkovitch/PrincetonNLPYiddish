
 אײַנדרוקן פֿון איליאַ וואַרלאַמאָווס רעפּאָרטאַזש וועגן ביראָבידזשאַן 
 אין גאַנצן גענומען האָב איך ליב פּראָגראַמען פֿונעם פּאָפּולערן מאָסקווער ווידעאָ־בלאָגער איליאַ וואַרלאַמאָוו, דערפֿאַר, ווען איך בין געוווירן געוואָרן, אַז ער האָט געהאַט באַזוכט די ייִדישע אויטאָנאָמע געגנט און גרייט אַ פּראָגראַם וועגן ביראָבידזשאַן, האָב איך געוואַרט אויף איר מיט אומגעדולד. אין לעצטן סך־הכּל זײַנען אײַנדרוקן פֿון דער פּראָגראַם “רוסישער ישֹראל אויפֿן ווײַטן מיזרח. די ייִדישע אויטאָנאָמיע, ביראָבידזשאַן” געמישטע. איבערהויפּט — אַנטוישונג, הגם עס זײַנען פֿאַראַן באַזונדערע מאָמענטן, וועלכע זײַנען בלי־ספֿק פּאָזיטיוו. 
 די אַנטוישונג איז אַרויסגערופֿן אין דער ערשטער ריי מיט וואַרפֿנדיקער זיך אין די אויגן אויבערפֿלעכלעכקייט פֿון איליאַ וואַרלאַמאָווס צוגאַנג צום באַשרײַבן ביראָבידזשאַן, זײַן געשיכטע און קולטור־ספּעציפֿיק. פֿאַר מיר פּערזענלעך זײַנען אַ סימבאָל פֿון דער דאָזיקער אויבערפֿלעכלעכקייט געוואָרן די אַרויסגעטראָגענע אינעם קעפּל ווערטער פֿונעם יונגן מאָסווער רבֿ מאָטיע קאַנטאָר, וועלכער האָט באַגלייט איליאַ וואַרלאַמאָוון אין אָט דער יאַזדע. ער האָט געזאָגט, אַז ייִדיש דאָס איז “די דײַטשישע שפּראַך מיט יידישע זשאַרגאָנען, וואָס איז פֿאַרשריבן מיט העברעיִשע אותיות”. יאָ, ייִדיש האָט זיך אוודאי אַנטוויקלט אויפֿן יסוד פֿון שוואַבישע דיאַלעקטן און געהערט, גלײַך ווי דײַטש, צו דער גערמאַנישער שפּראַכן־גרופּע. אָבער דאָס איז פֿאָרגעקומען יאָרהונדערטער פֿאַר דעם, ווי עס האָט זיך באַוויזן די כּלל־דײַטשישע ליטעראַרישע שפּראַך, דערפֿאַר קען מען מיטן זעלבן דערפֿאָלג טענהן, אַז דײַטש דאָס איז “די ייִדישע שפּראַך מיט גוייִשע זשאַרגאָנען, וואָס איז פֿאַרשריבן מיט לאַטײַנישע אותיות”. 
 אַזוי ווי אין פֿאַרלויף פֿונעם רעפּאָרטאַזש ווערט עטלעכע מאָל אונטערגעשטראָכן די באַזונדערע ראָלע פֿון ייִדיש אין דער ייִדישער אויטאָנאָמער געגנט, וועט ניט זײַן קיין טעות זאָגן, אַז איליאַ וואַרלאַמאָוו איז ביז גאָר לײַכטזיניק צוגעגאַנגען צום אויסקלײַבן אַן עקספּערט אין אָט דער שפּראַך. ר’ מאָטיע קאַנטאָר איז בלי־ספֿק זייער אַ סימפּאַטישער און גוטוויליקער ייִדישער בחור, אָבער קיין עקספּערט אין ייִדיש איז ער אוודאי ניט, נישט געקוקט אויף דעם, וואָס אינעם סוף פֿונעם רעפּאָרטאַזש זאָגט ער גאַנץ זשוואַווע: “מײַן טײַערע, אַ גרויסער דאַנק פֿאַר דעם זען אויף איליאַ וואַרלאַמאָווס קאַנאַל”. לויט די צוויי־דרײַ גרײַזן קען מען גלײַך פֿאַרשטיין, אַז ר’ מאָטיע קאַנטאָר קען ייִדיש גאַנץ שוואַך. אַ לויב און אַ שבֿח אים פֿאַר דעם, וואָס ער קען כאָטשבי אַ ביסל דאָס לשון, וועגן וועלכן דאָס רובֿ חבֿרה פֿון זײַן עלטער האָבן כּלל ניט קיין אַנונג. אָבער ער איז, פּונקט ווי איליאַ וואַרלאַמאָוו אַליין, פֿויל געווען אַרײַנצוקוקן אינעם אַנטשפּרעכיקן אַרטיקל פֿון וויקיפּעדיע, וועלכע ווערט אַ סך מאָל דערמאָנט אינעם רעפּאָרטאַזש. אַנדערש וואָלטן זיי גרינג זיך דערוווּסט, אַז אין ייִדיש באַטרעפֿט די לעקסיק פֿון לשון־קודשדיקער און אַרמישער אָפּשטאַמונג אַרום 20 פּראָצענט פֿונעם גאַנצן ווערטער־באַשטאַנד און זי איז בשום־אופֿן ניט אויסשליסלעך רעליגיעזע. און אויב זיי וואָלטן עס געטאָן, וואָלטן אינעם רעפּאָרטאַזש ניט אײַנגעשלאָסן געוואָרן די געזאָגטע דורך ר’ מאָטיע קאַנטאָרן ניט פּאַסיקע ווערטער וועגן דעם, אַז ייִדיש און העברעיִש פֿאַראייניקט “גאָרנישט, חוץ (…) כּלערליי רעליגיעזע טערמינען”. 
 אַנדערש ווי מיט דער הילף פֿונעם ווערטל “אַז רבונו־של־עולם וויל באַשטראָפֿן אַן עם־האָרץ, לייגט ער אים אין מויל אַרײַן אַ לשון־קודשדיק וואָרט” איז אומעגלעך צו קאָמענטירן די טענה, וואָס איז דורכגעקלונגען אינעם רעפּאָרטאַזש, אַז די צײַטונג “דער אמת” איז כלומרשט דערשינען אין ביראָבידזשאַן. אויב די מאָסקווער געסט וואָלטן אַרויסגעוויזן אַ מינימאַלן אינטערעס צו דער באַרירטער דורך זיי טעמאַטיק, וואָלטן זיי גרינג געווויר געוואָרן, אַז די דאָזיקע צײַטונג איז דערשינען דווקא אין מאָסקווע. דאָרט האָט געאַרבעט אויך דער פֿאַרלאַג מיטן זעלבן נאָמען, וועלכער איז ליקווידירט געוואָרן אין 1948 בעת דער ברייטער קאַמפּאַניע פֿונעם מלוכה־אַנטיסעמיטיזם אינעם ראַטנפֿאַרבאַנד. דאָס וואָרט “אמת” איז דערמאָנט געוואָרן אינעם רעפּאָרטאַזש אין צוזאַמענהאַנג מיטן פֿאָנעטישן אָנשרײַבן לשון־קודשדיקע ווערטער אין סאָוועטישן ייִדיש. קיין דירעקטע שייכות צו ביראָבידזשאַן האָט די דאָזיקע פֿאָנעטישע אָרטאָגראַפֿיע ניט געהאַט. אַזוי האָט מען געשריבן אין דער סאָוועטישער תּקופֿה אומעטום אינעם ראַטנפֿאַרבאַנד. אפֿילו אויסער זײַנע גרענעצן זײַנען בײַ דער פֿאָנעטישער אָרטאָגראַפֿיע געווען אָנהענגער. למשל, דער גרויסער אַמעריקאַנער ייִדישער דיכטער יעקבֿ גלאַטשטיין. דאָס איז ניט קיין געהיימע אינפֿאָרמאַציע. נאָך מער, זי איז צוטריטלעך אין אַ גרויסער מאָס אויך אויף רוסיש. אָבער איליאַ וואַרלאַמאָוו און זײַנע קאָנסולטאַנטן האָבן זיך ניט מטריח געווען מיטן צוגרייטן זיך צו דעם געגעבענעם רעפּאָרטאַזש. 
 עס קאָן אויפֿשטיין די פֿראַגע: און צו וואָס דאַרף מען דעמאָלט שרײַבן וועגן דעם רעפּאָרטאַזש “רוסישער ישֹראל אויפֿן ווײַטן מיזרח”, אויב דער צוגאַנג צו דער ביראָבידזשאַנער טעמאַטיק איז אין אים אַן אויבערפֿלעכלעכער? אַן ענטפֿער אויף דער דאָזיקער פֿראַגע האָט געגעבן איליאַ וואַרלאַמאָוו אַליין, ווען ער האָט געמאָלדן בײַם מעמאָריאַל־טאָוול אויפֿן הויז, וווּ עס האָט געוווינט דער שעף־קעכער יעקבֿ בלעכמאַן, דער אויטאָר פֿונעם מאכל “ביראָבידזשאַנער שניצל”: “ס’איז פֿאַרשטענדלעך, אַז עס קומט דאָ ביז אַזוי גאָרנישט פֿאָר, אַז כּדי באַקומען אַ מעמאָריאַל־שילדל, איז גענוג געווען פּשוט צוגרייטן אויפֿן וואָקזאַל געשמאַק אַ קאָטלעט”. אין עפּעס איז דער פּאָפּולערער ווידעאָ־בלאָגער גערעכט דאָ. געשעענישן, וועלכע זײַנען ווערט אַן אויפֿמערקזאַמקייט, קומעט פֿאָר אין ביראָבידזשאַן אַ סך זעלטענער איידער אין מאָסקווע. ס’איז דערפֿאַר צום אָרט לייגן אַן אַכטונג אויפֿן געווידמעטן דער ייִדישער אויטאָנאָמער געגנט רעפּאָרטאַזש, אין וועלכן איליאַ וואַרלאַמאָוו האָט, לויטן אויסדרוק פֿון ר’ מיכאל סטאַווראָפּאָלסקי, דעם אָנפֿירער פֿונעם יוגנט־אָפּטייל פֿון דעם מאָסקווער ייִדישן קהילה־צענטער, וועלכער האָט אויך באַגלייט איליאַ וואַרלאַמאָוון אין דער יאַזדע, “באַקאַקט ביראָבידזשאַן פֿון די פֿיס ביזן קאָפּ”. אָבער אויך דאָ איז אומעגלעך ניט דערמאָנען וועגן דעם, אַז די מאָסקווער געסט האָבן זיך ניט צוגעגרייט צום פֿילמירן דעם רעפּאָרטאַזש. אַנדערש וואָלטן זיי געקאָנט זיך דערוויסן, אַז יעקבֿ בלעכמאַן האָט געגרייט ניט בלויז קאָטלעטן און ניט בלויז פֿאַר דעם “ביראָבידזשאַנער שניצל” האָט ער זוכה געווען צו אַ מעמאָריאַל־טאָוול. זײַן זעלטענער קולינאַר־טאַלאַנט איז באוווּסט און אַנערקענט געווען ווײַט אויסער די גרענעצן פֿון דער ייִדישער אויטאָנאָמער געגנט. אין 1970 האָט יעקבֿ בלעכמאַן אײַנגעפֿירט אין מעניו פֿונעם ביראָבידזשאַנער רעסטאָראַן “צענטראַלני” מאכלים פֿון דער ייִדישער נאַציאָנאַלער קיך. אַזוינס איז דעמאָלט אין ערגעץ אינעם ראַטנפֿאַרבאַנד ניט געווען. און דערצו איז ער געווען איינער פֿון די ערשטע ייִדישע איבערוואַנדערער, איינער פֿון יענע, וואָס זײַנען געקומען אין 1932 און, אויף גאָרנישט ניט געקוקט, געבליבן אין דעם טײַגע־קאַנט אויף תּמיד… 
 לשם יושר דאַרף מען אונטערשטרײַכן, אַז אין דעם, וואָס איז שייך, למשל, צו דער באַשיידענער אַרכיטעקטאָר פֿון ביראָבידזשאַן אָדער צו אָפּוועזנהייט פֿון פּאַסיקער באַלויכטונג אויף אַ סך זײַנע גאַסן, איז איליאַ וואַרלאַמאָוו איינדײַטיק גערעכט. אין זײַנע רעפּאָרטאַזשן טוט ער שטענדיק לייגן אַ באַזונדערע אַכטונג אויף פּגמים פֿון אורבאַנישער סבֿיבֿה. אין דעם זין האָבן פֿון אים געכאַפּט אַ פּסק ניט בלויז אַ סך רוסלענדישע שטעט, נאָר אויך די ווײַטע אינדזלען־מלוכות קיריבאַטי און נאַורו. ס’איז מיר געפֿעלן די אימפּראָוויזירטע אומפֿראַגע פֿון פֿאַרבײַגייער אינעם ראַיאָן פֿונעם ביראָבידזשאַנער אַרבאַט, וועלכע ער האָט אײַנגעאָרדנט כּדי אויסצוקלערן דעם חלק פֿון מענטשן מיט ייִדישע וואָרצלען צווישן די תּושבֿים פֿונעם אַדמיניסטראַטיוון צענטער פֿון דער אויטאָנאָמיע. 
 ס’איז מיר זייער ניט געפֿעלן קודם־כּל דער פֿאַקט, וואָס איליאַ וואַרלאַמאָוו הייבט אָן זײַן רעפּאָרטאַזש און פֿאַרענדיקט אים מיט אַ דעקלאַראַציע וועגן דעם, אַז די איצטיקע ייִדישע אויטאָנאָמע געגנט שטעלט מיט זיך פֿאָר “רעשטלעך פֿון אַ ניט־געלונגענעם פּראָיעקט” און אַז די פֿראַגע פֿון זייער ליקווידאַציע שטייט איצט געזעצמעסיק אויפֿן סדר־היום. די זעלבע אידיי באַמיט ער זיך בשתּיקה דורכצופֿירן אין פֿאַרלויף פֿונעם גאַנצן רעפּאָרטאַזש “רוסישער ישֹראל אויפֿן ווײַטן מיזרח”. די געבראַכטע דערבײַ אַלס אילוסטראַציעס צו דער געשיכטע פֿונעם ביראָבידזשאַנער פּראָיעקט פֿאַקטן זײַנען ניט פֿול. דאָס שאַפֿט אָפּ אַ מעגלעכקייט פֿון אַ וועלכן־ניט־איז ערנסטן געשפּרעך וועגן סיבות פֿונעם אומדערפֿאָלג פֿון דעם דאָזיקן פּראָיעקט. אַזוי דערמאָנט איליאַ וואַרלאַמאָוו וועגן דעם, אַז לויטן ערשטלעכן פּלאַן האָבן געדאַרפֿט צום 1933טן יאָר וווינען אין ביראָבידזשאַן 60 טויזנט ייִדן, אָבער אין ווירקלעכקייט האָבן אין 1934, ווען ס’איז דערקלערט געוואָרן וועגן דעם גרינדן די ייִדישע אויטאָנאָמע געגנט, געוווינט אין ביראָבידזשאַן בלויז 8 טויזנט ייִדן. אַ באַדײַטנדיקע טייל פֿון פֿריִער געקומענע איבערוואַנדערער איז אַוועקגעפֿאָרן. דאָס איז אוודאי אמת, אָבער אינעם רעפּאָרטאַזש איז ניטאָ קיין וואָרט וועגן די סיבות פֿון דער דאָזיקער דערשײַנונג, בפֿרט וועגן דעם הונגער, פֿון וועלכן ס’האָט שווער געליטן אין אָנהייב 30ער יאָרן די באַפֿעלקערונג פֿונעם נאָר וואָס געשאַפֿענעם ביראָבידזשאַנער ייִדישן נאַציאָנאַלן ראַיאָן. ס’איז ניטאָ אין דעם רעפּאָרטאַזש קיין וואָרט אויך וועגן די רעפּרעסיעס פֿון דער צווייטער העלפֿט פֿון די 30ער יאָרן, וועלכע האָבן דערלאַנגט אַ שווערן קלאַפּ דער ייִדישער אויטאָנאָמער געגנט, איר נאַציאָנאַלער אינטעליגענץ און די איבערוואַנדערער מחוץ די גרענעצן פֿונעם ראַטנפֿאַרבאַנד. טענהנדיק, אַז זינט 1934 האָט די ייִדישע באַפֿעלקערונג פֿון דער אויטאָנאָמער געגנט געהאַלטן שטענדיק אין איין פֿאַרקלענערן זיך, האָט דער אויטאָר פֿונעם רעפּאָרטאַזש אַ טעות, ווײַל ער נעמט ניט אין באַטראַכט די איבערוואַנדערער־עשעלאָנען, וועלכע זײַנען אָנגעקומען קיין ביראָבידזשאַן נאָך דעם ייִדן־חורבן. גאָרנישט ווערט ניט געזאָגט אינעם רעפּאָרטאַזש אויך וועגן דעם “ביראָבידזשאַנער ענין” פֿונעם סוף 40ער יאָרן, וואָס איז באַגלייט געווען ניט בלויז מיט אַרעסטן פֿון ייִדישע שריפֿטשטעלער און אָנפֿירער פֿון דער געגנט, נאָר אויך מיטן אָנהייב פֿון געצוווּנגענער רוסיפֿיקאַציע אין דער אויטאָנאָמיע. 
 און פֿאָרט ניט אומזיסט האָב איך אין גאַנצן גענומען ליב איליאַ וואַרלאַמאָווס פּראָגראַמען. אין זיי קאָן מען תּמיד געפֿינען עפּעס אינטערעסאַנטס און אָפּטימיסטישס. אינעם רעפּאָרטאַזש “רוסישער ישֹראל אויפֿן ווײַטן מיזרח” זײַנען אין אַזאַ קוואַליטעט אַרויסגעטראָטן די רעדאַקטאָרין פֿון “ביראָבידזשאַנער שטערן” יעלענע סאַראַשעווסקאַיאַ און דער נײַער מרא־דאתרא פֿון דער ייִדישער אויטאָנאָמער געגנט ר’ אפֿרים קאָלפּאַק. דערבײַ איז די ערשטע אַרויסגעטראָטן ווי אַ היטערן פֿון המשכדיקייט פֿון טראַדיציעס פֿון דער ייִדישער קולטור און שפּראַך אין ביראָבידזשאַן (יענער פֿאַקט, וואָס די איצטיקע רעדאַקטאָרין פֿון “ביראָבידזשאַנער שטערן” איז אַ רוסישע לויט דער אָפּשטאַמונג, שטרײַכט אונטער די ספּעציפֿישקייט פֿון ביראָבידזשאַן ווי אַ באַזונדערער ניט בלויז אַדמיניסטראַטיווער, נאָר אויך עטנאָקולטורעלער טעריטאָריע), וועלכע איז גרייט צו קעמפֿן פֿאַרן אָפּהיטן זיי ביזן סוף, און דער צווייטער — ווי אַ ייִד, וואָס פֿאַרלירט ניט דעם בטחון, זעט אַ פּערספּעקטיוו און איז גרייט צו אַרבעטן ניט בלויז לטובֿת ייִדישקייט, נאָר אויך לטובֿת דער ייִדישער אויטאָנאָמער געגנט און איר צוקונפֿט. און ניט צופֿעליק דווקא אין זײַן שמועס מיטן יונגן ביראָבידזשאַנער רבֿ זאָגט איליאַ וואַרלאַמאָוו דעם זאַץ, וואָס איז מיר אַמערסטן געפֿעלן אין דעם רעפּאָרטאַזש: “מיר האָבן צוגעטראַכט אַ נײַעם דעוויז פֿאַר ביראָבידזשאַן: “דאָ איז קאָמפֿאָרטפֿול זײַן אַ ייִד”. 
 
 וועלוול טשערנין 
 