
                      אַ   לעקציע   מיט   אַזאַ   טיטל   האָט   דורכגעפֿירט   די   ירושלימער   רוסישע   ביכער־קראָם   “  באַבעל  ”     
   לעאָניד שקאָלניק  
 צוליב באַגרענעצונגען אַרויסגערופֿענע מיט דער מגיפֿה פֿונעם קאָראָנעווירוס איז די דאָזיקע לעקציע געגאַנגען אין זום. עס האָט זי געלייענט אַ באַשטענדיקער מחבר פֿון דער צײַטונג “ביראָבידזשאַנער שטערן” דאָקטאָר וועלוול טשערנין. ער האָט פֿאָרגעשטעלט זײַנע צוהערער אַ ברייט בילד פֿון דער געשיכטע פֿון דער ייִדישער אויטאָנאָמער געגנט, וועלכע איז פֿאַקטיש געוואָרן די איינצעקע געלונגענע ביז אַ געוויסער מאָס פֿאַרקערפּערונג פֿון אידייען פֿון טעריטאָריאַליזם, אַן אידעאָלאָגיש־פּאָליטישער באַוועגונג, וועלכע איז געגרינדעט געוואָרן דורכן ענגליש־ייִדישן שרײַבער ישֹראל זאנגוויל אין אָנהייב 20טן יאָרהונדערט. אין אונטערשייד פֿונעם ציוניזם, וועלכער האָט געשטרעבט שאַפֿן אַ ייִדישע מלוכה דווקא אינעם היסטאָרישן היימלאַנד פֿונעם ייִדישן פֿאָלק, אין ארץ־ישֹראל, האָט דער טעריטאָריאַליזם געהאַלטן פֿאַר נייטיק צו שאַפֿן אַ ייִדישע מלוכהשאַפֿט אויף אַ באַליביקער טעריטאָריע, וועלכע ס’וועט זיך אײַנגעבן צו באַקומען פֿאַר דעם צוועק. און דער ביראָבידזשאַנער פּראָיעקט האָט טאַקע געשטעלט אינעם סוף 20ער יאָרן פֿונעם פֿאָריקן יאָרהונדערט דעם צוועק צו שאַפֿן אַ סאָציאַליסטישע ייִדישע מלוכהשאַפֿט אין באַשטאַנד פֿונעם ראַטנפֿאַרבאַנד אויפֿן ווײַטן מיזרח, וווּ די סאָוועטישע רעגירונג איז גרייט געווען איבערגעבן ייִדישע איבערוואַנדערער אַ ווייניק באַפֿעלקערטע און ווירטשאַפֿטלעך ניט אַנטוויקלטע טעריטאָריע. 
 דאָס שאַפֿן דעם ביראָבידזשאַנער ייִדישן נאַציאָנאַלן ראַיאָן און דערנאָך די ייִדישע אויטאָנאָמע געגנט איז געווען דער פּועל־יוצא פֿון באַמיִונגען צו פֿאַרווירקלעכן אָט די 
   יואל ראַזוואָזאָוו  
 פּלענער. דער לעקטאָר האָט פּרטימדיק דערציילט וועגן דער אָפּשפּיגלונג פֿונעם ביראָבידזשאַנער פּראָיעקט אין דער ייִדישער ליטעראַטור פֿון די 30ער – 40ער יאָרן, וועגן דער ייִדישער פּרעסע פֿון דער אויטאָנאָמער געגנט, וועגן דעם ביראָבידזשאַנער ייִדישן מלוכה־טעאַטער, וועגן דעם ייִדישן שולוועזן אין דער אויטאָנאָמיע, וועגן דעם אויסנוצן ייִדיש אין אָפֿיציעלע דאָקומענטן און אויפֿשריפֿטן אין גאַסן. 
 באַזונדערס האָט ער זיך אָפּגעשטעלט אויף פּאָליטישע אומשטאַנדן פֿונעם בויען די ייִדישע אויטאָנאָמע געגנט – פֿון איין זײַט – פּרוּוון פֿאַרשטאַרקן איר נאַציאָנאַלן ייִדישן כאַראַקטער דורך מאַסן־איבערוואַנדערונג פֿון מערבֿ־געביטן פֿונעם ראַטנפֿאַרבאַנד און אַנטוויקלונג פֿון דער ייִדישער קולטור, און פֿון דער צווייטער זײַט – כוואַליעס פֿון רעפּרעסיעס (אין סוף 30ער און אין סוף 40ער יאָרן) קעגן די אָנפֿירער פֿון דער געגנט, די טוער פֿון דער ייִדישער קולטור און די ייִדישע איבערוואַנדערער פֿון אויסלאַנד, וועלכע האָבן פֿאַקטיש אָפּגעשאַפֿן האָפֿענונגען אויף אַ ווײַטערדיקער אַנטוויקלונג פֿונעם ביראָבידזשאַנער פּראָיעקט. דערבײַ האָט וועלוול טשערנין אונטערגעשטראָכן, אַז, ניט געקוקט אויף דעם, האָט ביראָבידזשאַן צוליב זײַן סטאַטוס פֿון אַ ייִדישער אויטאָנאָמיע געשפּילט אַ באַמערקבאַרע ראָלע אין דער סאָוועטישער ייִדישער קולטור פֿון די 70ער – 80ער יאָרן. דאָ איז דערשינען די איינציקע סאָוועטישע ייִדישע צײַטונג “ביראָבידזשאַנער שטערן”, וועלכע האָט געהאַט אַן אַלפֿאַרבאַנדישע פֿאַרשפּרייטונג, אין באַשטאַנד פֿון דער ביראָבידזשאַנער געגנטלעכער פֿילהאַרמאָניע האָבן געאַרבעט דער ייִדישער מוזיקאַלער קאַמער־טעאַטער, וועלכער האָט זיך פֿיזיש באַזירט אין מאָסקווע, און די שאָו־גרופּע “פֿריילעכס”, וועלכע האָט זיך באַזירט אין קיִעוו. 
   וולאַדימיר מעסאַמעד  
 וועלוול טשערנין האָט גערעדט אויך וועגן די טויזנטער ביראָבידזשאַנער, וועלכע זײַנען עולה געווען אין די 60ער יאָרן. ער האָט דערמאָנט באַקאַנטע אין מדינת־ישֹראל פּערזענלעכקייטן, וועלכע האָבן געשטאַמט פֿון דער ייִדישער אויטאָנאָמער געגנט – דעם כנסת־דעפּוטאַט יואל (קאָנסטאַנטין) ראַזוואָזאָוו, דעם הויפּט פֿונעם רעגיאָנאַלן ראַט גוש־עציון שלמה נאמן, דעם זשורנאַליסט לעאָניד שקאָלניק ז’’ל, דעם באַוווּסטן מומחה אין איראַנישע שטודיעס דאָקטאָר וולאַדימיר מעסאַמעד פֿונעם העברעיִשן אוניווערסיטעט אין ירושלים, דעם ייִדישן שריפֿטשטער, פּראָפֿעסאָר פֿונעם בר־אילן אוניווערסיטעט בערל (באָריס) קאָטלערמאַן. 
 די צוהערער האָבן זיך שטאַרק אינטערעסירט מיט דער איצטיקער לאַגע אין דער ייִדישער אויטאָנאָמער געגנט און מיט פּערספּעקטיוון פֿון איר אַנטוויקלונג. צווישן אַנדערס האָט מען דעם לעקטאָר געפֿרעגט, וואָס איז געבליבן ייִדישס אין דער ייִדישער אויטאָנאָמיע נאָך דער מאַסן־עליה. וועלוול טשערנין האָט דערציילט וועגן “ביראָבידזשאַנער שטערן”, דער איינציקער אינעם געוועזענעם ראַטנפֿאַרבאַנד צײַטונג, וואָס זעצט פֿאָר צו דערשײַנען כאָטשבי טיילווײַז אויף ייִדיש, וועגן דער פּראָגראַם “ייִדישקייט” פֿון דער ביראָבידזשאַנער טעלעוויזיע, וועלכע איז צוטריטלעך אין יוטיוב, וועגן דעם באַנײַטן אין אָנהייב 2000ער יאָרן ליטעראַרישן אַלמאַנאַך “ביראָבידזשאַן” און זײַן לעצטן באַנד, וואָס איז דערשינען אויף צוויי שפּראַכן – רוסיש און ייִדיש, וועגן דעם קינדער־אַנסאַמבל “אילנות”, וואָס זינגט אויף ייִדיש, וועגן דעם וועבזײַטל ur.oae-eidelsan, וואָס איז געווידמעט דער קולטור און געשיכטע פֿון דער ייִדישער אויטאָנאָמער געגנט אאוו. דער לעקטאָר האָט באַוויזן געמאַכטע דורך אים פֿאָטאָבילדער פֿון דער איצטיקער שטאָט ביראָבידזשאַן – דעם דענקמאָל שלום־עליכמען, די ברענענדיקע חנוכּה־לאָמפּ אויפֿן ביראָבידזשאַנער “בראָדוויי”, אײַז־סקולפּטורן אום ווינטער, די נײַע שיל, די קאַפֿע “שֹימחה”, ייִדישע אויפֿשריפֿטן אויף אָפֿיציעלע אַנשטאַנלטן אא. 
 דערבײַ זײַנען די צוהערער געווען פֿאַרחידושט, אַז די פּראָגראַם פֿון ייִדיש־לימודים, וועלכע האָט אַמאָל עקזיסטירט אינעם בײַ־אַמורער אוניווערסיטעט אויף שלום־עליכמס 
 נאָמען, איז מער ניטאָ. וועלוול טשערנין האָט אָפּרעאַגירט אויף דעם און דערציילט וועגן דעם דעמאָנסטרירטן ממש ניט לאַנג צוריק דורך דער טעלעוויזע־סטאַנציע “בירע” 
   בערל (באָריס) קאָטלערמאַן  
 ספּעציעלן רעפּאָרטאַזש פֿון פּאַוועל טיפּאָגראַפֿשטשיק “ייִדיש: זײַן אָדער ניט זײַן”, וועלכער אַנטהאַלט אַ צורוף פֿון דעם ביראָבידזשאַנער זשורנאַליסט צו באַנײַען ייִדיש־לימודים אין דער ייִדישער אויטאָנאָמער געגנט. דער לעקטאָר האָט געווענדט די אויפֿמערקזאַמקייט פֿון זײַנע צוהערער צו אַרויסזאָגונגען פֿונעם פּראָפֿעסאָר פֿונעם בײַ־אַמורער אוניווערסיטעט אויף שלום־עליכמס נאָמען פּאַוועל טאָלסטאָגוזאָוו, וועלכער האָט אין אינטערוויו, וואָס ער האָט געגעבן פֿאַר פּאַוועל טיפּאָגראַפֿשטשיקס רעפּאָרטאַזש, אַז די ייִדישע שפּראַך האָט אַ גרויסע סימבאָלישע ראָלע פֿאַר דער ייִדישער אויטאָנאָמער געגנט און מע מוז אָפּהיטן און אנטוויקלען די שפּראַכלעכע און קולטורעלע ספּעציפֿיק פֿון ביראָבידזשאַן כּדי ער זאָל אויך ווײַטער בלײַבן אַן אויטאָנאָמיע. 
 צום שלוס פֿון זײַן לעקציע האָט וועלוול טשערנין רעקאָמענדירט די צוהערער באַזוכן די ייִדישע אויטאָנאָמע געגנט כּדי אַ קוק טאָן מיט די אייגענע אויגן אויף דעם דאָזיקן קאַנט. 
 
   וו  .   פּיריאַטינסקי   
                