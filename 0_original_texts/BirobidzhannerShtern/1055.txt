
 
 הענעך קויפֿמאַן איז געווען 21 יאָר אַלט, ווען ער איז, פֿול מיט פֿרישע אידייען און ענטוזיאַזם, אריבערגעטראָטן די שוועל פֿון דער רעדאַקציע פֿון ״ביראָבידזשאַנער שטערן״. 
 ער איז געבוירן געוואָרן אינעם אוקראַינישן שטעטל טשערניכאָוו אין 1915. אין קיִעוו האָט ער פֿאַרענדיקט אַ זיבניאָריקע שול. דערנאָך — דעם ייִדישן פֿאקולטעט פֿונעם כאַרקאָווער צײַטונג־טעכניקום. 
 אין דער זעלבער צײַט האָט ער פֿאַרעפֿנטלעכט אין אַ ליטעראַרישן זשורנאַל עטלעכע לידער אויף ייִדיש. אין 1936 האָט הענעך קויפֿמאַן באַקומען אַ באַשטימונג אין ״ביראָבידזשאַנער שטערן״. זיכער, דרייסט האָט ער זיך ארײַנגעגאָסן אינעם קאָלעקטיוו און האָט אָנגעהויבן זײַן זשורנאַליסטישע טעטיקייט. 
 אַ יונגער, אַן אָפֿנהאַרציקער, פֿלעגט ער זיך אָפּרופֿן אויף אַלע וויכטיקע געשעענישן אינעם לאַנד און אין דער יונגער שטאָט אויף דער בירע. 
 גלײַכצײַטיק איז הענעך קויפֿמאַן אַרײַנגעטראָטן אין דער אָרטיקער ליטעראַרישער סטודיע און איז געוואָרן איר אַקטיווער אָנטיילנעמער. ער איז געווען זייער שטאָלץ צו פֿאַרעפֿנטלעכן זײַנע ווערק צוזאַמען מיט אַזעלכע שרײַבער און פּאָעטן, ווי בוזי מילער,ליובע וואַסערמאַן, עמנואל קאַזאַקעוויטש. 
 זײַנע באַליבטע זשאַנרען זײַנען געווען פֿאַרצייכענונג און רעפּאָרטאַזש. זײַנע לידער האָט געדרוקט דער אַלמאַנאַך ״פֿאָרפּאָסט״. קויפֿמאַנס לידער, לויט דער מיינונג פֿון זײַנע קאָלעגן, האָבן זיך אויסגעטיילט מיט ליריזם און יוגנטלעכער נאַיווקייט. 
 אין 1937 איז ער מאָביליזירט געווען אין מיליטער און האָט געדינט אויף דער גרענעץ אינעם ייִשובֿ אַמורזעט. בעת דער דינסט האָט ער געשאַפֿן אַ ציקל לידער וועגן דעם לעבן פֿון גרענעצלער. 
 פֿאַר דער מלחמה האָט ער זיך אומגעקערט קיין אוקראַינע, וווּ ער האָט געאַרבעט אין דער צײַטונג ״דער שטערן״, האָט געגרייט צום דרוק אַ בוך לידער און פּראָזע, וווּ ביראָבידזשאַן און דער גורל פֿון זײַנע אײַנוווינער האָבן פֿאַרנומען דאָס הויפּט־אָרט. 
 אָבער ס׳האָט זיך אָנגעהויבן די מלחמה און זײַנע פּלענער איז נישט באַשערט געווען מקוים ווערן. 
 הענעך קויפֿמאַן איז אַוועק אויפֿן פֿראָנט און אומגעקומען זומער 1942. ער איז געווען 27 יאָר אַלט. 
 
 אין גרענעץ־ייִשובֿ 
 פֿאַרקאָוועט דער אַמור אין קייטן פֿון די פֿרעסט, 
 און איבער ייִשובֿ שוועבט דער רויך הײַנט גרוי און נאַקעט, 
 פֿון הינטער קוסטעס קוקט אַרויס די נאַכטפֿאַרקלערט, 
 מײַן פֿערד צעאַקערט האָט דעם קלאָרן שניי אויף טראַקטאָר. 
 
 צום ייִשובֿ יאָגט אַ שטעג פֿאַרפּלאָנטערט און פֿאַרשײַט, 
 און יעדער שפּור דערציילט אַזוי פֿיל סודות… 
 קען זײַן, עס וועט מיט פֿלאַם באַלד אויפֿשאַלן די ווײַט, 
 קען זײַן, מײַן גוף וועט אויפֿן פֿערד אַ טויטער זיך צעהוידען. 
 
 ס׳בענקט זיך נאָך אַ נאַכטלעג פֿון אַ נאָנטער שטוב, 
 און ערגעץ בענקט נאָך קלענסטן זון אַ מאַמע… 
 זי ווייס, זי ווייס, איך היט בײַ גרענעצן די רו, 
 און ס׳יאָגט איר ליבשאַפֿט אין די בריוועלעך אויף באַנען. 
 
 אָט דאָ, אין קאַנט, וואָס ליגט פֿאַרהילט אין ווײַסער העמד, 
 דערהער איך בלויז אַ קלונג פֿון די מאַנדזשורער ווינטן, 
 די לייצעס לאָז איך אָפּ, —&nbsp; אַ יונגקייט אין די הענט. 
 מײַן פֿערד איז גרייט פֿאַרשלײַדערן די גרענעצן אויף הינטער. 
 
 דער ייִשובֿ ליגט אין רו. מײַן פֿערד טרינקט אויס די בלוי, 
 און שאָטנס טרינקען אויס לבֿנה־ליכט אויף שטעגן, 
 אָט וועט די נאַכט צערינען זיך אין פֿרירנדיקן טוי, 
 כ׳פֿיל דעם אָטעם פֿון קאַיאָר אין רחבֿות פֿון דער געגנט… 
 אַמורזעט 
 