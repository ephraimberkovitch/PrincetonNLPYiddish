
 &nbsp; 
 די געשיכטע פֿון דער נײַער ייִדישער דיכטונג הייבט מען אָן געוויינלעך פֿון דער אָנגעשריבענער אין 1888 אין וואַרשע יצחק־לייבוש פּרצעס פּאָעמע “מאָניש”. במשך פֿון די נאָכקומענדיקע יאָרצענדליקער איז פּוילן געוואָרן איינער פֿון די וויכטיקסטע צענטערס פֿון דער ייִדישער דיכטונג. אפֿילו נאָכן חורבן, אין וועלכן ס’איז אומגעבראַכט געוואָרן די איבערוועגנדיקע מערהייט פֿון די פּוילישע ייִדן, האָט די ייִדישע דיכטונג פֿאָרגעזעצט זיך אַנטוויקלען אין פּוילן נאָך אַ פּאָר יאָרצענדליקער, במשך פֿון וועלכע עס האָט געאַרבעט דער וואַרשעווער פֿאַרלאַג “ייִדיש בוך”. אָבער די מאַסן־עליה און עמיגראַציע פֿון די שארית־הפּליטה, בתוכם דיכטער, קיין ישׂראל און קיין מערבֿ־לענדער האָט געבראַכט צום נעלם ווערן פֿון דעם דאָזיקן צענטער. דער פֿאָרהאַנג איז געפֿאַלן אין 1969, ווען ס’איז עולה געווען דער גרינדער און דער באַשטענדיקער פֿאַרוואַלטער פֿון “ייִדיש בוך”, דער דיכטער דוד ספֿרד. 
 עס זײַנען פֿאַרבײַ אַריבער דרײַ יאָרצענדליקער ביז אין פּוילן, טראָץ אַלץ, האָט זיך באַוויזן אַ יונגער דיכטער, וואָס שרײַבט אויף ייִדיש. דאָס איז מאַרעק טושעוויצקי, וועלכער איז געבוירן געוואָרן אין 1981 און וווינט אין קראָקע. ער האָט שטודירט ייִדיש אינעם יאַגעלאָנער אוניווערסיטעט אין קראָקע און אויף זומער־קורסן אין ווילנע, שטראַסבורג און ניו־יאָרק. פֿאַרעפֿנטלעכט אַרטיקלען אויף ייִדיש אינעם וואַרשעווער צוויי־שפּראַכיקן (ייִדיש און פּויליש) זשורנאַל “דאָס ייִדישע וואָרט”, איבערגעזעצט אין פּויליש ווערק פֿון אבֿרהם סוצקעווער, פּרץ מאַרקיש, משה קולבאַק און אַנדערע ייִדישע שריפֿטשטעלער. אָנגעשריבן אַ גאַנצע ריי וויסנשאַפֿטלעכע אַרבעטן איבער דער געשיכטע און עטנאָגראַפֿיע פֿונעם פּוילישן ייִדנטום. 
 מאַרעק טושעוויצקיס ערשטע לידער זײַנען פֿאַרעפֿנטלעכט געוואָרן אין 2012 אין “ירושלימער אַלמאַנאַך”. אין 2017 איז ער געוואָרן אַן אָנטיילנעמער פֿון דער אַנטאָלאָגיע פֿון דער ייִדישער פּאָעזיע פֿונעם נאָכן־חורבן־דור “די רינג”, וועלכע איז דערשינען אין תּל־אָבֿיבֿ. מיט אַ יאָר שפּעטער דאָרט איז דערשינען אין דער סעריע “ביבליאָטעק פֿון דער הײַנטצײַטיקער ייִדישער ליטעראַטור” זײַן ערשטע לידער־זאַמלונג “פֿון ביידע זײַטן שפּיגל”. מאַרעק טושעוויצקיס נײַע לידער באַווײַזן זיך אויף די שפּאַלטן פֿונעם ליטעראַרישן זשורנאַל “ייִדישלאַנד”. 
 
 מאַרעק טושעוויצקי 
 &nbsp; 
 מײַן זײדן צוקאָפּנס 
 &nbsp; 
 מײַן זײדן צוקאָפּנס, ביים ראַנד פֿון חלומות, 
 װען טױט האָט אַ הײב שױן געטאָן די װאָאַלקע, 
 געשטאַנען אַ גאַסט איז פֿון װײַטע מקומות, 
 איר גנעדיקע הױכקײט — פֿון בינען די מלכּה. 
 
 די מלכּה אין מלכותדיק־טײַערסטע בגדים, 
 צו זען און באַגריסן נאָך אײן מאָל מײַן זײדן 
 געקומען, געבראַכט האָט אין אױער בסוד אים 
 אַ האַרציקן זשום פֿון דער בינישער עדה. 
 
 אַזױ האָט געדױערט די טרעפֿונג צוקאָפּנס, 
 אַ רגע בײַם ראַנד פֿון דער לעצטער צעשיידונג 
 געלאָזט האָט די מלכּה פֿון האָניק צװײ טראָפּנס, 
 אַ קוש מיט מתיקות געגעבן דעם זײדן. 
 &nbsp; 
 20.08.2010   
 
 די רויז פֿון העמפּסטעד היל 
 
 עס האָט געאָטעמט דײַן פֿאַרחושטע שיינקייט 
 מיט לעבנסהויך פֿון שׂימחה און געפֿיל. 
 די וועלט איז שטום געוואָרן אין פֿאַרשעמטקייט, 
 ווען האָסט צעבליט — אַ רויז פֿון העמפּסטעד היל. 
 
 אין גאָרטן, וווּ דו פֿלעגסט זיך אויסבאַהאַלטן 
 מיט ביכער אויף דער גראָזיק־גרינער דיל, 
 האָט דעמאָלט אויפֿגערויט אויף הויכע שפּאַלטן 
 דײַן שפּיגלבילד, די רויז פֿון העמפּסטעד היל. 
 
 געפֿיבערט האָט דאָס בלוט אין יונגע שלײַפֿן 
 געשמאַק אַזוי ווי ס’וואָלט געווען אַ שפּיל, 
 און האָסט אַליין געקענט דעם טעם באַגרײַפֿן 
 פֿון זיסן רויזנזאַפֿט אויף העמפּסטעד היל! 
 
 ביז ס’האָט פֿאַרבלאָנדזשעט פֿון אַריבער ימען 
 אַ שטיפֿערישער ווינט, נישט הייס, נישט קיל, 
 אַ גלעט געטאָן דײַן הויט מיט ווײַסע פֿלאַמען, 
 מיט רויזן־פֿלאַטערלעך פֿון העמפּסטעד היל. 
 
 דײַן נאָמען 
 
 דײַן נאָמען, מײַן ווײַב, 
 איז נישט סתּם אַ נאָמען, 
 נאָר אַ שם פֿון אַן אוראַלטער קמיע. 
 
 מע טאָר אים נישט אַרויסזאָגן מיט זינדיקע ליפּן, 
 יעדן באַהייליקטן קלאַנג 
 מוז מען אַרומוויקלען אין אַ לחש 
 און אַ צירוף קעגן עין-הרע. 
 
 ווען נישט דער נאָמען 
 וואָלט מײַן האַרץ פֿאַרגעסן צו שלאָגן, 
 און איך וואָלט געהאָנגען – אַ טראָפֿיי 
 פֿאַר פּגר־פֿרעסערס. 
 
 ic.pics.livejournal.com 
 stihi.ru 
 
 