
                     אין שטאָקהאָלם, אינעם פֿאַרלאַג ״אָלניאַנסקי טעקסט״, איז דערשינען אין איבערזעצונג פֿון ענגליש אין ייִדיש דאָס ערשטע בוך פֿון דזשאָאַן ק. ראָולינגס סעריע וועגן הערי פּאָטער ״הערי פּאָטער און דער פֿילאָסאָפֿישער שטיין״.   
 דעם ראָמאַן האָט איבערזעצונג אהרן שעכטער־ווישוואַנאַט, אַן אייניקל פֿונעם באַרימטן אַמעריקאַנער ייִדיש־אַקטיוויסט און לינגוויסט מרדכי שעכטער (1927 – 2007) און אַ זון פֿון דער ייִדישער דיכטערין גיטל שעכטער־ווישוואַנאַט (געב. אין 1958). סוף 2018 האָט ער זיך געווענדט מיטן פֿאָרשלאַג איבערזעצן דאָס בוך אין ייִדיש צו ניל בלייר, דעם ליטעראַטור־אַגענט פֿון דזשאָאַן ק. ראָולינג. 
 אהרן שעכטער־ווישוואַנאַט האָט דערציילט וועגן די סיבות, וועלכע האָבן אים געבראַכט צו דער אידיי איבערזעצן הערי פּאָטער אין ייִדיש: ״איך בין אויסגעוואַקסן מיט ייִדיש אַלס מוטער־שפּראַך און כ׳האָב תּמיד געוואָלט דערפֿילן די וווּנדערלעכע כישוף־וועלט אויף מײַן געליבטער שפּראַך. קיין הײַנטצײַטיקע פֿאַרכאַפּנדיקע ליטעראַטור פֿאַר קינדער איז כמעט ניט געווען, און אָנשטאָט דעם האָבן מײַנע ברידער און איך, צוזאַמען מיט אַנדערע ייִדיש־רעדנער אין אונדזער עלטער געצוווּנגען געווען זיך באַגרענעצן מיט פֿאַרעלטערטע ווערק, וועלכע זײַנען אין אַ סך פֿאַלן אָנגעשריבן געוואָרן נאָך פֿאַר דער צווייטער וועלט־מלחמה״. 
 די אַרבעט איבער דער איבערזעצונג פֿון ״הערי פּאָטער און דער פֿילאָסאָפֿישער שטיין״ האָט גענומען בערך אַ יאָר, און אָט איצט עקזיסטירט איינס פֿון די מוסטער־ווערק פֿון דער הײַנטצײַטיקער ליטעראַטור פֿאַר קינדער אויך אויף מאַמע־לשון. עס איז אַרויסגעגעבן געוואָרן מיט אַ טיראַזש פֿון 1000 עקזעמפּלאַרן. 
   וו. אַראָנאָוו   
                