
 דאָס הויז האָט זיך געפֿונען אין עק ייִשובֿ. אַ היץ איז געשטאַנען שוין צוויי וואָכן, אָבער דאָ, אין נידערניש, איז דאָס גראָז געבליבן פֿריש און פֿײַכט. די ערד האָט סמאַטשנע געטשוואַקעט אונטער די פֿיס. אַ שוואַרצהאָריקער, דאַרער פּאַרשוין האָט מיך געבראַכט אַהער און געזאָגט: 
 – קענסט אָנהייבן. אַלע מאַטעריאַלן פֿאַראַן: ציגל, ליים, זאַמד. וואַסער וועסטו דאָ נעמען… 
 – וווּ איז דער בעל־הבית? – האָב איך אים איבערגעשלאָגן. – מע דאַרף מיט אים אַ ביסל איבעררעדן. 
 – ער וועט זיך אומקערן אין אַ דרײַ טעג אַרום מסתּמא. וואַרט אויף אים ניט, הייב אָן. דער פֿונדאַמענט איז גרייט, ציגל האָט מען שוין לאַנג געבראַכט. אָט איז אַ לאָפּעטע, אָט איז אַ קאָרעטע. וואָס דאַרפֿסטו מער? אַ לייטער וועל איך דיר ברענגען שפּעטער. 
 – איך מוז דאָך דערהערן פֿונעם בעל־הבית גופֿא, וואָס פֿאַר אַן אויוון ער וויל. 
 דער שוואַרצהאָריקער פּאַרשוין האָט געשמייכלט און געוויזן זײַנע קרומלעכע, זייער ווײַסע ציין. 
 – ער’ט געזאָגט, דיר איז בעסער צו וויסן, דו ביסט דאָך אַ גוטער מוליער, אַ ספּעציאַליסט. אַר זיך ניט, ער’ט באַצאָלן, ווי מ’האָט זיך צונויפֿגערעדט. אַרבעט רויִק, צווייפֿל ניט! 
 איך האָב געקוועטשט מיט די אַקסלען. 
 – אויב אַזוי, וועל איך אויך קומען אין דרײַ טעג אַרום. 
 – נו, ווי דו ווילסט. איצט ווייסטו, וווּ דאָס איז. מילא, – האָט ער פֿאַרענדיקט, – כ’מוז לויפֿן. הצלחה! 
 ער איז אַוועק. 
 דער בעל־הבית איז יאָ געקומען. ער האָט געהייסן וואַצלאַוו. לויטן פּנים האָט ער געהאַט זעקס און דרײַסיק יאָר. וואַצלאַוו איז געווען בלאָנד, דיק און קליינוווּקסיק. קוקנדיק אין אַ זײַט, האָט ער מיך אויסגעהערט און געשאָקלט מיטן קאָפּ אויף יאָ. איך האָב איבערגעטראָגן פֿון הויף אַ פּאָר צענדליקער ציגל אין הויז אַרײַן און גענומען זיי צעלייגן אויפֿן גרויען, שטויביקן בעטאָן. 
 דער שוואַרצהאָריקער איז געקומען מאָרגן. איך האָב אין הויף געזעגט א פֿײַערפֿעסטן ציגל מיט דער באָלגאַרקע, אויסגעשניטן אַ פֿערטל פֿאַר דער פֿײַער־גראַטע. 
 – וואָס הערט זיך? קענסטו ציגל זעגן? אַזוי שפּעט אַרבעטסט. מעג איך אַ קוק טאָן? 
 ער איז אַרײַנגעגאַנגען אין הויז און האָט באַטראַכט עטלעכע רייען, וואָס איך האָב אויסגעלייגט. 
 – שיין, זייער שיין, אַלץ איז גלײַך. מיט אַ ריכטשנור אַרבעטסט? 
 – ווי קען זײַן אַנדערש? אָן אַ ריכטשנור אַרבעטן נאָר נאַראָנים. 
 – יאָ, גערעכט. כ’מיין, דעם בעל־הבית איז אַלץ געפֿעלן, ער איז צופֿרידן. 
 אָבער דאַכט זיך, אַז דעם בעל־הבית איז געווען אַלץ איינס. זײַן קומעדיקער אויוון האָט אים אינטערעסירט שוואַך. וואַצלאַוו איז געווען פֿאַרטיפֿט אין אַנדערע עסקים. ער איז געזעסן בײַם טיש און האָט עפּעס צונויפֿגעשטעלט פֿון קליינע מעטאַלענע און גלעזערנע דעטאַלן. צײַטנווײַז איז ער אויפֿגעשטאַנען, אַרומגעגאַנגען איבערן צימער, האָט געטראַכט, געמורמלט. ווידער האָט ער זיך אַוועקגעזעצט צום טיש, גערעכנט, געצייכנט מיטן בלײַער אויף גרויסע בויגנס פּאַפּיר. 
 אַ מוראדיקער, אַשיקער כּלבֿ איז געלעגן אין ווינקל, האָט געקוקט אויף אונדז מיט די קלוגע ברוינע אויגן און געוויזן זײַן ראָזעווע צונג. דעם הונט איז געווען הייס און לאַנגווײַליק. 
 מיר האָבן זיך מיט אים גיך באַפֿרײַנדעט. ווען איך פֿלעג אַלע טאָג קומען אין דער פֿרי, פֿלעגט ער אַרויסלויפֿן אַנטקעגן מיר און מיך באַגריסן, מאַכנדיק מיטן עק. איך פֿלעג רייכערן אויפֿן גאַניק, און דער הונט פֿלעג זיך לייגן בײַ מײַנע פֿיס און אונטערשטעלן זײַן בויך. 
 – כאָראָשי פּיאָס, – פֿלעג איך זאָגן און גלעטן זײַן געדיכטן פּעלץ. 
 און דער הונט פֿלעג קערעווען דעם קאָפּ און לעקן מײַן האַנט. אַזוי פֿלעג ער ווײַזן, אַז אים איז אָנגענעם. 
 ווען איך פֿלעג מישן די וואַפּנע, פֿלעג דער הונט צוקומען און זיך צודריקן צו מיר מיט זײַן קודלאַטער זײַט. 
 – דזשול, הער אויף! – פֿלעג איך זאָגן. – שפּעטער. דו זעסט דאָך, אַז איך בין פֿאַרנומען. איך האָב ניט קיין צײַט. 
 און דער גרויער נודניק פֿלעג וואָרטשען אומצופֿרידן. 
 איך האָב ניט געפֿרעגט, וואָס וואַצלאַוו טוט, דאָס איז, נאָך אַלעמען, מײַן באָבעס דאגה. נאָר ווען מײַן אַרבעט איז שוין געגאַנגען צום סוף, האָט ער פּלוצעם דערקלערט: 
 – איך קאָנסטרויִר אַ דריט אויג. 
 – וואָס? 
 – אַ – דריט – אויג! – האָט ער איבערגעחזרט העכער. 
 – איך האָב געהערט. וואָס הייסט עס? 
 – נו… ממש אַ דריט אויג. אַ יעדער מענטש זאָל דאָס האָבן און קענען זען, וואָס טוט זיך הינטן און בכלל… אַרום… אינעווייניק… אומעטום… 
 איך האָב זיך ניט פֿאַרוווּנדערט. איך האָב באַמערקט פֿון סאַמע אָנהייב, אַז דער יאַט איז אַ ביסעלע צעדרייט. נאָר ער האָט געוואַרט אויף מײַן ענטפֿער. 
 – און ווי וועט דאָס אַרבעטן? – האָב איך געפֿרעגט, ניט וויסנדיק, וואָס צו זאָגן. 
 – ווי אַלע אויגן אַרבעטן. דאָס דריטע אויג געפֿינט זיך אין פּאָטילניצע, באַקומט בילדלעך און שיקט סיגנאַלן אין מוח אַרײַן. דאָס איז פּשוט. נאָר איך וויל, דאַס דריטע אויג זאָל זען ניט נאָר די אויסערלעכע וועלט, נאָר אויך די אינערלעכע. 
 – ווי וועט איר מאַכן דאָס אויג? 
 – שוין געמאַכט, דאָס איז ניט קיין פּראָבלעם, – האָט ער געזאָגט ניט אָן שטאָלץ. – אָבער איצט דאַרף איך דאָס פֿאַרבינדן מיטן מוח. 
 – און ווי וועט איר פֿאַרבינדן? 
 – איך האָב אַן אידיי. 
 – מזל־טובֿ! – האָב איך געענטפֿערט, ווײַל דאָס געשפּרעך איז מיר שוין נימאס געוואָרן. 
 וואַצלאוו האָט קענטיק אויסגערעכנט אויף אַ שטאַרקערער רעאַגירונג. 
 – איך וואָלט אײַך דערקלערט, – האָט ער געזאָגט מיט אַ ברוגזן טאָן, – נאָר איך שרעק זיך, אַז דאָס וועט זײַן שווער. איר וועט פֿאַרשטיין ניט מער ווי אַ פּאַפּואַס. 
 – נאָך ווייניקער מסתּמא, – האָב איך מסכּים געווען. 
 וואָס קען מען טאָן? וואַצלאַוו איז געווען גערעכט. 
 מיר האָבן מער ניט גערעדט דערוועגן. וואַצלאַוו האָט שווײַגנדיק געבויט זײַן וווּנדערלעכן מכשיר, און איך האָב געלייגט אַ ציגל נאָך אַ ציגל. 
 אין אַ פּאָר טעג אַרום האָב איך פֿאַרענדיקט. וואַצלאַוו האָט מפֿסיק געווען זײַן מי און געבראַכט אַ הויפֿן שפּענדלעך. 
 – פֿון וואַנען ווייס אַ רויך, וווּהין צו גיין? – האָט ער געפֿרעגט. 
 – ער גייט לויט די פֿיזיק־געזעצן. 
 איך האָב אָנגעצונדן די שפּענדלעך, און מיר זײַנען אַרויסגעגאַנגען אין דרויסן איבערצוצײַגן זיך, אַז דער רויך גייט ווי געהעריק. ער האָט זיך אויפֿגעהויבן איבערן קוימען. מיר האָבן זיך אומגעקערט אין הויז. וואַצלאַוו האָט באַצאָלט. 
 – הייצט ניט דעם אויוון כאָטשבי צוויי־דרײַ וואָכן, ער זאָל גוט אויסטריקענען, – האָב איך אים דערמאָנט. – זאָלן די טירלעך און דער שיבער זײַן געעפֿנט. צו דער פּאָדלאָגע וועט איר צוקלאַפּן אַ באַצינקטן בלעך, פֿינף הונדערט אויף זיבן הונדערט, ניט ווייניקער. 
 – יאָ, איך געדענק. און ווייסט איר וואָס… – האָט ער צוגעגעבן אומגעריכט. – אפֿשר וועט איר מיטנעמען דעם הונט? איר האָט אים ליב, און ער האָט אײַך ליב, האָב איך געזען. 
 – דזשול! – האָב איך גערופֿן. – וועסטו גיין מיט מיר? 
 דער הונט איז צוגעקומען און האָט אַ לעק געטאָן מײַן דלאָניע. 
 מיר זײַנען ביידע אַוועקגעגאַנגען, און די נאַסע ערד האַט געטשוואַקעט אונטער די פֿיס. אפֿשר איז וואַצלאַוו געשטאַנען אויפֿן גאַניק און האָט נאָכגעקוקט, ווייס איך ניט. איך האָב ניט קיין דריט אויג אין פּאָטילניצע. 
 
 ישֹראל נעקראַסאָוו 
 