
 רות (ריווע) מינסקי-סענדערס EGAC EHT (די שטײַג, 6891) איז זייער א רירנדיק און אינטערעסאנט ביכל. די שרײַבערין דערציילט וועגן איר לעבן הארט פאר דער מלחמה, און דער עיקר וועגן איר לעבן אין לאָדזשער געטאָ. זי דערציילט וועגן אלע אירע איבערלעבונגען דאָרטן, די מענטשן וואָס זי האָט געטראָפן, וועגן איר ארבעט אינעם שנײַדערײַ-שאָפּ (ארבעטס-ווארשטאט אין געטאָ-לשון), די שוועריקייטן און די קליינע מאָמענטן פון פרייד וואָס זי האָט דאָרט דורכגעלעבט. זי דערציילט אויך וועגן צוויי זייער שווערע מאָמענטן וואָס האָבן איר געטראָפן — איינעם ווען איר מאמע ווערט אוועקגעשיקט און זי ווייסט נישט וווּהין, און דעם צווייטן ווען איר קליין ברודערל לייבעלע, וואָס איז קראנק, שטארבט. אינערעסאנט איז וואָס זי און אירע ברידער זײַנען געבליבן צוזאמען ווי לאנג זיי האָבן נאָר געקענט. עס איז מיר געווען שטארק אויפפאלנדיק וואָס זיי האָבן נישט נאָר געהאָלפן איינס ס’אנדערע, נאָר אויך אנדערע מענטשן און משפּחות אינעם געטאָ. אין אזא מצב, ווען אלץ ארום דיר איז אזוי אוממענטשלעך איז געוויינטלעך זייער שווער צו בלײַבן א מענטש. ריווע, ווי זי האָט אין יענע יאָרן געהייסן, און אירע ברידער, און א סך אנדערע מענטשן וועגן וועלכע זי שרײַבט, האָבן קיין מאָל נישט פארלאָזן עמעצן וואָס האָט געדארפט הילף. 
 דאָס ביכל רופט בײַם לייענער ארויס שטארקע עמאָציעס. עס זײַנען דאָ זייער טרויעריקע טיילן, אָבער אויך פריילעכע; צום מערסטן, וואָלט איך געזאָגט, לייענט זיך עס גאָר שפּאנענדיק. איין זאץ פון דעם בוך איז מיר שטארק געפעלן, און יעדער איינער וואָס לייענט דאָס בוך וועט עס באלד געדענקען. דאָס איז דער זאָג וואָס ריוועס מאמע ע“ה פלעגט זאָגן: ”אזוי לאנג ווי מען לעבט איז דאָ האָפענונג“. אין ”די שטײַג“ חזרט ריווע כסדר אײַן דעם אָ זאָג און דאָס פילט זי יעדעס מאָל אָן פון דאָס נײַ מיט האָפענונג. דאָס וויכטיקסטע וועגן דער אָ מעשה, לויט מײַן מיינונג, איז וואָס די מחברטע מאכט דעם לייענער טראכטן. און נישט נאָר טראכטן — נאָר אויך דערמאָנען אין די מענטשן וואָס זײַנען אומגעברענגט געוואָרן, און געדענקען די שרעקלעכע מעשים וואָס די נאציס האָבן אָפּגעטאָן. עס איז א מאָל גאנץ שווער צו גלייבן אז איין ווילד משוגענער מיט א משוגענעם פּלאן האָט באוויזן צו דערהרגענען 6 מיליאָן ייִדן און קיינער איז נישט אויפגעשטאנען און זיך אנטקעגנגעשטעלט! מיר קענען אויך נישט פארשטיין ווי שווער עס איז דאָרטן טאקע געווען און וויפל מענטשן עס האָבן געליטן, פּשוט ווײַל מיר אליין זײַנען צו קאָפּנס נישט געשטאנען. אָבער ווען איך האָב געלייענט ”די שטײַג“ האָט דאָס ביכל מיך ווי ארײַנגעצויגן, אזוי אז איך האָב זיך אידענטיפיצירט מיט יעדער פּאסירונג וואָס איז דאָרטן דערציילט געוואָרן. עס האָט מיך געמאכט פארשטיין, ווי מענטשן אין געטאָ האָבן זיך דעמאָלט געפילט (א טעמע וואָס האָט מיך תמיד אינטערעסירט) און ווי שווער עס איז געווען דאָרטן צו לעבן, און בלײַבן לעבן. איך מיין אז דאָס ביכל איז צווישן די בעסטע וואָס איך האָב געלייענט אין מײַן גאנץ לעבן (ניט אוועקצומאכן מיט דער האנט אפילו אז איך בין נאָר דרײַצן יאָר אלט). איך רעקאָמענדיר עס שטארק אלע וואָס פאראינטערעסירן זיך מיט דעם חורבן, אָדער פילן, אז זיי דארפן עפּעס, וואָס זאָל זיי העלפן צו פארשטיין, וואָס פאר א שרעקלעכע צײַט דאָס איז געווען, אָדער בכלל יעדער איינעם וואָס וויל לייענען א גוט געשריבן, פארכאפּנדיק בוך. ווען איר לייענט דאָס ביכל, זײַט גרייט עס נישט צו קענען אוועקלייגן, ווײַל עס איז אזוי שפּאנענדיק. גלײַך נאָכן פארענדיקן ”די שטײַג“ וועט איר וועלן לייענען דאָס המשך-ביכל EFIL OT (צום לעבן). נאָכן איבערלייענען האָב איך געהאט א פּאָר פראגעס פאר רות ווי, למשל, מיט וועלכער האנט זי שרײַבט איצטער נאָכן שווערן אקצידענט וואָס זי האָט געהאט אינעם ארבעט-לאגער. האָב איך איר געשריבן א בריוול און זי האָט מיר גלײַך אויף צו מאָרגנס געענטפערט, אז זי קען ווידער שרײַבן מיט דער רעכטער האנט, וואָס מען האָט איר דעמאָלט כמעט געמוזט אמפּוטירן. פארשטייט זיך, האָט זי מיר געשריבן אויף ייִדיש. 
 איז אויב נאָכן איבערלייענען ”די שטײַג“ וועט איר זי עפּעס וועלן פרעגן, רעקאָמענדיר איך שטארק איר זאָלט איר שרײַבן — מעג זײַן אויף ייִדיש אָדער ענגליש! זי וועט אײַך זיכער ענטפערן. 
 דינהלע ניבאָרסקי, ירושלם 
”אויפן שוועל“ 
 וועגן דעם אויטאָר 
 דינהלע ניבאָרסקי איז געבוירן געוואָרן אין מעץ, פראנקרײַך, דעם 5טן יולי 3002, און איצט לעבט זי אין ישראל מיט אירע טאטע-מאמע (אליעזר ניבאָרסקי און מרים טריף) און שוועסטער-ברידער. זיי רעדן ייִדיש אין דער היים פון תמיד אָן און זי רעדט אויך ייִדיש מיט זיידע-באָבע. 
 