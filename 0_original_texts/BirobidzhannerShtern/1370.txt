
 אינעם מאָסקווער ייִדישן קהילה-צענטער אין מארינא ראָשטשא האָבן זיך געעפנט די קורסן אין דער ייִדישער שפּראך. ”די לימודים פּלאנירט מען דורכפירן אין צוויי גרופּעס — פאר אָנהייבערס און פאר די, וועלכע האָבן שוין אייניקע קענטענישן אין דער שפּראך“, — האָט געזאָגט מרדכי ווײַסבערג. די סטודענטן וועלן זיך פארנעמען איין מאָל א וואָך. מע באהאנדלט אויך א געלעגנהײַט פון לערנען ייִדיש אָנלײַן. 
 אָנפירן מיט די קורסן וועט אנא סאָראָקינא, אן ארויסלאָזניצע פונעם רוסישן מלוכה-אוניווערסיטעט פאר הומאניסטיק. פארשרײַבן זיך אויף די קורסן קאָנען אלע, ווער עס וויל. 
 — די אידיי צו שאפן די שפּראך-קורסן איז אויפגעקומען שוין לאנג. די באזוכערס פונעם מאָסקווער ייִדישן קהילה-צענטער פלעגן רעגולער זיך ווענדן צו די מיטארבעטערס פונעם קהילה-צענטער מיט א ביטע צו אָרגאניזירן אזעלכע קורסן. די קורסן אין דער העברעיִשער שפּראך זײַנען נישט קיין זעלטענע זאך, אָבער גאָר אנדערש איז מיט ייִדיש, — האָט געזאָגט אנא סאָראָקינא. — איצט האָבן מיר, לסוף, די מעגלעכקײַט צו עפענען מיט א מאָל צוויי גרופּעס. 
 סאָראָקינא דערציילט, אז זי וועט באקענען די סטודענטן סײַ מיט ליטערארישע, סײַ מיט רעליגיעזע טעקסטן. די מעטאָדיק איז אויסגערעכנט אויף סאמע פארשיידענע עלטער-קאטעאָריעס, קורץ גערעדט, אדאנק איר מעטאָדיק קאָן מען שטודירן ייִדיש אויף א הויכן אקאדעמישן ניוואָ. 
 