
                     מיר פּובליקירן אָ פֿאַנטאַסטישע דערציילונג, וואָס איז אָנגעשריבן אויף ייִדיש און איז נוגע צו דער ייִדישער אויטאָנאָמער געגנט.   
 (פֿֿאָרזעצונג. אָנהייב אין נומ. 13) 
   צושנײַדן פֿון דאָס נײַ   
    
 
   ישׂמחו איִים רבים  
  תּהילים צ’’ז א’  
 
    קאָמפּיוטער־גראַפֿיק פֿון דניאל־מענדל טשערנין  
 הונדערט יאָר איז אַ קלייניקייט אפֿילו אין מאַסשטאַבן פֿון דער מענטשלעכער געשיכטע, שוין אָפּגערעדט וועגן דער געשיכטע פֿונעם ערדקויל אַלס פּלאַנעטע. פֿון דעסט וועגן מיט הונדערט יאָר שפּעטער האָט דער ערדקויל זיך שוין פֿאַרוואַנדלט אין אַ פּלאַנעטע פֿון איים רבים. חוץ די אַלטע ים־אינדזלען, וועלכע האָבן זיך אָפּגעהיט אַלע אָן אַן אויסנאַם, האָבן זיך באַוויזן נאָך אַ פּאָר הונדערט נײַע אינדזלען, גרויסע און קליינע. וואָס איז שייך די קאָנטינענטן, איז, חוץ אַנטאַרקטידע, זײַנען זיי געבליבן בלויז דרײַ. איינער – אויפֿן אָרט פֿון אַמאָליקער דרום־אַמעריקע – אַ ביסל גרעסער פֿון נעלם־געוואָרענער אויסטראַליע, דער צווייטער – אויפֿן אָרט פֿון אַמאָליקער אַפֿריקע, וואָס איז געווען בערך אין אָנדערטהאַלבן מאָל גרעסער פֿון אויסטראַליע, און דער דריטער – אויפֿן אָרט פֿון מיטל־אַזיע – בערך צוויי דריטל פֿון אויסטראַליע גרייס, ניט מער. דערצו נאָך איז ער באַשטאַנען פֿון צוויי טיילן מיט אַ ניט־ברייטן דורכגוס צווישן זיי. 
 
   נהרות יִמחאוּ־כף יחד הרים ירננו  
  תּהילים צ’’ח ח  
 
  ס’וואָלט לעפּיש געווען צו טענהן, אַז דאָס צושנײַדן אויף דאָס נײַ די וועלט־מאַפּע האָט זיך מיט דעם באַגרענעצט אפֿילו אינעם ריין געאָגראַפֿישן זין. ס’איז גענוג צו דערמאָנען פּראָבלעמען, וועלכע זײַנען אַנטשטאַנען מיט טײַכן און בערג. אַ טייל פֿון די טײַכן האָבן פֿאַרלאָרן זייערע קוואַלן. אָט, למשל, די אַמאַזאָנקע. די ביידע אירע קוואַלן – סײַ דער טײַך מאַראַניאָן סײַ דער טײַך אוקאַיאַלי זײַנען נעלם געוואָרן צוזאַמען מיט פּערו. ניט וואָס די אַמאַזאָנקע איז אויך נעלם געוואָרן ווי ניט געווען. זי האָט געהאַט אַ סך נעבנפֿלוסן, אַ טייל פֿון וועלכע זײַנען פֿאַר איר געוואָרן אַלטערנאַטיווע הויפּט־קוואַלן, אָבער זי האָט זיך שטאַרק פֿאַרקלענערט. דאָס יאָ. 
 לגבי די בערג איז די פּראָבלעם באַשטאַנען אין דעם, אַז צומאָל איז די נײַע ברעג־ליניע געגאַנגען הויך אין די בערג, ממש הויך, למשל, לענגויס די גרענעצן פֿון נעפּאַל און בוטאַן מיט כינע און אינדיע. דער צוגאָבלעכער פּאַס ערד, וואָס גייט אַראָפּ צו דעם ים־ניוואָ, איז דאָך ברייט סך־כּל איין קילאָמעטער. געוויינלעך איז דאָס גענוג כּדי דער באַרג־אַראָפּ זאָל זײַן אַ משופּעדיקער, כּמעט אַ גלאַטער. אָבער אינעם פֿאַל, ווען די נײַע ברעג־ליניע איז געווען העכער פֿון צוויי, דרײַ און אַמאָל אפֿילו פֿיר קילאָמעטער, האָט זיך דער באַרג־אַראָפּ געוואָרן בפֿירוש אַן אָפּריס, וואָס איז האַסטיק געפֿאַלן אין אַ תּהום. ווען מע קוקט אויף אַזאַ ברעג פֿון ים־זײַט, זעט ער אויס ווי אַ ריזיקע וואַנט, וואָס הייבט זיך אויף ממש ביזן הימל און אפֿילו העכער, ווײַל דער אייבערשטער ראַנד פֿון דער וואַנט איז בדרך־כּלל פֿאַרדעקט מיט וואָלקנס. זאָגן דעם אמת, זעט עס אויס בפֿירוש אומנאַטירלעך, אפֿילו איבערנאַטירלעך. 
 עס האָט זיך געענדערט אויך דער קלימאַט פֿונעם ערדקויל. אין גאַצן גענומען איז דער קלימאַט געוואָרן אַ סך מילדער. דאָס הייסט וואַרעמער און פֿײַכטער. אָבער אין דער זעלבער צײַט – אַ סך שטורמישער. ווי אין פּסוק שטייט, ירעם הים ומלואו, און פֿאָרט ניט דאָס בין איך אויסן. 
 
   לך לך מארצך…  
  בראשות י’’ב א’  
 
  און איצט שטעלט זיך פֿאָר, וואָס האָט זיך אָנגעהויבן אין דער ספֿערע פֿון מיגראַציעס און פֿונעם קאַמף פאַר ניט באַפֿעלקערטע פֿריִער טעריטאָריעס, קודם־כּל אַנטאַרקטידע. צענדליקער און הונדערטער מיליאָנען מענטשן האָבן געזוכט, וווּ זיך איבערציִען. עס זײַנען געווען מלוכות, וואָס האָבן ניט געליטן פֿון דעם צושנײַדן אויף דאָס נײַ די וועלט־מאַפּע אָדער געליטן פֿון דעם גאַנץ מעסיק. אָט נעמט, למשל, די גרויסמאַכטן. פֿון זיי איז נאָר בריטאַניע כּלל ניט געשעדיקט געוואָרן. זי געפֿינט זיך דאָך פֿולקאָם אויף אינדזלען. און אָט די פֿאַראייניקטע שטאַטן זײַנען כּמעט פֿולקאָם נעלם געוואָרן. גאַנץ איז געבליבן נאָר איין שטאַט – האַוואַי. עס זײַנען אויך געווען פּוערטאָ־ריקאָ, גואַם, מיזרח־סאַמאָ און די אינדזלען, וואָס געהערן צו דעם שטאַט אלאַסקע. מאַנהעטן, לאָנג־אײַלענד און נאָך אַזעלכע קלייניקייטן. פֿראַנקרײַך איז געווען אין אַ בעסערער לאַגע צוליב אירע עבֿר־ימישע דעפּאַרטאַמענטן און אַנדערע אינדזלען, וואָס זײַנען געווען אין איר רשות מעבֿר־לים: גוואַדעלופּע, מאַרטיניקע, רעוניאָן אאוו., שוין אָפּגערעדט וועגן קאָרסיקע. כינע איז געווען אין אַ קאַטאַסטראָפֿאַלער לאַגע – זי האָט ניט געהאַט קיין גרויסע אינדזלען, חוץ כײַנאַן. טײַוואַן איז דאָך פֿאַקטיש געווען אומאָפּהענגיק און וואָס איז שייך צו רוסלאַנד, איז עס געוואָרן ממש, בפירוש אַ פֿעדעראַציע, אויב ניט קאָנפֿעדעראַציע, ווײַל די פֿאַרבינדונג צווישן זײַן צענטער – דעם אינדזל מאָסקווע און אַנדערע רוסלענדישע אינדזלען איז געוואָרן ביז גאָר אָפּגעשוואַכט, און צומאָל אפֿילו פֿאָרמעל. 
 יענע מלוכות, וואָס האָבן נאָך דעם צושנײַדן פֿון דאָס נײַ די וועלט־מאַפּע ניט געהאַט קיין פּראָבלעמען מיט טעריטאָריעס, האָבן, פֿאַרשטייט זיך, אָנגענומען מיגראַנטן פֿון אַנדערע, מער געליטענע מלוכות. אָבער זיי האָבן דאָס געטאָן אויפֿן סמך פֿון צוויי פּרינציפּן: א. אַן עטנישע, שפּראַכלעכע און רעליגיעזע נאָענטקטקייט צו זייער אַלטגעזעסענער באַפֿעלקערונג און ב. נויטווענדיקייט אין קאָנקרעטע מיגראַנטן פֿונעם פּראָפֿעסיאָנעלן שטאַנדפּונקט. 
 
   (פֿאָרזעצונג קומט)  
                