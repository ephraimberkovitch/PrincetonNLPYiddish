
                      (פֿאָרזעצונג. אָנהייב אין נומ. 33)  
 דער אַרײַנגאַנג אין דער הייל איז געווען אַ נידעריקער. האָבן מיר געדאַרפֿט זיך אָנבייגן זייער שטאַרק כדי אַרײַנגיין אין איר. אָבער אינעווייניק איז געווען אַ מחיה — קיל צוליב דעם געדיכטן שאָטן, אויב ניט זאָגן פֿינצטערניש און צוליב אַ גרויסער קאַליוזשע, וואָס איז געווען אין דער טיף פֿון דער הייל. דאָס איז געווען דער באַרימטער ברונעם מיטן דזשין, פֿון וועלכן די אָרטיקע אַראַבער האָבן מורא געהאַט. מיר האָבן דעם דזשין ניט געזען. אָבער זאָגן דעם אמת, זײַנען מיר אין דער קאַליוזשע ניט אַרײַן. 
    
 &nbsp; 
 שפּעטער בין איך נאָך עטלעכע מאָל געווען אין דער דאָזיקער הייל. שוין אַליין, כאָטש אַ באַוואָפֿנטער אוודאי. ס’האָט זיך אַרויסגעוויזן, אַז די אַראַבער פֿון דזשיט האָבן בפֿירוש מורא פֿונעם דזשין, וואָס וווינט כלומרשט אין דער הייל, און זיי דרייען זיך ניט לעבן איר. איך פֿלעג אַרײַנגיין, אָפּרוען פֿון דער היץ אין דער קילער פֿינצטערניש און גיין ווײַטער. צומאָל פֿלעג איך צוגיין צו דער קאַליוזשע, אַרומוואַשן דאָס פּנים און דעם קאַרקן – און גאָרנישט. קיין שום דזשין האָט מיך דערבײַ ניט געכאַפּט בײַ דער האַנט. 
 די הייל איז געוואָרן פֿאַר מיר אַ מין מקום־מיקלט פֿונעם דרויסנדיקן לעבן. איך האָב זיך געפֿילט אין איר ממש געמיטלעך. דווקא דערפֿאַר האָב איך אויפֿגעציטערט, דערהערט איין מאָל, ווען איך האָב זיך ווי געוויינלעך אַוועקגעזעצט גלײַך אויפֿן שטיינערנעם דנאָ פֿון דער הייל, מאָדנע און דער עיקר אין גאַנצן אומדערוואַרטע ווערטער “תּוּבֿ אַנתּ” (1) , וואָס האָבן זיך דערטראָגן פֿונעם ווײַטן עק פֿון מײַן הייל. 
 כ’האָב געכאַפּט דעם “עוזי” און בליץ־שנעל אָנגעצויגן דאָס צינגל, הײַזעריק אויסגעשריִען דערבײַ: “מין האָן?! (2) “. 
 —&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; אַליין ביסטו אַ האָן! — האָט ברוגז אַרויסגערעדט דאָס זעלבע קול פֿונעם עק הייל, — שפּרעך נישט קיין אַראַביש מיט מיר, באַזונדערס ווײַל דו קענסנט נישט קיין אַראַביש. 
 איך בין געווען איבעראַשט, אוודאי, איבעראַשט, נאָר אין דער זעלבער צײַט האָב איך זיך גלײַך באַרויִקט. — ביסט אַ ייִד? — האָב איך געפֿרעגט סתּם אַזוי, שוין זענענדיק לחלוטין זיכער, אַז מײַן מיטשפּרעכער איז אַ שאַבאַבניק, אַ הולטײַ פֿון עמנואל. דאָס איז אַ חרדישער ייִשובֿ, וואָס געפֿינט זיך אין געציילטע קילאָמעטערס פֿון קדומים און פֿון דזשיט. 
 —&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; מען קאָן זאָגן, דאָס איך ביז צו אַ געוויסן גראָד בין אַ ייִד, — האָט ער גאַנץ משונהדיק געענפֿערט. די משונהדיקייט איז באַשטאַנען סײַ אין זײַן ייִדיש, וואָס איז געווען ניט ירושלימער און ניט פּויליש, סײַ אין דער עצם דעפֿיניציע “אַ ייִד ביז צו אַ געוויסער גראָד”. 
 —&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; אָבער עס וועט קיין פֿעלער נישט זײַן צו זאָגן, דאָס איך בין אַן ישֹראלי, — האָט ער צוגעגעבן. איך האָב אויף דעם גאָרנישט געענטפֿערט, נאָר אַ טראַכט געטאָן: “אַ פֿריק. אַ פּאָסט־ציוניסט מיט אַ חרדישן ייִחוס”. 
 איך בין זיכער געווען, אַז מײַן מיטשפּרעכער איז יונג. אַ שאַבאַבניק מוז דאָך זײַן יונג. ניט צופֿעליק טײַטשט מען אויף לשון־קודש דעם אַנטליִענעם פֿון אַראַביש שורש פֿון אָט דעם וואָרט ווי ראָשי־תּיבֿות פֿון “שֹמח בחור בבּחורתך” (3) . אגבֿ, אויף אַראַביש באַטײַט “שאַבאַב”&nbsp; —”יונגט”. אָבער אָט די אַלע אויספֿירן האָבן געטויגט אויף כפּרות. מײַן מיטשפּרעכער האָט זיך סוף־כּל־סוף אַרויסגערוקט פֿון זײַן פֿינצטערן ווינקל, און איך האָב דערזען, אַז ער איז גאָר ניט יונג, אָבער גאַנץ שלאַנק און אָדערדיק. זײַנע קוים געקרײַזלטע האָר און די באָרד זײַנען געווען שוואַרץ מיט זילבער. און ער איז זיכער ניט געווען קיין אשכּנזי. גיכער אפֿילו ניט קיין ספֿרדי, נאָר אַ תּימנער. איך האָב ניט איין מאָל געטראָפֿן תּימנער, וועלכע האָבן פֿליסיק גערעדט ייִדיש. — אָדער פֿאָרט זייער אַ פֿאַרברוינטער אשכּנזי? — האָב איך אַ טראַכט געטאָן. אָנגעטאָן איז ער געווען אין דזשינס, אין עפּעס אַ העמדל מיט קורצע אַרבל און אין געוויינלעכע פֿאַר עכטע מתנחלים ארץ־ישֹראלדיקע סאַנדאַליעס. — אַ געוועזענער היפּי, — האָב איך אַ טראַכט געטאָן. 
 —&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; שמעון, — האָט ער זיך פֿאָרגעשטעלט און דערלאַנגט מיר די האַנט. 
 —&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; וועלוול, — האָב איך געענטפֿערט, קוועטשנדיק זײַן שטאַרקע הייסע דלאָניע, — זאבֿ־וואָלף, הייסט עס. איך בין פֿון קדומים. און דו ביסט פֿון עמנואל? 
 —&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ניין. איך בין פֿון הי. איך בין געבאָרן אין גיתּא. קוק מיך נישט זוי אָן. איך בין קיין ישמעאלי. איך בין אַ בן־ישֹראל, אַ שומרוני. 
 —&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; אַזוי גאָר? און איך בין געווען זיכער, אַז קיין שומרונים זײַנען אין דעם דאָרף ניטאָ שוין טויזנט יאָר. 
 —&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; ווייניקער. פֿאַר זעקס הונדערט יאָרן זײַנען זיי נאָך געוועזן הי. 
 זײַן ענטפֿער האָט מיר גאָרנישט דערקלערט. און כּדי בײַטן די טעמע, האָב איך געפֿרעגט, פֿונוואַנען קומט צו אים ייִדיש, אויב ער איז טאַקע אַ שומנרוני, וואָס איז געבוירן געוואָרן אין דזשיט, זאָל זײַן אין גיתּא. 
 און דאָ האָט ער צום ערשטן מאָל אָנגערופֿן דעם נאָמען פֿון ר’ פּתחיה פֿון רעגנשֹבורג. שמעון האָט כלומרשט אַ סך יאָרן אים געדינט, געלעבט אין פּראָג און גערעדט אַזוי, ווי עס האָט גערעדט זײַן באַלעבאָס, ווי עס האָבן גערעדט זײַנע בני־בית און בכלל אַלע ייִדן פֿון אשכּנז. 
 —&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; מײַן מוטער־שפּראַך איז לשון־תּרגום, — האָט צוגעגעבן שמעון, — דאָס האָט געקאָנט געלעגנטלעך בײַ דעם געברויך מיט למדנים העלפֿן, אָבער אין אַלע טאָג איז עס געוועזן איבערהויפּט נישט גוט. 
 די דאָזיקע פּלוידערײַ האָט אויסגעזען אין אַ געוויסן זין לאָגיש. זי האָט דערקלערט אַ סך, אײַנגעשלאָסן דאָס דײַטשמערישע ייִדיש פֿון מײַן מיטשפּרעכער און זײַן טענה, אַז ער איז “אַ ייִד ביז צו אַ געוויסער גראָד”. עס שטייט דאָך געשריבן אין מסכת כותים, אַז דרכּי כותים פּעמים כעובֿדי כוכבֿים, פּעמים כישֹראל ורובּן כישֹראל (4) . יאָ, זי האָט דערקלערט אַ סך, נאָר ניט אַלץ. אַ מאָדנער פּאַרשוין, וואָס זיצט אין אַ הייל לעבן אַן אַראַביש דאָרף אין שומרון, רעדט אַ מין עבֿרי־טײַטש, קען לשון־תּרגום, טענהט, אַז ער איז אַ שומרוני און אַז ער האָט געדינט בײַ ר’ פּתחיה פֿון רעגנשֹבורג. – ער איז אַ חסר־דעה, בלי־ספֿק, אַ משוגענער געלערנטער, - האָב איך פֿיבערדיק געטראַכט. 
 —&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; איך זע, דאָס דו גלייבסט מיר נישט. דו ברויכסט באַווײַזן. איך פֿאַרשטיי דיך. עס וועלן באַווײַזן פֿאַר דיר געגעבן ווערן. 
 שמעון האָט אַ קנאַק געטאָן מיט די פֿינגער און איז נעלם געוואָרן. אַ שטיקל צײַט בין איך נאָך געזעסן אין דער הייל ווי אַ פֿאַרטשאַדעטער, האָפֿנדיק בסתּר־לבּי, אַז דאָס איז אַ קונץ אַזאַ, אַז באַלד וועט ער זיך פֿון ערגעץ באַווײַזן און מיט אַ געלעכטער דערקלערן דעם טריק. אָבער שמעון איז נעלם געוואָרן גלײַך ווי ניט געווען. סוף־כּל־סוף בין איך אַרויסגעקראָכן פֿון דער הייל און אַהיים געגאַנגען. 


 

  וועלוול טשערנין                  