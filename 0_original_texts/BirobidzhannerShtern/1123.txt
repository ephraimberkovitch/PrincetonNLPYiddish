
 די ירושלימער רוסישע ביכער־קראָם “באַבעל” האָט דורכגעפֿירט (נאַטירלעך, אין זום) אַ לעקציע פֿונעם קינסטלער מיכאל יאַכילעוויטש. די לעקציע האָט געהייסן “דער קינסטלער און די צײַט” און איז געווידמעט געווען מאיר אַקסעלראָדן, דעם זיידן פֿון מיכאל יאַכילעוויטשן. 
 
 М. Даниэль. Хлопчик. Эскиз декорации. meir-akselrod.com 
 מאיר אַקסעלראָד (1902, מאָלאָדעטשנע, ווײַסרוסלאַנד — 1970, מאָסקווע) איז געווען איינער פֿון די בולטסטע פֿאָרשטייער פֿונעם קינסטלערישן אַוואַנגאַרד פֿון דער ערשטער העלפֿט 20טן יאָרהונדערט. ס’איז גענוג צו דערמאָנען דעם פֿאַקט, וואָס זײַנע אַרבעטן געפֿינען זיך אין קאָלעקציעס פֿון טרעטיאַקאָווס גאַלעריי, פֿונעם רוסישן מלוכה־מוזיי אין סאַנקט־פּעטערבורג, פֿונעם מאָסקווער קונסטן־מוזיי אויף פּושקינס נאָמען. 
 דערבײַ איז ער אַ טיף־ייִדישער נאַציאָנאַלער קינסטלער. אויסשליסלעך ייִדישער טעמאַטיק זײַנען געווידמעט, למשל, מאיר אַקסעלראָדס געמעלן־סעריעס «אין סטעפּ» (וועגן דעם לעבן פֿון ייִדישע קאָמונאַרן אין קרים) און «געטאָ». אין דעם צוזאַמעהאַנג איז כּדאי אויך צו דערמאָנען דעם קינסטלערס מיטאַרבעט מיטן מינסקער און מיטן מאָסקווער ייִדישע מלוכה־טעאַטערס. 
 אין פֿארלויף פֿון זײַן גאַנץ לעבן האָט מאיר אַקסלעראָד זיך געפֿונען אין אַ באַשטענדיקן שעפֿערישן קאָנטאַקט מיט דער ייִדישער ליטעראַטור און מיט ייִדישע פּען־מענטשן. בעצם איז די ייִדישע ליטעראַטור געווען זײַן משפּחה: זײַן ייִנגערער ברודער איז געווען דער דיכטער זעליק אַקסעלראָד (1904 – 1941), זײַן פֿרוי איז געווען די ליטעראַטור־פֿאָרשערן, קריטיקערן, איבערזעצערן (צווישן אַנדערס האָט זי איבערגעזעצט אין רוסיש ווערק פֿון יצחק־לייבוש פּרץ און שלום־עליכם) און שרײַבערן רבֿקה רובין (1906 – 1987) און זײַן טאָכטער איז די רוסיש־שפּראַכיקע דיכטערן און איבערזעצערן פֿון דער ייִדישער ליטעראַטור אין רוסיש יעלענע אַקסעלראָד (געב. אין 1932). אַזויאַרום איז מיכאל יאַכילעוויטשס לעקציע «דער קינסטלער און די צײַט» געוואָרן אין תּוך אַ דערציילונג וועגן דעם גורל פֿון ייִדישער קולטור אינעם ראַטן־פֿארבאַנד. 
 
 וו. אַראָנאָוו 
 moscowartmuseum.com 
 