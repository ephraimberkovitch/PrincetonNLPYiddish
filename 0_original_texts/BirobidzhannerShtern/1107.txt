
 מזל־טובֿ! 
 די קעשענעווער ייִדישע ביבליאָטעק – קולטור־צענטער אויף איציק מאַנגערס נאָמען האָט אָפּגעמערקט איר 30סטן געבורטסטאָג. 
 אָט דער אַנשטאַלט איז ניט פּשוט אַ ביבליאָטעק. דאָ פֿאַרהיט מען די רײַכע ירושה פֿונעם ייִדישן פֿאָלק, רעאַליזירט מען&nbsp; בילדונגס־ און קולטור־פּראָגראַמען, וועלכע העלפֿן אונטערהאַלטן ייִדישע קולטור אין מאָלדאָווע און אײַנשטעלן באַציונגען צווישן דער ייִדישער באַפֿעלקערונג און אַנדערע עטנישע גרופּעס, וועלכע וווינען אין אָט דעם לאַנד. 
 אינעם ביבליאָטעק־פֿאָנד זײַנען פֿאַראַן מער ווי 55 טויזנט ביכער, זשורנאַלן, בראָשורן אין אויף ייִדיש, העברעיִש, רומעניש, רוסיש, ענגליש און אַנדערע שפּראַכן. די קאָלעקציע פֿון יודאַיק באַשטייט פֿון 12 טויזנט אויסגאַבעס, וועלכע זײַנען געווידמעט דער געשיכטע, רעליגיע, טראַדיציע און דעם לעבנס־אַרט פֿונעם ייִדישן פֿאָלק. דאָ אַרבעטן באַשטענדיקע ביכער־עקספּאָזיציעס ״איציק מאַנגער״, ״די וועלט פֿונעם ייִדישן בוך״, ״ייִדישע שריפֿטשטעלער פֿון מאָלדאָווע״ און אַנדערע. אינעם לייענזאַל קומען פֿאָר שאַפֿערישע באַגעגענישן מיט שרײַבער און ביכער־פּרעזענטאַציעס. 
 דער פֿאָנד פֿון זעלטענע ביכער באַשטייט פֿון פֿינף קאָלעקציעס און ציילט העכער ווי טויזנט עקזעמפּליאַרן. אין דער צאָל פֿון אוניקאַלע אויסגאַבעס גייען אַרײַן ביכער אויף ייִדיש, העברעיִש און רוסיש, ביכער מיט שרײַבערס אויטאָגראַפֿן און אַנדערע. אַ סך פֿון אָט די ביכער שטעלן מיט זיך פֿאָר אוניקאַלע מוסטערס פֿון פֿאַרלעגערישער קונסט – זיי זײַנען שיין אײַנגעבונדן, אין לעדערנע טאָוולען, מיט גאָלדענע אותיות, באַפּוצט מיט אינקרוסטאַציעס פֿון העלפֿאַנדביין און זילבער. אין 2001 האָט מען אין דער ביבליאָטעק אָנגעהויבן אַ וויכטיקן פּראָיעקט צו דיגיטאַליזירן די סאַמע אַלטע ראַריטעטנע אויסגאַבעס. 
 פֿאַראַיאָרן האָט מען געעפֿנט בײַ דער ביבליאָטעק אַ וויסנשאַפֿטלעכן אָפּטייל, וווּ מע פֿאָרש די ליטעראַרישע עוואָליוציע־פּראָצעסן פֿון דער ייִדישער ליטעראַטור. די מיטאַרבעטער פֿון דער ביבליאָטעק זוכן זייער אַקטיוו אינעם מלוכה־אַרכיוו פֿאַרשידענע מאַטעריאַלן און דאָקומענטן, וועלכע האָבן אַ שײַכות צו דער ייִדישער ליטעראַטור אין בעסאַראַביע, אָרגאַניזירן וויסנשאַפֿטלעכע קאָנפֿערענציעס, פֿירן דורך אַן אַנאַליטישע אַרבעט מיטן אַרכיוו פֿאַר קאָנפֿעסיאָנעלער פּרעסע. 
 די ייִדישע ביבליאָטעק – קולטור־צענטער אויף איציק מאַנגערס נאָמען איז הײַנט איינע פֿון די פּאָפּולערסטע אין קעשענעוו. 
 