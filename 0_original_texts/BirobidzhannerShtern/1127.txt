
 
 אין די 20ער יאָרן פֿונעם פֿאַרגאַנגענעם יאָרהונדערט איז בערלין געוואָרן אויף אַ געוויסער צײַט אַ וויכטיקער צענטער פֿון דער ייִדישער ליטעראַטור. אַהין זײַנען געקומען פֿון מיזרח־אייראָפּע אַ סך ייִדישע און העברעיִשע שריפֿטשטעלער און אַרויסגעבער. ס’איז גענוג צו דערמאָנען אַזעלכע בולטע נעמען, אָן וועלכע ס’איז אומעגלעך זיך פֿאָרצושטעלן די הײַנטצײַטיקע ישׂראלדיקע ליטעראַטור, ווי חיים־נמחן ביאַליק, שאָול טשערניכאָווסקי און אורי־צבֿי גרינבערג. די וויימאַר־רעפּובליק איז געווען אַ דעמאָקראַטישע און אַ ליבעראַלע מלוכה, וווּ עס האָט זיך געשאַפֿן אַ גינסטיקע אַטמאָספֿער פֿאַר אַנטוויקלונג פֿון מאָדערניסטישע שטראָמען אין קונסט און ליטעראַטור. די דאָזיקע אַטמאָספֿער האָט געווירקט אויך אויף דער ייִדישער ליטעראַרישער סבֿיבֿה, וועלכע האָט זיך געשאַפֿן אין יענע יאָרן אין בערלין. 
 דער דאָזיקער טעמאַטיק איז געווידמעט אַ נײַ פֿאָרשונגס־בוך — “ייִדישע שרײַבער אין וויימאַר־בערלין. פֿיגוראַטיווער מאָדערניזם”, וואָס איז נאָר וואָס דערשינען אויף ענגליש אינעם אַמעריקאַנער פֿאַרלאַג “אינדיאַנע יוניווערסיטי פּרעס”. דער מחבר פֿונעם בוך מאַרק קאַפּלאַן האָט קאָנצענטרירט זײַן עיקרדיקע אַכטונג אויף אַ קליינער, אָבער וויכטיקער פֿאַר דער געשיכטע פֿון דער ייִדישער ליטעראַטור גרופּע פֿון די ייִדישע אַוואַנגאַרד־שריפֿטשטעלער, וועלכע האָט זיך געשאַפֿן און געאַרבעט עטלעכע יאָר אין בערלין. אין איר באַשטאַנד זײַנען געווען די פּראָזאַיקער דוד בערגעלסאָן און דער נסתּר (די ביידע האָבן שפּעטער באַזוכט ביראָבידזשאַן און אפֿילו באַטראַכט אַ מעגלעכקייט זיך באַזעצן אין דער ייִדישער אויטאָנאָמער געגנט), ווי אויך דער דיכטער משה קולבאַק. 
 אַלע דרײַ דערמאָנטע ליטעראַטן האָבן זיך מיט דער צײַט איבערגעצויגן אינעם ראַטנפֿאַרבאַנד. די גורלות פֿון אַלע דרײַ זײַנען געווען טראַגיש. משה קולבאַק איז דערשאָסן געוואָרן אין 1937 אין מינסק. דוד בערגעלסאָן — אין 1952 אין מאָסקווע. און דער נסתּר איז געשטאָרבן אין 1950 אין אַ לאַגער אין קאָמי רעפּובליק. 
 
 וו. פּיריאַטינסקי 
 