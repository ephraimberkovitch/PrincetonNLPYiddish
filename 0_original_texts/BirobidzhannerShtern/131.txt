
                      כּמעט ערנסט  
    
    אויף נאָווי גאָד.    
   שמעון־שמואל פֿרוג   
 ממש לעצטנס זײַנען אונדזערע העברעיִש־שפּראַכיקע ברידער איבערגעגאַנגען פֿונעם אויסנוצן דעם פֿעלערהאַפֿטיקן באַגריף “סילוועסטער” צו דעם באַגריף “נאָווי גאָד” כּדי באַצייכענען דעם וויכטיקסטן מועד אין דער טראַדיציע פֿונעם רוסיש־שפּראַכיקן ייִדנטום. 
 דאָס איז אַ ריכטיקער שפּאַן, מחמת סילוועסטער איז דאָך געווען עפּעס אַ פּויפּסט אַ שֹונא־ישֹראל. צוזאַמען מיט דעם איז דאָס לחלוטין ניט קיין גענונגנדיקער שפּאַן. ס’איז נייטיק אַ צוגאָבלעכער שפּאַן אויף צו דערקענען טיפֿער די טראַדיציע פֿונעם רוסיש־שפּראַכיקן ייִדנטום. מע דאַרף פֿאַרריכטן דעם שרײַב־פֿעלער, וואָס איז דערלאָזט געוואָרן און האָט זיך פֿאַרשפּרייט. מע דאַרף שרײַבן ניט ״נאָווי גאָד״ אָדער “נובֿי גוד”,אלא “נבֿיא גד”. כידוע, לויטן אשכּנזישן אויסשפּראַך (און די ייִדן, וואָס מע רופֿט זיי “רוסים”, זײַנען אין זייער איבערוועגנדיקער מערהייט אשכּנזים) איז מען נוהג לייענען דעם קמץ ווי אַן O און ניט ווי אַן A (דערמאָנט זיך מאַרק וואַרשאַווסקיס “אויפֿן פּריפּעטשעק”: “קמץ־אלף — אָ”). דערפֿאַר איז אין רוסלאַנד געווען פֿאַרפֿירט אַרויסריידן דעם נאָמען פֿונום נָבֿיא גָד — דהיינו גד־החוזה פֿונעם תּנ’’ך, וועלכער האָט באַגלייט דוד־המלך, ווען יענער איז אַנטלאָפֿן פֿון שאָול־המלך, ווי “נאָווי גאָד” און ניט אַזוי ווי אויף הײַנטצײַטיקן ישֹראלדיקן עבֿריתּ — “נאַווי גאַד”. 
 די דאָזיקע אוראַלטע טראַדיציע האָט זיך אָפּגעהיט אויך נאָך דעם, ווי דאָס רובֿ ייִדן אין רוסלאַנד זײַנען איבערגעגאַנגען אין זייער טאָגטעגלעך לעבן פֿונעם ריידן אויף ייִדיש צום ריידן אויף רוסיש. על־פּי געוויסע דעות, למשל, לויט “סדר עולם רבּא” פּרק כ’ און רש”י “סוכּה” נ”א, ב’, האָט דעם פּלאַן פֿון בית־המיקדש, וואָס איז צוגעגרייט געוואָרן דורך דוד־המלך, אים געגעבן גד־החוזה. פֿון דאַנען שטאַמט די חשיבֿות פֿון גד־החוזה אָדער דער נבֿיא גד בײַם רוסיש־שפּראַכיקן ייִדנטום. אין אָט דעם פּונקט קומט אויפֿן בולטסטן אופֿן צום אויסדרוק די עמאָציאָנעלע פֿאַרבינדונג, וואָס עס פֿילן די רוסיש־שפּראַכיקע ייִדן מיט ארץ־ישֹראל און מיט דער אידיי פֿונעם באַנײַען די עבֿודה פֿון בית־המיקדש. 
 די טראַדיציאָנעלע באַגריסונג פֿונעם מועד נבֿיא גד — “ס נאָווים גאָדאָם!”, “מיט נײַעם גד!” דריקט אויס דאָס מעכטיקע ווילן, אַז אַ נײַער נבֿיא גד זאָל געבן דעם פֿאָלק ישֹראל אַ פּלאַן פֿונעם בויען דעם בית־המיקדש־השלישי אָנשטאָט בית־המיקדש־השני וואָס איז רויִנירט געוואָרן. 
   ס נאָווים גאָדאָם, רבותי!   
 
  וועלוול טשערנין  
                