
 דער שוועדישער פֿאַרלאַג “אָלניאַנסקי טעקסט”, וועלכער ספּעציאַליזירט זיך אויפֿן אַרויסלאָזן ביכער אויף ייִדיש, האָט ממש נאָר וואָס אַרויסגעלאָזט אין שלמה לעדערמאַנס ייִדישער איבערזעצונג אַ בוך פֿון פּאָפּולערער העברעיִשער שריפֿטשטעלערן נאווה סמל. דאָס בוך הייסט “אונדזערע לײַכטער”. 
 דאָס נײַע בוך איז פּרעכטיק אילוסטריט מיט געמעלן פֿונעם ישֹראלדיקן קינסטלער גלעד סעליקטער (ער איז באַוווּסט איבערהויפּט מיט זײַנע געמעלן פֿאַר קאָמיקסן). 
 מע דאַרף אָפּמערקן, אַז ייִדיש איז גאָר ניט קיין פֿרעמדע שפּראַך פֿאַר נאווה סמל, וועלכע איז געבוירן געוואָרן אין ישֹראל אין 1954. ייִדיש איז געווען דאָס מאַמע־לשון פֿון אירע עלטערן. איר טאַטע, אַ געבוירענער אין בוקאָווינע, אַמאָליקער כּנסת־דעפּוטאַט יצחק אַרצי (הערציג) איז זייער טעטיק געווען אין אָרגאַניזאַציעס פֿון ייִדן, וואָס האָבן איבערגעלעבט דעם חורבן. אין זיי איז ייִדיש געווען אַ באַשטענדיקע אַרבעטס־שפּראַך. 
 
 וו. אַראָנאָוו 
 