
 
 דעם 30טן מײַ האָט דער תּל־אָבֿיבֿער קולטור־צענטער “לייוויק־הויז” דורכגעפֿירט אַ זום־קאָנפֿערענץ אויף דער טעמע “ביראָבידזשאַןַ, חלום, אַנטוישונג, ליטעראַרישע שאַפֿונג”. 
 די ראָלע פֿון קאָנפֿערענץ־לייטער האָט אויף זיך גענומען דער פֿאָרזיצער פֿונעם “לייוויק־הויז” דניאל גלאי. אויף דער קאָנפֿערענץ זײַנען אַרויסגעטראָטן די רעדאַקטאָרין פֿון “ביראָבידזשאַנער שטערן” יעלענע סאַראַשעווסקאַיאַ, דער מיטגליד פֿון דער פֿאַרוואַלטונג פֿונעם “לייוויק־הויז” קאָמפּאָזיטאָר סערגאָ בענגעלסדאָרף, אַ געבוירענער אין ביראָבידזשאַן (ער האָט דערציילט וועגן זײַן מוטער – דער דיכטערין ליובע וואַסערמאַן) און דער אַמעריקאַנער פֿאָרשער־פּאָליגלאָט דאָקטאָר פּאָל סטיווענסאָן (ער האָט גערעדט וועגן דעם בוך פֿון אסתּר ראָזעטאַל־שנײַדערמאַן “ביראָבידזשאַן פֿון דער נאָענט”, וועלכן ער זעצט איבער אין ענגליש). 
 די זום־קאָנפֿערענץ, וועלכע איז געגאַנגען פּראַקטיש פֿולקום אויף ייִדיש, האָט צוגעצויגן צענדליקער צוהערער פֿון פֿאַרשיידענע לענדער. דניאל גלאי האָט באַזונדערס אונטערגעשטראָכן אין זײַן שלוס־וואָרט, אַז דאָס שאַפֿן די ייִדישע טעריטאָריעלע אויטאָנאָמיע אין ביראָבידזשאַן איז אַ וויכטיקער עפּיזאָד אין דער 
 ייִדישער געשיכטע. 
 
 
 30-го мая тель-авивский культурный центр «Бейт-Лейвик» провел конференцию в зуме на тему «Биробиджан вчера и сегодня. Литературное творчество». Роль ведущего конференции взял на себя председатель центра «Бейт-Лейвик» Даниэль Галай. С докладами выступили редактор БШ Елена Сарашевская, член правления центра «Бейт-Лейвик» композитор Серго Бенгельсдорф, уроженец Биробиджана (он рассказал о своей матери, поэтессе Любе Вассерман) и американский исследователь-полиглот доктор Пол Стивенсон (он говорил о книге Эстер Розенталь-Шнайдерман «Биробиджан вблизи», которую он переводит с идиша на английский язык). 
 &nbsp; Конференция, которая проходила практически целиком на идише, привлекла десятки слушателей из различных стран мира. Даниэль Галай особо подчеркнул в своем заключительном слове, что создание еврейской территориальной автономии в Биробиджане — это важный эпизод в истории еврейского народа. 
 פֿאָרטראָג פֿון יעלענע סאַראַשעווסקאַיאַ 
 שלום־עליכים, טײַערע פֿרײַנד! 
 (פֿון לינקס) עמ. קאַזאַקעוויטש, הירש דיאַמאַנט, טבֿיה גען, בוזי מילער 
 וויבאַלד מײַן איבערזיכט־לעקציע איז געווידמעט דער ביראָבידזשאַנער ייִדישער ליטעראַטור, וויל איך זאָגן אַ פּאָר ווערטער וועגן דעם, אויף וועלכן באָדן איז זי אויסגעוואַקסן און האָט זיך אַנטוויקלט. 
 די טעריטאָריע פֿון קינפֿטיקן ביראָבידזשאַן, פֿון דער קינפֿטיקער ייִדישער אויטאָנאָמער געגנט איז נישט געווען אומבאַוווינט, אָבער טאַקע מיט ייִדן, און פּינקטלעכער — מיט דעם ביראָבידזשאַנער פּראָיעקט, וועלכער האָט פֿאָרויסגעזען דאָס שאַפֿן פֿון דער ייִדישער נאַציאָנאַלער טעריטאָריעלער אויטאָנאָמיע, איז פֿאַרבונדן דער אויפֿקום פֿונעם לאַנד ביראָבידזשאַן ווי אַ באַזונדערן קולטורעל־היסטאָרישן רעגיאָן. 
 אין 1928, ווען אַהער זײַנען אָנגעקומען די ערשטע ייִדישע איבערוואַנדערער, האָט זיך אָנגעהויבן די געשיכטע פֿון אָט דעם רעגיאָן און גלײַכצײַטיק — די געשיכטע פֿון דער ביראָבידזשאַנער ליטעראַטור. 
 דאָס ערשטע בוך געווידמעט ביראָבידזשאַן איז אַרויסגעגאַנגען שוין אין 1929. דאָס איז געווען די דאָקומענטאַלע גרעסערע דערציילונג ״ביראָבידזשאַן״, אָנגעשריבן דורך מאיר אַלבערטאָן, וועלכער איז געקומען צו פֿאָרן קיין ביראָבידזשאַן אין באַשטאַנד פֿון דער ערשטער גרופּע ייִדישע איבערוואַנדערער. 
 דאָס שאַפֿן די ייִדישע נאַציאָנאַלע טעריטאָריעלע אויטאָנאָמיע אויפֿן שוואַך באַפֿעלקערטן ווײַטן מיזרח האָט אַנטשפּרעכט די אינטערעסן פֿון דער סאָוועטישער רעגירונג. אָבער אַליין די אידיי פֿונעם שאַפֿן די ערשטע ייִדישע מלוכהשאַפֿט האָט אין זיך פֿאַרקערפּערט דעם פֿילדורותדיקן ייִדישן חלום וועגן אַן אייגן לאַנד. 
 ביראָבידזשאַנער ליטעראַטן 
 ייִדן פֿון מיזרח־ און מערבֿ־אייראָפּע, אַמעריקע, אַרגענטינע, בראַזיל, און אַפֿילו פֿון ארץ־ישֹראל האָבן אויפֿגענומען די בויונג פֿון ביראָבידזשאַן ווי די בויונג פֿונעם ייִדישן לאַנד, פֿון זייער היימלאַנד. גראָד אין דעם קאָנטעקסט דאַרף מען באַטראַכטן דעם אָנהייב פֿון דער ביראָבידזשאַנער ליטעראַטור. די בויונג פֿונעם ייִדישן היימלאַנד — דאָס איז געוואָרן אַ לייטמאָטיוו פֿון דער ביראָבידזשאַנער ליטעראַטור אין די 30ער יאָרן. 
 נישט צופֿעליק האָט דאָס ערשטע בוך, וואָס איז געווען אָפּגעדרוקט אין דער ביראָבידזשאַנער דרוקערײַ אין 1932, דאָס ערטשע זאַמלבוך לידער פֿונעם יונגן ייִדישן דיכטער עמנואַל קאַזאַקעוויטש געהייסן ״בירעבידזשאַנבוי״. 
 צווישן די ערשטע זײַנען קיין ביראָבידזשאַן אָנגעקומען די ליטעראַטן וויקטאָר פֿינק, דוד חייט און נחום פֿרידמאַן. זיי האָבן געשאַפֿן די סאַמע פֿריע פֿאַרצייכענונגען און דערציילונגען וועגן די ערשטע בויער פֿון אַזעלכע ייִשובֿים ווי וואַלדהיים, אַמורזעט און ביראָפֿעלד. 
 די באַקאַנטע ייִדישע שרײַבער פֿונעם ראַטן־פֿאַרבאַנד, וועלכע האָבן אָדער באַזוכט ביראָבידזשאַן, אָדער דאָ געוווינט אַ קורצע צײַט, האָבן געווידמעט אָט דעם קאַנט זייערע שאַפֿונגען. צווישן זיי זײַנען די סאַמע באַוווּסטע געווען דוד האָפֿשטיין און דוד בערגעלסאָן. 
 אין ביראָבידזשאַן האָבן געוווינט און געשאַפֿן הירש דאָבין, טבֿיה גען, יחיאל פֿאַליקמאַן, ליובע וואַסערמאַן, סאַלוואַדאָר באָרזשעס, העשל ראַבינקאָוו, בוזי מילער. 
 אויף די פֿראָנטן פֿון דער צווייטער וועלט־מלחמה זײַנען אומגעקומען די ביראָבידזשאַנער ליטעראַטן אהרן האָפֿשטיין, הענעך קויפֿמאַן, בוזי אָלעווסקי, משה גאָלדשטיין, שמואל גאָדינער, וולאַדימיר שולמאַן. 
 אין ביראָבידזשאַן האָבן עקזיסטירט ייִדישע קינדערשולן, ביראָבידזשאַנער פּראָזאַיקער און פּאָעטן האָבן פּובליקירט זייערע ווערק אויף די שפּאַלטן פֿון דער צײַטונג ״ביראָבידזשאַנער שטערן״ און פֿונעם אָרטיקן ליטעראַריש־פּובליציסטישן זשורנאַל ״פֿאָרפּאָסט״, זיי האָבן געשריבן פּיעסעס פֿאַר דעם ביראָבידזשאַנער ייִדישן מלוכה־טעאַטער… אָבער שוין אין 1937 האָט ביראָבידזשאַן געליטן פֿון שרעקלעכע רעפּרעסיעס, קרבנות פֿון וועלכע זײַנען געוואָרן פֿאָרשטייער פֿון דער נאַציאָנאַלער אינטעליגענץ, דערין דער ערשטער אָנפֿירער פֿון דער געגנט יוסף ליבערבערג, די אויסלענדישע ייִדישע איבערוואַנדערער, דערין די אײַנוווינער פֿון דער ייִדישער לאַנדווירטשאַפֿטלעכער קאָמונע ״איקאָר״. די פּלענער פֿון דער ווײַטערדיקער אַנטוויקלונג פֿון ביראָבידזשאַן ווי אַ נײַ ייִדיש היימלאַנד זײַנען פֿאַקטיש ״פֿאַרפֿרירט״ געוואָרן. 
 אָבער נאָך דער מלחמה האָבן קיין ביראָבידזשאַן אָנגעהויבן אָנקומען עשעלאָנען מיט ייִדישע איבערוואַנדערער פֿונעם אייראָפּעישן טייל פֿונעם ראַטן־פֿאַרבאַנד, וועלכע האָבן נישט געהאַט קיין מעגלעכקייט אָדער האָבן נישט געוואָלט זיך אומקערן אין זייערע היים־ערטער און וועלכע האָבן געהאָפֿט אָנצוהייבן פֿונסנײַ זייער לעבן אינעם ייִדישן לאַנד אויפֿן ווײַטן מיזרח. מע האָט ווידער אָנגעהויבן אַרויסלאָזן די צײַטונג ביראָבידזשאַנער שטערן, וועלכע איז נישט אַרויסגעגאַנגען בעת דער מלחמה. מע האָט געגרינדעט און אָנגעהויבן פּובליקירן דעם ליטעראַרישן אַלמאַנאַך ״ביראָבידזשאַן״. 
 אָבער גראָד אין דעם מאָמענט האָט אינעם ראַטן־פֿאַרבאַנד זיך אויסגעבראָכן די מלוכהשע אַנטיסעמיטישע קאַמפּאַניע, אין די ראַמען פֿון וועלכער מע האָט פֿאַרמאַכט די ייִדישע שולן, די ייִדישע קולטור־אַנשטאַלטן, מע האָט אַרעסטירט די מערהייט ייִדישע ליטעראַטן, צעשאָסן מיטגלידער פֿונעם ייִדישן אַנטיפֿאַשיסטישן קאָמיטעט, דערין די אויבן דערמאָנטע דוד האָפֿשטיין און דוד בערגעלסאָן. 
 העשל ראַבינקאָוו 
 דאָ, אין ביראָבידזשאַן איז די דאָזיקע קאַמפּאַניע זיך פֿאַרוואַנדלט אין אַזוי גערופֿענעם ״ביראָבידזשאַנער ענין״, וואָס עס האָט אים בולט באַשריבן אין זײַן דאָקומענטאַל בוך דער דיכטער ישֹראל עמיאָט, וועלכער איז געקומען צו פֿאָרן קיין ביראָבידזשאַן אין 1944. אויף ייִדיש איז דאָס בוך אַרויסגעגאַנגען אין די פֿאַראייניקטע שטאַטן פֿון אַמעריקע אין 1960, אויף רוסיש האָט עס איבערגעזעצט דער ייִדישער דיכטער זיסי ווייצמאַן אין 2014 . צוערשט האָט די איבערזעצונג פּובליקירט אין אינטערנעץ־אויסגאַבע ״מי זדיעס״ (“מיר זײַנען דאָ”) לעאָניד שקאָלניק און האַיאָר האָבן מיר אַרויסגעגעבן די ווערק אין אַ בוך־פֿאָרם דאָ, אין ביראָבידזשאַן. 
 די קרבנות פֿונעם ביראָבידזשאַנער ענין זײַנען געוואָרן היגע פּראָזאַיקער און פּאָעטן, אַרטיסטן און געזעלשאַפֿטלעכע טוער, צווישן זיי — בוזי מילער, העשל ראַבינקאָוו, ליובע וואַסערמאַן, ישׂראל עמיאָט, חיים מאַלטינסקי, בער סלוצקי און אַנדערע. 
 אין די 60ער יאָרן האָט אין ביראָבידזשאַן אָנגעהויבן זיך שאַפֿן אַ רוסיש־שפּראַכיקע ליטעראַטור. איינער פֿון אירע פֿאָרשטייער איז געווען דער פּראָזאַיקער ראָמאַן שויכעט, וועלכער האָט אַגבֿ געאַרבעט אין דער צײַטונג ״ביראָבידזשאַנער שטערן״ און געשריבן זײַנע אַרטיקלען אויף ייִדיש, וואָס איז געווען זײַן מאַמע־לשון. מע קאָן זאָגן, אַז ראָמאַן שויכעט איז געוואָרן אַזאַ מין פֿאַרבינדונגס־רינג צווישן די שרײַבער, וועלכע האָבן זיך אומגעקערט פֿון די לאַגערן און ווײַטער געשריבן אויף ייִדיש, און צווישן די נײַע, רוסיש־שפּראַכיקע פּאָעטן און פּראָזאַיקער, וועלכע זײַנען אויפֿגעוואַקסן אין ביראָבידזשאַן. זיי זײַנען געווען סײַ ייִדן, סײַ נישט־ייִדן, אָבער זיי אַלע זײַנען געווען טרעגער פֿון אַ באַזונדערער קולטור, וואָס איז אַנטשטאַנען פֿון אַ צונויפֿגוס פֿון ייִדישער און סלאַווישער קולטורן. צווישן זיי איז, למשל, געווען דער דיכטער לעאָניד שקאָלניק, וועלכער איז אויך געווען אַ רעדאַקטאָר פֿון ״ביראָבידזשאַנער שטערן״. 
 סוף 80ער יאָרן, נאָכן לאַנגן איבערײַס, האָט אין ביראָבידזשאַן אָנגעהויבן זיך אַנטוויקלען די ייִדישע קולטור, דאָס ייִדישע רעליגיעזע לעבן, מע האָט געפּרוּווט אויפֿלעבן די ייִדישע שפּראַך, אָבער שוין אין די 90ער יאָרן זײַנען טויזנטער ייִדן און מיטגלידער פֿון זייערע משפּחות עולה געווען קיין ישֹראל. און דאָס איז געווען טאַקע אַ טראַגעדיע פֿאַר ביראָבידזשאַן. 
 זינט דעמאָלט איז פֿאַרבײַ נאָך אַ פֿערטל יאָרהונדערט אין דער געשיכטע פֿון ביראָבידזשאַן און אין דער געשיכטע פֿון דער ביראָבידזשאַנער ליטעראַטור. מיר האָבן דאָ נײַע נעמען און נײַע מחברים, אָבער מיר פֿאַרגעסן נישט וועגן דער רײַכער ירושה, וואָס האָבן פֿאַר אונדז געלאָזט אונדזערע ייִדישע ליטעראַטן. נישט אַלע פֿון זיי האָבן בײַם לעבן געפֿונען זייערע איבערזעצער. פֿאַר די לעצטע יאָרן האָבן מיר איבערגעזעצט פֿון ייִדיש אויף רוסיש און אַרויסגעגעבן אַ פּאָר צענדליקער ביכער, געווידמעט ביראָבידזשאַן. צווישן זיי זײַנען די ווערק פֿון מאיר אַלבערטאָן, שמועל גאָרדאָן, משה כאַשטשעוואַצקי, הירש דאָבין, יחיאל פֿאַליקמאַן און אַנדערע. מיר האָבן איבערגעזעצט און פּובליקירט אַ ריי דאָקומענטאַלע פֿאַרצייכענונגען און אינטערוויוען פֿון די ערשטע ייִדישע איבערוואַנדערער, וועלכע האָבן זיך פֿאַרהיט אינעם ביראָבידזשאַנער מלוכה־אַרכיוו. 
 אַדאַנק דעם ליטעראַטור־פֿאָרשער דאָקטאָר וועלוול טשערנין האָבן מיר אינעם פֿאָריקן יאָר אַרויסגעגעבן דעם אַלמאַנאַך ״ביראָבידזשאַן״ מיט אַ גרויסן אָפּטייל אויף ייִדיש. דאָקטאָר טשערנין איז אַ שטענדיקער מחבר פֿון דער צײַטונג ״ביראָבידזשאַנער שטערן״, וווּ ער פּובליקירט זײַנע לידער און דערציילונגען. אגבֿ — האַיאָר דאַרף אינעם פֿאַרלאַג “אָלניאַנסקי טעקסט” אין שוועדן דערשײַנען אַ זאַמלונג זײַנע דערציילונגען “ייִדישע פֿאַקטאַזיעס”. און אַ טייל פֿון די דאָזיקע דערציילונגען זײַנען צום ערשטן מאָל דערשינען טאַקע אין אונדזער צײַטונג. אין טעלעוויזיע־טראַנסלירונג ״ייִדישקייט״ פֿון דער ביראָבידזשאַנער טעלעוויזע־קאָמפּאַניע ״ביראַ״ טרעט טשערנין אַרויס אַלס ליטעראַטור־קענער און דערציילט אויף ייִדיש וועגן ייִדישע לעטעראַטן, דערין וועגן די ביראָבידזשאַנער ייִדישע פּראָזאַיקער און פּאָעטן. 
 אונדזער צײַטונג באַמיט זיך מיטיילן רעגולער וועגן אַלע נײַע ביכער אויף ייִדיש, איבערגעזעצטע פֿון ייִדיש אין אַנדערע שפּראַכן אָדער געווידמעטע דער ייִדישער שפּראַך און קולטרור. מיר טוען דאָס פּאַראַלעל אויף ייִדיש און אויף רוסיש. “ביראָבידזשאַנער שטערן” טיילט מיט צווישן אַנדערס וועגן יענע ביכער, וואָס זײַנען דערשינען אין “ה.לייוויק פֿאַרלאַג”. 
 איך וויל אויך דערמאָנען אונדזער רובריק “וויזיט־קאַרטל פֿון אַ דיכטער”. עס זײַנען שוין דערשינען “וויזיט־קארטלעך” פֿון די ייִדישע דיכטער, וואָס וווינען אין רוסלאַנד: חיים סאָקאָל, ישׂראל נעקראַסאָוו, יואל מאַטווייעוו. ס’איז שוין גרייט צום דרוק דאָס וויזיט־קאַרטל פֿונעם דיכטער פֿעליקס חיימאָוויטש, וועלכער וווינט אין ווײַסרוסלאַנד. און ס’וועט זײַן אַ המשך. 
 אין אונדזערע נעענטסטע פּלענער איז אַרויסגעבן דעם האַיאָריקן נומער פֿונעם אַלמאַנאַך ביראָבידזשאַן, אַוודאַי מיט אַן אָפּטייל אויף ייִדיש; אַן אַנטאָלאָגיע פֿון ביראָבידזשאַנער פּראָזע אין איבערזעצונג אויף רוסיש; אַ צוויישפּראַכיק (אויף ייִדיש און אויף רוסיש) בוך לידער פֿון ישֹראל עמיאָט און צוויישפּראַכיק בוך פֿונעם ביראָבידזשאַנער פּראָזאַיקער אַלעקסאַנדער דראַבקין. 
 און צום סוף וויל איך זאָגן, אַז אינעם ביראָבידזשאַנער מוזיי פֿאַר קאַנט־קענטעניש ווערט פֿאַרהיט אַ גרויסער אַרכיוו פֿונעם ייִדישן פּראָזאַיִקער, פּאָעט, דראַמאַטורג און זשורנאַליסט בוזי מילער— זײַנע טאָגביכער, כּתבֿ־ידן, בריוו און אַ סך אַנדערע דאָקומענטן סײַ אויף ייִדיש, סײַ אויף רוסיש. די מיטאַרבעטער פֿונעם מוזיי האָבן זיי סיסטעמאַטיזירט און האַיאָר,אין אַפּריל, האָבן צוגעגרייט אַן אויסשטעלונג געווידמעט בוזי מילערן.פּרטימדיקער וועל איך דערציילן וועגן זײַן אַרכיוו אין איינעם פֿון די נעענטסטע נומערן פֿונעם זשורנאַל ״ייִדישלאַנד״. איצט וויל איך זאָגן, אַז בוזי מילערס אַרכיוו וואַרט נאָך אויף די פֿאָרשער, היסטאָריקער, ליטעראַטור־קענער, וועלכע וועלן דערגאַנצן די געשיכטע פֿון דער ביראָבידזשאַנער ייִדישער ליטעראַטור. 
 אַ דאַנק! 
 