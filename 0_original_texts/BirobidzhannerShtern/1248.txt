
 
 פֿון זיסי ווייצמאַן 
 די דאָזיקע פֿאַרצייכענונג וועגן זײַן פֿרײַנד לעאָניד שקאָלניק האָט זיסי ווייצמאַן אָנגעשריבן אין 2015, ווען דער רעדאַקטאָר פֿונעם אינטערנעץ־זשורנאַל ״מיר זײַנען דאָ״ האָט אָפּגעמערקט זײַן יוביליי… ווען די רעדקאָלעגיע פֿונעם נײַעם ייִדישן זשורנאַל ״ייִדישלאַנד״ האָט געאַרבעט איבער דעם אָרדנטלעכן נומער, איז לעאָניד שקאָלניק, ז׳׳ל, אַוועק פֿון לעבן. ספּעציעל פֿאַר דעם זשורנאַל האָט וועלוול טשערנין איבערגעזעצט פֿון רוסיש זיסי ווייצמאַנס אַרטיקל און צוויי שיינע לידער פֿון לעאָניד שקאָלניק. 
 מיט שקאָלניקס לידער האָב איך זיך באַקענט אַ סך פֿריִער איידער מיט אים פּערזענלעך. ער האָט געלעבט אין זײַן ביראָבידזשאַן, געאַרבעט אַלס שמיד אויפֿן זאַוואָס ״דאַלסעלמאַש״, דערנאָך – אַלס שלאָסער אויף אַ שיך־פֿאַבריק, און איך האָב געוואַנדערט מיט לייטענאַנט־פּאָגאָנען אויף די אַקסל איבער פֿאַרוואָרפֿענע אין טויבע טײַגע־ווינקלעך גאַרניזאָנען פֿונעם ווײַטן מיזרח, אָפּגעריסענע פֿון ציוויליזאַציע. צײַטונגען פֿלעגן דערגיין צו אונדז מיט אַ גרויסער פֿאַרשפּעטיקונג. אין איינער פֿון זיי האָב איך צום ערשטן מאָל דערזען לעאָניד שקאָלניקס אַ ליד. שוין שפּעטער איז אין מײַנע הענט ארײַנגעפֿאַלן זײַן ערשט דיניק ביכעלע ״גוטסקייט״, און מיט יאָרן שפּעטער – דאָס צווייטע, אַ סך סאָלידערע, וואָס איז דערשינען אין כאַבאַראָווסק מיטן נאָמען ״פֿון דער ערשטער פּערזאָן״. דאָס בוך איז דערשינען מיט אַ טיראַזש פֿון 3 טויזנט עקזעמפּליאַרן, אָבער מע האָט דעם טיראַזש אין דער ייִדישער אויטאָנאָמער געגנט גלײַך אויספֿאַרקויפֿט, און שקאָלניק האָט אין אַ בריוו מיך געבעטן געפֿינען די דאָזיקע זאַמלונג אין דער שכנישער אַמורער געגנט, וווּ איך האָב דעמאָלט געדינט. אגבֿ, אין אָט דעם בוך, וואָס האָט געקראָגן אַ פּרעסטיזשפֿולן ליטעראַטור־פּרײַז פֿונעם כאַבאַראָווסקער קאַנט, זײַנען חוץ דעם דיכטערס אָריגינעלע לידער, אײַנגעשלאָסן געוואָרן אויך זײַנע איבערזעצונגען פֿון ייִדישע דיכטער – עמנואל קאַזאַקעוויטש, ליובע וואַסערמאַן, בוזי מילער און דעם מחבר פֿון אָט די שורות. 
 אין 1971 האָב איך זיך סוף־כּל־סוף ארויסגעריסן פֿון דער מיליטער־דינסט קיין ביראָבידזשאַן. אויף שטאָט־טראָטואַרן, צו וועלכע איך בין געווען ניט צוגעוווינט, איז געלעגן אַ נאַסער שניי. עס האָט געווייעט אַזוי, ווי אין שקאָלניקס אַ ליד, אַ פּאָזיאָמקע, און די בלאַסע זון, וועלכע האָט קוים אַרויסגעקוקט פֿון אַ פֿענצטערל פֿון דער הימלשער קאַנצעלאַריע, האָט פֿאָרויסגעזאָגט אַ גוטע, כאָטש נאָך ניט קיין נאָענטע וועסנע. איך בין צום ערשטן מאָל געגאַנגען איבער אָט די טראָטואַרן אין רעדאַקציע פֿון די געגנטלעכע צײַטונגען (אַ ייִדישע און אַ רוסישע), וועלכע האָבן געוווינט בשותּפֿות און בשלום אין איין געבײַדע, און האָב זיך שטאָלצירט ביז גאָר, אַז איך בין געקומען אַהער ניט מיט קיין ליידיקע הענט – האָב איך שוין געהאַט די ערשטע פּובליקאַציעס פֿון מײַנע לידער אינעם מאָסקווער זשורנאַל ״סאָוועטיש היימלאַנד״ און אין דער אָרטיקער צײַטונג ״ביראָבידזשאַנער שטערן״. דערצו נאָך האָב איך מיטגענומען עטלעכע פֿרישע לידער אויף ייִדיש. אין דער ייִדישער רעדאַקציע האָבן די זקנים מיך באַקוקט מיט אַ באַוווּנדערונג. קיינער פֿון מײַן דור האָט אין ביראָבידזשאַן שוין פֿון לאַנג ניט געשריבן קיין לידער אויף ייִדיש, און אַוודאי זיי ניט געדרוקט. 
 זיי, די מיטאַרבעטער פֿון דער ייִדישער צײַטונג, וועלכע זײַנען אַדורך די מלחמה און האָבן געדענקט, ווי פֿון סוף 40ער – אָנהייב 50ער יאָרן האָט מען פֿאַרפֿאָלגט און פֿאַרניכטעט זייערע קאָלעגן – ״קאָסמאָפּאָליטן״ און ״פֿאַררעטער פֿונעם היימלאַנד״, זיי זײַנען שוין בפֿירוש געווען זקנים. ניט האָבנדיק קיין באַזונדערע דערפֿאַרונג אין זשורנאַליסטיק, נאָר געדענקנדיק דאָס מאַמע־לשון פֿון קינדווײַז אָן, האָבן זיי געשריבן נאָטיצן און פֿאַרצייכענונגען אויף אַ קאַסטרירט סאָוועטיש ייִדיש, וואָס זיי האָבן אַמאָל געלערנט אין סאָוועטישע ייִדישע שולן – אָן ״איבעריקייטן״, דאָס הייסט אָן העבראַיִזמען און שלאָס־אותיות. 
 פֿון דער רעדאַקציע פֿון ״ביראָבידזשאַנסקאַיאַ זוועזדאַ״, וואָס האָט זיך געפֿונען אַ שטאָק העכער, זײַנען אַראָפּגעקומען די יונגע מיטאַרבעטער מאַראַט ראַטנער, וויקטאָר יאָפֿיק, וויקטאָר סאָלאָמאַטאָוו און לעאָניד שקאָלניק, וועלכן מ׳האָט גאָר ניט לאַנג צוריק גענומען אויף דער אַרבעט. זיי זײַנען געקומען זיך חידושן אויף אַ לייטענאַנט, וואָס לייענט אויף ייִדיש זײַנע אייגענע לידער. דאָרט, אין דער רעדאַקציע פֿון ״ביראָבידזשאַנער שטערן״ האָב איך זיך באַקענט מיט שקאָלניקן, און דאָס איז געוואָרן אַ צייכן פֿונעם גורל. 
 לעאָניד, וועלכער איז אין גיכן אַריבערגעגאַנגען פֿון דער רוסישער צײַטונג – אין דער ייִדישער, האָט מיך באַקאַנט געמאַכט מיט הײַפֿל ייִדישע שריפֿטשטעלער, וועלכע זײַנען לעבן געבליבן נאָכן ״ביראָבידזשאַנער ענין״, וואָס איך האָב וועגן אים דעמאָלט קיין אַנונג ניט געהאַט. אייגנטלעך אויך פֿריִער זײַנען אין ביראָבידזשאַן ניט געווען צו פֿיל ייִדישע דיכטער און פּראָזאַיִקער – אין די 03ער יאָרן און גלײַך נאָך דער מלחמה פֿלעגן זיי קומען אַהער אויף אַ צײַט, אַון בלויז איינצלנע האָבן זיך באַזעצט דאָ. 
 אַדאַנק שקאָלניקן האָב איך זיך באַפֿרײַנדעט מיט די ייִדישע שריפֿטשטעלער, וועלכע זײַנען געבליבן דאָ אויף תּמיד. דאָס זײַנען געווען בוזי מילער, ליובע וואַסערמאַן, איציק בראָנפֿמאַן, העשל ראַבינקאָוו, סאַלוואַדאָר באָרזשעס, נחום פֿרידמאַן – ערע זייער אַלעמענס אָנדענק! הײַנט איז אין ביראָבידזשאַן ניטאָ קיין איין פּראָזאַיִקער אָדער דיכטער, וואָס זאָל שרײַבן אויף מאַמע־לשון. זיי זײַנען געווען די לעצטע… 
 מיט אַ סך יאָרן צוריק האָט לעאָניד שקאָלניק אָנגעשריבן אַ ליד, וואָס ער האָט אָנגערופֿן ״מיר זײַנען די לעצטע הירשן״. איך שטאָלציר זיך מיט דעם, וואָס ער האָט עס געווידמעט מיר. און איך שטאָלציר זיך אויך מיט דעם, וואָס, טראָץ אַלע מכּות, צרות און פֿאַרלוסטן, האָט מײַן פֿרײַנד לעאָניד שקאָלניק געאַרבעט שטענדיק – וואָס ער זאָל ניט טאָן – שרײַבן לידער, רעדאַגירן אַ צײַטונג אָדער אַן אינטערנעץ־זשורנאַל – מיט אַ פֿײַערל, גרינטלעך און אינטערעסאַנט. פֿאַר מיר זשע וועט ער תּמיד בלײַבן קדום־כּל אַ דיכטער. 
 פֿון רוסיש – וועלוול טשערנין 
 ייִדישלאַנד נומ.3 
 
 לעאָניד שקאָלניק, ז׳׳ל 
 ווען מיר וועלן שווײַגן 
 הײַנט, 
 ווען מיר וועלן שווײַגן, 
 וועל איך דיר פֿאָרלעזן לידער… 
 דו לעבסט אין אַ גוטסקייט־מדינה – 
 ביסט איר מלכּה. 
 
 און איך… 
 כ׳בין אַן אָרעמער שטילער מקורבֿ 
 אויף דעם פּרעכטיקן&nbsp; מאָלצײַט דיר לכּבֿוד. 
 און מאָרגן טראָגן איך צו פֿאַר דײַנע געסט 
 לידער אויף אַ ריזיקן טאַץ: 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; זײַט זיך מכבד, 
 זײַט זיך מכבד, רבותי. 
 ביטע, רבותי, כ׳בעט אײַך… 
 ביסט צופֿרידן – זיי זײַנען צופֿרידן: 
 דו ביסט זייער מכניס־אורחטע. 
 
 איך בין אויכעט צופֿרידן: 
 זיי האָבן דערכאַפּט די גרעסטע שטיקלעך, 
 און אויף דעם ריזיקן טעלער 
 איז געבליבן אַ קליין שטיקל ליד, 
 וואָס הײַנט, 
 ווען מיר וועלן שוײַגן, 
 וועל איך עס פֿאָרלעזן דיר… 
 אַ שטיינל 
 אַ שטיינדל אַ קליינס כ׳האָב געלייגט אויף דעם קבֿר, 
 אַ שטיינדל אַ קליינס, און ניט מער. 
 געזען האָב איך פֿיל שוין נסיונות און אייפֿער, 
 נאָר ניט אים, ניט דעם גבֿר מיט געווער. 
 
 זײַן רו איז פֿאַרדינט אין דער הייך דער באַשערטער. 
 ער האָט אויסגעברענט זײַן געוויין. 
 דער הימל איז נאָענט. עס קלעקן קיין ווערטער 
 די שטילקייט ביז גרונט צו פֿאַרשטיין. 
 
 