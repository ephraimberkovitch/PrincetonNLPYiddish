
                      אויף די זײַטלעך פֿון אונדזער צײַטונג האָבן מיר שוין עטלעכע מאָל דערציילט וועגן דעם, ווי עס שפּיגלט זיך אָפּ דאָס געשטאַלט פֿון שלום־עליכמען אין מאָלערײַ, סקולפּטור און אויך אין מעמאָריִאַל־טאָוולען.    
 פֿאַרצייכענונגען אויף אָט דער טעמע פֿונעם ביראָבידזשאַנער קינסטלער וולאַדיסלאַוו צאַפּ האָבן זיך פּובליקירט ניט נאָר אין ״ביראָבידזשאַנער שטערן״, נאָר אויך אין אַלמאַנאַך ״ביראָבידזשאַן״, אינעם זשורנאַל ״קולטוראַ כּי כּיסקוסטוואָ דאַלנעגאָ וואָסטאָקאַ״ (״קולטור און קונסט פֿונעם ווײַטן מיזרח״) און — אין איבערזעצונג אויף ייִדיש — אינעם תּל־אָבֿיבֿער זשורנאַל ״ייִדישלאַנד״. 
 דענקמעלער שלום־עליכמען זײַנען פֿאַראַן אין מאָסקווע, ביראָבידזשאַן, קיִעוו, פּערעיאַסלעוו, באָגוסלאַוו, נתּניה. צו אָט דער רשימה קאָן מען איצט צוגעבן נאָך איין אוקראַינישע שטאָט — בילע צערקווע פֿון קיִעווער געגנט, וווּ שלום־עליכם האָט אַ געוויסע צײַט געוווינט און געאַרבעט בײַם צוקער־זאַוואָדטשיק בראָדסקי. 
 דער דענקמאָל, וואָס מע האָט אים געשטעלט נעבן דעם אָרט, וווּ דער שרײַבער האָט אַמאָל געוווינט, באַשטייט פֿון סקולפּטור־בילד פֿון שלום־עליכמען און אָריגינעלער אַרקע, אויף וועלכער מע קאָן זען די העלדן פֿון זײַנע ווערק – מאָטל פּייסע דעם חזנס, טבֿיה דער מילכיקער, סטעמפּעניו און אַנדערע אונדז אַלעמען גוט באַקאַנטע פּערסאָנאַזשן. 
 דער דענקמאָל שטייט לעבן אַ געבײַדע. באַשײַנט מיט דער זון, לייגט די סקולפּטור־קאָמפּאָזיציע אָפּ אַן אַזשור־שאָטן אויף אַ וואַנט, און דאָס שאַפֿט אַ באַזונדערס טיפֿן אײַנדרוק בײַם באַטראַכטן דעם דענקמאָל. אײַנוווינער פֿון בילע צערקווע און טוריסטן קומען אהער, כּדי פּשוט זיך ״זען״ מיטן באַליבטן שרײַבער און זיך פֿאָטאָגראַפֿירן מיט אים. 
 דער דענקמאָל איז אַ ווערק פֿונעם סקולפּטאָר מאַקסים וואַסילענקאָ. אים געהערן שוין עטלעכע סקולפּטורן אין בעלאַיאַ צערקאָוו. די נײַע סקולפּטור־קאָמפּאָזיצע איז 


 
 אַנטשטאַנען אַדאַנק דער געזעלשאַפֿטלעכער אָרגאַניזאַציע ״בעלאַ צערקאָוו טוריסטיטשנאַ״ און אויף פֿינאַנץ־מיטלען פֿונעם שטאָטישן ביודזשעט. 
  פֿיאָדאָר ווײַסער                  