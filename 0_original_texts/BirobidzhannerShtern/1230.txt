
                     ס’איז נאָרוואָס דערשינען דער 5טער נומער פֿונעם תּל־אָבֿיבֿער זשורנאַל ״ייִדישלאַנד״. ער איז פֿולקום געווידמעט דער ייִדישער אויטאָנאָמער געגנט. 
   דאָס איז אַ פּועל־יוצא פֿון אַ שעפֿערישער מיטאַרבעט פֿון ישֹראלדיקע און ביראָבידזשאַנער מחברים. אין באַשטאַנד פֿון דער רעדאַקציע־קאָלעגיע גייען אַרײַן די ישׂראלים וועלוול טשערנין, מיכאל פֿעלזענבאַום און דובֿ־בער קערלער, ווי אויך וואַלערי דימשיץ פֿון פּעטערבורג. פֿונעם ביראָבידזשאַנער צד האָבן אין דעם פּראָיעקט גענומען אַן אָנטייל אלכּסנדר דראַבקין, מיראָן פֿישביין, וואַלערי גורעוויטש און יעלענע סאַראַשעווסקאַיאַ. 
 ווי באַוווּסט, אין ישֹראל וווינען איצט אַ סך געוועזענע ביראָבידזשאַנער. איינער פֿון זיי איז דער הויפּט פֿונעם רעגיאָנאַלן ראַט גוש־עציון שלמה נאמן, וועלכער איז אַמאָל, אינעם סוף 80ער יאָרן, געווען אַ קאָרעספּאָנדענט פֿון ״ביראָבידזשאַנער שטערן״. ער איז איינער פֿון די מחברים פֿונעם ביראָבידזשאַנער נומער פֿון ״ייִדישלאַנד״. 
 געוויינלעך אַנטהאַלט דער זשורנאַל רעזומעען אויף דרײַ שפּראַכן – העברעיִש, ענגליש און שוועדיש. אַזוי ווי דאָס רובֿ תּושבֿים פֿון דער ייִדישער געגנט ריידן רוסיש, האָט דער ביראָבידזשאַנער נומער אַ רעזומע אויך אויף רוסיש. אין המשך פּלאַנירט מען אַרויסצוגעבן אַ רוסיש־שפּראַכיקן וואַריאַנט פֿון אָט דעם נומער. 
 
 וו. אַראָנאָוו 
                