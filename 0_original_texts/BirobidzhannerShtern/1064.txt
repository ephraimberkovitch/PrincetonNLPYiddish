
                        
 זאָגן, אַז איך לײַד פֿון אגאָראַפֿאָביע, הייסט גאָרנישט ניט זאָגן. אַגאָראַפֿאָביע באַטײַט אויף גריכיש בוכשטעבלעך “פּחד פֿון מאַרק־פּלאַץ”. אָבער אַ באַליביקער פּלאַץ דאָס איז עפּעס באַגרענעצטס, באַצוימטס, זאָל דער פּלאַץ אפֿילו זײַן גרויס, ברייט, ריזיק. ריזיק, נאָר ניט אומעדלעך. אויב דו האָסט מורא פֿון אַ מאַרק־פּלאַץ, פֿון אַן אָפֿן אָרט, תּמיד בלײַבט בײַ דיר אַן אויסוועג – אַנטלויפֿן, באַהאַלטן זיך צווישן ווענט, אונטער אַ דאַך, אין אַ הייל, אין אַ וועלכן־ניט־איז מקום־מיקלט. אָבער מײַנע ווענט, מײַן דאַך, מײַן הייל, מײַן מקום־מיקלט, די גאַנצע פּלאַנעטע, אויף וועלכער איך עקזיסטיר איצט, איז ניט מער ווי אַ שטויבל אין ווינט. אפֿילו קלענער, נישטיקער. ניט קיין ברייטער אָפֿענער פּלאַץ, נאָר אַן אומענדלעכקייט כאַפּט מיך אַרום פֿון אַלע זײַטן מיט מײַן גאַנץ פּלאַנעטל צוזאַמען. און איך בין ניט אימשטאַנד וועגן דעם פֿאַרגעסן אפֿילו אויף אַ רגע. איך באַמי זיך שעפּן מוט אין תּהילים. זייער מוזיק באַצויבערט מיך. איך פֿאַרמאַך די אויגן און איך שטראָם מיט זיי. אָבער מע מוז האָבן כּוח, אַ סך כּוח כּדי ניט עפֿענען די אויגן און זיך ניט דערמאָנען, אַז די געטלעכע תּהילים זײַנען אַראָפּ פֿון הייכן ניט אין דער וועלט. איך פּרוּוו רעדן מיט תּהילים צו גאָט. מצר לי קראתי… פֿון ענגעניש האָב איך גערופֿן גאָט. אָבער קיין רמז אפֿילו אויף קיין ענגעניש איז ניטאָ. איך רוף צו אין־סוף פֿון אין־סוף. תּהום־אל־תּהום קורא, תּהום צו תּהום טוט רופֿן. 
 אָבער דאָס תּהילים־זאָגן באַרויִקט מיך פֿאָרט. באַזונדערס יהואשס איבערזעצונג. זי דערמאָנט מיר וועגן מײַן היים. בײַ אונדז אויף צערעס, אינעם ייִדישן געלטאַכט איז דאָך פֿאַראַן אַ מינהג־המקום. די אָנווײַזונג פֿון חז’’ל “שניים מקרא ואחד תּרגוּם” 1  איז מען בײַ אונדז מקיים דורכן לייענען די איבערזעצונג פֿון יהואש, און ניט נאָר פֿון חומש, נאָר אויך פֿון נבֿיאים אין הפֿטרות. אויך אין קינדערשול האָבן מיר געלערנט דעם תּנ’’ך מיט יהואשס איבערזעצונג… 
 נאָר בײַ מײַן גאַנצן כּבֿוד צו תּהילים זאָגן תּהילים איז ניט גענוג. מײַן זיידע טוט כּסדר איבערחזרן, אַז אויב תּהילים וואָלט געווען אַ רפֿואה, וואָלט מען עס פֿאַרקויפֿט אין אַפּטייק. מילא, מײַן זיידע, רבן גמליאל האָט געזאָגט, אַז כּל תּורה שאין עמה מלאכה, סופֿה בטלה וגוררת עוון 2 . איך פֿאַרמאַך דאָס תּהילימל און גיי אַרויס אויפֿן אויבערפֿלאַך פֿון סעדנע. סעדנע איז מיט איר גרייס זייער ענלעך אויף צערעס. אָבער דאָס זײַנען בלויז ציפֿערן: דיאַמעטער פֿון צערעס איז 936 קילאָמעטער, דיאַמעטער פֿון סעדנע איז 915 קילאָמעטער. אָבער אויף דעם פֿאַרענדיקט זיך די ענלעכקייט. צערעס האָט, אַדאַנק מכשירים פֿון קינסטלעכער גראַוויטאַציע, פּונקט אַזאַ גראַוויטאַציע ווי דער ערדקויל, דאָס וויגל פֿון דער מענטשהייט. אַזאַ גראַוויטאַציע האָבן ניט בלויז דער ערדקויל און צערעס, נאָר אַלע טעראַפֿאָרמירטע און באַפֿעלקערטע פּלאַנעטן פֿון דער זון־סיסטעם. אָבער סעדנע איז ניט טעראַפֿאָרמירט און ניט באַפֿעלקערט. פּינקטלעכער, איך בין איר איינציקער אײַנוווינער. ווי אַ פּועל־יוצא האָט סעדנע ניט קיין אַטמאָספֿער, נישט קיין ביאָספֿער. 
 כּדי דאָס אַלץ זאָל בײַ איר זײַן האָט די פֿירמע עכּו’’ם געשיקט אַהער אַמאָל ראָבאָטיזירטע סיסטעמען און רוישטאָף פֿאַר טעראַפֿאָרמירונג. די סיסטעמען אַרבעטן ניט געאײַלט. עכּו’’ם האָט ניט דערווײַל קיין סיבה זיך אײַלן. קיין בלנים באַשטעלן די טעראָפֿאָרמירונג פֿון סעדנע האָבן זיך נאָך ניט אָפּגעזוכט. אין דער זון־סיסטעם זײַנען פֿאַראַן גענוג אַנדערע אָביעקטן, וועלכע זײַנען אַ סך אַטראַקטיווער אין דעם הינזיכט און דער עיקר נעענטער צו דער זון און צו דעם ערדקויל. סעדנע געהערט דאָך צו אָביעקטן פֿונעם אָאָרטישן וואָלקן. פּשוט גערעדט באַטײַט עס, אַז אפֿילו אין פּעריגעליום איז די אָרביטע פֿון סעדנע אין צוויי מיט אַ האַלב מאָל ווײַטער פֿון דער זון, איידער די אָרביטע פֿון נעפּטון. און אין אַפֿעליום איז זי ווײַטער אין 32 מאָל. ווײַטער, איידער אויף סערנע, אַרבעט ניט אין קאָסמאָס אפֿילו די פֿירמע עכּו’’ם. די שײַן פֿון דער זון גייט אַהער במשך פֿון אַ קנאַפּן מעת־לעת. אָבער די זון דאָס איז אַ טעאָריע. פּראַקטיש איז זי אַזוי ווײַט, אַז ס’איז ניט גרינג צו דערקענען זי צווישן מיליאַסן שטערן, וועלכע שײַנען אינעם שוואַרצן הימל צוזאַמען מיט איר. קוים וואָס זי האַלט אײַן דאָס צווערג־פּלאַנעטל אויפֿן הונטרימען פֿון איר גראַוויטאַציע. סעדנע לויפֿט די זון אַרום יעדע צוועלף טויזנט יאָר. זינט דער תּקופֿה פֿון מאַמוטעס האָט זי נאָך ניט פֿאַרענדיקט איין אומדריי. 
 קיין אונטערשייד צווישן טאָג און נאַכט איז אויף סעדנע למעשׂה ניטאָ. עס שטייט געשריבן “ויבֿדיל אלקים בין האור ובֿין החושך” – “און גאָט האָט פֿאַנאַנדערגעשיידט צווישן דעם ליכט און צווישן דער פֿינצטערניש” ניט וועגן סעדנע. עס דאַכט זיך, אַז זי הענגט אָדער פֿליט – וואָס איז די נפֿקא־מינה? – אין אַן אומענדלעכן בראשיתדיקן תּהום, וואָס קוקט אויף איר גלאַנציקן פֿון וואַסער־, מעטאַן־ און אַזאָט־אײַזן בלוט־רויטן – צוליב אַ מעכטיקער צומיש פֿון טאָלין – אויבערפֿלאַך. אין־סוף קוקט אומופֿהערלעך און דורכדרינגלעך פֿון אַלע זײַטן. איך הער זײַן דונערדיק קלאַנגלאָז קול. איך קען אין ערגעץ זיך ניט באַהאַלטן פֿון דעם קוק און פֿון דעם קול. דאָס דאָזיקע אָרט איז ניט באַשאַפֿן געוואָרן פֿאַר בשׂר־ודם. 
 איצט פֿאַרשטיי איך זייער גוט אָדער איך מיין, אַז איך פֿאַרשטיי, פֿאַרוואָס האָט רבונו־של־עולם געזאָגט צו משה־רבנו: “רד העד העם פּן־יהרסוּ אל־השם לראות ונפֿל ממנוּ רבֿ” – “נידער אַראָפּ, וואָרן דאָס פֿאָלק: זיי וועלן זיך חלילה דורכרײַסן צו גאָט צו קוקן, און עס וועלן פֿאַלן פֿון זיי אַ סך”. און איך, אַ נאַר וואָס איך בין, האָב זיך יאָ דורכגעריסן צו גאָט צו קוקן. און ער קוקט אויף מיר. ניין, ניין, איך פֿאַרשטיי אוודאי, איך האָב עס תּמיד פֿאַרשטאַנען, נאָר איצט פֿאַרשטיי איך עס באַזונדערס שטאַרק: ער קוקט אויף מיר און אויף אונדז אַלעמען שטענדיק. אָבער איצט זע איך בפֿירוש, אַז ער קוקט אויף מיר, און איך ווער משוגע פֿון פּחד. אָ, ווי גוט פֿאַרשטיי איך איצט די אוראַלטע בני־ישׂראל, וועלכע האָבן געזאָגט צו משה־רבנו: “דבר־אַתּה עמנוּ ונשמעה ואַל־ידבר עמנוּ אלקים פּן־נמוּת” – “רעד דו צו אונדז, און מיר וועלן הערן, און זאָל ניט רעדן צו אונדז גאָט; מיר וועלן חלילה שטאַרבן”. 
 איך שעפּ אַ שטיקל נחמה אין דעם, וואָס רבונו־של־עולם איז באַרעמהאַרציק צו זײַנע נאַרישע ברואים. ער האָט דאָך געוואָרנט זיי בײַם באַרג סיני. דערצו נאָך האָט ער געזאָגט, אַז עס וועלן פֿאַלן פֿון זיי, פֿון די, וואָס וועלן זיך דורכרײַסן, אַ סך. אַ סך, נאָר ניט אַלע. אפֿשר וועל איך זײַן פֿון יענע, וואָס וועלן ניט פֿאַלן. 
 אַ נאַר וואָס איך בין! האָב איך ניט געהערט דער מאַמעס האַרציקע ווערטער: “שמואל־אַבא, וווּ פֿליסטו? וואָס פֿעלט דיר דאָ אויס? בלײַב, זונעניו”. ניין, איך האָב געוואָלט זיך אַרויסרײַסן פֿון צערעס, פֿון אונדזער געמיטלעכן און קליינעם ייִדישן געלטאַכט. און מיר איז ניט גענוג געווען אַרבעטן אויף דער לבֿנקע אָדער זײַן אַ כאַפּער 3  אינעם אַסטעראָיִדן־פּאַס, ווי אַ סך אונדערע חבֿרה. ניין. האָב איך געוואָלט אַלעמען דערווײַזן איך ווייס ניט שוין וואָס! אַז איך קען. האָב איך געגלייבט דער נאַטשאַלסטווע פֿון עכּו’’ם, אַז פֿאַרברענגען אַ יאָר – ניט סעדניִאַניש יאָר חלילה, אַ סטאַנדאַרט־יאָר – איינער אַליין אויף סעדנע, באַדינענדיק די אויסשטאַטונג פֿאַר טעראַפֿאָרמירונג, איז גאָר ניט אַזוי שרעקלעך. טשיק־טשאַק און איך וועל זיך אומקערן אַ גבֿיר און דער עיקר – אַ מיוחד־במינו, אַ העלד. אַלע מיידלעך וועלן זײַן מײַנע. איר קענט דאָך די ישׂראלים: “אַל תּדאג, שמוליק. יהיה בסדר” 4 . 
 גאָטעניו, ראַטעווע מיך אויס! גיב מיר כּוח אויסצושטיין, ביז כ’וועל קאָנען זיך אומקערן אַהיים, אין מײַן וועלט, אויף מײַן געמיטלעכער צערעס. און כ’וועל זי מער ניט פֿאַרלאָזן. איך נעם אויף זיך אַ נדר. 
 
   1 “צוויי מאָל תּורה, איין מאָל איבערזעצונג”. עס גייט אַ רייד וועגן אַ מינהג פֿון דער תּלמודישער תּקופֿה לייענען אין שיל די אַנטשפּרעכיקע סדרה פֿון דער וואָך אויף לשון־קודש און איין מאָל אין אַרמישער איבערזעצונג (“תּרגום אונקלוס”). 
  2 דאָס גאַנצע לערנען די תּורה, וואָס ווערט מיט באַגלייט מיט מלאכה, שאַפֿט זיך צום סוף אָפּ און ברענגט צו זינד. 
  3 דאָ — אַ זוכער און אַ קלײַבער פֿון ווערטפֿולע מינעראַלן. 
  4 דאגה ניט, שמוליק, ס’וועט זײַן אין אָרדענונג. 
 
  וועלוול טשערנין  
                