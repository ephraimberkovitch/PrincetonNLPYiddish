
 דעם 51 דעצעמבער 9881 יאָר איז געבוירן געוואָרן בעלא ראָזענפעלד — דאָס ערשטע ווײַב פונעם קינסטלער מארק שאגאל 
 קיינער פון די בארימטע קינסטלערס חוץ מארק שאגאל האָט ניט איבערגעגעבן אזוי פּראָסט און פּינקטלעך דאָס געפיל פון אָפּגעריסנקײַט פון דער ערד, וואָס עס קומט אויף בײַ די פארליבטע. מארק שאגאל האָט זיך באקענט מיט בעלא ראָזענפעלד אין וויטעבסק אין 9091, אין 6 יאָר ארום האָבן זיי חתונה געהאט און פארבראכט צוזאמען 92 יאָר, ביזן סאמע טראגישן טויט פון בעלא. און אָט די גאנצע יאָרן האָט ער ניט אויפגעהערט צו דערקלערן זיך איר אין ליבע און צו ווידמענען איר זײַנע בילדער. דאָס געשטאלט פון בעלא קענען מיר זען אויף די הונדערטער לײַוונטן פון מארק שאגאל. 
 נישט געקוקט אויף א פאנטאסטישער, באצויבערלעכער אטמאָספער פון שאגאלס בילדער, אנטהאלטן זיי תמיד די קאָנקרעטע פּרטים, וועלכע געבן איבער זייער רעאליסטיש דעם לעבנשטייגער, דעם אינטעריער אָדער די שטאָטישע פּייזאזשן. די פארליבטע גלײַך ווי דערהייבן זיך איבער אָט דעם לעבנשטייגער, איבער דער שטאָט. אָבער די דאָזיקע דעטאלן זײַנען סימוואָלישע — אין א צימער קען מען דערזען די עלעמענטן פונעם אינטעריער פון שאגאלס וווינונג, און אין א שטאָט — די אלטע שטיבלעך פונעם פּראָווינציעלן וויטעבסק. בײַם שאפן די שטאָטישע פּייזאזשן האָט דער קינסטלער אָפט אויסגעניצט די פּאָסטקארטלעך מיט וויטעבסקער בילדער. 
 פול מיט ליבע און צערטלעכקײַט איז דאָס בילד ”געבורטסטאָג“. איין מאָל, נאָך ביז זייער חתונה, איז בעלא געקומען צו מארק אויף זײַן געבורטסטאָג. זי איז געווען מיט א בוקעט בלומען, און דאָס האָט אזוי אינספּירירט דעם קינסטלער, אז ער האָט גלײַך געמאכט אן עסקיז פונעם קינפטיקן בילד. בעלא האָט זיך דערמאָנט וועגן דעם טאָג: ”ריר זיך נישט! שטיי וווּ דו שטייסט! (איך האלט די בלומען)… דו ווארפסט זיך צום לײַוונט, וואָס ציטערט אונטער דײַן האנט. דו טונקסט אײַן די פּענדזלען. עס פלייצן די פארן: רויטער, בלאָווער, ווײַסער, שווארצער. דו האָסט מיך פארדרייט אין קאָלירן-ווירבל. און פּלוצעם דו רײַסט זיך אָפּ פון דער ערד און שלעפּסט מיך בײַ דער האנט. ס’ווילט זיך אונדז אויף דער פרײַ, דורכן פענצטער-גלאָז. דאָרטן איז דער בלויער הימל, די וואָלקנס רופן אונדז“. 
 דעם צושטאנד פון א בארוישנדיקן גליק גיט איבער אן אומגעוויינלעכע קאָמפּאָזיציע פונעם בילד ”טאָפּל-פּאָרטרעט מיט א בעכער ווײַן“: דער קינסטלער זיצט אויף בעלאס פּלייצעס מיט א בעכער אין דער האנט. בעלא, דוכט זיך, שוועבט איבער דער ערד. צוויי פיגורן שאפן א גרינגינקע ווערטיקאל, וואָס איז געווענדט ארויף. נישט געקוקט אויף אלע שוועריקײַטן פון דער מלחמה-צײַט, בלײַבן זיי גליקלעכע. 
 מארק שאגאלן האלט מען פאר א סוררעאליסט, א קינסטלער, וועלכער וווינט אין דער וועלט פון חלומות, אָבער שאגאל אליין האָט, פארקערט, אונטערגעשטראָכן: ”האלט מיך נישט פאר א פאנטאסט! גאָר פארקערט — איך בין א רעאליסט. איך האָב ליב די וועלט“. די שאפונג פון מארק שאגאל איז אזוי אָריגינעל, אז ס’איז שווער אים צורעכענען צו א באשטימטער ריכטונג, גרופּע אָדער שול. ער האָט געשאפן זײַן אייגענע מיפאָלאָגיע, דעם איינמאָליקן סטיל, וואָס מע רופט אים אָן ”א מאָלערישע עקוויליבריסטיק“. 
 זײַן ליבע צו בעלא האָט ער דורכגעטראָגן דורכן גאנצן לעבן, אפילו נאָך איר טויט האָט ער נישט אויפגעהערט צו מאָלן אירע פּאָרטרעטן: ”מע קען אלץ ענדערן אין לעבן און אין קונסט, און אלץ וועט זיך ענדערן, ווען מיר וועלן פּטור ווערן פונעם ביזאָיען און זאָגן דאָס וואָרט ליבע. טאקע אין דעם וואָרט איז פאראן די אמתע קונסט: אָט איז מײַן גאנצע מײַסטערשאפט און מײַן גאנצע רעליגיע“. 
דאָס זײַטל האָט צוגעגרייט יעלענא סאראשעווסקאיא 
 