
 
 משה לעמסטער איז געבוירן געוואָרן אין 1946 אין מאָלדאַווישן דאָרף סטאָלניטשען. אין 1949 איז געשטאָרבן זײַן טאַטע. די קינדער־יאָרן פֿאַרבראַכט אין דאָרף קאָסטעשט, וואָס עס ליגט אויפֿן טײַך פּרוט. פֿון 1953 ביז 1981, חוץ די יאָרן ווען ער האָט זיך געלערנט אין טיראַספּאָלער פּעדאַגאָגישן אינסטיטוט (1963 – 1968), געלעבט מיט זײַן מאַמען אין שטעטל יעדינעץ, צפֿון מאָלדאַוויע. נאָכן לערנען געאַרבעט אַלס לערער פֿון פֿיזיק און מאַטעמאַטיק אין דאָרף שאָפֿרינקאַן (1968 – 1973). פֿון 1981 געלעבט אין קעשענעוו. חתונה געהאַט אין 1979, האָט צווײ טעכטער. 
 אין 1989 – 1991 האָט זיך געלערנט אין מאָסקווע אויף די העכערע ליטעראַרישע קורסן בײַם ליטעראַטור־אינסטיטוט אויף גאָרקיס נאָמען. אין 1999, אַרבעטנדיק אין דער מאָלדאַווישער וויסנשאַפֿטלעכער אַקאַדעמיע, פֿאַרטײדיקט אַ דיסערטאַציע און באַקומט דעם טיטל פֿון “דאָקטאָר אין פֿילאָלאָגיע”. זײַן דאָקטאָראַט איז געווען געווידמעט אליעזר שטײנבאַרגס שאַפֿונג. אין די יאָרן 1992 – 2000 האָט לעמסטער געאַרבעט אין מאָלדאַווישן מלוכישן אוניווערסיטעט אַלס לערער פֿון ייִדיש און ייִדישער ליטעראַטור, אײנצײַטיק כּיז ער געווען דער הויפּט־רעדאַקטאָר פֿון אַ טעלעוויזיע־פּראָגראַם “אויף דער ייִדישער גאַס”. אין 1995 – 1999 — פֿאָרזיצער פֿון דער קעשענעווער ייִדישער קולטור־געזעלשאַפֿט. עולה געווען קײן ישֹראל אין 2000, וווינט אין פּתּח־תּקווה. 
 אָנגעהויבן שרײַבן לידער אויף ייִדיש נאָך אין די סטודענטישע יאָרן. זײַן ליטעראַרישער לערער איז געווען דער ייִדישער שריפֿטשטעלער יחיאל שרײַבמאַן. אנגעהויבן זיך דרוקן אינעם זשורנאַל “סאָוועטיש הײמלאַנד” אין 1982. אין 1993 – 1997 — מיטגליד פֿון דער רעדאַקציע־קאָלעגיע פֿונעם זשורנאַל “די ייִדישע גאַס” (שאַפֿערישער המשך פֿונעם זשורנאַל “סאָוועטיש הײמלאַנד”). אין 1996 האָט דער ישֹראלדיקער שרײַבער אַבֿרהם קאַרפּינאָוויטש אַרויסגעגעבן אין תּל־אָבֿיבֿ זײַן זאַמלונג לידער “אַ ייִדישער רעגן”. מיט אַ יאָר שפּעטער גײט אָט דאָס בוך אַרויס אין קעשענעוו אויף רוסיש — “יעוורײסקי דאָזשד”, איבערגעזעצט דורכן רוסישן דיכטער רודאָלף אָלשעווסקי. אין 1999 דערשײַנט לעמסטערס וויסנשאַפֿטלעכע מאָנאָגראַפֿיע אויף רוסיש, וועגן א. שטיינבאַרגס שאַפֿונג. דרוקט זיך אין פֿאַרשײדענע ייִדיש־אויסגאַבעס. לעמסטערס לידער האָט מען איבערגעזעצט אויף רוסיש, רומעניש, דײַטש, ענגליש, פֿראַנצייזיש. עס זײַנען אַרויס עטלעכע זאַמלונגען לידער – איבערזעצונגען אויף רוסיש און רומעניש. אין 2008 איז דערשינען אין תּל־אָבֿיבֿ זײַן זאַמלונג געקליבענע לידער און פּאָעמעס “אַמאָל בראשית”. האָט באַקומען עטלעכע ליטעראַרישע פּרײַזן פֿונעם פֿאַראײן פֿון ייִדישע שרײַבער און זשורנאַליסטן אין ישֹראל. אין 2021 האָט באַקומען די פּרײַז פֿון דער נאַציאָנאַלער אינסטאַנץ פֿאַר ייִדישער קולטור אין ישֹראל. 
 
 דאָס ערשטע וואָרט 
 
 נײַן חדשים בײַ דער מאַמען אין בויך 
 אָן אַ טראָפּן, אָן אַ קאַפּעלע ווײַן! 
 גענוג! פֿון בויך איך גנבֿע זיך אַרויס! 
 אָן געוויין, אָן קוויטשערײַ. 
 
 די מאַמע שלאָפֿט. בײַם זײַט אַ לעמפּל. 
 איך אײַל צום שאַפֿקעלע און דאָרט, 
 דאַנקען גאָט, 
 ווײַן אַ פֿלעשל אויף צו לעשן 
 מײַן נײַן־חדשימדיקן דאָרשט. 
 
 איך טרינק דעם ווײַן מיט קליינע שלונגען, 
 דאָס פֿלעשל כ’האַלט ווי אַ קלאַרנעט. 
 דעם טאַטנס גענען זאָגן אונטער – 
 דער ווײַן איז, זיכער, – קאַבערנע. 
 
 אַלץ זינגט אין מיר ס’איז אַ מחיה… 
 ס’וואַכט אויף די מאַמע פֿונעם שלאָף. 
 – לחיים, זאָג איך איר, – לחיים! 
 איך בין דײַן זון! איך בין שוין דאָ־אָ־אָ! 
 
 די מאַמע ענטפֿערט: משה, טײַערער, 
 וואָס זשע וועט שוין שפּעטער זײַן? 
 דאָס ערשטע וואָרט דײַנס איז – לחיים! 
 – מאַמע, נײַן חדשים, דאָך, אָן ווײַן!… 
 
 ס’האָט זיך צעלאַכט די מאַמע יונגע: 
 – קום זייגן מילך, מײַן קאַוואַלער… 
 דעם טאַטנס גענען זאָגן אונטער – 
 מילך איז פֿאָרט ניט קאַבערנע. 
 
 ס’איז גוט צו זײַן אַ רעגן 
 
 איך בין נעכטן אַ גאַנצן טאָג געווען אַ רעגן. 
 כ’מעג דאָך כאָטש איין מאָל אין לעבן 
 זײַן אַ געוויינטלעכער, פּשוטער רעגן! 
 צי אַפֿילו אַ שניי, 
 צי אַ פֿריִיִקער, 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; טוייִקער, 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; זוניקער מאָרגן! 
 
 אָבער נעכטן… 
 אַך, ווי גוט איז צו ווערן אַ רעגן! 
 אָנהייבן זיך פֿון עטלעכע פּיצעלעך שפּריצן 
 און דערנאָך ווי אין פּויקן 
 קלאַפּן אין בלעכענע דעכער, 
 אין שטיינער, 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; אין שוועלן, 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; אין שויבן, 
 
 רינען און ריזלען פֿון רינוועס 
 אין פֿאַרשיידענע, ליידיקע כּלים… 
 
 אַך, ווי גוט איז צו ווערן אַ רעגן! 
 מיטן קאָפּ קוטשעראַווע צו שווימען אין הימלען, 
 לויפֿן מיט הונדערטער באָרוועסע פֿיס 
 אַהין וווּ עס דאַוונען פֿון לאַנג שוין 
 די גרעזלעך, 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; די שטענגלעך, 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; די זאַנגען. 
 
 אַהין – אין די לאָנקעס און פֿעלדער טראָגן 
 די וואַרעמע, לויטערע טראָפּנס. 
 זיך גיסן און וויסן, 
 אַז אַלע געוויקסן, 
 אַז אַלע פֿלאַנצן 
 וועלן דערנאָך זיך צעבליִען, 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; צעשמעקן, 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; צעגלאַנצן… 
 
 אַך, ווי גוט איז צו ווערן אַ רעגן! 
 
 
 דער מאַמעס וואַרעמקייט 
 
 מײַן מאַמע פֿלעגט אָפֿט מאָל וועלן 
 איר וואַרעמקייט אָנטאָן אויף מיר ווי אַ טוך, 
 נאָר איך בין געלאָפֿן צו אַנדערע שוועלן – 
 געפֿילן וואָס בריִען דאָרטן געזוכט… 
 
 זיך האָבן געלאָשן די בריִיִקע פֿלאַמען, 
 דעם ברען פֿונעם בראָנפֿן געזוכט אין די שענק… 
 פֿון לאַנג איז ניטאָ שוין מײַן האַרציקע מאַמע, 
 און די וואַרעמקייט אירע, 
 וואָס נאָך מיר האָט געבענקט. 
 
 ווען אַרומיקע קעלטן נעמען דורך יעדן אבֿר 
 צו איר אייביקער רו צום בית־עולם איך אײַל, 
 גלײַך ווי דער מאַמעס, דער טויט־קאַלטער קבֿר 
 קאָן ווי איר טוך מיך דערוואַרעמען הײַנט… 
 
 