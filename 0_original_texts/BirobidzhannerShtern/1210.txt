
 &nbsp; וועגן דער הײַנטצײַטיקער ייִדישער דיכטונג און די ברידער סטרוגאַצקי אויף העברעיִש 
 צווישן פֿאַרשיידנאַרטיקע העברעיִשע זשורנאַלן, וועלכע דערשײַנען אין תּל־אַבֿיבֿ, פֿאַרנעמט אַ באַזונדערס אָרט דער זשורנאַל ״נכון״, וואָס האָט אַן אומגעוויינלעכן אונטערקעפּל: ״אַ זשורנאַל פֿאַר אוטאָפּיע און דיסטאָפּיע אין ליטעראַטור״. קיין צווייטן אַזאַ איז ניטאָ. 
 דער גרינדער און הויפּט־רעדאַקטאָר פֿון אָט דעם אומגעוויינלעכן זשורנאַל איז אַ באַוווּסטער העברעיִשער שריפֿטשטעלער און ליטעראַטור־פֿאָרשער פּראָפֿעסאָר אורציון ברתּנא (דרך־אגבֿ, איז זײַן פֿאָטער מרדכי בערטינסקי (1909 – 1986) געווען אַ ייִדישער דיכטער) . עס זעט אויס גאַנץ נאַטירלעך, אַז דער גרינדער פֿונעם ״זשורנאַל פֿאַר אוטאָפּיע און דיסטאָפּיע אין ליטעראַטור״ איז איינער פֿון די גרינדער און אָנפֿירער פֿון דער ישֹראלדיקער געזעלשאַפֿט פֿאַר וויסנשאַפֿטלעכער פֿאַנטאַסטיק און פֿענטעזי״, וואָס עקזיסטירט זינט 1996. דאָס וואָרט ״נכון״ הייסט אויף העברעיִש ״ריכטיק״, אָבער מע קען עס אויסטײַטשן אויך ווי ״גרייט צו עפּעס״. 
 אורציון ברתּנא meridiancz.com 
 דאָ ניט לאַנג איז דערשינען די פֿערטע העפֿט פֿונעם זשורנאַל ״נכון״. אין קאָנטעקסט פֿון דער ייִדישער ליטעראַטור דאַרף מען דערמאָנען וועגן דעם, אַז אין איר איז פֿאַרעפֿנטלעכט אַ גרויסער אַרטיקל פֿונעם ייִדישן דיכטער און ליטעראַטור־פֿאָרשער וועלוול טשערנין ״אַן אוטאָפּיע אין צוויי זינען: די ייִדישע דיכטונג פֿונעם דור, וואָס איז געקומען נאָכן חורבן״. אין אים ווערט פּרטימדיק אַנאַליזירט די דערשײַנונג פֿון דער הײַנטצײַטיקער ייִדישער ליטעראַטור (קודם־כּל, דיכטונג), וואָס ווערט געשאַפֿן דורך מענטשן געבוירענע זינט 1946, שוין נאָך דעם, ווי עס זײַנען אומגעבראַכט געוואָרן די זעקס מיליאָנען און די ייִדישע שפּראַך האָט פֿאַרלאָרן איר דורותדיקן באָדן. 
 ״די צוויי זינען״, וועגן וועלכע עס רעדט דער טיטל פֿונעם אַרטיקל, זײַנען דער פֿאַקט, וואָס דער ״נײַער ייִדישיזם״, ווי עס רופֿט אים וועלוול טשערנין, ״פֿאַרמאָגט ניט (אין אונטערשייד פֿונעם קלאַסישן ייִדישיזם פֿונעם סוף 19טן – ערשטער העלפֿט 20טן יאָרהונדערט) קיין דײַטלעך אויסגעפֿורעמטע אידעאָלאָגיע, חוץ דער אַבסטראַקטער אידיי פֿון אָפּהיטן די ייִדישע אשכּנזישע קולטור־ירושה״. דער צווייטער ״זין״ באַשטייט אין דעם, וואָס די הײַנטצײַטיקע ייִדישע ליטעראַטור איז אומעטום געוואָרן אַ ליטעראַטור פֿון ״עמיגראַנטן פֿון קיין אָרט״, און דער טײַטש פֿונעם וואָרט ״אוטאָפּיע״ אויף גריכיש איז טאַקע ״קיין שום אָרט״. 
 טראָץ דעם, פאַרענדיקט וועלוול טשערנין זײַן אַרטיקל אויף אַן אָפּטימיסטישער נאָטע. ער טענהט, אַז דער איצטיקער דור ייִדישע דיכטער איז ניט דער לעצטער, און ציטירט דערבײַ דעם וווּנדערלעכן ייִדישן דיכטער (דרך־אגבֿ, אַ רוס לויט זײַן אָפּשטאַמונג) אלכּסנדר בעלאָוסאָוו (1948 – 2004), וועלכער האָט געשריבן אין איינס פֿון זײַנע לידער געווידמעטע דער ייִדישער שפּראַך: ״כ’בין נאָך ניט דײַן קדיש״. 
 פֿאַר די ליבהאָבער פֿון דער וויסנשאַפֿטלעכער פֿאַנטאַסטיק וועט זײַן אינטערעסאַנט זיך דערוויסן וועגן דעם, אַז אין דער זעלבער העפֿט פֿון ״נכון״ איז פֿאַרעפֿנטלעכט 
 אילוסטראַציע צו דעם בוך ״די שטאָט די פֿאַראורטיילטע״ vatikam.s3.amazonaws.com 
 אַן אויסצוג פֿונעם ראָמאַן פֿון די ברידער סטרוגאַצקי ״די שטאָט די פֿאַראורטיילטע״ אין וועלוול טשערנינס העברעיִשער איבערזעצונג מיט זײַן אַרײַנפֿיר־עסיי ״פֿון אוטאָפּיע צו דיסטאָפּיע״ – וועגן אַרקאַדי און באָריס סטרוגאַצקי און דעם ראָמאַן גופֿאַ. 
 ביז איצט איז אין העברעיִש איבערגעזעצט געוואָרן בלויז איין בוך פֿון די ברידער סטרוגאַצקי – ״אַ פּיקניק אויפֿן וועגראַנד״ (תּל־אָבֿיבֿ, 1999). אַזוי אַרום איז דאָס די ערשטע מעגלעכקייט פֿאַר די העברעיִשע לייענער זיך באַקענען מיטן ראָמאַן ״די שטאָט די פֿאַראורטיילטע״, וועלכער איז אָנגעשריבן געוואָרן אין 1972, דערשינען אויף רוסיש אין 1989 און זינט דאַן איבערגעזעצט געוואָרן אין ענגליש, דײַטש, טשעכיש, הונגאַריש, רומעניש און עספּעראַנטאָ. 
 וו. אַראָנאָוו 
 