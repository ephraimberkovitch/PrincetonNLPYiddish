
 (פֿאָרזעצונג. אָנהייב אין נומ. 33) 
 
 דער דזשין, וואָס הייסט שמעון 
 
 
 אוודאי בײַ דער ערשטער מעגלעכקייט בין איך ווידער געקומען צו דער הייל לעבן דעם דאָרף גיתּא – איצט האָב איך אין מײַנע געדאַנקען גערופֿן עס בלויז אַזוי. בין איך אַרײַנגעקראָכן אין דער הייל, אָבער שמעון איז דאָרט ניט געווען. איך האָב אַ ביסל געוואַרט אויף אים ווי אַ יאָלד, גאָרנישט זיך דערוואַרט און כ’בין אַן אַנטוישטער אַוועק. דאָס האָט זיך איבערגעחזרט נאָך אַ מאָל. אויפֿן דריטן מאָל – ניט צופֿעליק זאָגן די שֹרפֿים אין חזון־ישעיהו דרײַ מאָל “קדוש, קדוש, קדוש” – האָט שמעון געוואַרט אויף מיר אין דער הייל. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; נו, דו ביסט אַ קונצמאַכער! – האָב איך אים מיט אַן אויפֿריכטיקער אַנציקטונג געזאָגט. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; אַמאָל האָבן מיך לײַט גערופֿן “מכשף”, – האָט ער געענטפֿערט, – אַ קונצמאַכער איז צו ווייניק פֿאַר מיך. ווילסטו מער באַווײַזן? זאָל איך אין דיזען ברונעם שפּרינגען און מיך אַ האַלבע שעה אונטער וואַסער פֿאַרשטעקן? אָדער זאָל איך איבער דײַנעם קאָפּ פֿליִען? די דעקע אין דיזער הייל איז נידעריק, אָבער איך קאָן דיך פֿאַרקירצן. אָדער ווילסטו, דאָס איך זאָל אַלס באַווײַז קלענער ווערן? 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; אַלס באַווײַז פֿון וואָס? – האָב איך פֿאַרלאָרן געפֿרעגט. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; דאָס איך דער דזשין פֿון דיזען ברונעם בין, רֵישא רֵיקנא!1– האָט ער ניט אויסגעהאַלטן און אַרײַנגעזאָגט אויף זײַן מוטער־שפּראַך. דערנאָך האָט שמעון אַ קנאַק געטאָן מיט די פֿינגער און זיך אויפגעהויבן אַ ביסל איבערן דנאָ פֿון דער הייל. ערגעץ אויף צוואַנציק סאַנטימעטער, ניט מער. אָבער פֿאַר מיר איז דאָס געווען גענוג. 
 
 שפּעטער האָבן מיר ניט איין מאָל איניינעם גאַנץ גוט פֿאַרבראַכט אין זײַן (איך האָב פֿאַר זיך באַשלאָסן, אַז זי איז אויך מײַנע) געמיטלעכער הייל. מיר האָבן געטרונקען אמתן פּילזנער ביר און גערעדט וועגן עולם־ומלואו. ביז דער באַגעגעניש מיט ר’ פּתחיה איז שמעון קיינמאָל ניט געווען אין אייראָפּע. אין דער פּראָגער ייִדישער קהילה איז ער געווען כמעט אַ בן־בית – אויף וויפֿל אַ דזשין אָדער אַ שד קען זײַן אַ בן־בית בײַ מענטשן. ס’איז ניט קיין וווּנדער, אַז ייִדיש איז געוואָרן זײַן ערשטע און באַליבסטע אייראָפּעיִשע שפּראַך. פֿון זײַנע יונגע יאָרן האָט שמעון, נאָך זענענדיק אַ בשֹר־ודם, אַ ביסל געקענט גריכיש, אָבער דאָס איז גאָר אַן אַנדערע זאַך, כאָטש יוון ווערט דערמאָנט אינעם סוף פֿונעם ספֿר “סיבֿובֿ הרבֿ רבּי פּתחיה מרעגנשֹפּורג”. דערפֿאַר האָט דער דזשין פֿון גיתּא גלײַך פֿאַרפֿירט אַ מינהג צו שמועסן מיט מיר אויף ייִדיש און נאָר אויף ייִדיש. 
 ביר פֿלעג שמעון ברענגען גלײַך פֿון פּראָג און האַלטן אין זײַן ברונעם ער זאָל בלײַבן קאַלט. שמעון האָט געקאָנט טרינקען ביר אַליין, אָבער טרינקען ביר אַליין איז, ווי באַוווּסט, אַ נודאָטע. עס טרעפֿן זיך פֿאָרט אויך אַזעלכע פּאַרשוינען, וואָס טרינקען ביר אַליין, אפֿילו ווען מע קאָן געפֿינען אַ קאָמפּאַניע. שמעון איז אָבער ניט אַזאַ. ער איז, ווי מע זאָגט, אַ מענטש, ניט געקוקט אויף דעם, וואָס ער איז אַ דזשין. 
 אַ מענטש אינעם זין פֿון בן־אָדם, אַ בשֹר־ודם איז שמעון געווען מיט אַ קנאַפּע צוויי טויזנט יאָר צוריק. ער איז געבוירן געוואָרן טאַקע אין גיתּא, ווען גיתּא איז געווען כולה ישֹראל, הייסט עס באַפֿעלקערט בלויז מיט ישֹראלים שומרונים. דאָרט האָט ער געלעבט און דאָרט האָט זיך בײַ אים אַנטפּלעקט אַ נטיה צו כישופֿים. האָט ער געהאַט אַ טאַלאַנט צו כישופֿים און געקראָגן אַ שם פֿון אַ מעכטיקן מכשף, און מע האָט אָנגעהויבן צו זײַן נאָמען צוגעבן די צונעמעניש חַרָשָא אויף אַרמיש אָדער מאַגאָס אויף גריכיש, און מענטשן פון שומרון, ניט בלויז ישֹראלים, נאָר אויך ערלים האָבן מורא געהאַט פֿון אים און פֿלעגן קומען בעטן זײַן הילף אין זייערע קליינע און גרויסע ענינים און ברענגען אים מתּנות. עס זײַנען געווען זקנים פֿון זקני־ישֹראל, וועלכע האָבן מורא געהאַט נאָר פֿאַר גאָט און געזאָגט שמעונען גלײַך אין פּנים אַרײַן, אַז אַן ישֹראלי טאָר ניט זיך באַשעפֿטיקן מיט כישופֿים בשום־אופֿן, ווײַל עס שטייט געשריבן אין דער הייליקער תּורה: “מכשפֿה לא תחיה”2. אָבער ער האָט געלאַכט פֿון זיי און געענטפֿערט, אַז אין דער תּורה איז געזאָגט בלויז וועגן מכשפֿות און ניט וועגן מכשפֿים. 
 און זײַן נטיה צו באַגרײַפֿן נאָך און נאָך סודות פֿון כישופֿים איז געווען אַזוי גרויס, אַז ער האָט באַשלאָסן אָנעמען די לערע פֿון ישו, ווײַל ער האָט געהערט, אַז ישו איז דער גרעסטער מכשף פֿונעם דור און אַז ניט בלויז ער אַליין, נאָר אויך זײַנע תּלמידים, וועלכע רופֿן זיך שליחים, זײַנען מסוגל מאַכן אַזעלע נסים־ונפֿלאָות, אַז שמעון דערנעענטערט זיך ניט אפֿילו צו זייער מדרגה. אָבער עס האָט אויף אים געוואַרט אַ ביטערע אַנטוישונג. ישו’ס שליחים יוחנן און שמעון־כּיפֿא, וועלכע זײַנען אָנגעקומען פֿון ירושלים קיין שומרון, האָבן אויסגעלאַכט דעם מכשף פֿונעם דאָרף גיתּא און ניט אַנטפּלעקט אים קיין שום סודות. 
 דערצו נאָך האָבן אַ סך שומרונים, בתוכם זײַנע שכנים און קרובֿים אָנגעהויבן באַשולדיקן שמעונען אין דעם, אַז ער איז אַ משומד, אַז ער האָט אָנגענומען דעם וועג פֿון די יהודים און אָפּגעלייקנט די קדושה פֿון הר־גריזים. ישו האָט דאָך געזאָגט לעבן יעקבֿ־אָבֿינו’ס ברונעם: “די ישועה קומט דורך די יהודים”. צוליב דעם האָט מען שמעונען למעשֹה געלייגט בחרם. 
 ניין, די כישופֿים, וואָס שמעון האָט געקענט, האָט ער ניט פֿאַרגעסן. פֿאַרקערט. ער האָט געהאַלטן אין איין ווערן אַלץ שטאַרקער. אָבער די מענטשן האָבן זיך פֿון אים אָפּדערווײַטערט, און ער האָט זיך אָפּטערווײַטערט פֿון זיי. ער האָט געפֿונען די דאָזיקע הייל מיטן ברונעם און אָנגעהויבן פֿאַרברענגען אין איר אַלץ מער און מער צײַט, ביז זי איז געוואָרן זײַן עכטע היים. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; האָסטו דאָס בוך “דער האַר פֿון די רינגען” געלעזן? – האָט מיך געפֿרעגט אַמאָל שמעון, – און האָסטו דעם פֿילם אַמווייניקסטן געזען? געלעזן? דערינערסטו דיך, ווי גאָלום איז פֿון אַ האָביט צו אַן אומוויסנטלעך וואָס געוואָרן? נון, איך אויך אומגעפֿער זוי. 
 לגבי די קריסטלעכע באַשולדיקונגען אין דעם, אַז ער האָט כלומרשט געשאַפֿן עפּעס אַ גנאָסטישע סעקטע צוזאַמען מיט עפּעס אַ הפֿקר־מיידל פֿון צור, האָט שמעון פֿעסט געזאָגט: 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; איך האָב קיינע סעקטן געשאַפֿן. וועלכע סעקטן? למאַי? איך בין באַשטימט קיין מלאך. און איך בין נישט געוועזן אַ מלאך. איך בין געוועזן אַ מאַן און געוואָרן אַ שד. און איך בין געבליבן אַ שד ביז איך בין אַ דזשין געוואָרן. די גאַנצע צײַט אין אַ הייל צו זיצן איז נאַטירלעך לאַנגווײַליק. עס איז מיר פּאַסירט, אַלס איך אויס דער הייל קום. איך האָב אויך צור באַזוכט. אָבער איך האָב קיינע סעקטן מיט קיינע הפֿקר־מיידלעך געשאַפֿן. למאַי ברויך איך דאָס? אַלדאָס איז אַ דערפֿינדונג פֿון דיזען ערל יוסטינוס פֿון שכם, יוסטינוס מיט דעם שפּיצנאָמען פֿילאָסאָף. 
 דאָס לעבן פֿונעם שד שמעון איז געווען אַ מין גהינום. ער האָט געלעבט און זיך ניט געעלטערט. דער מלאך־המוות האָט וועגן אים פֿאַרגעסן. ער האָט געקאָנט זיך איבערטראָגן אין איין רגע פֿון אַן אָרט צו אַן אָרט און מאַכן נאָך אַ סך וווּנדערלעכע מעשֹים. אָבער ער איז געווען איינזאַם. זײַנע קרובֿים, זײַנע פֿרײַנד און זײַנע אומפֿרײַנד אויך זײַנען געשטאָרבן. 
 –&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; איך האָב מיר פֿאַרדינט דיזע שווערע שטראָף מן שמיא אין דעם איך האָב כישופֿים געמאַכט, די לײַט פֿונעם ריכטיקן וועג אָפּגעהאַלטן און די זקנים פֿאַרשפּאָטעט, וואָס מיך אָן דאָס פֿאַרבאָט פֿון כישופֿים מן דאורייתא דערינערט, – האָט שמעון מיר אַ מאָל געזאָגט לגבי דעם פּרט פֿון זײַן קיום. 
 די נײַע דורות תּושבֿים פֿון גיתּא האָבן בהדרגהדיק אין גאַנצן פֿאַרגעסן, אַז ער איז אַמאָל געווען אַ בשֹר־ודם. מע האָט אים גערופֿן שד, און ער איז געווען אַ שד, נאָר ניט זייער שרעקלעכער. די תּושבֿים פֿון גיתּא פֿלעגן קומען צו זײַן הייל, שעפּן וואַסער פֿונעם קאַלטן ברונעם. און ער האָט זיי ניט געשעדיקט. ער האָט געדענקט, אַז אַמאָל איז ער געווען איינער פֿון זיי, אַ בן־ישֹראל. ער האָט ממשיך געווען האַלטן די תּושבֿים פֿון גיתּא און פֿון אַרומיקע דערפֿער פֿאַר אייגענע אויך דעמאָלט, ווען זיי האָבן אָנגעהויבן צו פֿאַרגעסן אַרמיש און איבערגיין אין זייער טאָגטעגלעך לעבן אויף דער שפּראַך פֿון די ישמעאלים, וועלכע האָבן פֿאַרכאַפּט ארץ־ישֹראל. 
 אָבער דערנאָך האָבן די ישמעאלים אָנגעהויבן זיך באַזעצן אין גיתּא גופֿא און ישֹראלים האָבן אָנגעהויבן פֿאַרלאָזן די תּורה און איבערגיין אינעם גלויבן פֿון די נײַע הערשער. דעמאָלט האָט שמעון דערפֿילט, אַז די תּושבֿים פֿון גיתּא זײַנען אים פֿרעמד, און ער האָט אָנגעהויבן זיי שרעקן און מזיקן זיי, און זיי האָבן פֿאַר פּחד אויפֿגעהערט צו קומען אין זײַן הייל נאָך וואַסער. אַזוי בהדרהדיק האָט ער זיך פֿאַרוואַנדלט פֿון אַ שד אין אַ דזשין. 
 
 1 דער ליידיקער קאָפּ! (ארמיש). 
 2 אַ מכשפֿה זאָלסט ניט לאָזן לעבן. 
 (פֿאָרזעצונג קומט) 
 וועלוול טשערנין 
 