
                      &nbsp;  געדאַנקען אין שייכות מיט “יערוסאַלימסקי זשורנאַל” אויף העברעיִש  
    ישֹראל איז שוין פֿון לאַנג דער גרעסטער צענטער פֿון דער רוסיש־שפּראַכיקער ליטעראַטור אויסער דעם געוועזענעם ראַטנפֿאַרבאנד. אַלס אָנהייב־פּונקט פֿון פֿאָרמירונג פֿון דער רוסיש־ישֹראלדיקער ליטעראַטור קאָן מען באַטראַכטן דאָס יאָר 1949, ווען אין נאָר וואָס פּראָקלאַמירטער מדינת־ישֹראל איז עולה געווען דער פֿאָרגעשריטענער רוסיש־ייִדישער דיכטער דוד קנוט. די שלוס־שורות פֿון זײַן ליד “די קעשענעווער לוויה” — “אַ לופֿט אַ רוסיש־ייִדישע אַ מאָדנע… אשרי דער, וואָס געאָטעמט האָט מיט איר”&nbsp; — קאָנען דינען ווי אַן עפּיגראַף צו דער רוסיש־שפּראַכיקער ליטעראַטור־שאַפֿונג פֿון ייִדן אין גאַנצן גענומען. און מע קאָן אָנהייבן דאָס ציילן פֿונעם ציקל לידער “פּאַלעסטינע”, וואָס שמואל מהרש’’ק (סאַמויִל מאַרשאַק) האָט אָנגעשריבן אונטערן אײַנדרוק פֿון זײַן באַזוך אין ארץ־ישֹראל אין 1911, אָדער פֿון “די געשיכטע פֿון ייִדישן לעגיאָן”, וואָס וולאַדימיר זשאַבאָטינסקי האָט פֿאַרעפֿנטלעכט אויף רוסיש אין אַ בוך־פֿאָרם אין 1928 (און פֿאַר דעם — אין 1926 – 1927 אין איבערזעצונג אויף ייִדיש אין המשכים אין וואַרשעווער “הײַנט” און ניו־יאָרקער “מאָרגן־זשורנאַל”)… 
 אַ וויכטיקער עלעמענט פֿונעם רוסיש־שפּראכיקן ליטעראַטור־פּראָצעס אין ישֹראל איז במשך פֿון די לעצטע צוויי יאָרצענדליקער געוואָרן דער קוואַרטאַנלניק “יערוסאַלימסקי זשורנאַל” (דער הויפּט־רעדאַקטאָר —איגאָר ביאַלסקי), וואָס דערשײַנט זינט 1999. צווישן זײַנע באַשטענדיקע מחברים זײַנען ליטעראַטן באַוווּסטע ניט בלויז אין ישֹראל, נאָר אומעטום, וווּ מע לייענט אויף רוסיש. למשל, איגאָר גובערמאַן, יולי קים, אלכּסנדר גאָראָדניצקי, דמיטרי סוכאַרעוו, וולאַדימיר דרוק. עס האָבן זיך געדרוקט אין אים אויך איצט שוין פֿאַרשטאָרבענע מפֿורסמים — יצחק מעראַס, פֿרידריך גאָרענשטיין, שמעון מאַרקיש… 
 איך בין געוואָרן אַ רעדקאָלעגיע־מיטגליד פֿון “יערוסאַלימסקי זשורנאַל”&nbsp; אין 2003. כ’האָב פֿאַרעפֿנטלעכט אין אים איבערזעצונגען פֿון ייִדיש און העברעיִש — אויסצוגען פֿון “מעשֹה־בוך”, פּראָזע פֿון אורי־צבֿי גרינבערג, שלום־עליכם, אורציון ברתּנא. פֿאַרעפֿנטלעכט אויך מײַנע אייגענע חיבורים — אַרטיקלען, לידער און פּראָזע. לידער און פּראָזע, נאַטירלעך, אויך איבערעגעזעצטע פֿון ייִדיש. 
 און אָט איצט גרייטן מיר אַ באַנד פֿון “יערוסאַלימסקי זשורנאַל” אין העברעיִשער איבערזעצונג. ער דאַרף אַרויסגיין פֿון דרוק ערבֿ דעם נײַעם יאָר בײַ דער שטיצע פֿונעם ירושלימער קולטור־צענטער “בית מורשת אצ’’ג”. דאָס איז ניט פּשוט נאָך אַ נומער פֿונעם זשורנאַל און ניט פּשוט אַ זאַמלונג איבערזעצונגען פֿון רוסיש אין העברעיִש. עס גייט, אין תּוך, אַ רייד וועגן אַ פּרוּוו דערציילן דעם העברעיִשן רובֿ פֿון דער ישֹראלדיקער ליטעראַטור־וועלט וועגן דעם, וואָס איז אַזוינס די רוסיש־ישֹראלדיקע ליטעראַטור. דערפֿאַר, באַנאַנד מיט איבערזעצונגען פֿון דיכטונג און פּראָזע, זײַנען אינעם באַנד אײַנגעשלאָסן איבערזיכט־אַרטיקלען. ספּעציעל פֿאַר דעם באַנד האָב איך אָנגעשריבן אַן אַרטיקל וועגן דער געשיכטע פֿון דער רוסיש־ייִדישער ליטעראַטור און איבערגעזעצט שמעון מאַרקישעס אַרטיקל “”דער שטרײַט פֿון לשונות” —&nbsp; דער שטרײַט וועגן לשונות”, וואָס איז געווידמעט דעם וויכּוח צווישן העברעיִסטן און ייִדישיסטן, וועלכער האָט אַרומגעכאַפּט דאָס רוסלענדישע ייִדנטום אין אָנהייב 20טן יאָרהונדערט. 
 איך האָף אויפֿריכטיק, אַז “יערוסאַלימסקי זשורנאַל” אויף העברעיִש וועט ניט בלײַבן אומבאַמערקט און אַז ער וועט האָבן אַ דערפֿאָלג בײַם לייענער־עולם. אָבער מײַן עיקרדיקע שאַפֿונגס־שפּראַך איז געווען און בלײַבט ייִדיש. און איך בין געצוווּנגען קאָנסטאַטירן מיט צער, אַז די הײַנטצײַטיקע ייִדישע ליטעראַטור איז ווייניק באַקאַנט די לייענער, וועלכע קענען ניט ייִדיש. נאָך מער, אַ סך מענטשן האָבן ניט אפֿילו קיין אַנונג וועגן דעם, אַז די ייִדישע ליטעראַטור עקזיסטירט נאָך אַלץ. איך זע ניט דערווײַל קיין פּראַקטישע מעגלעכקייט אַרויסצוגעבן — לויט אַן אַנאַלאָגיע מיטן העברעיִשן באַנד פֿון “יערוסאַלימסקי זשורנאַל” — אַ העברעיִשן באַנד פֿונעם זשורנאַל “ייִדישלאַנד” מיט אײַנשליסן מאַטעריאַלן פֿון אַנדערע ייִדישע ליטעראַטור־רעסורסן — “אויפֿן שוועל” און “ייִדיש בראַנזשע”. 
 אָבער אויף רוסיש קאָן מען עפּעס טאָן אין דער דאָזיקער ריכטונג שוין אין דער זעבאַרער צוקונפֿט. אין “ביראָבידזשאַנער שטערן” דערשײַנעט רעגולער כּמעט אַ יאָר די רובריק “וויזיט־קאַרטל פֿון אַ דיכטער”, וועלכע שטעלט פֿאָר אויף ייִדיש און אין איבערזעצונג אויף רוסיש הײַנטצײַטיקע ייִדישע דיכטער. עס זײַנען שוין דערשינען “וויזיט־קאַרטלעך” פֿון ישֹראל נעקראַסאָוו, חיים סאָקאָל, יואל מאַטוועיעוו, פֿעליקס חיימאָוויטש, באָריס קאַרלאָוו, משה לעמסטער, אָשר גל.&nbsp; און דער המשך קומט. איך מיין, אַז אויפֿן יסוד פֿון מאַטעריאַלן פֿון אָט דער רובריק וועט זײַן מעגלעך צוגרייטן אַן אַנטאָלאָגיע פֿון דער הײַנטצײַטיקער ייִדישער דיכטונג אין איבערזעצונג אויף רוסיש און פֿאַרעפֿנטלעכן זי אינעם קומענדיקן באַנד פֿונעם אַלמאַנאַך “ביראָבידזשאַן”. זי וועט ניט האָבן קיין אַנאַלאָגן, גלײַך ווי די פֿאַרעפֿנטלעכטע אינעם אַלמאַנאַך פֿאַרן יאָר 2020 “קורצע אַנטאָלאָגיע פֿון דער פֿאַר־רעוואָלוציאָנערער רוסיש־שפּראַכיקער דיכטונג פֿון ייִדן” און די אַנטאָלאָגיע “די גרויסע פֿאָטערלענדישע מלחמה אין דער רוסיש־שפּראַכיקער דיכטונג פֿון ייִדן”, וואָס איז אײַנגעשלאָסן אינעם שפּאָגל־נײַעם האַיאָריקן באַנד פֿונעם אַלמאַנאַך “ביראָבידזשאַן”. 
 
   וועלוול טשערנין   
                