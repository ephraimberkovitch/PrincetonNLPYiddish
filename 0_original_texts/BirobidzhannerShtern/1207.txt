
 
 אין קיִעוו איז דעם 26טן מײַ ניפֿטר געוואָרן משה (מויסיי) פֿישביין (2020 – 1946). 
 ער איז געווען בלי־ספֿק איינער פֿון די וויכטיקסטע אוקראַיִנישע פּאָעטן פֿונעם דור, וואָס איז געקומען אין ליטעראַטור אין אָנהייב פֿון די 70ער יאָרן. 
 
 משה פֿישביין איז געבוירן געוואָרן און אויסגעוואַקסן אין טשערנאָוויץ, זיך געלערנט אויפֿן פֿילאָלאָגישן פֿאַקולטעט פֿונעם קיִעווער פּעדאַגאָגישן אינסטיטוט. זײַן ערשטע פּאָעטישע פּובליקאַציע האָט זיך באַוויזן אין1970 אויף די שפּאַלטן פֿונעם קיִעווער זשורנאַל “וויטשיזנאַ”. אין 1974 איז אין דער הויפּטשטאָט פֿון אונקראַיִנע דערשינען משה פֿישביינס ערשטע פּאָעטישע זאַמלונג “יאַמב־קרײַז”. 
 אין 1979 איז דער דיכטער עולה געווען קיין ישׂראל, וווּ ער האָט געוווינט ביז 1982. שפּעטער איז משה פֿישביין אַריבערגעפֿאָרן קיין דײַטשלאַנד, וווּ ער האָט געאַרבעט אַלס רעדאַקטאָר אויף דער ראַדיאָ־סטאַנציע “פֿרײַהייט”. אין 2003 האָט ער זיך אומגעקערט קיין אוקראַיִנע. 
 אין פֿאַרלויף פֿון זײַן שעפֿערישן וועג האָט משה פֿישביין אַרויסגעגעבן 9 ביכער פֿון אָריגינעלער דיכטונג און איבערזעצונגען. אין קאָנטעקסט פֿון דער ייִדישער קולטור דאַרף מען באַזונדערס באַצייכענען, אַז ער האָט איבערגעזעצט פֿון ייִדיש אין אוקראַיִניש ליד פֿון מאיר חרץ (1912 – 1993), פֿון העברעיִש – חיים־נחמן ביאַליקס לידעל ״על סף בית המדרש״ (“אויפֿן שוועל פֿון בית־המדרש”) און דעם באַרימטן שיר “עבֿדי זמן” (“קנעכט פֿון דער צײַט”) פֿון ר’ יהודה הלוי. ס’איז כּדאי אויך צו דערמאָנען אין דעם צוזאַמענהאַנג משה פֿישביינס אוקראַיִנישע איבערזעצונגען פֿון לידער פֿון זײַן בן־עיר, דעם גרויסן ייִדישן דײַטש־שפּראַכיקן דיכטער פּאַול צעלאַן. 
 ייִדישע מאָטיוון טרעפֿן זיך אויך אין משה פֿישביינס אָריגינעלע לידער. איינס פֿון אַזעלכע לידער ווערט געבראַכט אונטן אין איבערזעצונג אויף ייִדיש. 
 וו. פּיריאַטינסקי 
 &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; כל־נדרי 
 
 און ס’וועט פֿאַרשווינדן נאַסער אַש פֿון שטערנליכט, 
 און ס’וועט שוין גאָרנישט זיך ניט רירן און ניט בליצן, 
 און קרייצן וועלן ווערטיקאַלע שטראַלן־שפּיצן 
 העט אין דער הייך דײַן מיטאָגיק געזיכט. 
 
 און איבער דורות פֿון אָנמעכטיקייט און שפּאָט, 
 און איבער שטומקייט פֿון אַ מענטש אַ מעלה־גירה, 
 וועסט בעטן: – יאַווע זיך, געגאַרטע שירה! – 
 וועסט דאָרשטיק וואַרטן אויף אַ וואָרט פֿון גאָט. 
 
 און וועסט דערהערן פֿון דער הייך אַ קול, 
 אַ פּוסטע ווײַסקייט, וואָס איז פֿון דער הייך דערגאַנגען, 
 אַ ניגון, וואָס באַפֿאַלט דיך מיטאַמאָל. 
 
 און טרוימען וועסט מיט טרויעריקע קלאַנגען. 
 און וועסט דערפֿילן, ווי אַ מלכות־עול, 
 די סטרונע, וועלכע טוט צו גאָט דערלאַנגען. 
 
 טשערנאָוויץ, 1977 
 פֿון אוקראַיִניש – וועלוול טשערנין 
 