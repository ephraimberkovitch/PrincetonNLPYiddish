
                        
 וועגן דער טראַגעדיע פֿונעם12טן אויגוסט 1952 האָט מען אין סאָוועטן־פֿאַרבאַנד ניט דערמאָנט ניט אין דער ייִדישער פּרעסע, נישט אין דער רוסישער. פֿאַרן פּרוּוו אָפּצומערקן אָט די דאַטע אויף די שפּאַלטן פֿון ״ביראָבידזשאַנער שטערן״אין 1987 האָט מעןדערלאַנגט אַ מסירה אויפֿן דעמאָלטיקן הויפּט־רעדאַקטאָר פֿון דער צײַטונג לעאָניד שקאָלניק. 
 דעם 12טן אויגוסט 1952 האָט מען צעשאָסן די אָנגעזעענע ייִדישע קולטור־טוערס אין סאָוועטן־פֿאַרבאַנד. זיי אַלע זײַנען געוואָרן די קרבנות פֿונעם אַזוי גערופֿענעם ענין פֿונעם ייִדישן אַנטיפֿאַשיסטישן קאָמיטעט. סך־הכּל 125 מענטשן זײַנען געווען אַרעסטירט אין ראַמען פֿון אָט דעם ענין, 23 פֿון זיי האָט מען צעשאָסן, 6 – זײַנען געשטאָרבן אין תּפיסות. 
 זומער 1955 האָט דער צענטראַל־קאָמיטעט פֿון פּאַרטיי פֿונעם סאָוועטן־פֿאַרבאַנד, אויפֿן סמך פֿון השתּדלות פֿון אַלעקסאַנדר פֿאַדייעוו, לעוו קאַסיל און אַנדערעשרײַבערס, איניציִיִרט רעווידירונג פֿונעם ענין. דעם 22טן נאָוועמבער 1955 האָט די מיליטער־קאָלעגיע פֿונעם סאָוועטישן אויבער־געריכט אַנולירט דעם אורטייל בנוגע צו די מיטגלידער פֿונעם ייִדישן אַנטיפֿאַשיסטישן קאָמיטעט. אָבער דער באַשלוס וועגן רעאַביליטאַציע איז געווען פֿולקום געהיים. פּובליקירן אינפֿאָרמאַציע וועגן אָט דעם פּראָצעס האָט מען שטרענג פֿאַרבאָטן. עפֿנטלעך האָט מען אינעם סאָוועטן־פֿאַרבאַנד דערציילט וועגן אָט דעם ענין&nbsp; נאָר אין 1988 יאָר. 
 אַ יאָר פֿאַר דעם האָט דער דעמאָלטיקער הויפּט־רעדאַקטאָר פֿון ״ביראָבידזשאַנער שטערן״ לעאָניד שקאָלניק געמאַכט אַ דרייסטן (פֿאַר יענער צײַט) פּרוּוו צו דערמאָנען וועגן אָט דער טראַגישער דאַטע. אין דערצײַטונג פֿאַרן 12טן אויגוסט 1987 האָט ער פּובליקירט אין דער רובריק ״פֿון דער ליטעראַרישער ירושה״ עטלעכע לידער פֿון די דערהרגעטע פּאָעטן – פּרץ מאַרקיש, לייב קוויטקאָ, דוד האָפֿשטיין און איציק פֿעפֿער. קיין פּרעאַמבולעס, קיין ביאָגראַפֿיעס האָט ער ניט געגעבן – נאָר לידער, וועלכע ער האָט, אמת, פֿאַרעפֿנטלעכט אינעם אייבערשטן רעכטן ווינקל פֿון אַ זײַט, גלײַך אונטער דער דאַטע ״12 אויגוסט״: פֿאַר די, וועלכע פֿאַרשטייען… און מע האָט טאַקע פֿאַרשטאַנען – אַפֿילו פֿאַר אַזאַ ״אומגעפֿערלעכער״ פּובליקאַציע האָט מען דערלאַנגט אַ מסירה אויף שקאָלניקן, און ער האָט געדאַרפֿט דערקלערן ״זײַן האַנדלונג״ אינעם געגנטלעכן פּאַרטיי־קאָמיטעט… 
 מע קען זאָגן, אַז דאָס איז געווען דער ערשטער פּרוּוו אָפּצומערקן אָט די טראַגישע דאַטע אין דער פּעריאָדישער פּרעסע פֿונעם סאָוועטן־פֿאַרבאַנד. 
                