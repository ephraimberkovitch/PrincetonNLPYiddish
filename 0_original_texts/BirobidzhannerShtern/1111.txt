
 איר שטים באַצויבערט און פֿאַרכּישופֿט, אירע קאָנצערטן זײַנען תּמיד אַ מחיה פֿאַר ליבהאָבער פֿונעם ייִדישן זינגליד 
 טראָץ דעם, וואָס ישֹראל געפֿינט זיך אויפֿן ערשטן אָרט אין דער וועלט אינעם געביט פֿון וואַקצינאַציע פֿון דער באַפֿעלקערונג קעגן קאָראָנאַ־ווירוס, איז די עפּידעמיע אויך דאָרט ניט באַזיגט, און די אַרויסגערופֿענע דורך איר שטרענגע באַגרענעצונגען אויף עפֿנטלעכע אונטערנעמונגען זײַנען ניט אָפּגעשאַפֿן. צוליב דעם איז די ישֹראלדיקע נאַציאָנאַלע אינסטאַנץ פֿאַר ייִדישער קולטור ממשיך איר פּראָיעקט פֿון ייִדישיסטישע קולטור־אונטערנעמונגען אין זום. דער דאָזיקער פּראָיעקט רופֿט זיך אָן טאַקע “אַן אָפּגע’זומ’דערט ווינקעלע”. אין אָט דעם ״ווינקעלע״ איז דעם 9טן פֿעברואַר, דינסטיק, פֿאָרגעקומען אַ זום־קאָנצערט אָדער, ווי עס האָבן עס אָנגערופֿן די אָרגאַניזאַטאָרן, “היים־רעסיטאַל” פֿון דער זינגערן וויראַ לאָזינסקי “פֿרייען זיך איז גוט”. צוזאַמען מיט וויראַ איז אַרויסגעטראָטן אַלס אַקאָמפּאַניאַטאָר דער פּיאַניסט איגאָר אָסטראָווסקי. 
 וויראַ לאָזינסקי, אַ געבוירענע אין 1974 אין בעלץ, איז גוט באַוווּסט די ליבהאָבער פֿונעם ייִדישן זינגליד. ייִדיש איז די עיקרדיקע און פֿאַקטיש כּמעט די איינציקע שאַפֿונגס־שפּראַך פֿון דער דאָזיקער ישֹראלדיקער (זינט 1991) זינגערן. חוץ סאָלאָ־קאָנצערטן און אַרויסטרעטונגען אויף פֿאַרשיידענע פֿעסטיוואַלן אין ישֹראל, אייראָפּע און אַמעריקע, האָט זי אַרויסגעלאָזט דרײַ לידער־אַלבאָמען פֿולקום אויף ייִדיש — “ווײַטע שטערן” (2007), “וווּנדערוועג” (2011), ״אַכט באַלאַדעס״ (2019). 
 
 יע. קאַפּלאַן 
 