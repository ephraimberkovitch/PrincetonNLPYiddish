
 נישט לאַנג צוריק איז אינעם פּעטערבורגער ייִדישן קהילה־צענטער פֿאָרגעקומען אַ נײַע אויסשטעלונג פֿונעם מאָלער יוסף זיסמאַן, באַטיטלט ״פֿון ביראָבידזשאַן ביז פּעטערבורג״. ווען די בילדער האָבן זיך אומגעקערט צו זייער בעל־הביתטע, די טאָכטער פֿונעם קינסטלער, האָט דער ״ביראָבידזשאַנער שטערן״ זיך באַקענט מיט איר היים־קאָלעקציע. 
 נאַטאַליאַ זיסמאַן האָט דערציילט אונדזער צײַטונג, אַז די סעריע בלײַער־, פּאַסטעל־ און אַקוואַרעל־ווערק, געשאַפֿן אינעם ביראָבידזשאַנער פּעריאָד פֿון איר טאַטנס לעבן, האָט זי אַנטדעקט מיט 3-2 יאָר צוריק, בײַם איבערקוקן די אַרכיוו־פּאַפּקעס פֿון זײַן וואַרשטאַט. 
 יוסף זיסמאַן (1914 –2004), האָט נישט דערלעבט בלויז אַ פּאָר חדשים ביז דער פּובליקאַציע פֿונעם פּרעכטיקן אַלבאָם, אין וועלכן איז אַרײַן אַ רעפּראָדוקציע פֿון זײַן בילד ״אַ באַגעגעניש פֿון איבערוואַנדערער״ (1936). מיט יאָרן שפּעטער האָט די יורשטע אויסגעפֿונען, אַז איר טאַטע האָט צוגעגרייט אַ גאַנצע ריי פֿאַרצייכענונגען פֿון די ערשטע ״פּערעסעלענצעס״. 
 אַ באַגעגעניש פֿון איבערוואַנדערער, עסקיז, 1934 
 די דאָזיקע טעמע האָט פֿאַרנומען אין זײַן שאַפֿן אַ גרויס אָרט. זיסמאַן איז אָנגעקומען קיין ביראָבידזשאַן אין 1934 און זיך באַצויגן צו דער ייִדישער אויטאָנאָמער געגנט מיט גרויס ענטוזיאַזם. זײַנער אַ חבֿר, דער גרויסער ייִדישער שרײַבער דוד בערגעלסאָן, האָט אָבער איבערגעצײַגט זיסמאַנען אַוועקצופֿאָרן קיין מאָסקווע, כּדי צו פֿאַרהעכערן זײַן קינסטלערישע קוואַליפֿיקאַציע. בערגעלסאָן האָט אָפֿט באַזוכט ביראָבידזשאַן און צוערשט אויך פּלאַנירט צו בלײַבן דאָרט אויף שטענדיק. 
 פֿונדעסטוועגן, האָט דער רעלאַטיוו קורצער אָנדערהאַלבן־יאָריקער ביראָבידזשאַנער פּעריאָד געשפּילט אַ גרויסע ראָלע אין זיסמאַנס אויסאַרבעטן אַן אייגענעם סטיל. עס קאָן זײַן, אַז אין דער צוקונפֿט וועט מען אַנטדעקן נאָך אויסדרוקן פֿון זײַנע ביראָבידזשאַנער איבערלעבענישן – אויפֿן ווײַטן מיזרח, אין פּעטערבורג צי ערגעץ אַנדערש. זײַנע בילדער געפֿינען זיך איצט אין פֿשאַ, דײַטשלאַנד און אַנדערע לענדער. 
 דער קינסטלער איז געבוירן געוואָרן לעבן קיִעוו, די טאָכטער ווייסט נישט, וווּ גענוי. ווען ער איז געווען 5 יאָר אַלט, האָט ער פֿאַרלוירן ביידע עלטערן בעת דעם שוידערלעכן קיִעווער פּאָרגאָם. צוזאַמען מיט זײַן עלטערער שוועסטער איז ער דערצויגן געוואָרן אין אַ ייִדיש קינדערהויז. נאַטאַליאַ זיסמאַן דערמאָנט זיך, אַז בײַם טאַטן איז געבליבן פֿון די קינדער־יאָרן זייער אַ וואַרעמער רושם. אינעם קינדערהויז, וווּ אַלע האָבן גערעדט אויף ייִדיש, האָט געהערשט אַ פֿרײַנטלעכע און פֿרײַע אַטמאָספֿער. צווישן די לערער זענען געווען פּאָעטן און מאָלער, עכטע אידעאַליסטן און ראָמאַנטיקער, וועלכע האָבן געהאָלפֿן דעם קינד צו אַנטוויקלען זײַן קינסטלערישן טאַלאַנט. במשך פֿון זײַן גאַנץ לעבן האָט זיסמאַן זיך געחבֿרט מיט די קינדהייט־פֿרײַנט. 
 שפּעטער האָט זיסמאַן זיך געלערנט אינעם קינסטלערישן טעכניקום פֿון דער קיִעווער ״קולטור־ליגע״. זײַענדיק אַ 19־יאָריקער בחור, האָט ער זיך געלאָזט אויפֿן ווײַטן מיזרח – צו בויען די נײַע ייִדישע געגנט. אין ביראָבידזשאַן האָט זיך בײַ אים גלײַך געשאַפֿן אַ נײַער קרײַז פֿרײַנט־אינטעליגענטן: שרײַבער, פּאָעטן, אַקטיאָרן. איינער פֿון זיי איז געווען עמנואל קאַזאַקעוויטש – אַן אַנדער יונגער איבערוואַנדערער־אידעאַליסט, וועלכער האָט געשריבן: 
 עס ברענען שײַטערס בײַ דער באַן, 
 און אויפֿן באַרג סע ברענען שײַטערס, 
 און דאָרטן, דאָרט, אַ ביסל ווײַטער, 
 סע שײַנט די שטאָט ביראָבידזשאַן! 
 אין זיסמאַנס ״באַגעגעניש פֿון איבערוואַנדערער״ באַווײַזט זיך אויך די ביראָבידזשאַנער אײַזנבאַן־ליניע – אַ סימבאָל פֿונעם אָנקומען אינעם נײַעם חלום־לאַנד. עס האָבן זיך אָפּגעהיט עטלעכע ווערסיעס און עסקיזן פֿון דער באַן אויפֿן הינטערגרונט. 
 אין דער הויפּטשטאָט פֿון דער ייִדישער אויטאָנאָמער געגנט האָט זיסמאַן געאַרבעט אַלס לערער פֿון מאָלן און צייכענען אינעם פּעדאַגאָגישן טעכניקום, דאָרטן איז פֿאָרגעקומען זײַן ערשטע אייגענע אויסשטעלונג. ער האָט אויך געאַרבעט ווי אַ קינסטלער אינעם ביראָבידזשאַנער מוזיי פֿאַר קאַנט־קענטעניש. 
 Встреча переселенцев 
 אין פֿעברואַר 1936 איז אינעם מאָסקווער אַרבעטער־קלוב פֿון שטאָטישע אינדוסטריע־אונטערנעמונגען דורכגעגאַנגען די אויסשטעלונג ״די ייִדישע אויטאָנאָמע געגנט און די ייִדישע נאַציאָנאַלע ראַיאָנען אין קונסט און גראַפֿיק״, אין וועלכער ס׳האָבן אָנטיילגענומען 13 קינסטלער, אַרײַנגערעכנט יוסף זיסמאַן. דעם עקזעמפּלאַר פֿון דער מאָסקווער צײַטונג ״דער עמעס״ מיט י. ראַבינאָוויטשס רעפּאָרטאַזש און אַ. דובינסקאַיאַס נאָטיץ וועגן דעם האָט דער מאָלער געהיט ווי אַ טײַערע רעליקוויע. 
 אין מאָסקווע איז זיסמאַן פֿאַרבליבן ניט לאַנג, אין 1937 האָט מען אים פֿאַרנומען אין דער אַרמיי. בעתן דינען אין דער מאָסקווער פֿאָרשטאָט נאַכאַבינאָ און אין כאָטשין, מערבֿ־אוקראַיִנע, האָט אים די אַרמיי־קאָמאַנדירשאַפֿט געגעבן אַ מעגלעכקייט און צײַט צו מאָלן ווײַטער. נאָך די שווערע פֿראָנט־יאָרן האָט ער זיך באַקענט אין נאָוואָסיבירסק מיט זײַן קינפֿטיקער פֿרוי. צוערשט האָט ער געהאָפֿט זיך אומקערן נאָך דער מלחמה קיין מאָסקווע, אָבער קיין געלעגנהייט איז ניט אויסגעפֿאַלן, און די משפּחה איז אַוועקגעפֿאָרן קיין לענינגראַד. דער קינסטלער האָט זיך פֿאַרליבט אין דער שטאָט, און אינעם יאָר 1947 געוואָרן אַ מיטגליד פֿונעם לענינגראַדער קינסטלער־פֿאַראיין. 
 להיפּוך צו אַ סך אַנדערע מאָלער, האָט זיסמאַן באַזונדערס ליב געהאַט וויסטע נאַטור־פּייזאַזשן צום צפֿון פֿונעם שטאָטישן צענטער – מער, ווי די באַרימטע מאַיעסטעטישע גראַניט־ברעגן און בנינים. זײַנע לענינגראַדער ווערק זענען אָפֿט געווידמעט אָזערעס, וועלדער, צופֿעליקע סאָסנע־ביימער און קוסטן. לויט זײַנע אייגענע ווערטער, איז דער ווייניק באַפֿעלקערטער ראַיאָן אָזערקי געווען זײַן ״טאַיִטי״ – אַ כּישוף־אינדזל פֿון אינספּיראַציע. 
 אָנהייבנדיק פֿון 1969, זענען אין ״סאָוועטיש היימלאַנד״ דערשינען עטלעכע רעפּראָדוקציע־סעריעס פֿון יוסף זיסמאַנס שאַפֿן אין לענינגראַד און בעת זײַנע קאָמאַנדירונגען אין קאַווקאַז, נאָוואָראָסיִיסק, לאַנדווירטשאַפֿטלעכע ראַיאָנען פֿונעם קראַסנאָדאַרער קאַנט. דער זשורנאַל שילדערט אים ווי אַ רעאַליסט, זײַן רעאַליזם האָט אָבער געהאַט אַ בפֿירוש אַוואַנגאַרדיסטישן טעם. בלויז מיט געציילטע מײַסטערישע שטריכן גיט זיך אים אײַן צו שאַפֿן פֿולווערטיקע געשטאַלטן – שטילע, פּאַמעלעכע וויזיעס. 
 יואל מאַטוועיעוו 
 