
                        
  הלל קאַזאָווסקי  
 הלל קאַזאָווסקי איז געבוירן געוואָרן אין 1956 אין מאָסקווע אין אַ משפּחה, וואָס האָט געשטאַמט פֿונעם ווײַסרוסישן שטעטל רעטשיצע. פֿאַרענדיקט דעם היסטאָרישן פֿאַקולטעט פֿונעם מאָסקווער מלוכה־אוניווערסיטעט. אין 1992 עולה געווען קיין ישׂראל, וווּ ער האָט זיך געלערנט אינעם העברעיִשן אוניווערסיטעט. איינער פֿון די פֿירנדיקע הײַנטצײַטיקע ספּעציאַליסטן אויפֿן געביט פֿון דער ייִדישער קונסט. פֿאַרעפֿנטלעכט אַ גאַנצע ריי אַרטיקלען און ביכער אין פאַרשיידענע שפּראַכן וועגן דער ייִדישער מאָלערײַ, מאָדערניסטישער דיכטונג און געשיכטע פונעם ייִדישן טעאַטער. איבערגעזעצט מיט אין רוסיש מיט קאָמענטאַרן זכרונות פֿון מלך ראַוויטש, לעאָ קעניג, ווי אויך דעם ״מאַניפֿעסט״ פֿון באָריס אַראָנסאָן און ישׂשׂכר־בער ריבאַק. אַ באַזונדער אָרט צווישן זײַנע פּובליקאַציעס פֿאַרנעמט דאָס בוך ״די קינסטלער פֿון דער קולטור־ליגע״, וואָס איז דערשינען אין 2003 אויף רוסיש און אויף ענגליש. אַלס קוראַטאָר אײַנגעאָרדנט אויסשטעלונגען פֿון דער ייִדישער קונסט אין פֿאַרשיידענע מוזייען פֿון ישׂראל, פֿראַנקרײַך, רוסלאַנד, אוקראַיִנע און אַנדערע לענדער. וווינט אין ירושלים. 
 דאָ פּובליקירן מיר אַ פֿראַגמענט פֿון הלל קאַזאָווסקיס אַרטיקל ״ באָריס אַראָנסאָן: אָרגאַניזירן דאָס כאַאָטישע פֿון אונדזער צײַט  ״  
 
  
  זומער 1919 האָט (ברוך) אַראָנסאָן צוזאַמען מיט (ישֹשכר בער־) ריבאַקן פֿאַרעפֿנטלעכט אינעם קיִעווער זשורנאַל ״אויפֿגאַנג״ דעם אַרטיקל ״די וועגן פֿון דער ייִדישער מאָלערײַ״, וועלכער קען באַטראַכט ווערן ווי אַן אייגנאַרטיקער מאַניפֿעסט פֿונעם ייִדישן קינסטלערישן אַוואַנגרד. 
 דער אַרטיקל הייבט זיך אָן פֿון אַ באַדײַטפֿולן לאָזונג: 
  ״לעבן זאָל די אַבסטראַקטע פֿאָרם, וואָס אַנטפּלעקט דעם ספּעציפֿישן מאַטעריאַל – זי איז נאַציאָנאַל!״.  
 &nbsp;די ״אַבסטראַקטע פֿאָרם״ אינטערפּרעטירן אַראָנסאָן און ריבאַק אַלס ״ריינע״ פֿאָרם, אַ פֿרײַע פֿון אַ וועלכער־ניט-איז נאַטוראַליסטישקייט און ליטעראַרישקייט. אינעם ״אַנטפּלעקן״ אָט די פֿאָרם באַשטייט לויט דער מיינונג פֿון די מחברים די הויפּט־אויפֿגאַבע פֿון דער וועלט־קונסט און פֿון די ייִדישע קינסטלער. לייזנדיק אויף זייער אופֿן אָט די אויפֿגאַבע, פֿילן זיי דורך דעם אויס די אוניווערסאַלע מיסיע פֿונעם אינטערנאַציאָנאַלן אַוואַנגאַרד און אין דער זעלבער צײַט דערגרייכן זיי זייערע אייגענע, נאַציאָנאַלע צילן: 
 
   ״אנדזער ייִדישע לעבענדיקע קונסט, וואָס האָט שוין איבערגעקאָכט די עלעמענטן פֿון מערבֿ־אייראָפּעיִשן שאַפֿן, געפֿינט זיך אינעם לאַגער פֿון די «לינקע״. און דאָס איז ניט קיין צופֿאַל. די ייִדישע קינסטלער האָבן דערפֿילט זייער קרובֿהשאַפֿט מיט די מאָדערנע נאָוואַטאָרס, וואָס האָבן זיך אַרויסגערוקט פֿון אַבסטראַקטער מאָלעריי, ווײַל נאָר אינעם ריינעם, אַבסטראַקטן שאַפֿן, וואָס איז פֿרײַ פֿון יעדן ליטעראַרישן צומיש, איז מעגלעך צו דערגרייכן די אַנטפּלעקונג פֿונעם אייגענעם נאַציאָנאַלן געפֿיל פֿון פֿאָרם״.  
 
  פֿאַר אַראָנסאָנען און ריבאַקן זײַנען די ״פּרינציפּן פֿון דער אַבסטראַקטער מאָלערײַ״ פֿעסט פֿאַרבונדן מיטן ״נאציאָנאַלן עלעמענט״, וועלכער אַנטפּלעקט זיך אפֿילו קעגן דעם ווילן פֿונעם קינסטלער אַליין, אויב ער האָט זײַן מאָלעריש געפֿיל פֿאַרקערפּערט אין אַבסטראַקטער פֿאָרם. פֿון ריבאַקס און אַראָנסאָנס שטאַנדפּונקט ווערט אָט די סבֿיבֿה פֿאָרמירט דורך קולטור, ״וואָס איז תּמיד נאַציאָנאַל״. און זי דיקטירט דעם קינסטלער מיטלען פֿון דער נאַציאָנאַלער פֿאַרקערפּערונג פֿון זײַן ״ספּעציפֿישן מאַטעריאַל״ אין ״ריינער פאָרם״. אַזאַ ראָלע פֿון דער נאַציאָנאַלער קולטור דערקלערן די מחברים מיט דעם, וואָס אין איר איז אימאַנענט פֿאַראַן ״דער אָרגאַנישער מאָלערישער חוש״ און דעריבער פֿאַר יעדן קינסטלער, וועלכער דריקט זיך אויס אין אַן ״אַבסטראַקטער פֿאָרם״, איז אומפֿאַרמײַדלעך די ווענדונג צו דער נאַציאָנאַלער (פֿאָלקס־)טראַדיציע , וואָס איז באַזונדערס וויכטיק פֿאַר א ייִדישן קינסטלער: 
 
   ״ווען אַ ייִדישער קינסטלער וויל אָפּשפּיגלען זײַן נאַציאָנאַלן מאַטעריאַל, מוז ער דעריבער אײַנזאַפּן אין זיך די קולטור־ווערטן פֿון זײַן פֿאָלק, וואָס זײַנען אָנגעזאַמלט געוואָרן אין משך פֿון לאַנגע דורות״.  
 
  אויף אַזאַ אופֿן, גלײַך ווי די נײַע ייִדישע קולטור, וועלכע דאַרף, וועדליק דער אידעאָלאָגיע פֿון דער קולטור־ליגע, באַהעפֿטן אין זיך נאַציאָנאַלע און אוניווערסלע ווערטן, דאַרף אויך די נײַע ייִדישע קונסט, לויט דער קאָנצעפּציע פֿון אַראָנסאָנען און ריבאַקן, אַנטשטיין ווי אַ&nbsp; פּועל־יוצא פֿונעם סינטעז פֿון דער ייִדישער קינסטלערישער טראַדיציע מיט דערגרייכונגען פֿונעם אייראָפּעיִשן אַוואַנגאַרד. דערבײַ, לויט זייער איבערצײַגונג, איז די באַדײַטונג פֿון דער נײַער ייִדישער קונסט ניט באַגרענעצט בלויז מיט נאַציאָנאַלע ראַמען, און די ייִדישע קינסטלער דאַרפֿן אויספֿילן אַן אַלוועלטלעכע מיסיע: 
 
   ״דער מידער מערבֿ, וואָס האָט אויסגענוצט שוין אַלע פֿאָרמען פֿון דער פּלאַסטישער מלאכה, וואָס האָט מקריבֿ געווען אין נאָמען פֿון דער מלאכה דעם גאַנצן עקסטאַז פֿון די לעבנס־עמאָציעס, רופֿט די פֿרישע מאָלער, די ייִדישע קינסטלער, וועלכע זײַנען אַזיאַטיש־פֿאַרשכּורט פֿון פֿאָרם. די ייִדישע פֿאָרם איז דאָ, זי דערוואַכט, זי לעבט אויף!״   .  
 
  אייניקע רעזולטאַטן פֿון דער שטרעבונג ״צו געפֿונען (געפֿינען?) די אייגנאַרטיקע ייִדישע פֿאָרמען, דעם נאַציאָנאַלן אויסדרוק פֿון די מאָדערנע קונסט־דערגרייכונגען״ זײַנען באַוויזן געוואָרן אויף דער ״ייִדישער קינסטלערישער אויסשטעלונג, אָרגאַניזירטער דורך דער קונסט־סעקציע פֿון דער קולטור־ליגע, וועלכע איז פֿאָרגעקומען אין קיִעוו אין פֿעברואַר–מערץ 1920. באָריס אַראָנסאָנס האָט אויסגעפֿילט פֿונקציעס פֿונעם פֿאַרוואַלטער פֿון דעם אויסשטעלונגס־קאָמיטעט. ער איז אויך געווען איינער פֿון די מחברים פֿונעם פֿאָרוואָרט אינעם אויסשטעלונגס־קאַטאַלאָג און עקספּאָנירט אויף איר צוויי זײַנע גראַפֿישע אַרבעטן – ״אויטאָפּאָרטרעט״ און ״עסקיז אויף ד .האָפֿשטיינס אַ מאָטיוו״. זיי האָבן זיך, אויף וויפֿל ס’איז באוווּסט, ניט אָפּגעהיט, אָבער וועגן אַראָנסאָנס גראַפֿיק פֿון יענער צײַט קען מען מישפּטן לויט זײַנע אַרבעטן, וועלכע זײַנען ניט פֿאָרגעשטעלט געווען אויף יענער אויסשטעלונג, אָבער דאַטירן זיך מיט 1920. שוואַרץ־ווײַסע קסילאָגראַפֿיעס, אויסגעפֿילטע אין פּרימיטיוויסטישער מאַניר, מיטן אויסנוצן טראַדיציאָנעלע אָרנאַמענט־מאָטיוון און די ייִדישע שריפֿט ווי אַ גראַפֿישער עלעמענט, זײַנען זיי סטיליזירט פֿאַר ייִדישע פֿאָלקסטימלעכע בילדלעך און אַלטגעדרוקטע ספֿרים. אַזאַ כאַראַקטער זייערער אַנטשפּרעכט דער פּראָגראַם פֿון דער ייִדישער גראַפֿיק, וועלכע איז פֿאָרגעשטעלט אינעם פֿאָרוואָרט צום קאַטאַלאָג פֿון דער אויסשטעלונג: 
 
   ״דער ערשטער מקור פֿון אונזער גראַפֿיק איז דער ייִדישער אות און די אָרנאַמענטן פֿון אַלטע ייִדישע ספֿרים און שול־מכשירים… די מאָדערנע ייִדישע קינסטלער, די וועלכע זוכן באַוווּסטזיניק די ספּעציפֿיש־נאַציאָנאַלע גראַפֿישע פֿאָרמען, געפֿינען דעריבער אַ רײַכן מאַטעריאַל אין אונזערע אַנטיקן, ווי ספֿרי־תּורה, מגילות, ספֿרים מיט שער־בלעטער, שׂימחת־תּורה־פֿענדלעך א.אַז.וו.״  .  
 
  אַ קאָלעקציע פֿון ווערק פֿון דער ייִדישער פֿאָלקס־קונסט איז צונויפֿגעקליבן געוואָרן בײַם דירעקטן אָנטייל פֿון אַראָנסאָן פֿאַרן מוזיי פֿון פּלאַסטישע קונסטן בײַ דער קולטור־ליגע, אין וועלכער ס’איז פֿאָרגעזען געווען אַ באַזונדערער אָפּטייל פֿון ״ייִדישע פּרימיטיוון״. אין דער זאַמלונג פֿונעם מוזיי זײַנען געווען אויך אַרבעטן פֿון מיטגלידער פֿון דער קונסט־סעקציע, ״ווי אויף ווערק פֿון די נײַסטע קינסטלער (פּיקאַסאָ, לענטולאָוו, עקסטער, שאַגאַל אא.), יאַן ברייגעלס בילדער און אַ זאַמלונג פֿון יאַפּאַנישע גראַוויורן״ . אַראָנסאָן איז, לויט אייניקע ידיעות, באַשטימט געוואָרן ווי איינער פֿון די אָנפֿירער פֿונעם מוזיי , וועלכער האָט זיך אָפֿיציִעל דערעפֿנט אין 1921. באַנאַנד מיט דער אַרבעט איבערן אָרגאַניזירן דעם מוזיי האָט אַראָנסאָן אין אָט דער צײַט אונטעריכטעט אין דער קונסט־סטודיע פֿון דער קולטור־ליגע און זיך פֿאַרנומען מיט פֿאָרמירן איר ביבליִאָטעק. 
 די דערעפֿענונג פֿונעם מוזיי און דאָס שאַפֿן די קונסט־סטודיע זײַנען געווען די לעצטע באַדײַטנדיקע דערפֿאָלגן פֿון דער קולטור־ליגע. 
 
   ברוך אַראָנסאָן (1898 – 1980)  
 1919 – 1920 געווען פֿאַרוואַלטער פֿון דער ייִדישער קונסט־סטודיע בײַ דער קיִעווער ״קולטור־ליגע״, דערנאָך שטודירט אין מאָסקווע בײַם קינסטלער מאָשקאָוו, 
   &nbsp;www.moma.org  
 געמאָלט דעקאָראַציעס און קאָסטיומען פֿאַר ווייטערס ״פֿאַרטאָג״ פֿאַרן ייִדישן קאַמער־טעאַטער, און פֿאַרלאָזט רוסלאַנד. 
 אין דעצעמבער 1923 באַטייליקט זיך אַראָנסאָן אין דער בערלינער גרויסער קונסט־אויסשטעלונג, און דערנאָך פֿאָרט ער אַוועק קיין אַמעריקע, וווּ ער ווידמעט זיך דעם ייִדישן טעאַטער. 
 דאָ האָט ער אין משך פֿון 1924 – 1929 געשאַפֿן די דעקאָראַציעס און געמאָלן די קאָסטיומען פֿאַר אַנסקיס ״טאָג און נאַכט״, פּינסקיס ״לעצטער סך־הכל״, משה נאַדירס ״טראַגעדיע פֿון גאָרניט״, דימאָווס ״בראָנקס עקספּרעס״, ״יאשקע מוזיקאַנט״ און ״מענטשן־שטויב״, שלום־עליכמס ״סטעמפּעניו א.אַז.וו. 
 אַראָנסאָן האָט אויך פֿאַרעפֿנטלעכט אין ייִדישע און רוסישע אפּעריאָדישע אויסגאַבן אַ ריי אַרבעטן וועגן מאַלער  און מאַלעריי בכלל. אין פֿאַרלאַג ״פּעטראָפּאָליס״, בערלין, (1923) זײַנען דערשינען אויף רוסיש זײַנע אַ גרויסע אַרבעט ״די מאָדערנע ייִדישע גראַפֿיק״ מיט רעפּראָדוקציעס און אַ מאָנאָגראַפֿיע וועגן מ. שאַגאַל (געדרוקט אויף רוסיש, דײַטש, פֿראַנצויזיש, ייִדיש און העברעיש). 
 אין 1932 האָט אַראָנסאָן אָנגעהויבן מיטאַרבעטן מיט די בראָדווייער טעאַטערס. זײַן קאַריערע פֿון סצענאָגראַף האָט געדויערט מער ווי 40 יאָר. 
 
  
  
   ישֹשכר בער־ריבאַק (1897 – 1935)  
 פֿאַרענדיקט די קינסטלער־שול אין 1916. געאַרבעט אַלס דעקאָראַטאָר אינעם ייִדישן טעאַטער, איז געווען אַ מיטגליד פֿון אַ היסטאָריש־עטנאָגראַפֿישער געזעלשאַפֿט, אויף 
   artinvestment.ru  
 די געלטמיטלען פֿון וועלכער איז צוזאַמען מיט על ליסיצקין אַרומגעפֿאָרן איבער אוקראַיִנע, פּאָדאָליע און וואָלין. בעת אָט די רײַזעס האָבן זיי אויסגעפֿאָרשט הילצערנע שולן און דערלערנט די ייִדישע פֿאָלקס־קונסט. 
 ריבאַק און אַנדערע פּראָמינענטע קינסטלער, וועלכע זײַנען געווען פֿאַרכאַפּט מיטן זוכן דעם ייִדישן נאַציאָנאַלן סטיל, געגרינדעט די קולטור־ליגע. די באַוועגונג איז אויפֿגעקומען אין 1917 אין קיִעוו און האָט געשטעלט פֿאַר זיך דעם ציל – ״צו אַנטוויקלען די ייִדישע פֿאָלקס־בילדונג, ליטעראַטור אויף ייִדיש און ייִדישע קונסט״. חוץ דעם האָט ריבאַק צוזאַמען מיט באָריס אַראָנסאָנען אָנגעשריבן אַ פּראָגראַם־אַרטיקל ״די וועגן פֿון ייִדישער מאָלערײַ״, וווּ ער האָט באַהויפּטעט, אַז ״די ריינע אַבסטראַקטע פֿאָרם – איז גראָד דאָס, אין וואָס עס ווערט פֿאַרקערפּערט אַ ״נאַציִאָנאַלער״ עלעמענט. נאָר דורך דער אַבסטראַקטער מאָלערײַ קען מען אויסדריקן די אייגענע נאַציאָנאַלע יסודות״. די באַוועגונג ״קולטור־ליגע״, אין וועלכער ריבאַק האָט גענומען דעם סאַמע אַקטיוון אָנטייל, איז אַרײַן אין דער געשיכטע אַלס ״רענעסאַנס פֿון דער ייִדישער קונסט״. 
 סוף 1919 האָט ריבאַק זיך אַריבערגעקליבן קיין מאָסקווע, וווּ ער הייבט אָן לערנען אין אַ פּאָפּולערער פֿרײַער קינסטלערישער סטודיע. אין צוויי יאָר אַרום פֿאָרט ער אַוועק קיין בערלין, וווּ טערט אַרײַן אין די רייען פֿונעם דײַטשישן אַוואַנגאַרדיסטן־פֿאַריין – סעצעסיִאָן. 
 אין בערלין, איז אין 1923 פֿאָרגעקומען מיט דערפֿאָלג די ערשטע פּערסאָנעלע אויסשטעלונג פֿון ריבאַקס בילדער און צייכענונגען. אויף איר האָט ער פֿאָרגעשטעלט זײַנע גראַפֿישע ציקלען ״פּאָגראָם״, ״ייִדישע טיפּן פֿון אוקראַיִנע״, ״קליין שטעטל״. 
                