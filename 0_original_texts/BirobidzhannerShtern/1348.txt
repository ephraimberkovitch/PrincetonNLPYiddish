
 די מיטארבעטערס פון דער נעץ גיפּערמארקעטן ”סאמבערי“ האָבן דורכגעפירט א ספּאָרט-פארווײַלנדיקע פּראָגראם פאר די קינדער-יתומים, וועלכע רוען אָפּ אינעם זומער-קעמפּ ”יונאטי“ 
 א געוויינטלעכער טאָג האָט נישט צוגעזאָגט די חברה קיין מערקווירדיקע געשעענישן חוץ די פארפּלאנירטע מאָסמיטלען, דערפאר האָט דאָס קומען פון די געסט ארויסגערופן אינעם קעמפּ א פריילעכער אויפרודערונג. 
 — יעדע אזא געשעעניש איז פאר די קינדער באזונדערס פריילעך און צאפּלדיק, — זאָגט דער דירעקטאָר פונעם קעמפּ נינא שאפּאָוואלאָווא. — א גאנץ יאָר קאָנטאקטירן זיי מיט איינע און די זעלבע קינדער און פּעדאגאָגן, דערפאר איז יעדער גאסט פאר זיי א לאנג דערווארטער. גיט א קוק, ווי אקטיוו זײַנען זיי פארנומען מיט אויפראמען די צימערן — זיי גרייטן זיך צו דער באגעגעניש. אלע זיי נייטיקן זיך אין באגעגענישן מיט די נײַע מענטשן, אין פּאָזיטיווע עמאָציעס און אײַנדרוקן. 
 האיאָר רוען אינעם קעמפּ ”יונאטי“ אָפּ די קינדער פונעם געגנטלעכן קינדער-הויז נומ. 2, וואלדהיימער קינדער-הויז נומ. 3 און שול-אינטערנאט פונעם ייִשוב בירא. די אָרגאניזאטאָרן פון דער אקציע האָבן צוגעגרייט פאר זיי א פריילעכע שפּיל. אין די פארמעסטונגען האָבן די חברה געדארפט ארויסווײַזן ניט נאָר די פיזישע כוחות, נאָר אויך די לאָגיק. צום בײַשפּיל, אינעם קאָנקורס ”וואסערטרעגער“ האָבן די געשײַטע ייִנגלעך געטראָגן וואסער ניט נאָר אין די פּלאסטיק-גלעזער, נאָר אויך אין מויל. אין אן אנדערן קאָנקורס האָבן די קינדער דעגוסטירט די פרוכטן און גרינסן, זײַנען געשפּרונגען אין די זעק, געגאנגען אויף די אימפּראָוויזירטע ליזשעס, האָבן געוואָרפן די פּילקע, קורץ געזאָגט, האָבן געוויזן דאָס קענען צו ארבעטן אין דער קאָמאנדע. נישט געקוקט אויף דעם, וואָס די קאָנקורסן זײַנען געווען נישט קאָמפּליצירטע, זײַנען די קינדער צוגעגאנגען צו זיי זייער ערנסט און פאראנטוואָרטלעך. די סאמע ייִנגסטע אָנטיילנעמערס זײַנען געווען אלט זיבן יאָר און די סאמע עלטסטע — 81. א דאנק דער הילף און אונטערשטיצונג פון די עלטערע חברה האָבן די קליינע קינדער זיך געספּראוועט מיט אלע אויפגעבונגען. 
 — ס’איז מיר געפעלן געוואָרן די שפּיל, — דערציילט וועגן אירע אײַנדרוקן די 31-יאָריקע וויטאלינא קאָנדראטיעווא. — ספּעציעל שפּרינגען אין די זעק! זאָלן אזעלכע יום-טובים פאָרקומען וואָס אָפטער! 
 אלע אָטריאדן האָבן באקומען מתנות — וואָלייבאָל-פּילקעס, באדמינטאָן-ראקעטקעס און זיסקײַטן. און די קאָמאנדע, וועלכע האָט געזיגט אין דער פארמעסטונג, האָט נאָך באקומען די ספּינערס. 
 — וואָס קען זײַן טײַערער פון די גליקלעכע שמייכלען פון די קינדער? — זאָגט דער אויספילערישער דירעקטאָר פון ”סאמבערי“ קסעניִיא מאקאראָווא. — באזונדערס אויב דאָס זײַנען די קינדער, וועלכע האָבן פארלאָרן די עלטערן. די נעץ גיפּערמארקעטן ”סאמבערי“ האָט פאָרגעלייגט אירע רעגיאָנעלע אָפּטיילונגען דורכפירן די שאפערישע קאָנקורסן. יעדער גיפּערמארקעט האָט עס געטאָן אויף זײַן שטייגער: אייניקע האָבן זיך באגאָסן מיט דער קאלטער וואסער, די אנדערע האָבן געשלעפּט דעם ”קאמאז“… און מיר האָבן באשלאָסן צו טאָן עפּעס גוטס — מיר זײַנען פּשוט געקומען צו פאָרן צו די קינדער און האָבן געשפּילט מיט זיי. עס פאָדערט נישט קיין גרויסע פינאנצן אָדער כוחות, און דאָס איז געווען אזוי נוצלעך נישט נאָר פאר די קינדער, נאָר פאר אונדז אליין. 
 