
                      אַוועק דער שבת שוין… אויף ווײַטע וועגן  
  אַ גרויסער עמעצער שיט גראָוון אַש…  
  דוד האָפֿשטיין    
 (פֿֿאָרזעצונג. אָנהייב אין נומ. 13) 
   צושנײַדן פֿון דאָס נײַ   
    
 בײַם טראַספּאָרטיאָר, וווּ עס האָבן געדאַרפֿט אָט־אָט־אָ זיך באַווײַזן די וו אַליזעס פֿונעם תּל־אָבֿיבֿער רייס, זײַנען געשטאַנען עטלעכע סאַטמאַרער חסידים, פּלאַפּלענדיק אויף זייער פּוילישן ייִדיש. זיכער – צום רבין.&nbsp; אַז מע האָט געדאַרפֿט מאַכן די פּליטה פֿון ניו־יאָרק – וויליאַמסבורג האָט זיך דאָך געפֿונען ניט אויפֿן אינדזל מאַנהעטן אָדער לאָנג־אײַלענג, נאָר טאַקע אויפֿן קאָנטינענט, – האָט דער סאַטמאַרער רבי געוואָלט&nbsp; אַוועקפֿאָרן קיין ענגלאַנד, וווּ ער האָט געהאַט זײַנע חסידים, אָדער כאָטשבי קיין קאַנאַדע, אויף ניופֿאַונדלענד, וואַנקוּווער אָדער נאָך ערגעץ־וווּ. נאָר מע האָט אים אָפּגעזאָגט אין וויזע, זיך פֿאַררופֿנדיק אויף דעם,&nbsp; אַז עס זײַנען פֿאַראַן&nbsp; אַזש צוויי ייִדישע מלוכות, וועלכע קאָנען אים אויפֿנעמען לויטן עטנישן קריטערי. נו,&nbsp; אַזוי ווי די סאַטמאַרער זײַנען, ווי באַוווּסט, געווען&nbsp; אַנטיציוניסטן, האָט זייער רבי באַשלאָסן&nbsp; אַוועקפֿאָרן קיין ביראָבידזשאַן. דער איצטיקער רבי האַלט זײַן הויף אין אָבלוטשיע. אין אָט דער שטאָט האָבן די סאַטמאַרער געעפֿנט שילן, תלמוד־תּורות, סעמינאַרן פֿאַר מיידלעך,&nbsp; אַ ישיבֿה,&nbsp; אַ שפּיטאָל, כּשרע קראָמען און נאָך&nbsp; אַ סך&nbsp; אַנשטאַלטן און געשעפֿטן. דעם רבינס משפּחה האָט אויסגעקויפֿט די פֿאַרוואָרפֿענע צין־מינערײַען אין כינגאַנסק, רעקאָנסטרוּיִרט זיי אויף איר חשבון און באַנײַט דעם&nbsp; אַרויסבאַקום. די סאַטמאַרער חסידים פֿאַרנעמען זיך מיט כּלערליי הכנסהדיקע עסקים. מע זאָגט,&nbsp; אַז די סאַטמאַרער געהערן אויך דער באַרימטער קוראָרט אין קולדור, דער ים־פּאָרט אין זאַרעטשנאָיע און אַ סך אַנדערע אָביעקטן אינעם אָבלוטשיעווער ראַיאָן…. 
   קאָמפּיוטער־גראַפֿיק פֿון דניאל־מענדל טשערנין  
 באַקומען מײַן וואַליזע, בין איך אַרויס פֿונעם אַעראָפּאָרט און גענומען אַ טאַקסי ביזן האָטעל ״צענטראַל״ אין דער ביראָבידזשאַנער אַלטער שטאָט. איך האָב ליב אָט דעם האָטעל, וואָס שטייט אַקעגן דעם קליינעם דענקמאָל שלום־עליכמען אין סאַמע אָנהייב פֿון שלום־עליכם־גאַס. מיר געפֿעלט אָט די גאַס, וואָס איז פֿאַרמאַכט פֿאַרן טראַנספּאָרט – נאָר פֿוסגייער, וועלאָסיפּעדיסטן, סוּווענירן־קרעמלעך, רעסטאָראַנען און קאַפֿע־הײַזער – יענץ, וואָס בײַ אונדז אין ישׂראל רופֿט מען מידרחובֿ. די ביראָבידזשאַנער רופֿן די גאַס ״בראָדוויי״, הגם דער אמתדיקער בראָדוויי, יענער, וואָס אויפֿן אינדזל מאַנהעטן, זעט איצטער אויס גאַנץ אַנדערש. דאָס פּלעצל בײַ דעם סאַמע האָטעל ״צענטראַל״, דאָרט וווּ עס שטייט דער דענקמאָל שלום־עליכמען, רופֿט מען לויט עפּעס אַן אַלטן מינהג־המקום ״אַרבאַט״. ס’איז דאָ אַזאַ גאַס אין מאָסקווע. 
 דער טאַקסיסט איז געווען, דאַכט זיך, ניט קיין ייִד – כאָטש גיי ווייס, נאָר זיכער, אַז אַ היגער,&nbsp; אַ ביראָבידזשאַנער. זיך דערוווּסט, אַז איך בין געקומען פֿון ישׂראל, האָט ער גלײַך געזאָגט: ״שלום. מה עניינים?״ און אָנגעהויבן דערציילן – שוין אויף רוסיש – וועגן זײַנע פֿרײַנד, וואָס וווינען איצט אין מעלותּ און אין חיפֿה. 
 זײַן פּלאַפּלערײַ האָט מיך אַ ביסל אָפּגעריסן פֿון מײַנע געדאַנקען. און איך האָב פֿאָרט געמוזט זיך צוגרייטן ערנסט צו דער מאָרגנדיקער באַגעגעניש אין ייִוואָ־אינסטיוט. ס’איז גאָר ניט גאַראַנטירט,&nbsp; אַז דעם גראַנט וועט מען טאַקע געבן. – מאַכט ניט אויס. דער עיקר דאַרף מען זיך אויסשלאָפֿן נאָך דעם לאַנגן פֿלוג. מע דאַרף נאָר מאַכן אַ שהכּל אַון כאַפּן&nbsp; אַ דרעמל. וואָס אַ דרעמל?! מע מוז כאַפּן אַ פּאָף,&nbsp; אַן ערנסטן פּאָף.&nbsp; אַניט, וועל איך זײַן ווי אַ געליימטער פֿונעם דזשעטלאַג. 
 איבערגעלאָזט אינעם האָטעל־צימער מײַן וואַליזע, בין איך אַרויס אויפֿן ביראָבידזשאַנער מידרחובֿ אויף שלום־עליכמס נאָמען. מאַכן אַ שהכּל האָב איך באַשלאָסן אין 
   קאָמפּיוטער־גראַפֿיק פֿון דניאל־מענדל טשערנין  
 ״שׂימחה״. דאָס איז אַן אַלטע עכט ביראָבידזשאַנער קאַפֿע, וואָס געפֿינט זיך גאָר ניט ווײַט פֿון שלום־עליכם־גאַס, לעבן דער חב’’דישער שיל. פֿון איין זײַט פֿונעם קאַפֿע־הויז שטייט געשריבן אויף לשון־קודש ״כּשר״, פֿון דער צווייטער זײַט – אויף רוסיש און אויף ייִדיש: ״ייִדישע מאכלים. ניט כּשר״. אָט דאָס איז דער ריין ביראָבידזשאַנער סטיל.&nbsp; אַזאַ מין תּמימותדיק אומפֿאַרמיטלעכקייט. מיר געפֿעלט עס. 
 איך בין אַרײַן פֿון יענער זײַט, וווּ ס’איז געווען כּשר, כאָטש וואָס קאָן זײַן ניט כּשר אין בראָנפֿן מיט פֿאַרשמאַק? אָבער ניט דאָס בין איך געווען אויסן. 
 די מיטאַרבעטער פֿונעם ייִוואָ־אינסטיטוט זײַנען פֿײַנשמעקערס און סנאָבן. צווישן זיך ריידן זיי נאָר ייִדיש, אָבער ניט אַזאַ ייִדיש, ווי עס האָט גערעדט דער פּילאָט פֿון ״ביראָבידזשאַן־ אַעראָ״ און אויך ניט אַזאַ, ווי עס האָבן גערעדט די סאַטמאַרער אינעם&nbsp; אַעראָפּאָרט. זיי ריידן אַ ריין, שטרענג נאָרמירט, און כ’וואָלט געזאָגט, אפֿילו טראַכע דיסטילירט ייִוואָ־ייִדיש. און זיי פֿאַרריכטן פֿון צײַט צו צײַט יעדן איינעם, וואָס האָט&nbsp; אַ העזה צו ריידן מיט זיי אויף מאַמע־לשון. דער ייִוואָ־אינסטיטוט פֿאַרמאָגט דאָך צווישן&nbsp; אַנדערס אין ביראָבידזשאַן אַזאַ סטאַטוס ווי האַקדמיה ללשון העבֿריתּ אין ישׂראל. און ניט נאָר דאָס.&nbsp; אַ געוויינלעכער ישׂראלי שטעלט זיך אפֿילו ניט פֿאָר, וואָס איז דער סטאַטוס פֿונעם ייִוואָ־אינסטיטוט אין ביראָבידזשאַן. 
 נאָר אויב זאָגן דעם אמת, האָט ער, דער געוויינלעכער ישׂראלי, בדרך־כּלל אפֿילו ניט געהערט וועגן דעם,&nbsp; אַז ייִדישיסטישע אַנשטאַלטן זײַנען פֿאַראַן אויך אין ישׂראל. און אויב ער האָט אפֿילו יאָ געהערט, איז וואָס? לאָמיר זאָגן לייוויק־הויז. ס’איז דאָ אַזא&nbsp; אַלטער בנין אין צענטער פֿון תּל־אָבֿיבֿ. אויף אים שטייט געשריבן אויף ייִדיש און אויף עבֿריתּ: ״דער ייִדישער שרײַבער־ און זשורנאַליסטן־פֿאַראיין אין ישׂראל״. האָט ער,&nbsp; דער געוויינלעכער ישֹראלי,&nbsp; אַן אַנונג, ווער איז דאָס, ה.לייוויק? צי אַרט אים, אַז אין דעם בנין שוין פֿון לאַנג קומען זיך ניט צונויף שום ייִדישע שרײַבער און זשורנאַליסטן?&nbsp; אַז דאָרט קומען זיך צונויף פֿריקן פֿון אַ באַזונדערן מין, וועלכע זײַנען באַזאָרגט מיט אַנטוויקלען די אשכּנזישע אידענטיטעט און באַהאַנדלען אָן אַ סוף אויף עבֿריתּ, וויִאַזוי קען מען ראַטעווען ייִדיש? ממש רחמנות אויף מאַמע־לשון! 
 אַמאָל פֿלעג איך אויכעט אַרײַנגיין אין לייוויק־הויז מיט אַ האָפֿענונג, אַז פֿון אָט די דיבורים וועט זיך עפּעס באַקומען. אָבער איך האָב פֿאַרשטאַנען, אַז דאָס וועט ניט זײַן. אָדער ס’וועט אפֿשר יאָ זײַן נאָך משיחס קומען. חוץ דעם, וווין איך ווײַט פֿון תּל־אָבֿיבֿ, אין אילת. ניט געקוקט אויף דעם שנעלן באַן, איז דאָס אַ שטיקל נסיעה. אַ שאָד איז צו פּטרן די צײַט נאָר כּדי ווידער אַנטוישט צו ווערן. איך האַלט פֿאַר בעסער זיצן אין דער היים און שרײַבן. אָדער זיך גרייטן צום שרײַבן. אָדער מיינען, אַז איך גרייט זיך צום שרײַבן עפּעס, וואָס האָט באמת אַ ווערט. לכל־הפּחות לויט מײַן אייגענער מיינונג. זיך גרייטן צום שרײַבן איז באַזונדערס אָנגענעם, ווײַל איך וווין אויף איינעם פֿון די העכסטע שטאָקן אין איינעם פֿון די הימלקראַצערס אויף דער גאַס מרחבֿ־שלמה, דאָס הייסט אין דעם סאַמע דרום־מיזרחדיקן קוואַרטאַל פֿון אילת, נאָך טאַבע, ממש אויפֿן ים־ברעג, ניט ווײַט פֿונעם צושיף־שטעל, פֿון וועלכן יעדע צוויי שעה גייט אָפּ דער פּאַראָם צו טיר אַן&nbsp; און סנפיר. איך האָב ליב שטיין אויפֿן באַלקאָן לעבן די פּאָרענטשן און קוקן אויפֿן דרום. צומאָל דאַכט זיך מיר,&nbsp; אַז איך זע ניט בלויז די שיפֿן און די פּלאַטפֿאָרמעס פֿאַר דער ימישער לאַנדווירשאַפֿט, נאָר אויך –&nbsp; ממש אויפֿן ראַנד פֿונעם האָריזאָנט – דעם אינדזל טיראַן, וועלכן די רעגירונס־קאָמיסיע פֿאַר געאָגאַפֿישע נעמען רעקאָמענדירט רופֿן מיט זײַן העברעיִשן נאָמען –&nbsp; יוטבֿה. 
 (פֿאָרזעצונג קומט) 
                