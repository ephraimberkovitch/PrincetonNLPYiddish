
                     דער וואַרשעווער פֿאַרלאַג “ווידאַווניצטוואָ נאַוקאָווע PWN“ האָט אַרויסגעלאָזט אין איבערזעצונג פֿון ייִדיש מעמואַרן פֿון דער באַרימטער ייִדישער אַקטריסע אסתּר־רחל קאַמינסקאַ “דערנער און בלומען. דער וועג פֿון מײַן לעבן”. אויף פּויליש זײַנען זיי באַגלייט מיטן אונטערקעפּל “מעמואַרן פֿון דער מוטער פֿונעם ייִדישן טעאַטער”.   
 עס שטעלט זיך פֿאָר, אַז דאָס איז אַ באַרעכטיקט ערנטיטל, ווײַל אסתּר־רחל קאַמינסקאַ (1868, פּאַרוזעווע, גראָדנער גובערניע — 1925, וואַרשע) האָט אָפּגעשפּילט ניט בלויז אַ סך בולטע ראָלעס אויף דער ייִדישער בינע און אינעם ייִדישן קינעמאַטאָגראַף, נאָר אויך אַ וויכטיקע ראָלע אינעם פּראָצעס פֿון דער אָרגאַניזאַציאָנעלער אויספֿורעמונג פֿון דער מאָדערנער ייִדישער טעאַטער־קונסט. ניט צופֿעליק טראָגט דער וואַרשעווער ייִדישער טעאַטער זינט 1955 עד־היום דעם נאָמען פֿון אסתּר־רחל קאַמינסקאַ און פֿון איר טאָכטער, דער גרויסער ייִדישער שוישפּילערן אידע קאַמינסקאַ (1899, אָדעס — 1980, ניו־יאָרק). 
 אסתּר־רחל קאַמינסקאַס מעמואַרן האָט איבערגעזעצט אין פּויליש דאָקטאָר מיראָסלאַווע בולאַט פֿונעם יאַגעלאָנער אוניווערסיטעט אין קראָקע, וועלכע ספּעציאַליזירט זיך אויף דער געשיכטע פֿונעם פּוילישן טעאַטער און פֿונעם ייִדישן טעאַטער אין פּוילן.&nbsp; זי האָט באַגלייט די אויפֿלאַגע מיט אַן אויספֿירלעכער הקדמה און קאָמענטאַרן. דאָס בוך איז דערשינען אין דער סעריע “מעמואַריסטיק פֿון פּוילישע ייִדן”. 


 

  וו. אַראָנאָוו                  