
                      
 

 
 ניט לאַנג צוריק האָבן זיך פֿאַרענדיקט די הײַיאָריקע ווידעאָ־לימודים פֿאַרן לייענען ייִדישע כּתבֿ־ידן, דורכגעפֿירט פֿונעם מאָסקווער “ייִדישן מוזיי און צענטער פֿון טאָלעראַנץ”. די לימודים האָבן געפֿירט דער מחבר פֿון די שורות בשותּפֿות מיט דער לינגוויסטקע, לערערקע און&nbsp; ביבליאָטעקאַרין ליובאָוו לאַווראָוואַ, וועלכע האָט מאָדערירט די דיסקוסיעס.   
 מיט אַ יאָר צוריק האָט “ביראָבידזשאַנער שטערן” שוין דערציילט וועגן די גרויסע ייִדישע אוצרות, וואָס געפֿינען זיך אינעם דאָזיקן מאָסקווער מוזיי. באַזונדערס וויכטיק איז די פּערזענלעכע ביבליאָטעק פֿון אַהרן ווערגעליסן. אינעם מוזיי־אַרכיוו געפֿינען זיך אויך, למשל, בריוו פֿון אַזעלכע גרויסע ייִדישע פּאָעטן, ווי אַהרן קושניראָוו און איציק פֿעפֿער. ביידע האָבן געוווינט אין ביראָבידזשאַן און געשריבן לידער וועגן דער ייִדישער אויטאָנאָמער געגנט. בעת די לימודים, האָבן מיר געלייענט זייער קאָרעספּאָנדענץ. איך האָב אויך פֿאָרגעלייענט מײַנע רוסישע איבערזעצונגען פֿון זייער דיכטונג. 
 איין לימוד איז דורכגעפֿירט געוואָרן אויף ענגליש און האָט צוגעצויגן אָנטיילנעמער פֿון די פֿאַראייניקטע שטאַטן און אַנדערע לענדער. בעת דעם לעצטן לימוד, וואָס איז געווען אינגאַנצן אויף ייִדיש, האָבן מיר דערציילט וועגן אַ פֿריִער אומבאַקאַנטן פּאָעט. אַ דאַנק ליובאָוו לאַווראָוואַ און יעלענאַ סאַראַשעווסקאַיאַ, די הויפּט־רעדאַקטאָרין פֿון “ביראָבידזשאַנער שטערן”, האָט זיך אונדז אײַנגעגעבן צו באַשטעטיקן דעם נאָמען פֿונעם מחבר. 
 די מעשׂה איז געווען ממש אַ דעטעקטיווע. ווען מיר האָבן פֿאָרגעלייענט צום ערשטן מאָל די צוויי לידער פֿונעם מיסטעריעזן דיכטער, האָבן מיר באַמערקט, אַז זיי זענען ניט קיין מוסטערן פֿון אַבי געשריבענער גראַפֿאָמאַניע, ווי עס טרעפֿט זיך אָפֿט מיט צופֿעליקע געגראַמטע שורות. לויט אַלע סימנים, איז דער מחבר געווען אַן אינטעליגענטער ליטעראַט, גוט באַקאַנט מיט דער רוסישער און ייִדישער פּאָעזיע, ווי אויך מיטן סאָוועטישן נוסח פֿונעם ליטעראַרישן ייִדיש. אין דער זעלבער צײַט, האָט ער געשריבן לויטן פֿאַרצײַטישן “סטאַלינישן” אויסלייג אָן קיין סוף־אותיות, הגם מיר האָבן געוווּסט, אַז זײַנע ווערק שטאַמען פֿון די 0991 ער יאָרן. 
 איין ליד הייבט זיך אָן מיט אַן עפּיגראַף — אַ פּסוק פֿון ירמיהו הנבֿיא, איבערגעזעצט אויף ייִדיש. אַ קליינע פֿאָרשונג האָט געוויזן, אַז די איבערזעצונג שטימט בשום־אופֿן ניט מיטן אַלטמאָדישן עבֿרי־טײַטש, אָבער קלינגט גאַנץ ענלעך צו יהואשס ייִדישן תּנ״ך. דאָס איז אַן אינטערעסאַנטער פּרט, ווײַל אינעם סאָוועטן־פֿאַרבאַנד וואָלט געווען אַ סך גרינגער צו טרעפֿן אַלטע ספֿרים מיט עבֿרי־טײַטש, איידער אַן אַמעריקאַנער אויסגאַבע פֿון יהואשן. ווי באַלד די איבערזעצונג שיידט זיך אַ ביסל אונטער, איז אויך מעגלעך, אַז דער מחבר האָט זי אַליין געמאַכט אויפֿן סמך פֿון דער רוסישער ביבל; ער האָט אָבער ריכטיק אָנגעצייכנט דעם קאַפּיטל כ״ב מיט די ייִדישע אותיות — אַ זעלטענע קענטעניש פֿאַר אַ וועלטלעכן סאָוועטישן ייִד. דער תּוכן פֿונעם ליד ווײַזט קלאָר, אַז דער דיכטער איז ניט געווען אַ פֿרומער מענטש. 
 איז ווער זשע דער מחבר? ווערגעליסן האָבן מיר גלײַך אָפּגעוואָרפֿן, ווײַל זײַן האַנטשריפֿט איז אינגאַנצן אַנדערש. פּלוצעם האָב איך זיך געכאַפּט: אפֿשר, בוזי מילער? יענער האָט אויך פֿאַרנאַכליעסיקט די סוף־אותיות און גענוג אָפֿט אָפּגעווײַכט אויף פֿאַרשיידענע אופֿנים פֿונעם סטאַנדאַרטן אויסלייג. אויך, אַ פּאָר ווערטער אין די אַנטדעקטע לידער זענען בולטע סימנים פֿונעם צענטראַלן צי דרומדיקן אוקראַיִנישן דיאַלעקט, און מילער איז דאָך געווען פֿון קאָפּײַ, לעבן וויניצע. 
 סאַראַשעווקאַיאַ האָט מיר בנעימות צוגעשיקט אַ מוסטער פֿון בוזי מילערס האַנטשריפֿט. הוראַ, שטימט! — האָב איך צוערשט געטראַכט. ממש די זעלביקע אותיות, דער זעלביקער אויסלייג…&nbsp; די רעדאַקטאָרין פֿון אונדזער צײַטונג האָט אָבער אויסגעדריקט אַ ספֿק: זײַענדיק אַ גוטע קענערין פֿון מילערס ווערק, האָט זי באַמערקט, אַז דער סטיל פֿון די לידער איז ניט זײַנער. שפּעטער האָט סאַראַשעווקאַיאַ קלאָר אָנגעוויזן אויף אַן אַנדער סתּירה: מילער פֿלעגט גאַנץ אַנדערש שרײַבן דעם אַלף.  
 לאַווראָוואַ האָט אויסגעפֿרעגט די אַרכיוויסטן און אויסגעפֿונען, אַז די בלעטלעך מיט די לידער האָט איבערגעגעבן יעקבֿ מירליס, צוזאַמען מיט די זכרונות פֿון זײַן פֿעטער, אַבֿרהם מירליס. דער מנדבֿ האָט איבערגעגעבן, אַז זײַן פֿעטער איז געווען אַן אינטעליגענט, אַ סך געלייענט און גוט געקענט ייִדיש. האָבן מיר זיך גוט אַרײַנגעקוקט און פֿאַרגליכן די כּתבֿ־ידן: דער מחבר פֿון די לידער איז זיכער אַבֿרהם מירליס! אויפֿן ערשטן בליק, קאָן זיך שאַפֿן אַן אײַנדרוק, אַז דער דיכטער איז געווען אַן אַנדער מענטש, ווײַל די פּאָעטישע שורות זענען אָנגעשריבן גיכער, מיט גרעסערע אותיות, אָבער אַזוי שרײַבט מען דאָך אימפּראָוויזירטע לידער, להיפּוך צום פּעדאַנטישן סטיל פֿון זכרונות. עס באַקומט זיך, אַז אַ דאַנק אונדזערע לימודים און דער ייִדישיסטישער חבֿרשאַפֿט האָבן מיר אַנטדעקט אַ נײַע פֿיגור אין דער ייִדישער ליטעראַטור! 
 אַבֿרהם מירליס איז געבוירן געוואָרן אינעם באַרימטן שטעטעלע מעזשבוזש, פֿאַרבונדן מיטן נאָמען פֿונעם בעל־שם־טובֿ, אין 1291. ווי אַ קינד, האָט ער זיך געלערנט אין אַ דאָרפֿישער ייִדישער שקאָלע, דערנאָך – אין מאָסקווע, אויך אויף ייִדיש. אין 8391 איז ער געגאַנגען זיך לערנען אינעם מאָסקווער אינסטרומענטאַלן אינסטיטוט (“סטאַנקין”). בעת דער מלחמה איז דער אינסטיטוט עוואַקויִרט געוואָרן קיין טאָמסק, וווּ מירליס איז געבליבן ביז 8491. זינט דעמאָלט ביז זײַן טויט אין 2002 האָט ער געוווינט אין מאָסקווע; באַערדיקט אין מאַלאַכאָווקע – אַ מאָסקווער ראַיאָן, וווּ עס האָבן געוווינט אַ סך ייִדן. 
 איין ליד האָט מירליס אָנגעשריבן לכּבֿוד זײַן אייגענעם 57 ־יאָריקן געבוירן־טאָג, דעריבער קענען מיר גענוי דאַטירן זײַנע ווערק: 6991. די צווייטע ליד, ווײַזט אויס, איז אַדרעסירט עמעצן, וואָס האָט עמיגרירט פֿון רוסלאַנד — ווײַזט אויס, קיין ארץ־ישׂראל, ווײַל דער דיכטער באַטאָנט, אַז דאָרטן איז ניט אַזוי ווי די היימישע רוסישע ערד, “וואָס אייביק גרינט”. מירליס באַציט זיך צו יענעמס עמיגראַציע זייער נעגאַטיוו. 
 דאָס לייגט זיך אויפֿן שׂכל, ווײַל אין די “ווילדע” 0991 ער יאָרן איז רוסלאַנד געווען אויף הפֿקר און אַ סך מענטשן זענען זיך צעלאָפֿן איבער דער גאָרער וועלט. מסתּמא, האָט דער מחבר זיך געפֿילט פֿאַרביטערט, אַז אין זײַן לאַנד טוט זיך גיי ווייס וואָס, און זײַנע אַלטע חבֿרים פֿאָרן אַוועק. ס׳איז אויך מעגלעך, אַז דאָס ליד האָט ניט קיין קאָנקרעטע קאָנאָטאַציעס און איז פּשוט געווידמעט דער קלאַסישער ייִדישער טעמע פֿון נע־ונד און גלות — אָבער דווקא מיט אַ רוסישן טעם. 
 אין ביידע לידער ווענדט זיך מירליס צו דער טעמע פֿון ביימער און וועלדער. מיר דאַכט זיך, אַז דאָס איז ניט צופֿעליק. זײַענדיק אַ טעכניקער, האָט ער זיך ספּעציאַליזירט אין האָלץ־באַאַרבעטונג. אין 9791, צוזאַמען מיט אַלאַ אַנדרעיעוואַ און אַנאַטאָלי דונדוקאָוו, האָט ער באַקומען אַ פּאַטענט פֿאַרן דערפֿינדן אַ חידושדיקן מכשיר צו עגבערן טיפֿע לעכער אין האָלץ. פֿאַר אַ מענטש מיט אַזאַ פּראָפֿעסיע, וועלכער האָט פֿאַרבראַכט 7 יאָר אין סיביר, האָבן ביימער און וועלדער, מסתּמא, געשפּילט אַ באַזונדערס וויכטיקע סימבאָלישע ראָלע. 
 איך באַדאַנק ליובאָוו לאַווראָוואַ און יעלענאַ סאַראַשעווסקאַיאַ פֿאַרן העלפֿן צו לייזן דעם סוד פֿון די פּאָעטישע בלעטלעך און לייג פֿאָר די לייענער פֿון “ביראָבידזשאַנער שטערן” מײַנע רוסישע איבערזעצונגען פֿון אַבֿרהם מירליסן. 
  ***  
   בײַם פֿינף־און־זיבעציקסטן שטאַפּל   
  

 ביסט מער ניטאָ 
  
 דײַן לעבן האָט געענדיקט זיך אין דער מינוט, 
 ווען דו׳סט געזאָגט: 
 גענוג געיאָגט, 
 נישטאָ מער וואָס צו אײַלן! 
 און ס׳האָט דער אומרו אויפֿגעהערט צו כוואַליען, 
 דײַן קיל געוואָרן האַרץ, 
 דײַן מוח און דײַן בלוט – 
 דײַן לעבן ענדיקט זיך אין דער מינוט, 
 ווען דו גייסט פֿרײַוויליק אַרויס פֿון קאָן, 
 און זאָגסט: 
 – כ׳האָב מײַנס שוין אָפּגעטאָן. 
  ***  
 דײַן לעבן ענדיקט זיך אין דער פֿאַטאַלער שעה, 
 ווען דו האָסט כּלומרשט אַלע דײַנע פּלענער 
 שוין אויסגעפֿילט – 
 און דו ביסט מער נישטאָ 
 בײַם מאַכן אונדזער ערד כאָטש אויף איין טראָפּן שענער. 
 און שטייט דער טויט שוין פֿעסט 
 בײַ דיר צוקאָפּנס, 
 און קענסט און וועסט 
 נאָך לעבן כּלומרשט לאַנג, און גאָרניט אַלט… 
 ס׳שטייט אויך אַ טויטער בוים 
 אַמאָל נאָך לאַנג אין וואַלד. 
  ***  

 די, וואָס גייען אַוועק 
  
   וויינט ניט אויפֿן טויטן… וויינט אויף דעם,   
   וואָס גייט און וועט מער ניט זען זײַן היימלאַנד.   
   (ירמיהו, כ״ב)   
  
 ניט וויינט אויף דעם, וואָס איז אַוועק,  
 דעם טויטן ניט באַדויערט: 
 ניטאָ אויף יענעם הוילן ברעג 
 קיין וויי, קיין פֿרייד, קיין טרויער. 
 מע דאַרף ניט מער קיין היים, קיין רו, 
 וווּ אומרו קיינמאָל לויערט, 
 און ערד ווערט אַלץ, וואָס ערד דעקט צו – 
 דעם טויטן נישט באַדויערט. 
  ***  
 נאָר וויי איז דעם, וועם ס׳פֿירט זײַן וועג 
 צום גרויען, גלײַכגילטיקן ברעג, 
 צו פֿרעמדלאַנדס שטומע שוועלן: 
 ער וועט ביז סוף פֿון זײַנע טעג 
 די טריט ניט זיכער שטעלן, 
 און אָפֿטמאָל דוכטן וועט זיך אים 
 אין רויש פון פֿרעמדע שטראָמען: 
 ער הערט דער מאַמעס שטילע שטים, 
 זי רופֿט מיט וויי זײַן נאָמען… 
  ***  
 און ס׳גלעט די באַקן יענער ווינט, 
 וואָס רוישט אין יענע ביימער, 
 אויף יענער ערד, וואָס אייביק גרינט, 
 איר צאַרטער נאָמען: היים־ערד! 
 אַז וויי צו אים: ס’איז אים באַשערט 
 דער ערגסטער גורל אויף דער ערד – 
 ער וועט אים גיך דערפֿילן, 
 דעם אומגליק, וואָס מיט אים געשען: 
 ער וועט זײַן היימלאַנד מער ניט זען, 
 און וועט זײַן פּײַן ניט שטילן. 
  
  ***  
  יואל מאַטוועיעוו איז אַ ייִדישער זשורנאַליסט, שרײַבער, פּאָעט און איבערזעצער. געבוירן געוואָרן אין 6791 און אויפֿגעוואַקסן אין לענינגראַד. נאָך אין זײַן יוגנט האָט  ער אויסגעלערנט די ייִדישע שפּראַך און אָנגעהויבן שרײַבן לידער אויף ייִדיש, געפֿירט ייִדיש־לימודים אין דער שטאָט. אָנהייבנדיק פֿון 7991 געוווינט אין ייִדיש־רעדנדיקע ראַיאָנען פֿון לאָנדאָן און ניו־יאָרק, זינט 2002 געאַרבעט אין דער באַרימטער ניו־יאָרקער ייִדישער צײַטונג ״פֿאָרווערטס״ ווי איינער פֿון אירע רעדאַקטאָרן, אַ זשורנאַליסט און קאָמפּיוטער־מומחה, זײַענדיק לויט דער טעכנישער בילדונג אַ פּראָגראַמיסט. וווינענדיק אין די פֿאַראייניקטע שטאַטן, האָט ער מיטרעדאַגירט דעם פּעטערבורגער ייִדישן זשורנאַל ״דער נײַער פֿרײַנד״. אין 7102 האָט דער שרײַבער זיך אומגעקערט צוריק אין זײַן היימשטאָט און וווינט הײַנט אין סאַנקט־פּעטערבורג.  
  מאַטוועיעווס לידער און פּאָעטישע איבערזעצונגען אויף ייִדיש זענען דערשינען אין אַ ריי אויסגאַבעס, פּאָעטישע אַנטאָלאָגיעס און ראַדיאָ־פּראָגראַמען אַרום דער וועלט. אין זײַנע אַרטיקלען שטעלט ער כּסדר דעם טראָפּ אויף פּאָפּולער־וויסנשאַפֿטלעכע טעמעס, קולטורעלע און גײַסטיקע פֿאַרבינדונגען און ענלעכקייטן צווישן ייִדישקייט און אַנדערע וועלט־רעליגיעס, געשיכטע און פֿאָלקלאָר. זײַנע פֿאָרשונגען פֿון קבלה אין שײַכות מיט דער מאָדערנער מאַטעמאַטיק און קאָמפּיוטערײַ זענען פֿאַרעפֿנטלעכט געוואָרן אין אַקאַדעמישע פֿאָרש־זשורנאַלן.  
&nbsp;

 
   יואל מאַטוועיעוו  
&nbsp;                