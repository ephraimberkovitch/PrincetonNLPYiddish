
                     איינער פֿון די הויפּט־צענטערס פֿון דער מגפֿה פֿונעם קאָראָנעווירוס אין ישׂראל איז די באַפֿעלקערטע אויבערהויפּט דורך חרדישע ייִדן שטאָט בני־בֿרק   
  אין די ראַמען פֿון באַמיִונגען אויף צו באַקעמפֿן די פֿאַרשפּרייטונג פֿון דער מגפֿה האָט די ישׂראלדיקע רעגירונג אָנגענומען אַ באַשלוס אַרײַנצופֿירן אין דער דאָזיקער שטאָט מיליטער־טיילן. און אַזוי ווי אַ סך תּושבֿים פֿון בני־בֿרק קענען שוואַך אָדער אפֿילו קענען ניט בכלל דעם מאָדערנעם עבֿריתּ, האָט מען די סאָלדאַטן אַרויסגעגעבן ספּעציעל צוגעגרייטע העברעיִש־ייִדישע שפּרעך־ביכער, וועלכע דאַרפֿן העלפֿן זיי געפֿינען אַ געמיינזאַמע שפּראַך מיט דער אָרטיקער באַפֿעלקערונג. 
 דאָס געשפּרעך־בוך שליסט אין זיך אײַן גרונט־פֿראַזעס, וועלכע זײַנען נייטיק כּדי אײַנצושטעלן אַ קאָנטאַקט. דערבײַ ווערן די ייִדישע פֿראַזעס געגעבן סײַ מיט ייִדישע אותיות סײַ אין לאַטײַנישער טראַנסקריפּציע. הײַנט־צו־טאָג באַטראַכט מען אין ישֹראל אַ מעגלעכקייט אײַנצושליסן די אַרמיי אינעם קאַמף קעגן דער מגפֿה אויך אין אַנדערע שטעט און קוואַרטאַלן, וווּ ס’איז קאָנצענטרירט די חרדישע באַפֿעלקערונג. מע קאָן משער זײַן, אַז דאָס העברעיִש־ייִדישע געשפּרעך־בוך וועט צונוץ קומען אויך דאָרט. 
 ס׳איז טשיקאַווע, אַז אין ניו־יאָרק כּדי צו אינפֿאָרמירן די חרדישע ייִדן האָבן אייניקע ייִדישע אָרגאַניזאַציעס און דער שטאָטיער אָפּטייל פֿאַר געזונט־פֿאַרהיטונג אַרויסגעלאָזט ספּעציעלע אינסטרוקציעס אויף ייִדיש, וווּ מע דערקלערט די גרונט־פּרינציפּן פֿון קאָראָנעווירוס־פּראָפֿילאַקטיק. 
 וו. אַראָנאָוו 
                