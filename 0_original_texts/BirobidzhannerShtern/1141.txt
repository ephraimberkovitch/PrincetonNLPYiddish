
 
 80 מיט אַ קנאַפּע יאָר צוריק האָט איציק פֿעפֿער באַשריבן אינעם ליד “צוויי ברעגן” זײַנע אײַנדרוקן פֿון אַ נסיעה איבערן אַמור, וועלכער איז געוואָרן די דרומדיקע גרענעץ פֿון דער ייִדישער אויטאָנאָמער געגנט. “פֿון לינקס, אונטער הימלען פֿאַרטײַעט אין שֹינאה/ געשוווּמען איז כינע” איז צווישן אַנדערס געזאָגט אין אָט דעם ליד. אָבער אין דער אמתן איז אויפֿן דרומדיקן ברעג פֿונעם אַמור אין 1936, ווען איבער אים איז געשוווּמען איציק פֿעפֿער, געווען ניט כינע, נאָר מאַנטשזשוריע אָדער, ווי מע פֿלעגט דעמאָלט זאָגן, “מאַנטשזשאָו־גאָ”. די ווידעראויפֿשטעלונג פֿון דער מאַנטשזשורישער אימפּעריע איז פּראָקלאַמירט געוואָרן דורך אַל־מאַנטשזשורישער אַסאַמבליי אין 1932 לויט איניציאַטיוו פֿון יאַפּאַן, וואָס אונטער איר קאָנטראָל האָט זיך אין יענעם מאָמענט ווירקלעך געפֿונען מאַנטשזשוריע. 
 אין שפּעט־סאָוועטישער — שוין אָפּגערעדט וועגן דער כינעזישער היסטאָריאָגראַפֿיע — איז פֿאַרפֿירט געווען רופֿן מאַנטשזשאָו־גאָ אַ «מאַריאָנעטן־מלוכה». טיילווײַז איז דאָס ריכטיק, אָבער מע דאַרף געדענקען וועגן דעם, אַז אין די 30ער — 40ער יאָרן איז זי אַנערקענט געווען דורך אַ ריי מלוכות, בתוכם פֿססר. אין 1935 האָט פֿססר אַנערקענט מאַנטשזשאָו־גאָ דע־פֿאַקטאָ און אין 1940 — דע־יורע. אין דער הויפּטשטאָט פֿון דער אימפּעריע, סינצזין איז געעפֿנט געוואָרן די גענעראַלע קאָנסוליע פֿון פֿססר. אַ סאָוועטישע קאָנסוליע האָט געאַרבעט אויך אין דער שטאָט כאַרבין, וועלכע איז געווען אין באַשטאַנד פֿון מאַנטשזשאָו־גאָ. כאַרבין איז געגרינדעט געוואָרן דורך רוסן אין 1898, און אין איר האָט געלעבט אַ גרויסע רוסישע באַפֿעלקערונג און אַ גרויסע רוסיש־ייִדישע קהילה. מאַנטשזשורישע קאָנסוליעס זײַנען אין זייער ריי געעפֿנט געוואָרן אין מאָסקווע, אין טשיטאַ און אין בלאַגאָוועשטשענסק. 
 דער טיטל פֿון דער צײַטונג “טשאַפּטשאַל סערקין” 
 Заголовок газеты “Чапчал серкин” 
 די פֿאָר־געשיכטע פֿונעם גרינדן מאַנטשזשאָו־גאָ איז אין קורצן אַזאַ: אין 1616 איז דורכן הערשער נורכאַצי געגרינדעט געוואָרן די מאַנטשזשורישע אימפּעריע צין. איר יסוד זײַנען געוואָרן מאַנטשזשורן, אָפּשטאַמיקע פֿון מיטלאַלטערלעכע טשזשורטשזשענען, אַ פֿאָלק, וואָס איז נאָענט לויט זײַן אָפּשטאַמונג און שפּראַך צו אַבאָריגענען פֿונעם איצטיקן רוסלענדישן ווײַטן מיזרח — עווענקען, נאַנײַער, עווענען, אודעגייער, אָראָקן, אולטשן, אָראָטשן, נעגידאַלער. אין 1644 האָבן די מאַנטשזשורן אינוואַדירט אין כינע און נאָך אַ לאַנגער מלחמה פֿאַרכאַפּט זי, אײַנגעשלאָסן די גאַנצע כינע אין באַשטאַנד פֿון דער אימפּעריע צין. במשך פֿון צוויי מיט אַ האַלב יאָרהונדערטער האָבן אין כינע געהערשט מאַנטשזשורן, וועלכע האָבן באַטראָפֿן אַ קליינע מינדערהייט אין איר באַפֿעלקערונג און זיך אַלץ מער און מער כינעזירט, טראָץ דעם, וואָס די מאַנטשזשורישע שפּראַך, וועלכע האָט איר אייגענע שריפֿט, האָט מען געהאַלטן פֿאַר אַן אָפֿיציעלער שפּראַך פֿון דער אימפּעריע באַנאַנד מיט כינעזיש, טיבעטיש און מאָנגאָליש. צום סוף 19טן יאָרהונדערט זײַנען מאַנטשזשורן געוואָרן אַן עטנישע מינדערהייט אויך אין זייער היסטאָריש היימלאַנד, אין מאַנטשזשוריע, ווײַל, ניט געקוקט אויף אײַנגעפֿירטע דורך מאַנטשזשורישע מאַכט־אָרגאַנען באַגרענעצונגען אויף באַזעצונג פֿון עטנישע כיזענער דאָרט, פֿלעגן זיי אַרײַנדרינגען אין מאַנטשזשוריע אין אַלץ גרעסערער צאָל. דאָס האָט געבראַכט אין זײַן ריי צו אַן אָפּשוואַכונג פֿון פּאָזיציעס פֿון מאַנטשזשוריש אין מאַנטשזשוריע גופֿא. 
 
 אין 1911 – 1912 איז אין כינע פֿאָרגעקומען אַ רעוואָלוציע, אין רעזולטאַט פֿון וועלכער די מאַנטשזשורישע דינאַסטיע איז באַזײַטיקט געוואָרן פֿון דער מאַכט, און כינע איז פּראָקלאַמירט געוואָרן אַ רעפּובליק. איינצײַטיק איז בײַ מאַנטשזשוריש אָפּגענומען געוואָרן אַ וועלכער־ניט־איז אָפֿיציעלער סטאַטוס, און די מאַנטשזשורן זײַנען אונטערגעגעבן געוואָרן אַ דיסקרימינאַציע. נעמענדיק אין באַטראַכט אַן אָנגעשטרענגקייט אין באַציִונגען צווישן די עטנישע כינעזער און די עטנישע מאַנטשזשורן, וועלכע האָבן געשטרעבן צו אַ רעוואַנש, האָט יאַפּאַן, וועלכע האָט געהאַט אײַנגעשטעלט אין 1931 איר מיליטערישן קאָנטראָל איבער מאַנטשזשוריע, צוגערופֿן דעם לעצטן קיסר פֿון דער דינאַסטיע צין אײַסינגיאָראָ פּוּי ווידעראויפֿשטעלן די מאַנטשזשורישע אימפּעריע אויף דער טעריטאָריע פֿון היסטאָרישער מאַנטשזשוריע. מאַנטשזשאָו־גאָ האָט עקזיסטרט ביז סעפּטעמבער 1945. נאָך דעם איז זי צעשמעטערט געוואָרן דורך דער סאָוועטישער אַרמיי און געבליבן ביז 1946 אונטער איר קאָנטראָל. נאָך דעם האָט פֿססר איבערגעגעבן די טעריטאָריע פֿון מאַנטשזשוריע דער כינעזישער פֿאָלקס־רעפּובליק. 
 דער מאַנטשזשורישער נאַציאָנאַלער הערב Герб маньчжурского народа 
 די כינעזישע קאָמוניסטן האָבן באַנײַט די פּאָליטיק פֿון דיסקרימינאַציע בנוגע צו די מאַנטשזשורן, וועלכע איז געוואָרן באַזונדערס שווער אינעם פּעריאָד פֿון דער «קולטור־רעוואָלוציע» (1966 – 1976). דאָס איז אָנשוילעך דעמאָנסטרירט מיט דעם פֿאַקט, וואָס, ניט געקוקט אויף דעם, וואָס אין דער כינעזישער פֿאָלקס־רעפּובליק איז געשאַפֿן געוואָרן אַן אַנטוויקלטע סיסטעם פֿון נאַציאָנאַל־טעריטאָריעלע אויטאָנאָמיעס פֿונעם ניוואָ פֿון דאָרפֿס־געמיינדעס ביז די פֿינף אויטאָנאָמע ראַיאָנען (טיבעט, סינצזיאַן־אוּיגורישער, גואַנסי־טשזשואַנער, אינערלעכע מאָנגאָליע און נינסיאַ), האָבן די מאַנטשזשורן, וועלכע זײַנען די דריטע לויט דער צאָל נאַניאָנאַליטעט פֿון כינע נאָך די עטנישע כינעזער און טשזשואַנען, ניט געהאַט קיין שום נאַציאָנאַל־טעריטאָריעלע אויטאָנאָמיעס ביז 1985. נאָך דעם האָט די לאַגע פֿון דער מאַנטשזשורישער מינדערהייט אין כינע אָנגעהויבן בהדרגהדיק זיך בײַטן צום בעסטן, הגם עס שטעטל זיך פֿאָר, אַז פֿאָלגנס פֿון דער פּאָליטיק פֿון געצוווּנגענער אַסימילאַציע, וועלכע האָט געדויערט יאָרצענדליקער, זײַנען אין אַ סך הינזיכטן, באַזונדערס אינעם שפּראַכלעכן הינזיכט, אויף ניט צו פֿאַריכטן. 
 
 לויט די אָנגאַבן פֿון דער אַל־כינעזישער פֿאָלקסציילונג פֿון 2010, האָבן אין כינע געלעבט 10410585 מאַנטשזשורן, צו וועלכע מע דאַרף צוגעבן 190481 סיבאָ. די סיבאָ שטעלן מיט זיך פֿאָר אַ שבֿט־גרופּע פֿון די מאַנטשזשורן, אָבער אין כינע ווערן זיי רעגיסטרירט ווי אַ באַזונדערע נאַציאָנאַליטעט. מער פֿון אַ העלפֿט פֿון אַלע מאַנטשזשורן (51,28 פּראָצענט, 5336895 נפֿשות) האָבן געוווינט אין דער פּראָווינץ ליאַאָנין, וווּ זיי האָבן באַטראָפֿן 12,2 פּראָצענט פֿון דער גאַנצער באַפֿעלקערונג. חוץ דעם, לעבן אין ליאַאָנין דאָס רובֿ סיבאָ (132615 נפֿשות, 0,3 פּראָצענט פֿון דער גאַנצער באַפֿעלקערונג). נאָך 20,35 פּראָצענט מאַנטשזשורן (2118711 נפֿשות) האָבן געוווינט אין דער דערבײַיִקער פּראָווינץ כעביי. ווײַטער לויט דער אַבסאָלוטער צאָל מאַנטשזשורן גייען די פּראָווינץ כיילוצזיאַן (1,04 מיליאָן נפֿשות), וועלכע גרענעצט מיט דער ייִדישער אויטאָנאָמער געגנט; די פּראָווינץ צזילין (990 טויזנט נפֿשות) און דער אויטאָנאָמער ראַיאָן אינערלעכע מאָנגאָליע (0,5 מיליאָן נפֿשות). 
 אַן ענגלישע מאַפּע פון 1851, אויף וועלכער די טעריטאָריע פֿון דער איצטיקער ייִדישער אויטאָנאָמער געגנט איז באַוויזן ווי אַ טייל פֿון מאַנטשזשוריע. Английская карта 1851 года, на которой территория нынешней ЕАО обозначена как часть Маньчжурии 
 &nbsp; 
 הײַנט־צו־טאָג עקזיסטירן 11 מאַנטשזשורישע אויטאָנאָמע קרײַזן: אין ליאַאָנין — 7, אין כעביי — 3 און אין דער פּראָווינץ דזשילין, וועלכע געפֿינט זיך אויך אין היסטאָרישער מאַנטשזשוריע, — 2. חוץ דעם, אין סינצזיאַן עקזיסטירט דער געשאַפֿענער נאָך אין 1954 טשאַפּטשאַל־סיבאָיִשער אויטאָנאָמער קרײַז, אין וועלכן, לויט די אָנגאַבן פֿון דער פֿאָלקסציילונג פֿון 2010, האָבן געוווינט 43,2 טויזנט סיבאָ (אַרום 30 פּראָצענט פֿון דער גאַנצער באַפֿעלקערונג). מע דאַרף אָפּמערקן, אַז אין סינצזיאַן האָבן די כינעזישע מאַכט־אָרגאַנען געפֿירט אַ באַזונדערע פּאָליטיק בנוגע צו די סיבאָ, באַטראַכטנדיק זיי ווי אַ מין אַקעגנוואָג די טיורקיש־שפּראַכיקע מוסולמענער (אוּיגורן, קאַזאַכן אא), וועלכע באַטרעפֿן די מערהייט אין דעם דאָזיקן ראַיאָן און צווישן וועלכע עס זײַנען ברייט פֿאַרשפּרייט סעפּאַראַטיסטישע שטימונגען. דער דאָזיקער אומשטאַנד האָט אַ געוויסע השפּעה אויף דער באַוועגונג פֿונעם מאַנטשזשורישן קולטור־שפּראַכלעכן ווידערגעבורט, וועלכע אַנטוויקלט זיך אין די לעצטע יאָרן. 
 אַ מאַנטשזשורישע כלה אינעם טראַדיציאָנעלן מלבוש. דער 19טער יה. 
 Маньчжурская невеста в традиционном наряде. XIX в. 
 צו דער איצטיקער צײַט קען מען האַלטן מאַנטשזשוריש פֿאַר אַ פּראַקטיש פֿולקום אויסגעשטאָרבענער שפּראַך אויף דער טעריטאָריע פֿון היסטאָרישער מאַנטשזשוריע. אין דעם הינזיכט גלײַך קומט אויפֿן זינען אַ געוויסע פּאַראַלעל מיט דער לאַגע פֿון ייִדיש אין דער ייִדישער אויטאָנאָמער געגנט. אַזוי אָדער אַנדערש, האָט אַן אונטערגענומענע אין 2007 פֿאָרשונג געפֿונען 18 לעצטע נאַטירלעכע טרעגער פֿון מאַנטשזשוריש אין מאַנטשזשוריע. זיי אַלע זײַנען געווען אַריבער 80 און אַלע האָבן געוווינט אינעם דאָרף שאַניאַצי אין כיילונצזיאַן. די אומפֿאָרמעלע באַוועגונג פֿונעם מאַנטשזשורישן ווידערגעבורט האָט געשטעלט ווי איינע פֿון אירע אויפֿגאַבן דעם קאַמף פֿאַרן אָפּהיטן די מאַנטשזשורישע שפּראַך. לויט איר איניציאַטיוו זײַנען אין פֿאַרשיידענע שטעט און דערפֿער סײַ פֿון היסטאָרישער מאַנטשזשוריע סײַ אין אַנדערע ראַיאָנען פֿון כינע געעפֿנט געוואָרן שפּראַך־קורסן. אַ וויכטיקע ראָלע האָט אינעם אָרגאַניזרן זיי געשפּילט די אינטעליגענץ פֿון דער מאַנטשזשורישער אָפּשטאַמונג, וועלכע וווינט אויסער מאַנטשזשוריע, קודם־כּל אין פּעקין. ווי אַ פּועל־יוצא זײַנען הײַנט־צו־טאָג שוין פֿאַראַן עטלעכע טויזנט מענטשן, וועלכע האָבן אויסגעלערנט מאַנטשזשוריש אויף אַ גאַנץ הויכן ניוואַ ווי די צווייטע שפּראַך נאָך כינעזיש. 
 אַ לערער פֿון מאַנטשזשוריש אין דער אָנפֿאַנג־שול פֿונעם דאָרף שאַניאַצי, כיילונצזיאַן . 
 Учитель маньчжурского языка в начальной школе деревни Шаньяци, Хейлуцзян 
 אַ גרויסע ראָלע אין די באַמיִונגען געווענדטע אויפֿן ווידערגעבורט פֿון דער מאַנטשזשורישער שפּראַך שפּילט דער דערמאָנטער שוין טשאַפּטשאַל־סיבאָיִשער אויטאָנאָמער קרײַז, וועלכער געפֿינט זיך אויף אַ ריזיקן מרחק פֿון מאַנטשזשוריע. די גרופּע סיבאָ, וועלכע וווינט דאָרט, שטאַמט פֿון מיליטערישע איבערוואַנדערער פֿונעם 18טן יאָרהונדערט. געפֿינענדיק זיך אין אַן איזאָלאַציע, האָט די דאָזיקע גרופּע, אין אונטערשייד פֿון די געבליבענע אין מאַנטשזשוריע, אָפּגעהיט ביז איצט די לעבעדיקע מאַנטשזשורישע שפּראַך. נאָך מער, דווקא אינעם טשאַפּטשאַל־סיבאָיִשן אויטאָנאָמען קרײַז ווערט אַרויסגעגעבן די איינציקע צײַטונג אויף מאַנטשזשוריש «טשאַפּטשאַל סערקין» («טשאַפּטשאַלער נײַס»), בײַ וועלכער האָבן זיך איצט באַוויזן לייענער ווײַט אויסערן אויטאָנאָמען קרײַז. 
 
 איצט באַציִען זיך די כינעזישע מאַכט־אָרגאַנען גאַנץ גוטוויליק צו די פּרוּוון ווידעראויפֿשטעלן די מאַנטשזשורישע שפּראַך, נעמענדיק אין באַטראַכט די באַמערקבאַרע ראָלע, וועלכע זי האָט געשפּילט אין דער געשיכטע פֿון כינע פֿונעם 18טן — 19טן יאָרהונדערט. פֿאַקולטאַטיוון פֿון מאַנטשזשוריש ווערן בהדרגהדיק אײַנגעפֿירט אין שולן פֿון מאַנטשזשורישע אויטאָנאָמע קרײַזן, אין וועלכע די אונטעריכטונג גייט אויף כינעזיש, און אויף די גאַסן פֿון זייערע ייִשובֿים באַווײַזן זיך אויפֿשריפֿטן אויף מאַנטשזשוריש (נאַטירלעך, באַנאַנד מיט כינעזיש). דער אינטערעס צום מאַנטשזשורישן ווידערגעבורט ווערט אין אַ געוויסער מאָס אונטערגעהאַלטן מיטן פּאָפּולערן אין כינע «עטנישן טוריזם», אין ראַמען פֿון וועלכן מענטשן קומען צו פֿאָרן ספּעציעל אין ראַיאָנען טראַדיציאָנעל באַפֿעלקערטע מיט די אָדער יענע עטנישע מינדערהייטן, כּדי זיך באַקענען מיט זייער אייגנאַרטיקער קולטור אין פֿאַרשיידענע אירע אַנטפּלעקונגען. 
 
 וועלוול טשערנין &nbsp; 
 