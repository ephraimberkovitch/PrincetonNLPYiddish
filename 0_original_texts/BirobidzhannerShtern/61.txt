
                      פֿעליקס חיימאָוויטש  
   פֿעליקס חיימאָוויטש איז אַ ווײַסרוסישער און אַ ייִדישער דיכטער. אויף ווײַסרוסיש פֿאַרעפֿנטלעכט ער זײַנע ווערק אונטערן פּען־נאָמען Фелікс Баторын&nbsp; פֿעליקס באַטאָרין. 
 פֿעליקס חײמאָוויטש איז געבוירן געוואָרן דעם 5טן פֿעברואַר 1948 אין מינסק, בעלאַרוס. זײַן פֿאָטער, באָריס חײמאָוויטש, איז געווען אַ פּאַרטיזאַנער־קאָמאַנדיר, וועלכן ס’האָט זיך אײַנגעגעבן זיך אַרויסרײַסן פֿון מינסקער געטאָ אין וועלדער. 
 פֿעליקס חײמאָוויטש האָט דעביוטירט אַלס דיכטער אויף ווײַסרוסיש אין 1967 אויף די שפּאַלטן פֿונעם מינסקער זשורנאַל «Маладосць» (״מאַלאַדאָסץ״). זינט דעמאָלט אָן האָט ער אַרויסגעגעבן פֿינף לידער־זאַמלונגען אויף ווײַסרוסיש. אַ טייל פֿון פֿעליקס חײמאָוויטשעס ווײַסרוסישע לידער האָבן אַ ייִדישן אינהאַלט. 
 אין די 80ער יאָרן פֿונעם פֿאָריקן יאָרהונדערט האָט ער דעביוטירט מיט לידער אויף ייִדיש. פֿעליקס חײמאָוויטשעס ייִדישע לידער זײַנען פֿאַרעפֿנטלעכט געוואָרן אינעם זשורנאַל “סאָוועטיש היימלאַנד” (מאָסקווע), “די פּען” (אָקספֿאָרד), “יעוורייסקי קאַמערטאָן” (תּל־אָבֿיבֿ), “טאָפּלפּונקט”(תּל־אָבֿיבֿ), ״ייִדישלאַנד״ (ירושלים) און אַלמאַנאַך ״ביראָבידזשאַן״. ביז איצט איז דערשינען איין בוך זײַנע לידער אויף ייִדיש. 
 פֿעליקס חײמאָוויטש האָט איבערגעזעצט אין ווײַסרוסיש לידער פֿון משה קולבאַק, חיים לענסקי, שיקע דריז, מאָטל גאָלבשטיין און הירש רעלעס, ווי אויך שלום־עליכמס דערציילונג “שיר־השירים”. 
 פֿעליקס חײמאָוויטש וווינט אין מינסק און האָט געאַרבעט אַלס דאָקטער ביז 2010. 
 
   אין רײַסן  
 
  עס בעט זיך די נשמה אין אַ ריקוד, 
 אָבער אַרומעט קיינער איז ניטאָ. 
 עס ווילט זיך מיר אַ שרײַב טאָן מיטן ניקוד, 
 ווער אָבער וועט דאָס לייענען אָט דאָ? 
 
  די אַלטע ביכער כ׳נעם — די גוט באַקאַנטע — 
 און לייען איבער ווידער אות־באות. 
 ווי איך פֿאַרשטיי דעם לעצטן פֿון אַטלאַנטן, 
 ווען ס׳איז געוואָרן אַטלאַנטידאַ אויס! 
 
  אַ באַגײַסטערטער 
 
  ער איז געווען אַ פּיציקער, אַ קליינער, 
 אין דזשינס אין אַ צעריסענעם געקליידטער, 
 מיט לאַנגע טונקלע האָר, ניט־שיינעם פּנים, 
 און האָט גערעדט ווי שטאַמלער צי נאַראָנים. 
 
  נאָר אָט ער נעמט זײַן אַלטשינקע גיטאַרע 
 און טוט אַ שפּיל מיטן קוראַזש אַ ראַרן. 
 און טוט אַ זינג אַ הייזעריקעוואַטן, 
 און ווערט שוין גאָר ניט קליינער, ניט פּאַטלאַטער. 
 
  ער ווערט אַ גאַנצער ריז, אַ גאַנצער פּריץ, 
 ס׳ניטאָ אין ערגעץ ניט פֿאַר אים קיין פּאָר איצט 
 און פֿריִער אויך מסתּם איז ניט געוועזן — 
 אַזאַ אָט אומגעוויינלעך איז זײַן וועזן. 
 
  און איר מיט שטאַרקע לײַבער, שיינע צורות, 
 וואָס קוקט איר פֿון אַ בערגשפּיץ פֿון די גבורות. 
 פֿאַר אָט אַזאַ באַגײַסטערטן פֿענאָמען — 
 ס׳קען זײַן — איר זײַט ניט גרעסער דאָך פֿון גנאָמען. 
 
  אַן אַלט ליד 
 
  די מאַמע זינגט דאָס אַלטע ליד, 
 און אין דעם גרויען אָוונט פֿליט 
 איר קול, איר שיין און וואַרעם קול. 
 כ׳בין גרייט עס הערן טויזנט מאָל. 
 ״ווען איך וואָלט געווען אַ פֿייגעלע אין וואַלד, 
 וואָלט איך צו דיר געפֿלויגן…״ 
 די טרערן בלישטשען, פּונקט ווי טוי, 
 אין אירע קלאָרע אויגן. 
 
  איך ווייס ניט, וועגן וואָס זי טראַכט, 
 וווּהין עס האָט זי מיטגעבראַכט 
 מיט זיך דאָס טרויעריק׳ געזאַנג 
 פֿון אונדזער סאָד, פֿון אָט דער באַנק. 
 ״ווען איך וואָלט געווען אַ פֿישעלע אין טײַך, 
 וואָלט איך צו דיר געשוווּמען…״ 
 נאָך וועמען בענקט און וויינט איר האַרץ, 
 פֿאַרוואָס ער קאָן ניט קומען? 
 
  די גאָלדענע לבֿנה שײַנט. 
 עס איז צו פֿרי געקומען הײַנט 
 די נאַכט אין אונדזער שטילער הויף, 
 צו שנעל עס איז דער רגעס־לויף. 
 ״ווען איך וואָלט געווען אַ פֿלינקע הינד אין פֿעלד, 
 וואָלט איך צו דיר געלאָפֿן…״ 
 איך האָב נאָך קיינמאָל ניט דערהערט 
 ביזן סוף די לעצטע סטראָפֿע. 
                