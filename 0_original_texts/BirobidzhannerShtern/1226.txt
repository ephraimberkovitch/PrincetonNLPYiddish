
                      אַבֿרהם   סוצקעווער   האָט   דערוויזן   דורך   זײַן   לעבן   און   שאַפֿן  ,   אַז   דאָס   ייִדישע   וואָרט   איז   שטאַרקער   ווי   טויט  .     
  דעם   &nbsp;  2  7  טן   פֿעברואַר   194  6   האָט   אַבֿרהם   סוצקעווער   עדות   געזאָגט   אויפֿן   נירנבערגער   פּראָצעס  .   זײַנע   ביכעך   ״פֿון   ווילנער   געטאָ״   און  &nbsp;   ״ווילנער   געטאָ  .   19  14 –   19  44   ״   בלײַבן   די   וואָרהאַפֿטיקע   באַווײַזן   וועגן   די   שרעקלעכסטע   קאַפּיטלען   פֿון   דער   געשיכטע   פֿונעם   2  0  טן   יאָרהונדערט  
 דעם 27טן פֿעברואַר 1946 האָט אַבֿרהם סוצקעווער עדות געזאָגט אויפֿן נירנבערגער פּראָצעס. אינעם זעלבן יאָר איז אין ראַטן־פֿאַרבאַנד דערשינען זײַן בוך ״פֿון ווילנער געטאָ״ און אין פּאַריז – ״ווילנער געטאָ. 1941 – 1944״. אָט די ביכער בלײַבן די זיכערע באַווײַזן וועגן די שרעקלעכסטע קאַפּיטלען פֿון דער געשיכטע פֿונעם 20-טן יאָרהונדערט 
 אויב איך וואָלט געשריבן דעם אַרטיקל אויף רוסיש, וואָלט איך מסתּמא דערציילט, ווער סוצקעווער איז. אָבער איך צווייפֿל ניט, אַז אַ יעדער ייִדישער לייענער איז באַקאַנט אי מיט סוצקעווערס ביאָגראַפֿיע, אי ,מער אָדער ווייניקער, מיט זײַן שעפֿערישקייט. 
 איך געדענק ניט זיכער, ווען איך האָב צום ערשטן מאָל דערהערט וועגן אַבֿרהם סוצקעווערן און זיך באַקענט מיט זײַנע ווערק. מסתּמא איז דאָס געשען אין די נײַנציקער. נאָר דעמלט זײַנען קיין רוסלאַנד געקומען סוצקעווערס קלינגענדיקע פּאָעטישע שורות און די מעטאַפֿאָרן פֿון זײַנע קורצע דערציילונגען, וועלכע מע האַלט פֿאַר לידער אין פּראָזע. אין ראַטן־פֿאַרבאַנד האָט מען אַרויסגעגעבן נאָר איין בוך פֿון סוצקעווערן, זײַנע זכרונות אונטערן נאָמען ״פֿון ווילנער געטאָ״, און דער דאָזיקער איינציקער סאָוועטישער בוך זײַנער איז דערשינען אין ווײַטן 1946סטן יאָר. ווי אַ ייִדישער פּאָעט איז סוצקעווער געווען באַוווּסט נאָך פֿאַר דער מלחמה, און אין ראַטן־פֿאַרבאַנד איז מען וועגן אים געוואָר געוואָרן אַ דאַנק איליאַ ערענבורגס אַרטיקל ״דער טריִומף פֿון אַ מענטשן״, אָנגעדרוקט אין ״פּראַוודאַ״ דעם 29סטן אַפּרעל 1944. אַ טאַלאַנטפֿולער דיכטער און פּובליציסט, אַ געטאָ־אָסיר און אַ פּאַרטיזאַן, האָט סוצקעווער געקענט ווערן אַ סאָוועטישער ליטעראַט. מ’האָט געמיינט, אַז אָט־אָט וועט ער באַקומען דעם סטאַלין־פּרײַז. ווער ווייסט? גיכער וואָלט סוצקעווער צעטיילט דעם גורל פֿון דעם נסתּר, דוד בערגעלסאָנען, פּרץ מאַרקישן, לייב קוויטקאָן, איציק פֿעפֿערן און נאָך אַ סך פֿאָרשטייער פֿון דער ייִדישער קולטור אין פֿסס»ר, אָבער ער האָט אויסגעקליבן אַן אַנדער וועג, ברוך־השם. 
 ווען אַבֿרהם סוצקעווער האָט עולה געווען, איז ער אין ראַטן־פֿאַרבאַנד גלײַך געוואָרן אַ ״רעאַקציאָנערער״. אַוודאי און אַוודאי האָט מען זײַנע ווערק קיין מאָל ניט געדרוקט ניט אין ״סאָוועטיש היימלאַנד״, ניט אין ״ביראָבידזשאַנער שטערן״, ווער רעדט נאָך וועגן ביכער. און קיינער האָט בײַ אונדז ניט געהערט וועגן זשורנאַל ״די גאָלדענע קייט״, וואָס סוצקעווער האָט געגרינדעט און רעדאַגירט כּמעט אַ האַלבן יאָרהונדערט. אין דעם מערקווירדיקן יעזשעקוואַרטאַלניק האָט סוצקעווער פֿאַראייניקט די בעסטע קרעפֿטן פֿון דער ייִדישער ליטעראַטור. דאָרט זײַנען פּובליקירט געוואָרן אַלע גרויסע ייִדישע פּראָזאַיִקער, פּאָעטן, קריטיקער, שפּראַך־ און ליטעראַטור־פֿאָרשער, אַחוץ די סאָוועטישע, צום באַדויערן, ווײַל זיי האָבן ניט געהאַט קיין מיגלעכקייט צו דרוקן זייערע שאַפֿונגען אין אויסלאַנד, בפֿרט אין ארץ־ישׂראל. 
 אין 1995 האָט ״די גאָלדענע קייט״ אויפֿגעהערט עקזיסטירן, אָבער סוצקעווער האָט ווי פֿריִער געשריבן, געדרוקט זײַנע נײַע לידער, זיך באַגעגנט מיט די לייענער. מיר איז איין מאָל אויסגעקומען בײַצוזײַן אויף אַזאַ באַגעגעניש. זי איז דורכגעגאַנגען אין 2005, ווען אַבֿרהם סוצקעווער איז געווען כּמעט צוויי און נײַנציק יאָר אַלט. אין זאַל האָבן זיך פֿאַרזאַמלט ייִדיש־לערער, פֿילאָלאָגן, איבערזעצער, סטודענטן. סוצקעווערן האָט מען געבראַכט אויפֿן אינוואַליד־פֿאָטעל. מײַן ערשטער געדאַנק איז געווען: ״צו וואָס?״ צו וואָס דאַרף מען מוטשען דעם מענטשן? ס’איז דאָך קלאָר, אַז אים איז שווער אַרויסצוגיין אין דרויסן כאָטשבי אויף איין מינוט, ווען אַ זומערדיקע היץ שטייט אינעם פֿײַכטן, דושנע תּל־אָבֿיבֿ. 
 נאָר סוצקעווער האָט אָנגעהויבן צו רעדן. ער האָט פֿאָרגעלייענט זײַנע לידער, זיך געטיילט מיט די דערמאָנונגען, געטריבן כּתּבֿות, געענטפֿערט אויף די פֿראַגעס, געשמייכלט. און מיט אַ מאָל איז קענטיק געוואָרן, וויפֿל פֿרייד ס’פֿאַרשאַפֿט אים די דאָזיקע באַגעגעניש מיט די לייענער. 
 שפּעטער בין איך צוגעקומען צו אים און האָב געבעטן, ער זאָל אונטערשרײַבן מיר זײַן בוך, וואָס איך האָב מיטגענומען. איך האָב געזאָגט דעם פּאָעט, אַז איך בין ממש מיט אַ וואָך צוריק געווען אין זײַן היימשטאָט. 
 – ביסט פֿון ווילנע? – האָט סוצקעווער איבערגעפֿרעגט. 
 כ’געדענק, ווי זײַן קול האָט אַ ציטער געטאָן, און אַ טרער האָט זיך אַראָפּגעקײַקלט איבער זײַן באַק. 
 די וועלט האָט זיך געענדערט, און הײַנט איז ניט שווער צו געפֿינען אַ סך ייִדישע ביכער אין אינטערנעט. פֿאַראַן צווישן זיי סוצקעווערס ביכער אויך, און זיי האָבן זיך ניט פֿאַרלוירן אין ברעגלאָזיקן אָקעאַן פֿון דער ייִדישער ליטעראַטור. אַדרבה, סוצקעווערס ווערק ווערן פֿאַרן לייענער אַלץ וויכטיקער ווי ווײַטער. זיי לייענט מען אין אָריגינאַל און זעצט איבער אויף פֿאַרשידענע שפּראַכן: אויף ענגליש, עבֿריתּ, פֿראַנצייזיש, פּויליש, דעניש און אַוודאי אויף רוסיש. במשך פֿון די לעצטע יאָרן זײַנען אין רוסלאַנד דערשינען דער בוך דערמאָנונגען ״פֿון ווילנער גאטאָ״ (״איז ווילענסקאָגאָ געטאָ״ אין איבערזעצונג), דאָס ביכל לידער ״בוקוואָצוועט״ און די פֿולע זאַמלונג פֿון סוצקעווערס קינסטלערישער פּראָזע ״טאַם, גדע נאָטשוּיוט זוויאָזדי״. 
 אַבֿרהם סוצקעווערס לעבן איז אַ נס פֿון אָנהייב ביזן סוף, און אין זײַנע ווערק שטייען אויף תּחית־המתים מיליאָנען אומגעקומענע על־קידוש־השם. ווען ער איז געשטאָרבן, האָט מען גערעדט, אַז ער איז געווען דער לעצטער ייִדישער פּאָעט, וואָס ס’האָט געשריבן אויף דער טויטער שפּראַך, און די ייִדישע ליטעראַטור איז געשטאָרבן מיט אים צוזאַמען. דאָס איז אַוודאי ניט קיין אמת. דאָס זאָגן די, ווער ס’וויל, עס זאָל זײַן אַזוי, אָדער די, ווער ס’ווייס ניט וואָס און ווי און חזרט איבער עמעצנס נאַרישקייטן. איך ווייס ניט, ווען בײַ אונדז וועט ווידער אויפֿקומען אַ פּאָעט פֿון דעם זעלבן מאַסשטאַב, אָבער אַבֿרהם סוצקעווער האָט דערוויזן דורך זײַן לעבן און שאַפֿן, אַז דאָס ייִדישע וואָרט איז שטאַרקער ווי טויט. די גאָלדענע קייט ציט זיך ווײַטער. 
  ישֹראל נעקראַסאָוו  
  lechaim.ru  
  
  דער אַרויסגעוואָרפֿענער בריוו  
  דעם 20טן יולי 1944 איז געקומען צו מיר אין דער באַפֿרײַטער ווילנע אַן עלטערע פּוילישע פֿרוי און איבערגעגעבן אַ בריוו, וואָס מיט אַ חודש צוריק האָט זי גענומען אויפֿן גראָדנער שאָסיי – דער וועג, וואָס פֿירט קיין פּאָנאַר. דער בריוו – צוויי ראָזע צעטעלעך, פֿאַרשריבן מיט אַ בלײַער אויף פּויליש. ער איז אַדרעסירט: ״איבערגעבן אין ייִדישע הענט״. די פֿרוי האָט דעם בריוו אויסגעהיט, באַהאַלטן אים, ווי זי האָט דערציילט, אין אַ פֿלאַש, און איצט פֿילט זי אויס די בקשה פֿון די צום טויט־פֿאַרמשפּטע און גיט אים איבער אין ייִדישע הענט. 
 מיר האָבן געלייענט, אַ גרופּע חבֿרים, דעם בריוו, געלייענט און געשוידערט. נאָכדעם ווי מיר זײַנען אַליין אָפּגעווען צוויי יאָר אין געטאָ, וואָלט אונדז אייגנטלעך שוין גאָרנישט געדאַרפֿט וווּנדערן, אָבער, ווײַזט אויס, אַז מיר האָבן ווינציק וואָס געוווּסט, ווי אַזוי די געשטאַפּאָ האָט געפּײַניקט פֿאַרן טויט אונדזערע ברידער. אָט איז דער בריוו – (אין אַ קליינער קירצונג), דער אָריגינאַל געפֿינט זיך אין ווילנער ייִדישער מוזיי. 
 זאָל דער בלוטיקער דאָקומענט ריידן פֿאַר זיך: 
   אַ בקשה צו מײַנע ברידער און שוועסטער ייִדן   
  טײַערע ברידער שוועסטער. מיר ווענדן זיך צו אײַך מיט אַ גרויסער בקשה. ערשטנס, זײַט אונדז מוחל אַלץ, וואָס מיר האָבן אײַך געטאָן שלעכטס. מיר ווייסן נישט, פֿאַר וואָס עס איז געפֿאַלן אויף אונדז אַזאַ שטראָף, אַז מען נעמט צו אונדזער לעבן. אַז מען נעמט צו אונדזער לעבן איז נאָך גאָרנישט.  
  אונדזערע קינדער האָט מען אויף אַ בעסטיאַלישן אויפֿן געמאַטערט. אַכט־יעריקע מיידלעך פֿלעגט מען צווינגען צו געשלעכטלעכע באַציִונגען. די מאַמע האָט געמוזט זײַן דערבײַ און אַכטונג געבן, דאָס קינד זאָל נישט שרײַען. שפּעטער פֿלעגט מען די מאַמעס אויסטאָן נאַקעט, שטעלן בײַם וואַנט, צובינדן די הענט אין דער הויך און צופּן די האָר פֿון קערפּער.&nbsp; דעם אויסגעשטעקטן צונג האָבן זיי געשטאָכן מיט שפּילקעס. זיך דערליידיקט אויף אים. געשמירט די אויגן מיט קאַל. די מענער פֿלעגט מען הייסן ארויסנעמען די געשלעכטס־אָרגאַנען, מען גלעגט אַרײַנשטעכן אין&nbsp; זיי אָנגעגליטע דראָטן, וועלכע מען געהאַלטן אַזוי לאַנג, ביז זיי פֿלעגן&nbsp; נישט ווערן שוואַרץ.  
 
  גענוג, – פֿלעגן זיי זאָגן, – אײַך צו לעבן. מיר וועלן אויסהרגענען אַלעמען. עס איז נישט קיין קונץ צו דערהרגענען. מיר וועלן אײַך אויסמאַטערן…  
 
  זיי פֿלעגן אונדז אָפּשנײַדן די פֿינגער פֿון די הענט און פֿיס. די וווּנדן האָבן מיר נישט געטאָרט פֿאַרבינדן, אַזוי אַז בלוט פֿלעגט גיסן אָן אויפֿהער. זיי האָבן אונדז אַזוי געמאַטערט פֿיר טעג, און שפּעטער – אויף פּאָנאַר.  
  מיר זײַנען געווען 45 מאַן אין איין באַהעלטעניש. דורכן קאַנאַל האָבן מיר געהאַט אַ קאָנטאַקט מיט אַ צווייטער גרופּע – 67 פּערזאָן – דערוואַקסענע און קינדער. מיר זײַנען פֿאַרבונדן מיט אַ פּוילישער פֿרוי מאַריסיע – אַן אַלמנה מיט דרײַ קינדער. זאָ פֿלעגט נעמען בײַ אונדז זאַכן און צושטעלן אונדז עסנוואַרג.  
  נאָך צוויי טעג האָבן אונדז די דײַטשן אנטדעקט, געמאַטערט אונדז אַזוי ווי עס איז באַשריבן און אַוועקגעפֿאירט אונדז אויף פּאָנאַר.  
  דעם בריוו וואַרף איך אַרויס אויפֿן וועג קיין פּאָנאַר, כּדי גוטע מענטשן זאָלן נאָכן צוריקערן די רעכט אים אָפּגעבן ייִדן. ווען זיי וועלן פֿאַר אונדז, 112 מאַן, דערהרגענען כאָטש איינעם, וועלן זיי טאָן אַ מצבה פֿאַר אונדזער פֿאָלק. מיט טרערן אין די אויגן בעטן מיר: נקמה! נקמה! איך שרײַב דערפֿאַר אויף פּויליש, ווײַל אויב עמעצער וועט געפֿינען אַ ייִדישן בריוו, וועט ער עס פֿאַרברענען, און אַ פּוילישן וועט אַ גוטער ערלעכער מענטש איבערלייענען און אָפּגעבן געבליבענע ייִדן.  
  מיר געזעגענען זיך מיט אײַך, מיר געזעגענען זיך מיט דער וועלט, רופֿנדיק צו נקמה!  
  עס שרײַבן גורוויטש און אַם . 
  דעם 26טן יוני, 1944  
 (פֿונעם א. סוצקעווערס בוך ״ווילנער געטאָ״) 
 &nbsp; www.yadvashem.org  
                