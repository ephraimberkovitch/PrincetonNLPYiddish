
                      ניקאָלײַ באָראָדולין, ניו־יאָרק  
   דעם 17טן אַפּריל איז אַװעק אין דער אײביקײט אין עלטער פֿון 97 יאָר מיכל באַראַן, דער װוּדערלעכער מענטש, װאָס האָט מיט זײַן ברײט האַרץ, חכמה און ליבע געלערנט ייִדיש און ייִדישע קולטור און באַגײַסטערט טױזנטער און טױזנטער קינדער און דערװאַקסענע. 
 מיכל באַראַן האָט איבערגעלאָזט אַן אומפֿאַרגעסלעכן שפּור אין אונדזערע הערצער און נשמות. איך האָב געהאַט אַ מזלדיקן זחות צו זײַן מיכלס אַן אומפֿאָרמעלער תּלמיד. כ׳האָב זיך באַקענט מיט מיכלען אין 1990, בשעתן ערשטן באַזוך פֿון ניו־יאָרק און תּיכּף געװאָרן פֿאַרכּישופֿט פֿון זײַן צאַרטן אופֿן פֿון רעדן, פֿון זײַן מילד, כּסדרדיק שמײכעלע. זינט דעמאָלט האָט מיכל מיר אַלע מאָל געהאָלפֿן מיט דער חבֿרישער עצה, דערמוטיקט מיט זײַן װאַרעם, הײמיש װאָרט און מיט זײַן שײַנענדיקן שמײכל. ער האָט מיר דערצײלט אַ סך װעגן זײַן לעבנסװעג. 
 ער איז געבױרן געװאָרן אין 1922 אין אָשמענע, לעבן װילנע, זיך געלערנט אין דער באַרימטער װילנער רעאַל־גימנאַזיע, װוּ מען האָט געלערנט אַלע לימודים אױף ייִדיש. װען די מלחמה האָט זיך אָנגעהױבן איז מיכל אַנטלאָפֿן פֿון אָשמענער געטאָ און אין עלטער פֿון 17 יאָר געװאָרן אַ זעלנער אין דער סאָװעטישער אַרמײ. דאָרט האָט ער דרײסט געדינט און איז דרך־אַגבֿ געװען צװישן די, װאָס האָבן באַפֿרײַט דעם קאָנצענטראַציע־לאַגער ״מײַדאַנעק״ אין 1944. נאָך דער מלחמה האָט ער געטראָפֿן אַ מײדל, װאָס ער האָט געקענט פֿון קינדהײט און האָט מיט איר באַלד חתונה געהאַט. מיט זײַן ליבער פֿרױ מילי (װאָס ער האָט אַלע מאָל צאַרט גערופֿן מילעטשקע) האָט ער געלעבט בשלום און אין פֿרײד מער װי 75 גליקלעכע יאָרן. 
 מיכל איז אָנגעקומען קײן אַמעריקע אין 1949 און געװאָרן אײנער פֿון די װיכטיקסטע טוערס אין דער ייִדישער דערציִונג. ער איז געװען דער דירעקטאָר פֿון ייִדישע קעמפּן, דער לערער פֿון דער ייִדישער שפּראַך און ליטעראַטור אין די קינדער־שולן און קאַלעדזשן, דער אָנפֿירער פֿון פֿאָרװערטס ראַדיאָ־פּראָגראַמען און נאָך. אין די יאָרן 1959 – 1978 איז מיכל געװען דער קעמפּ־דירעקטאָר פֿונעם חשובֿן בונדיסטישן קעמפּ ״המשך״ און זינט 1979 ביז 2017 – אַ לעגענדאַרער אָנפֿירער פֿון דער ייִדישער פּראָגראַם בײַם קעמפּ ״קינדער־רינג״. ער האָט איבערגעגעבן זײַן הײסע ליבע צו דער ייִדישער שפּראַך און קולטור צו, בוכשטעבלעך (דאָס איז אגבֿ מיכלס װאָרט, װאָס איך האָב פֿון אים געירשענט) טױזנטער און טױזנטער קעמפּערס, װאָס האָבן אים ליבלעך גערופֿן מיכל. 
 איך האָב געאַרבעט צוזאַמען מיט מיכלען אין אַרבעטער־רינג זינט 2002, זיך געלערנט מיט אים יהואשס תּנך, געגרײט די פּראָגראַמען פֿאַר די אַרבעטער־רינג אונטערנעמונגען, געפֿרעגט אָן אַ צאָל פֿראַגעס און אַלע מאָל באַקומען אַן ענטפֿער אױף אַלע מײַנע קלאָץ־קשיאות. ער איז אַלע מאָל געװען גוטמוטיק און פֿרײלעך. קײן מאָל האָב איך אים ניט געזען ברוגז. 
 איך האָב פֿאַרבראַכט אַ סך זומערס מיט מיכלען, מילי, און זײער טאָכטער רות &nbsp;אין ״קינדער־רינג״. כ׳װעל קײן מאָל ניט פֿאַרגעסן װי יעדן פֿרימאָרגן פֿלעגט מיכלס קול אױפֿװעקן אױף ייִדיש די געסט פֿון ״סיאָרקל לאָדזש״, װען ער האָט איבערגעגעבן פֿאַר זײ די לעצטע נײַעס איבער דער װעלט. עס האָט מיר געגעבן אַ געפֿיל, אַז איך בין אין ייִדישלאַנד. בײַ טאָג פֿלעגט ער געבן אַ לעקציע אױף דער פֿרישער לופֿט, אין שײנעם װלאַדעק פּאַרק פֿון ״סיאָרקל־לאָדזש״ און באַגײַסטערט די אָנטײַלנעמערס מיט זײַן װיסן און &nbsp;איבערגעגעבנקײט צו מאַמע־לשון. 
 דעם גאַנצן טאָג האָט ער אױך געלערנט מיט די ״קינדער־רינג״ קעמפּערס, דערצײלט זײ כּלערלײ פֿאַרכאַפּנדיקע מעשיות פֿון דער ייִדישער געשיכטע פֿון אַ מאָל און הײַנט. ער פֿלעגט עס טאָן אַרומגערינגלט מיט 20 – 30 קינדער אין דער בעסעדקע, בײַ דער אָזעראָ. ניט אײן מאָל האָב איך געזען װי קינדער הערן אים פֿאַרגאַפֿט, שלינגען יעדעס װאָרט, װאָס ער זאָגט. זײ האָבן אים אַלע מאָל װאַרעם באַגריסט, װען זײ האָבן אים געזען, אפֿשר, עטלעכע מאָל אַ טאָג באַגריסט, און ער האָט זײ אַלע מאָל צאַרט געענטפֿערט מיט אַ שמײכל אױפֿן פּנים. כ׳האָב זיך אַ סך אױסגעלערנט באַטראַכטנדיק מיכלס אױפֿפֿירונג מיט די קעמפּערס, װאָס האָבן אַלע געהאַט פֿאַר אים אַ גרױסן דרך־ארץ. אײנע פֿון די װיכטיקסטע אונטערנעמונגען אין קעמפּ ״קינדער־רינג״ לעבן, ״די מכּבי שפּילן״ האָט מען מיט עטלעכע יאָרן צוריק אָנגערופֿן ״מיכל באַראַן מכּבי שפּילן״. 
 אײנע פֿון די רירנסטע אונטערנעמונגען, מיט װעלכע מיכל האָט אָנגעפֿירט, שפּעטער צוזאַמען מיט זײַן טאָכטער רות, איז געװען די פּראָגראַם אין אָנדענק פֿונעם אױפֿשטאַנד אין װאַרשעװער געטאָ. דער גאַנצער קעמפּ און די געסט פֿון ״סיאָרקל־לאָדזש״ האָבן אָנטײלגענומען און אױף אַ סך פּנימער האָט מען געקענט זען די טרערן, װען מיכל האָט געזונגען געבירטיגס נבֿיאיש ליד ״עס ברענט״. 
 װען איך האָב אָנגעהױבן פֿירן די פּראָגראַם ״רײַזע אין ייִדישלאַנד״, האָט מיכל אַלע מאָל געהאָלפֿן מיט אַ לעקציע, פּרעזענטאַציע, מיט אַ שײן ליד, װאָס ער האָט געקענט אַ ים און געזונגען מיט האַרץ און מיט געפֿיל. ער האָט זײער ליב געהאַט די רוסישע לידער און אַ סך מאָל אַױפֿגעטראָטן מיט זײ אױף די קאַבאַרעטן בײַ דער ״רײַזע אין יידישלאַנד״. 
 איך װעל קײן מאָל ניט פֿאַרגעסן די טײַערע מאָמענטן, װאָס איך האָב פֿאַרבראַכט מיט מיכלען, איך װעל זײ שאַצן און זײַן דאַנקבאַר דעם גורל, װאָס האָט מיך פֿאַרבונדן מיט אַזאַ װוּנדערלעכן מענטש. 
 כּבֿוד זײַן אָנדענק! 
                