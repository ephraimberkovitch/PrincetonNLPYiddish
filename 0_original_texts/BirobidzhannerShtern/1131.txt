
 
 אין דעצעמבער איז אָפּגעמערקט געוואָרן אַ וויכטיקע דאַטע אין דער געשיכטע פֿונעם ייִדישן טעאַטער — 100 יאָר זינט דער ערשטער אויפֿירונג פֿון ש. אַנ־סקיס קלאַסישער פּיעסע “צווישן צוויי וועלטן — דער דיבוק”. דער גרויסער ייִדישער עטנאָגראַף און שריפֿטשטעלער ש. אַנ־סקי (1863 – 1920) האָט געאַרבעט איבער דער דאָזיקער פּיעסע, וועלכע איז געבויט אויף מאָטיוון פֿונעם ייִדישן פֿאָלקלאָר, אַ לענגערע צײַט. דעם ערשטן וואַריאַנט פֿון דער פּיעסע האָט ער אָנגעשריבן אויף רוסיש, אָבער דערנאָך איבערגעאַרבעט אים אין אַן ענדגילטיקן וואַריאַנט אויף ייִדיש. 
 צוליב דער ערשטער וועלט־מלחמה, די רעוואָלוציעס און דעם בירגער־קריג אין רוסלאַנד האָט זיך במשך פֿון יאָרן ניט אײַנגעגעבן צו שטעלן די פּיעסע. דער דראַמאַטורג אַליין האָט ניט זוכה געווען צו זען זי אויף דער בינע. איר פּרעמיערע איז פֿאָרגעקומען דעם 9טן דעצעמבער 1920, אינעם טאָג פֿון ש. אַנ־סקיס שלושים. עס האָט די פּיעסע “צווישן צוויי וועלט — דער דיבוק” געשטעלט “די ווילנער טרופּע”, וועלכע איז שפּעטער באַרימט געוואָרן אין דער ייִדישער טעאַטער־וועלט. דער רעזשיסער פֿון דער דאָזיקער שטעלונג, וואָס האָט געהאַט אַ גוואַלדיקן דערפֿאָלג איז געווען דוד הערמאַן. 
 די אַפֿישע פֿון דער ערשטער שטעלונג פֿון דער פּיעסע “צווישן צוויי וועלטן — דער דיבוק” 
 און אין 1922 איז די זעלבע פּיעסע אין חיים־נחמן ביאַליקס העברעיִשער איבערזעצונג געשטעלט געוואָרן דורכן גרויסן רוסלענדישן רעזשיסער יעווגעני וואַכטאַנגאָוו אינעם טעאַטער “הבימה”, וואָס איז געשאַפֿן געוואָרן אין מאָסקווע. זײַן שטעלונג איז געווען אַזוי דערפֿאָלגרײַך, אַז אפֿילו לאַנגע יאָרן שפּעטער, ווען דער טעאַטער “הבימה” האָט זיך שוין איבערגעצויגן אין תּל־אָבֿיבֿ, איז “הדיבוק” געבליבן אַ מין “וויזיט־קאַרטל” פֿונעם העברעיִשן טעאַטער אין גאַנצן גענומען. 
 אָבער דאָס איז נאָך ניט אַלץ. חוץ אַ גאַנצער ריי אַנדערע טעאַטער־שטעלונגען פֿונעם “דיבוק”, בתוכם אין איבערזעצונגען אויף דײַטש און אויף ענגליש, האָט “דער דיבוק” צוגעצויגן די אויפֿמערקזאַמקייט פֿון שעפֿער, וועלכע האָבן געאַרבעט אין אַנדערע קונסט־ספֿערן. אין 1937 האָט דער פּויליש־ייִדישער קינאָ־רעזשיסער מיכאל וואַשינסקי געמאַכט לויט ש.אַנ־סקיס פּיעסע אַ פֿילם אויף ייִדיש (דעם סצענאַר פֿונעם פֿילם האָט אָנגעשריבן אַלטער קאַציזצע, אַ באַוווּסטער ייִדישער שרײַבער). און אין&nbsp; 1951 איז אין די פֿאראייניקטע שטאַטן פֿון אַמעריקע געשטעלט געוואָרן די אָפּערע “דער דיבוק” פֿונעם קאָמפּאָזיטאָר דוד טאַמקין מיט ענגלישן ליברעטאָ פֿון זײַן ברודער אַלעקס טאַמקין. אין 1974 האָט זיך באַוויזן אַ באַלעט “דער דיבוק”. די מוזיק צו אים האָט אָנגעשריבן לעאָנאַרד בערנשטיין. אין 1997 האָט דער ישׂראלדיקער רעזשיסער יאָסי זומער געמאַכט אַ קינאָ־פֿילם מיטן נאָמען “אהבֿה אסורה” (“פֿאַרבאָטענע ליבע”), וואָס האָט זיך באַזירט אויף ש. אַנ־סקיס סוזשעט. אין 1999 איז אין תּל־אָבֿיבֿ פֿאָרגעקומען די פּרעמיערע פֿון נאָך אַן אָפּערע “דער דיבוק”. דאָס מאָל מיט ליברעטאָ אויף ייִדיש. איר אויטאָר איז געווען דער אַמעריקאַנער ייִדישער קאָמפּאָזיטאָר סאָלאָמאָן עפּשטיין. 
 אַלץ נײַע און נײַע איבערזעצונגען, שטעלוגען און באַאַרבעטונג פֿון ש. אַנ־סקיס קלאַסישער פּיעסע זײַנען ממשיך זיך באַווײַזן אַ סך יאָרצענדליקער נאָך איר פּרעמיערע אין ווילנע. דערפֿאַר איז דער הונדערט־יאָריקער יוביליי פֿונעם “דיבוק” אויף דער בינע ניט בלויז אַ וועגצייכן אין דער געשיכטע פֿונעם ייִדישן טעאַטער, נאָר אויך אַ דערמאָנונג וועגן איינעם פֿון די וואָרצלען, אויף וועלכע עס שטײַגט די הײַנטצײַטיקע קונסט. 
 
 וו. פּיריאַטינסקי &nbsp; 
 