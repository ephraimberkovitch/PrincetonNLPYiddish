
 
 דנעפּראָפּעטראָווסק איז איינע פֿון די סאַמע גרעסטע שטעט פֿון אוקראַיִנע. איר באַפֿעלקערונג באַטרעפֿט מער פֿון 1,5 מיליאָן אײַנוווינער, ייִדן זײַנען דאָ פֿאַראַן לויט פֿאַרשיידענע אָנגאַבן פֿון 45 ביז 60 טויזנט מענטשן. די ייִדישע דיִאַספּאָרע האָט געשפּילט און שפּילט הײַנט אַ באַזונדערע ראָל אין דער געשיכטע פֿון דער שטאָט. די רעליגיִעז־קולטורעלע טראַדיציעס פֿונעם ייִדישן פֿאָלק און אויך די נויטווענדיקייט אויסלעבן אין די באַדינגונגען פֿון פֿאַרשיידענע מלוכות האָבן פֿאַרוואַנדלט די ייִדישע דיִאַספּאָרע אין אַ גוט צוזאַמענגעהעפֿטעטער גרופּע פֿון דער באַפֿעלקערונג. די געשיכטע פֿון אוקראַיִנע איז ענג איבערגעפֿלאָכטן מיט דער געשיכטע פֿון אויסבאַזעצן די ייִדן אין אָט דעם קאַנט. די ערשטע דערמאָנונג וועגן די ייִדן, וועלכע האָבן געוווינט אן דער טעריטאָריע פֿון דער הײַנטצײַטיקער אוקראַיִנישער מלוכה געהערט צו דעם ערשטן יאָרהונדערט ביז אונדזער ערע. דער אופֿקום פֿון די ערשטע גרויסע ייִדישע קהילות איז פֿאַרבונדן מיט די זיגן פֿונעם פֿירשט סוויאַטאָסלאַוו איבער די כאַזאַרן אין 965 יאָר, ווען מע האָט אײַנגעאָרדנט די געפֿאַנגענע ייִדן אין קיִעוו. צו דעם XIII יאָרהונדערט האָבן די ייִדן שוין געוווינט אויף דער טעריטאָריע פֿונעם גאַליצקאָ־וואָלינער פֿירשטנטום, וווּ עס פֿלעגן זיך אײַנאָרדענען די ייִדן פֿון דײַטשלאַנד און מיזרח־אייראָפּע. דער שטראָם פֿון אָט די איבערוואַנדערער האָט זיך פֿאַרגרעסערט סוף XV&nbsp; יאָרהונדערט, ווען דער אימפּעראַטאָר מאַקסימיליאַן I האָט אָנגעהויבן פֿאַרפֿאָלגן די ייִדן פֿון דײַטשלאַנד. אַזוי האָט זיך אָנגעהויבן שאַפֿן די ייִדישע קהילה פֿון אוקראַיִנע. זי איז דורכגעגאַן דורך אַ סך צרות און ניסיונות, דורך די פּאָגראָמען, שרעקלעכע יאָרן פֿונעם אויפֿשטאַנד פֿון באָגדאַן כמעלניצקי, דורכן האָלאָקאָסט, און האָט זיך פֿאַרהיט ביז אונדזערע טעג. און איינער פֿון די סאַמע וויכטיקסטע צענטערס פֿון דער אַנטוויקלונג פֿונעם ייִדישן לעבן אין אוקראַיִנע איז געווען און פֿאַרבלײַבט די שטאָט דנעפּראָפּעטראָווסק, וועלכע האָט זיך פֿריִער אָנגערופֿן יעקאַטערינאָסלאַוו. די געשיכטע פֿון דער ייִדישער קהילה פֿון יעקאַטערינאָסלאַוו־ דנעפּראָפּעטראָווסק הייבט זיך אָן פּראַקטיש פֿונעם מאָמענט פֿונעם גרינדן די שטאָט אין 1776 יאָר. צו דער גרענעץ־ליניע פֿון XVIII-XIX יאָרהונדערטער איז דער צאָלבאַשטאַנד פֿון דער ייִדישער באַפֿעלקערונג פֿון דער שטאָט געוואָרן העכער פֿון דרײַ הונדערט מענטשן, און אין גובערניע האָט געוווינט כּמעט איין טויזנט ייִדן. די ייִדן האָבן אַקטיוו מיטגעהאָלפֿן דער אַנטוויקלונג פֿון דער שטאָט. אַזוי, צום בײַשפּיל, דעם ערשטן שטיינערנעם הויז אין יעקאַטערינאָסלאַוו האָט געבויט דער סוחר הערש לוצקי אינעם ערשטן דריטל פֿון XIX יאָרהונדערט. די ייִדישע סוחרים האָבן זיך אויך פֿאַרנומען מיטן טראַנספּאָרטירן לײַן איבערן דנעפּער קיין אָדעס. אָבער הויפּטזאַכלעך זײַנען די ייִדן פֿון יעקאַטערינאָסלאַוו געווען אין יענע צײַטן שנײַדער. מיט דער מלאָכה האָבן זיך פֿאַרנומען אַרום א פֿערטל פֿון די ייִדישע משפּחות פֿון דער שטאָט. די עקאָנאָמישע געשיכטע פֿון יעקאַטערינאָסלאַוו־דנעפּראָפּעטראָווסק – דעם מעטאַלורגישן צענטער פֿון דער רוסלענדישער אימפּעריע, ראַטנפֿאַרבאַנד און הײַנטצײַטיקער אוקראַיִנע – האָט זיך אויך אָנגעהויבן פֿון דעם, וואָס דער ייִד זאַסלאַווסקי האָט געבויט אין 1832 יאָר אויך דער ליטיינאַיאַ־גאַס אַ טשוהונגוס־זאַוואָד. אין 1833 יאָר איז געווען געעפֿנט אַ געוואַנט־פֿאַבריק פֿון ניימאַנען. דאָס קולטור־לעבן פֿון דער שטאָט אין יענע און אין די ווײַטערדיקע יאָרן איז ענג פֿאַרבונדן מיט די ייִדן. אין 1843 יאָר האָט דער סוחר אַבֿרהם לוצקי געבויט די שטיינערנע געבײַדע פֿונעם טעאַטער. ביזן 1885 יאָר איז אָט דער טעאַטער געווען דער הויפּט־צענטער פֿונעם קולטור־לעבן פֿון יעקאַטערינאָסלאַוו. דאָרטן האָבן געגעבן פֿאָרשטעלונגען די בעסטע גאַסטראָליאָרן, דערין די טרופּע פֿון בערגערן מיט איטאַליענישע זינגער און אוקראַיִנישע טרופּעס פֿון קראָפּיווניצקי און סטאַריצקי. צו דער דאָזיקער צײַט האָט דער צאָלבאַשטאַנד פֿון ייִדן אין יעקאַטערינאָסלאַוו דערגרייכט כּמעט 15 פּראָצענט פֿון דער שטאָטישער באַפֿעלקערונג. פֿאַרשטייט זיך, די שטאָט האָט זיך גענייטיקט אין אַ גרויסער סינאַגאָגע, און אין דער מיט פֿון XIX יאָרהונדערט האָט זיך געעפֿנט די כאָראַלע סינאַגאָגע, וועלכע האָט שפּעטער באַקומען דעם נאָמען «די גאָלדענע רויז”. איר געבײַדע איז לאַנגע יאָרן געווען איינע פֿון די מערקווירדיקייטן פֿון דער שטאָט אַדאַנק דער איידעלער אַרכיטעקטור. צום סוף פֿון XIX יאָרהונדערט האָט יעקאַטערינאָסלאַוו אָנגעהויבן גיך אַנטוויקלען זיך. צום 1897 יאָר האָט דער צאָלבאַשטאַנד פֿון די ייִדן פֿון יעקאַטערינאָסלאַוו דערגרייכט שוין מער פֿון 36 פּראָצענט פֿון דער שטאָטישער באַפֿעלקערונג. די ייִדישע אינדוסטריִאַלן האָט געהערט כּמעט א פֿערטל פֿון די אונטערנעמונגען פֿון דער יעקאַטערינאָסלאַווער גובערניע. אין די ערשטע יאָרן פֿון XX יאָרהונדערט האָט דער ייִד ספּעקטאָר געבויט אין יעקאַטערינאָסלאַוו איינעם פֿון די בעסטע אויף יענעם מאָמענט אין דער רוסלענדישער אימפּעריע קינאָטעאַטערס אויף טויזנט ערטער. און דער דענקמאָל פּושקינען, וועלכער ביז איצט באַפּוצט די שטאָט, איז געווען געשאַפֿן דורכן ייִדישן סקולפּטאָר איליאַ גינצבורג. אין אָנהייב פֿון XX יאָרהונדערט איז דאָס ייִדישע לעבן פֿון יעקאַטערינאָסלאַוו, ניט געקוקט אויף דער כוואַליע פֿון פּאָגראָמען, געווען אַקטיוו און פֿאַרשיידנאַרטיק. מע האָט געשטעלט ייִדישע ספּעקטאַקלען, געבויט נײַע סינאַגאָגעס, שפּיטאָלן און לערן־אַנשטאַלטן. די ייִדן האָבן אָנטיילגענומען אין דער אַרבעט פֿון דער שטאָטישער דומע, דער באַרימטער געלערנטער און חכם לוי־יצחק שניאורסאָן איז געווען אויסגעקליבן אַלס א הויפּט־רבֿ פֿון דער שטאָט, עס איז געווען געעפֿנט דער יעקאַטערינאָסלאַווער ייִדישער פּאָליטעכנישער אינסטיטוט. דאָס אלץ איז געווען פֿאַרניכטעט צוערשט דורך דער בירגערלעכער מלחמה, דערנאָך דורכן האָלאָקאָסט. אָבער איצט וווּנדערט אַלעמען דער מאַסשטאַב פֿונעם ייִדישן ווידערגעבורט אין דנעפּראָפּעטראָווסק. אַלעמען, חוץ די אָרטיקע ייִדן, וועלכע זאָגן: וויִאַזוי קען זײַן אַנדערש? דנעפּראָפּעטראָווסק איז די שטאָט פֿונעם רבין! 
 