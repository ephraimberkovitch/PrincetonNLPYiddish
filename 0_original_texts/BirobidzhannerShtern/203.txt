
                     סודותפֿולע און פֿאַרשיידנאַרטיקע – די דורותדיקע טראַדיציעס פֿון יאַפּאַן באַצויבערן און ציִען צו די טוריסטן פֿון אַלע עקן וועלט. און אַפֿילו אויב איר וווינט ווײַט־ווײַט פֿונעם ״לאַנד פֿון דער אויפֿגייענדיקער זון״, וויל איך כאָטש אויף אַ קאַפּיטשקע דערנעענטערן אײַך צו די קולטורעלע אוצרות פֿון מײַן היימלאַנד און דערציילן וועגן זייער אַן אינטערעסאַנטן יום־טובֿ.   
 דעם 7טן יולי קומט אין יאַפּאַן פֿאָר אַ פֿעסטיוואַל ״טאַנאַבאַטאַ״. דאָס איז זייער אַ פּאָפּולערער יום־טובֿ, וואָס מע מערקט אים אָפּ אין יעדער פּראָווינץ אויף זייער שטייגער, אָבער די אַלגעמיינע טראַדיציעס זײַנען די פּאַראַדן, פֿײַערווערק און יום־טובֿדיקע באַפּוצונג פֿון די גאַסן. 
 ערבֿ יום־טובֿ נעמט מען קליינע דינע קאָלירטע בייגעלעך פּאַפּיר און פֿאַרשרײַבט אויף זיי די וווּטשן.&nbsp; אַזעלכע שטיקלעך פּאַפּיר הייסט מען טאַנזאַקו. מע הענגט זיי אויף אויף סאַסאַ – אַ מין יאַמש וואָס פֿאַרמאָגט אַ סך לאַנגע בלעטער. לאַנג פֿאַרן אָנהייב פֿונעם יום־טובֿ קען מען געפֿינען סאַסאַ כּמעט אומעטום – אין קראָמען, אין קינדער־גערטנער, אויף סטאַנציעס און אַזוי ווײַטער. 
 ס׳איז זייער טשיקאַווע צו לייענען, וואָס איז אָנגעשריבן אין טאַנזאַקוס. די וווּנטשן זײַנען מיינסטנס פֿאַרבונדן מיט געזונט, דערפאָלגן אין דער לער און פּרנסה. לאָמיר לייענען עטלעכע פֿון זיי – איך וועל אײַך איבערזעצן פֿון יאַפּאַניש אויף ייִדיש: ״איך וויל ווערן אַ בת־מלכּה״, ״איך וויל האָבן חתונה״, ״איך וויל ווערן אַ קאַרטוניסט״, ״איך וויל שפּילן פֿוסבאָל בעסער״… זאָל זייערע ווינטשעוואַניעס מקוים ווערן! 
 הײַיאָר זײַנען אַ סך טאַנזאַקוס פֿאַרבונדן מיטן פּאַנדעמיע פֿון קאָראָנעווירוס – ״איך וויל נישט שטאַרבן אין עלנטקייט״, ״זאָל זיך ענדיקן די פּאַנדעמיע״… מע קען זען, אַז טאַנזאַקוס שפּיגלען אָפּ ניט נאָר די פּערזענלעכע איבערלעבונגען, נאָר אויך די אַקטועלע געשעענישן אין יאַפּאַן און אַפֿילו אין דער וועלט. 
 אויב איר וועט קומען צו פֿאָרן קיין יאַפּאַן אין יוני אָדער אין יולי, פֿאַרגעסט נישט צו געפֿינען סאַסאַ און שרײַבן אײַער טאַנזאַקו – טרוימען איז געזונט! 
 
  פֿון סאַטאָקאָ קאַמאָשידאַ,  
  &nbsp;טאָקיאָ  
                