
                        
  אָשר גל איז אַ ייִדיש־העברעיִשער דיכטער און אַן איבערזעצער. ער איז געבוירן געוואָרן אין 1952 אין תּל־אָבֿיבֿ אין אַ משפּחה פֿון עולים פֿון פּוילן, האָט זיך געלערנט קינעמאַטאָגראַפֿיע אינעם תּל־אָבֿיבֿער אוניווערסיטעט. פֿאַרעפֿנטלעכט העברעיִשע איבערזעצונגען פֿון דער ייִדישער פּאָעזיע (אַנע מאַרגאָלין, אבֿרהם סוצקעווער, לעוו בערינסקי אא.) אין ליטעראַרישע צײַטשריפֿטן “הליקון”, “מאזניים”, “עיתּון 77”, “גג” און “ביטאון שירה”, ווי אויך 3 ביכער פֿון אָריגינעלער העברעיִשער דיכטונג. 
 מיט לידער אויף ייִדיש האָט ער דעביוטירט אין 2006 אויף די שפּאַלטן פֿונעם תּל־אָבֿיבֿער זשורנאַל “טאָפּלפּונקט”. איצט באַווײַזן זיי פֿון צײַט צו צײַט אינעם זשורנאַל “ייִדישלאַנד”. אָשר גל וווינט אין מודיעין. 
  
  
 צעבראָכענער ייִדיש 
 ״ווען מיר וועלן גיין פֿון דער וועלט 
 נאָך הונדערט און צוואַנציק — 
 קיין המשך וועט נישט זײַן בײַ ייִדיש״ 
 זאָגט מאָריס, מײַן קוזין. 
 ״מײַן האַלב־עגיפּטיש קינד 
 און דײַן האַלב־מאַראָקאַנער טאָכטער 
 וועלן נישט ריידן מער די שפּראַך״. 
 מאָריס און איך מיינען 
 אַז מיר האַלטן ייִדיש 
 אויף די פּלייצעס, 
 אַזוי ווי סופּערמאַן דעם אויטאָבוס 
 וואָס גייט פֿאַלן פֿון אַ הויכער בריק אין תּהום אַרײַן 
 נאָך אַן ערד־ציטערניש. 
 צוזאַמען שפּאַצירן מיר אין פּוילן 
 צווישן צעבראָכענע מצבֿות 
 מיט אויסגעמעקטע נעמען. 
 מיר זוכן אַ סימן פֿון אונדזער משפּחה. 
 מיר אַוודאי ווייסן 
 אַז מאָריסעס מאַמע האָט גערעדט 
 אַ צעבראָכענעם פֿראַנצייזיש 
 און מײַן מאַמע האָט גערעדט אַ צעבראָכענעם עבֿריתּ. 
 מיר דערציילן דאָס איינער דעם צווייטן 
 אין אַ צעבראָכענעם ייִדיש. 
 ווען דער באַזוך וועט זיך ענדיקן 
 אין אַ טאָג צוויי, 
 וועט דאָס אפֿשר זײַן אונדזער לעצטע באַגעגעניש 
 אונדזערע לעצטע רייד 
 אין אַ צעבראָכענעם ייִדיש. 
 פּוילן, יולי 2005 
 ייִדיש 
     
 ייִדיש 
 איז 
 אַזוי 
 ווי 
 געווען 
 נאָר 
 אַ 
 ביסעלע 
 שטילער 
 ַ מנין דיכטערס 
 פֿון דער לוויה פֿון אַן עלנטן דיכטער 
 וועט אַרויסגיין אַ מנין לידער. 
 אַ מנין דיכטערס, 
 וועלכע האָבן זייערע פֿיס געשלעפּט 
 אין אַ פֿאַרוואָרפֿענער שטאָט, 
 טרעטן נאָך זײַן מיטה מיטאָגצײַט, 
 גלאָצן פֿאַרחלשטע 
 אויף זײַן לעצטן וועג. 
 אַ מנין דיכטערס 
 וועלן זאָגן שירה 
 וועגן זײַן עלנטקייט, 
 וועלן זאָגן אַ שירה 
 אַן עלנטע. 
                