
                      אַ לידער־זאַמלונג פֿון דער באַוווּסטער ישֹראלדיקער דיכטערן רבֿקה באַסמאַן בן־חיים האָט מען איבערגעזעצט אויף נידערלענדיש  
    
   דוד־עומר כּהן  
 אינעם פּרעסטיזשפֿולן אַמסטערדאַמער פֿאַרלאַג “אמפֿאָראַ בוקס” איז נאָר וואָס דערשינען אַ צוויישפּראַכיקע – ייִדישער טעקסט מיט לאַטײַנישע בוכשטאַבן (אין ייִוואָ־טראַנסקריפּציע) און פּאַראַלעלע נידערלענדישע איבערזעצונג – לידער־זאַמלונג פֿון דער באַוווּסטער ישֹראלדיקער דיכטערן רבֿקה באַסמאַן בן־חיים (געב. אין 1925 אינעם שטעטל ווילקאָמיר, ליטע) מיטן טיטל “זיך ציִען נאָך דער צײַט. ייִדישע געדיכטן”. 
 דער צונויפֿשטעלער און דער איבערזעצער פֿון דער זאַמלונג, ווי אויך דער מחבר פֿון הקדמה און פֿון קאָמענטאַרן צו איר איז דער יונגער (27 יאָר אַלט) נידערלענדיש־ייִדישער דיכטער דוד־עומר כּהן. 
 ס’איז כּדאי צו באַצייכענען, אַז אַזוי ווי די נידערלענדישע שפּראַך איז פֿאַרהעלטנישמעסיק נאָענט צו דײַטש  און צו ייִדיש, דערמעגלעכט די פּובליקאַציע פֿון די לידער אויף ייִדיש מיט לאַטײַנישע בוכשטאַבן די נידערלעדישע לייענער זיך באַקענען ביז אַ געוויסן ניוואָ אויך מיטן אָריגינאַל און טיפֿער אָפּצושאַצן דעם אויפֿטו פֿונעם איבערזעצער. אַזאַ מין פּראַקטיק האָט שוין אַ געוויסע טראַדיציע אין נידערלאַנד. 
 אגבֿ, דער פֿאַרלאַג “אַמפֿאָראַ בוקס” האָט געשאַפֿן אַ ספּעציעלע סעריע “העברעיִשע ביבליאָטעק”, און די לידער־זאַמלונג פֿון רבֿקה באַסמאַן בן־חיים איז שוין דאָס זעקסטע בוך אין איר. פֿריִער זײַנען אין דער סעריע אַרויסגעגעבן געוואָרן אין נידערלענדישער איבערזעצונג ביכער פֿון חיים־נחמן ביאַליק, רחל־המשוררת, א.ב. יהושע, אורי־ניסן גנעסין און מירי בן־שֹמחון. פֿאַר זיי אַלע העברעיִש איז געווען די עיקרדיקע אָדער אפֿילו די איינציקע שאַפֿונגס־שפּראַך. רבֿקה באַסמאַן בן־חיים איז געוואָרן די ערשטע ייִדישע שריפֿשטעלערן, וועמענס בוך איז אַרויסגעגעבן געוואָרן אין דער סעריע “העברעיִשע ביבליאָטעק”. 
 
  וו. פּיריאַטינסקי  
                