
 &nbsp;אינעם פֿאַרלאַג פֿונעם ירושלימער וויסנשאַפֿטלעכן צענטער «מרכּז זלמן שז»ר» איז נאָר וואָס דערשינען אַ נײַ בוך פֿון נתן כהן, אַ פּראָפֿעסאָר פֿונעם ייִדיש־צענטער אינעם בר־אילן אוניווערסיטעט. 
 דאָס בוך הייסט «ייִדיש בסימן קריאה. מלשון דיבּור לשׂפֿת תּרבּות». דער טיטל זעצט זיך איבער אָן קונצן אין ייִדיש ווי «ייִדיש אונטערן צייכן פֿונעם לייענען. פֿון אומגאַנג־לשון צו קולטור־שפּראַך». מע דאַרף אָבער האָבן אין זינען, אַז אין געגעבענעם פֿאַל קלינגט עס בעסער טאַקע אויף לשון־קודש, ווײַל «סימן קריאה» באַטײַט אויף העברעיִש קודם־כל «אַרויסרוף־צייכן». דאָס איז אַ פֿאָרשונג וועגן דער פֿאָרמירונג פֿון דער מאַסן־לייענער שאַפֿט אויף ייִדיש אין דער רוסלענדישער אימפּעריע אין 1860 – 1914. אויפֿן סמך פֿון אַ פֿאַרטיפֿטן אַנאַליז פֿון פֿילצאָליקע קוואַלן שטעלט נתן כהן פֿאָר די געשיכטע פון דער ייִדישער ליטעראַטור און פּרעסע אינעם באַטראַכטן פּעריאָד אויף אַ ברייטן הינטערפֿאָן פֿונעם מאָדערניזאַציע־פּראָצעס, וועלכן עס האָט איבערגעלעבט דאָס רוסלענדישע ייִדנטום אין דער צווייטער העלפֿט 19טן — אָנהייב 20טן יאָרהונדערט. 
 נתן כהן (געב. אין 1961 אין ירושלים) איז אַ מחבר פֿון אַ גאַנצער ריי אַרטיקלען וועגן פֿאַרשיידענע אַספּעקטן פֿון דער נײַסטער ייִדישער קולטור־געשיכטע. אין 2003 איז אינעם פּרעסטיזשפֿולן ירושלימער פֿאַרלאַג «מאַגנעס־פּרעס» דערשינען זײַן ערשט בוך אויף דעם געביט — «ספֿר, סופֿר ועיתּון. מרכּז התּרבּות היהודית בוורשה, 1918 – 1942» («ביכער, שרײַבער און צײַטונגען. דער צענטער פֿון דער ייִדישער קולטור אין וואַרשע, 1918 – 1942»). 
 נתן כהנס נײַ בוך איז אַ באַדײַטנדיקער בײַטראָג אין דער פֿאָרשונג פֿון דער ייִדישער קולטור־געשיכטע אין רוסלאַנד. עס וועט בלי־ספֿק אַרויסרופֿן אַן אינטערעס סײַ מצד ספּעציאַליסטן סײַ מצד אַלע די, וואָס אינטערעסירן זיך מיט דער ייִדישער ליטעראַטור און שפּראַך ניט בלויז אין ישׂראל, נאָר אויך אין רוסלאַנד און אין אַנדערע לענדער. 
 
 וו. אַראָנאָוו 
 