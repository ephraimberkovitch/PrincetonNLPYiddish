 במשך פֿון זעקס וואָכן אין נאָוועמבער און דעצעמבער וועט דער ייִדישער ביכער־צענטער אָנפֿירן מיט אַן אינטענסיוון אָנהייבער־קורס אָנלײַן, ניצנדיק זײַן נײַ לערנבוך,  „אין איינעם‟ . 
 דאָס לערנבוך האָט הײַיאָר געוווּנען אַ פּרעמיע פֿונעם  „פֿאַרבאַנד פֿון מחברים פֿון לערנביכער און אַקאַדעמישע פֿאָרשונגען‟  צוליב זײַן אייגנאַרטיקן סטיל פֿון לערנען שפּראַך. איין ריכטער האָט באַמערקט: „במשך פֿון די יאָרן האָב איך שוין געזען אַ סך לערנביכער פֿון פֿרעמדע שפּראַכן אָבער דאָס בוך איז געווען אַזוי פֿאַרכאַפּנדיק, אַז ס׳איז מיר געווען שווער זיך אַוועקצורײַסן דערפֿון. ס׳איז דער בעסטער סינטעז פֿון אַן אויטענטישער שפּראַך און קולטור (סײַ וואָס שייך דעם טאָג־טעגלעכן לשון, סײַ וואָס שייך דער הויכער קולטור) וואָס איך האָב אַ מאָל געזען אין אַ לערנבוך פֿון אַ פֿרעמדער שפּראַך.‟ 
 דער קלאַס טרעפֿט זיך צוויי מאָל אַ וואָך, אָנהייבנדיק פֿונעם 8טן און 9טן נאָוועמבער. אויב איר קענט עמעצן וואָס וואָלט זיך אפֿשר געוואָלט פֿאַרשרײַבן אויפֿן קלאַס, לאָזט זיי וויסן אַז מע קען עס טאָן דורכן געבן אַ קוועטש  דאָ.  
