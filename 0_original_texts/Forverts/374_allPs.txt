 צו די שלושים פֿון דער ייִדישער שרײַבערין און לערערין,  חנה־פֿײַגל טערטלטויב , האָט מען לעצטנס אַרויסגעלאָזט איר אַלבאָם ייִדישע קינדערלידער אָנלײַן. 
 די 14 לידער, וואָס זענען לכתּחילה אַרויס ווי אַ קאָמפּאַקטדיסק אין 2012, באַרירן סײַ טראַדיציאָנעלע ייִדישע טעמעס ווי צדקה און שבת, סײַ עצות פֿאַר קינדער. איין ליד, למשל, „איך בין אַ גוט ייִנגל“, דערקלערט פֿאַר וואָס ס׳איז וויכטיק צו פֿאָלגן טאַטע־מאַמע. 
 אין אַ בליצבריוו וואָס איר משפּחה האָט אַרויסגעשיקט וועגן דעם פּראָיעקט, גיט מען איבער אַז כאָטש חנה־פֿײַגל טערטלטויב האָט ניט געהאַט קיין מוזיקאַלישע טרענירונג און האָט אַפֿילו ניט געקענט לייענען נאָטן אָדער שפּילן אַן אינסטרומענט, האָט זי געשאַפֿן די לידער „דורכן ריינעם כּוח פֿון ווילן אַליין“. 
 דער אַלבאָם, „ייִדישע לידער פֿאַר קינדער“, קען מען איצט שפּילן אויף אַ סך וועבזײַטן און אַפּליקאַציעס. אַחוץ „יוטוב“ און „ספּאָטיפֿי“ קען מען אים הערן אויף ”פּאַנדאָראַ“, ”אײַטונס“, אַמאַזאָן־מוזיק און אַפֿילו ”טיקטאָק“. 
 כּדי צו הערן די לידער אויף „יוטוב“, גיט אַ קוועטש  דאָ . 
 נאָך אינפֿאָרמאַציע וועגן די לידער קען מען געפֿינען אויף חנה־פֿײַגלס וועבזײַט  דאָ , ווי אויך אין אַן אַרטיקל וואָס זי האָט געשריבן פֿאַרן פֿאָרווערטס וועגן אים  דאָ . 
