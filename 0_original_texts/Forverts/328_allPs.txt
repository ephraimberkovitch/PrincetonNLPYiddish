 ס׳איז שווער צו דערפֿרישן אַן אַלט ליד, בפֿרט אַז מע האַלט זיך מיט דער אָריגינעלער מוזיק. טאַקע נאָוואַטאָריש קלינגט אָבער בנימין שעכטערס אַראַנזשירונג פֿון איציק מאַנגערס,  „אויפֿן וועג שטייט אַ בוים“ . 
 אין דער אַראַנזשירונג הערט מען ניט בלויז ביידע זײַטן פֿונעם שמועס צווישן דער מאַמען (גיטל שעכטער־ווישוואַנאַטס קול) און דעם קינד, נאָר דורכן באַגלייטונג־געזאַנג הערט מען אויך די עמאָציאָנעלע געפֿילן פֿון זיי ביידן. די מוזיק שוועבט ביזן הימל ווען דאָס ייִנגל טראַכט פֿון פֿליִען, אָבער פֿאַלט זיך באַלד צו צו דער ערד מיט אַנטוישטע טענער ווען די מאַמע שטערט זײַנע פּלענער. בײַם סוף הערט מען אַ נאָסטאַלגישן פֿאַרבענקטן טאָן. 
 דער אויפֿטריט פֿונעם „ייִדישן פֿילהאַרמאָנישן כאָר“ איז פֿאָרגעקומען אין סעפּטעמבער 2019, אָבער דעם ווידעאָ דערפֿון האָט מען ערשט אַרויסגעלאָזט פֿאַראַכטאָגן, לכּבֿוד מאַנגערס  120סטן געבוירן־טאָג . מע קען זען דעם ווידעאָ אָדער מיט ייִדישע אונטערקעפּלעך, אָדער מיט ענגלישע, צוזאַמען מיט די ייִדישע ווערטער אויף טראַנסליטעראַציע. 
