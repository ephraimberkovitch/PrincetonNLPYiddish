 דער  „קיניגלעכער דראַמאַטישער טעאַטער אין שטאָקהאָלם‟  האָט פֿאַרבעטן דעם ייִדישן קולטור־קאָנגרעס אויפֿצופֿירן אויף דער בינע סעמיועל בעקעטס פּיעסע, „וואָרטן אויף גאָדאָ‟, אויף ייִדיש דעם 13טן און 14טן נאָוועמבער. 
 דאָס וועט זײַן צום ערשטן מאָל וואָס מע וועט אין דעם אָנגעזעענעם טעאַטער אויפֿפֿירן אַ פּיעסע אויף ייִדיש. 
 אין בעקעטס עקסיסטענציאָנאַליסטישער פּיעסע, וואָס איז איבערגעזעצט געוואָרן פֿונעם דירעקטאָר פֿונעם קולטור־קאָנגרעס, שיין בייקער, און ווערט רעזשיסירט פֿון משה יאַסור, וועט דער קאַנאַדער שרײַבער און רעפֿערענט מײַקל וועקס שפּילן די ראָלע פֿון עסטראַגאָן, און בייקער וועט שפּילן וולאַדימיר. עס וועלן אויך שפּילן אַלען לויִס ריקמאַן, לאָזער טווערסקי און ניקאָלאַס דזשענקינס. די ייִדישע רעפּליקן וועלן באַגלייט ווערן מיט שוועדישע אייבערקעפּלעך. 
 לכתּחילה האָט מען פּלאַנירט בלויז צוויי פֿאָרשטעלונגען אָבער ביידע האָבן זיך גיך אויספֿאַרקויפֿט, האָט מען צוגעגעבן אַ דריטע. 
 ייִדן וווינען שוין אין שוועדן זינט דעם סוף־18טן יאָרהונדערט. במשך פֿון דער צווייטער וועלט־מלחמה האָט שוועדן געדינט ווי אַ מקום־מיקלט פֿאַר כּמעט דער גאַנצער באַפֿעלקערונג פֿון דענמאַרק. נאָך דער מלחמה האָבן טויזנטער מיזרח־אייראָפּעיִשע ייִדיש־רעדנדיקע ייִדן זיך באַזעצט אָדער זיך צײַטווײַליק אָפּגעשטעלט אין שוועדן, מאַכנדיק דערבײַ אַ טיפֿן אײַנדרוק אויף דער אַלגעמיינער געזעלשאַפֿט. 
 הײַנט געפֿינען זיך אַ צאָל ייִדישע קולטור־אָרגאַניזאַציעס אין שוועדן ווי, למשל דער „שוועדישער ייִדיש־פֿאַרבאַנד‟ און „ייִדיש־קולטור אין שוועדן‟, וועלכע זענען ביידע די שוועדישע פּראָדוצענטן פֿון דער פּראָדוקציע, בשותּפֿות מיטן קיניגלעכן דראַמאַטישן טעאַטער. 
 אין 1999 איז ייִדיש דערקלערט געוואָרן ווי איינע פֿון פֿינעף אָפֿיציעלע מינאָריטעט־שפּראַכן אין שוועדן. ווי אַ רעזולטאַט שטיצט די רעגירונג אַ צאָל ייִדישע אונטערנעמונגען, אַרײַנגערעכנט אַ פֿאַרלאַג פֿאַר ייִדישע ביכער, דעם „אָלניאַנסקי טעקסט פֿאַרלאַג‟. 
