 ס׳רובֿ צוקוקער פֿון דער קאָך־פּראָגראַם „עסט געזונטערהייט“, אָנגעפֿירט פֿון שׂרה־רחל שעכטער און איוו יאָכנאָוויץ, ווייסן אפֿשר נישט אַז זיי גרייטן געוויינטלעך צו די מאכלים אין שׂרה־רחלס קיך. 
 פֿון צײַט צו צײַט פּראָדוצירט דער פֿאָרווערטס קאַפּיטלען אויף אַנדערע ערטער. אין 2012 האָט מען אים אָבער פֿילמירט אין דער רחבֿותדיקער כּשרער קיך פֿונעם  „פּערלסטאָון אָפּרו־צענטער“  לעבן באַלטימאָר, מערילאַנד, בעת דער  „ייִדיש־וואָך“   — צום ערשטן מאָל פֿאַר אַ לעבעדיקן עולם. 
 אויף יענער קאָכסעסיע האָט מען צוגעגרייט צוויי מאכלים: אַ קאַרטאָפֿל־קוגל און אַ פּאַטלעזשאַן־סאַלאַט. דאָ וועט איר זען דעם ערשטן טייל, וועגן דעם קוגל. ווי איר וועט זען האָבן עטלעכע באַטייליקטע אַפֿילו צוגעהאָלפֿן בײַם צוגרייטן דאָס עסן. 
 אַ ספּעציעלער מאָמענט אין דעם עפּיזאָד איז ווען דער משגיח בײַם פּערלסטאָון־צענטער, הרבֿ מאיר קורצפֿעלד, דערקלערט אויף ייִדיש איין טייל פֿון זײַן אַרבעט: ווי צו קאָנטראָלירן די אייער. 
