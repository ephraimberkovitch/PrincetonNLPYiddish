 אַ יונגער ירושלימער רבֿ מיט אַ געשטריקטער יאַרמלקע (דער סימן־מובֿהק פֿון אַ מאָדערנעם פֿרומען ייִד אין מדינת־ישׂראל) — הרבֿ אלחנן מילער, איז אַ פּערזענלעכקײט מיט אַ סך דימענסיעס. אין קאַנאַדע האָבן די זײדע־באָבע גערעדט ייִדיש און ענגליש, נאָר ער אַלײן רעדט קודם־כּל אױף עבֿריתּ און — אַראַביש. דערצו איז הרבֿ מילער אַפֿילו אַ לערער פֿון אַראַביש און אַחוץ דעם — אַ זשורנאַליסט, אַ מומחה אין דער אַראַבישער קולטור און פּאָליטיק, ואַחרון אַחרון חבֿיבֿ, אַ פּאָעט. מיר האָבן אים צוערשט געפֿרעגט װעגן זײַן יוטוב־קאַנאַל א״נ „אַנשי־הספֿר”. 
 סוף 2018 האָבן מיר רעקאָרדירט אַכט שמועסן פֿון מיר מיט אַ מוסולמענישער שותּפֿטע, טהאַנאַ דזשאַואַברע, אַ ישׂראלדיקע, װאָס אַרבעט אין רמת־גן. אױך די דאָזיקע סעריע איז אַרױס סײַ אױף העברעיִש, סײַ אױף אַראַביש. מיר רעדן דירעקט אײנער מיטן צװײטן, אַ ייִד מיט אַ מוסולמענערין, גלײַכע צו גלײַכע, און שמועסן װעגן פֿראַגן פֿון רעליגיע און קולטור. די סעריע הײסט „שכן קרובֿ” , אַן אָנצוהערעניש אױף אַ שפּריכװאָרט, װאָס איז דאָ אי אױף אַראַביש, אי אױף עבֿריתּ, אַז בעסער צו האָבן אַ נאָענטן שכן װי אַ װײַטן קרובֿ („טוֹבֿ שָׁכֵן קָרוֹבֿ מֵאָח רָחוֹק”). אָט קענט איר זען איינעם פֿון די עפּיזאָדן: 
 מײַן קאַנאַל האָט אױך אַ דערציִערישן ציל. למשל, איך שמועס דװקא מיט אַ פֿרױ. ס׳טרעפֿט טאַקע, אַז פֿרומע מוסולמענער קומען אַמאָל מיט טענות איבער דעם װאָס אַ מאַנצביל שמועסט דאָ מיט אַן אישה. טײלװײַז זײַנען זײ אױך ניט צוגעװױנט, אַז אַ פֿרױ זאָל בכלל רעדן װעגן אמונה, דערצו נאָך פֿאַר אַ קאַמערע. 
 דערנאָך האָב איך אױך אָנגעהױבן אינטערװיוּירן אַראַביש־רעדנדיקע ייִדן. ס׳איז דאָ אין דער אַראַבישער װעלט אַ געװאַלדיקער דאָרשט, זיך מער צו דערװיסן װעגן דעם ייִדישן לעבן װאָס איז געװען אין די אַראַבישע לענדער. מע רעקאָרדירט דאָך אױך די עדות פֿון, להבֿדיל, דער שארית־הפּליטה נאָכן חורבן, כּדי אױפֿצוהיטן די זכרונות װעגן ייִדישן לעבן אין דער פֿאַר־מלחמהדיקער אײראָפּע. איז פּונקט אַזױ דאַרף מען אױפֿהיטן די זכרונות פֿון אַראַביש־רעדנדיקע ייִדן. דאָס איז װיכטיק אױך צוליב לינגװיסטישע סיבות. זײ רעדן אַן אוניקאַלע שפּראַך, װאָס האַלט אין פֿאַרשװינדן. ועל־כּולם איז עס װיכטיק צוליב דעם, װאָס זײ האָבן צו זאָגן. די דאָזיקע ייִדן האָבן געלעבט אין אַ ייִדישער קהילה אין דמשׂק, כאַלאַב (אַלעפּאָ) אָדער באַגדאַד. הײַנט איז אַזאַ לעבן מער ניט בנימצא. 
 ס׳זײַנען דאָ אַ סך אָנגעװײטיקטע מעשׂיות פֿון אַנטלױפֿן און כּלערלײ שװערע איבערלעבונגען. אין לאָנדאָן האָב איך באַגעגנט אַ פֿרױ,  לילי דועק (פּינטאָ) , אױך אַ בת־תּשעים, װאָס איז אױפֿגעהאָדעװעט געװאָרן אין אַ קלײנער קהילה אין פּאָרט סודאַן. באַקומט זיך, אַז אַפֿילו אין גאָר װײַטע מקומות אין דער אַראַבישער װעלט זײַנען געװען ממשותדיקע ייִדישע קהילות. 
 נאָך מער, איך בין געקומען צום אױספֿיר, אַז כּדי צו דערגרײכן באַשטימטע פּאָליטישע צילן, איז בילכער ניט צו רעדן דװקא װעגן פּאָליטיק, נאָר װעגן די זאַכן, װאָס מיר האָבן בשותּפֿות. דאָס קען שאַפֿן אַ יסוד פֿאַר אַ פּאָליטישער לײזונג. 
 פֿאַראַנען ניט װײניק זשורנאַליסטן, פּאָליטיקער אָדער פֿאָרשער װאָס רעדן אַראַביש. נאָר ווי אַ רבֿ בין איך כּמעט אַ יחיד־במינו. לעת־עתּה איז מיר װיכטיקער צו אַנטװיקלען מײַן אידענטיטעט װי אַ רבֿ — לטובֿת דעם דיאַלאָג. 
 אַרױסקוקנדיק אױף להבא, האָב איך אױך געשפּירט, אַז כ׳װיל מער אַרײַנגײן אין אַ דיאַלאָג צװישן די רעליגיעס. טאָמער װעל איך גײן אױף דיסקוסיעס, װעט זײַן כּדאַי צו האָבן סמיכה, כּדי ס׳זאָל ניט זײַן קיין שמועס צווישן אַ  שײך אָדער גלח — מיט סתּם אַ ייִד, ר׳ אלחנן”; בעסער שוין מיט „הרבֿ מילער”. 
 א״מ: אַ דאַנק דיר! 
