 בוריקעס זענען בײַ די ייִדן אין מיזרח־אייראָפּע געווען אַ באַליבט גרינס, כאָטש מע האָט דעמאָלט אפֿשר נישט געוווּסט  ווי געזונט זיי זענען . 
 אין יעדער פּאָרציע בוריקעס געפֿינט זיך אַ הויכער פּראָצענט פֿיברע, קאַליום (potassium, בלע״ז), אײַזן און וויטאַמין צע. עס העלפֿט פֿאַרגרינגערן דאָס פֿליסן פֿונעם בלוט; לאָזט אַראָפּ דעם בלוטדרוק, און דערמעגלעכט דעם גוף צו מאַכן מער פֿיזישע געניטונגען. 
 אין דעם ווידעאָ ווײַזן אײַך שׂרה־רחל שעכטער און איוו יאַכנאָוויץ ווי צו מאַכן צוויי מינים בוריק־סאַלאַט: איינער — אַ זיסלעכער און דער צווייטער — אַ ביסל שאַרפֿער. 
 קוקט און האָט הנאה! 
 דעם ווידעאָ האָט מען געמאַכט, צום טייל, אַ דאַנק אַ סובסידיע פֿון דער פֿונדאַציע אויפֿן נאָמען פֿון מאַקס און אַנאַ לעווינסאָן. 
