 ייִדיש־קענער איבער דער וועלט, וואָס ווילן פֿאַרבעסערן זייער לשון און קענטשאַפֿט פֿון דער ייִדישער קולטור, קענען זיך שוין פֿאַרשרײַבן אויף די אָנלײַן־קורסן פֿון דער אָרגאַניזאַציע, “יאָ”, אויפֿן נײַעם יאָר, תּשפּ״ב / 2021—2022. ס׳רובֿ פֿון די קורסן ווערן געפֿירט פֿון ד״ר מרים טרין און אליעזר ניבאָרסקי. 
 די פּראָגראַם נעמט אַרײַן סײַ שפּראַכלעקציעס, סײַ ליטעראַטור־קורסן ווי, למשל, “זלמן גראַדאָווסקיס כּתבֿים פֿון אוישוויץ”; אַ קורס וועגן דעם זשורנאַל, “ייִדישע שפּראַך”, און סתּם שמועסן אויף ייִדיש. 
 מע וועט אויך דורכפֿירן אַ שרײַבקורס דורך זום (אָנגעפֿירט פֿון דער יונגער שרײַבערין, עטל ניבאָרסקי), וווּ ווײַטהאַלטער קענען זיך לערנען ווי צו פֿאַרבעסערן זייערע שריפֿטלעכע פֿעיִקייטן, און חודשלעכע סעמינאַרן אויף ליטעראַרישע טעמעס. דער ערשטער סעמינאַר אַזאַ וועט מען געבן לזכר די סאָוועטיש־ייִדישע שרײַבערס מיטוואָך, דעם 1טן סעפּטעמבער, אָבער מע מוז זיך פֿאַרשרײַבן ביזן 25סטן אויגוסט. 
 צו זען די דאַטעס און צײַטן פֿון אַלע זום־קלאַסן (ווי אויך קלאַסן וואָס וועלן פֿאָרקומען פּנים־אל־פּנים אין ירושלים און תּל־אָבֿיבֿ), אָדער זיך צו פֿאַרשרײַבן אויף איינעם אָדער מער פֿון די קורסן, שיקט אַ בריוול אויפֿן בליצאַדרעס miriam.trinh@gmail.com 
