 אין די 1970ער, ווען איך בין נאָך געווען אַ בחור, בין איך איין מאָל געפֿאָרן מיט דער מאַמען אויף אַ טרעפֿונג פֿונעם ייִדישן „פּען‟־קלוב אין מאַנהעטן. 
 פּלוצלינג האָט זיך בײַם אַרײַנגאַנג באַוויזן אַן אומגעריכטער גאַסט: דער קאָנטראָווערסאַלער רעדאַקטאָר פֿון „סאָוועטיש היימלאַנד‟, אַהרן ווערגעליס, איז געהאַט געקומען פֿון מאָסקווע אויף אַ באַזוך אין ניו־יאָרק און געוואָלט בײַזײַן אויף אַ ליטעראַרישער ייִדישער אונטערנעמונג. 
 שפּרינגט אויף דער שרײַבער, חיים פּלאָטקין (דווקא באַקאַנט ווי אַ לינק־געשטימטער) — אַ געזונטער ייִד, וועלכער האָט געהאַט געדינט אין דער אַמעריקאַנער אַרמיי, לויפֿט צו צום אַרײַנגאַנג און בלאָקירט ווערגעליסן דעם וועג. 
 די אַנדערע ייִדישע שרײַבער אין זאַל, שוין עלטער און שוואַכער, האָבן זיך נישט געקענט אַנטקעגנשטעלן פּלאָטקינען, האָבן זיי זיך אָבער געבעטן בײַ אים: „לאָזט אים אַרײַן!‟ 
 פּלאָטקין האָט זיך אָבער נישט גערירט פֿון אָרט און דער גאַסט האָט פֿאַרלאָזט דעם זאַל. 
