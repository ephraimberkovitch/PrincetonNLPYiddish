 די וואָך איז הרבֿ שאול אַלטער, דער כאַריזמאַטישער רבי פֿון אַ נײַעם צווײַג גערער חסידים אין ישׂראל, געקומען קיין אַמעריקע, וווּ טויזנטער אָנהענגער האָבן אים וואַרעם אויפֿגענומען אין באָראָ־פּאַרק, ברוקלין, און לייקוווּד, ניו־דזשערזי. 
 בעת אַ באַזוך אין אַ ישיבֿה אין לייקוווּד, האָט דער רבֿ געגעבן אַ דבֿר־תּורה וועגן דער פּרשה אויף ייִדיש פֿאַר הונדערטער מענטשן, נישט געקוקט אויף דעם וואָס די פֿרומע עדה אין לייקוווּד רעדט הײַנט כּמעט אויסשליסלעך ענגליש — אַ סימן פֿונעם טיפֿן דרך־ארץ וואָס דער רבֿ רופֿט אַרויס אַפֿילו בײַם נישט־חסידישן עולם אין אַמעריקע. 
 בײַם אָנהייב פֿון יאָר 2021 האָט הרבֿ אַלטערס נײַע קהילה באַוויזן צו זאַמלען אַ גרויסע סומע געלט — 50 מיליאָן שקל — כּדי צו קויפֿן ערד לטובֿת דער גרופּעס נײַער הויפּטקוואַרטיר אויף ירמיה־גאַס אין ירושלים. איינער פֿון הרבֿ אַלטערס צילן בײַם קומען קיין אַמעריקע איז טאַקע צו זאַמלען געלט כּדי אויפֿצובויען דעם בנין. 
 בעת זײַן באַזוך אין אַמעריקע, האָט הרבֿ אַלטער זיך געטראָפֿן מיט די פֿירער פֿון די אָרטיקע גערער חסידים און מיט אַנדערע רביים וואָס באַציִען זיך פֿרײַנדלעך צו אים. דער הויכפּונקט פֿון זײַן וויזיט איז געווען ווען ער האָט געפֿירט טיש מוצאי־שבת אין באָראָ־פּאַרק, מיט אַן עולם פֿון בערך 15,000 ייִדן. נאָך דער אונטערנעמונג, ווען ער האָט פֿאַרלאָזט דעם זאַל, האָבן טויזנטער חסידים אים אָפּגעוואַרט אויף די גאַסן, כּדי אים צו זען. 
 הרבֿ אַלטער איז באַקאַנט סײַ פֿאַר זײַן בקיאות אין תּורה־ענינים סײַ פֿאַר זײַן וואַרעמקייט און באַשיידנקייט. „ווען ער גיט אַ שיעור קען מען קלאָר זען אַז ער איז אַ תּלמיד פֿון הרבֿ חיים בריסקער,‟ האָט באַמערקט הרבֿ ישׂשׂכר כּץ, וואָס דינט אויפֿן פֿאַקולטעט פֿונעם מאָדערן־אָרטאָדאָקסישן רבנים־סעמינאַר „חובֿבֿי תּורה‟. „זײַן קענטשאַפֿט פֿון תּורה איז גאוניש, טיף און סאָפֿיסטיצירט. 
