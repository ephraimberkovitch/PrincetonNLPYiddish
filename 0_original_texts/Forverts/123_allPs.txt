 זונטיק, דעם 7טן נאָוועמבער, וועט קלמן ווײַזער, פּראָפֿעסאָר פֿון יודאַיִסטיק בײַם יאָרקער אוניווערסיטעט אין טאָראָנטאָ, האַלטן אַ רעפֿעראַט אָנלײַן אויף דער פֿראַגע: ווי אַזוי האָבן די אוניווערסיטעטן פֿאַרנומען דאָס אָרט פֿון דער היים און קהילה בײַם איבערגעבן די ייִדישע שפּראַך און קולטור מחוץ די חסידישע קרײַזן? 
 דעם גרונטשטיין פֿאַרן אײַנפֿירן דעם ייִדיש־לימוד אין די ענגליש־רעדנדיקע אוניווערסיטעטן האָבן געלייגט די צוויי פֿאָרשער, שלמה בירנבוים אין לאָנדאָן און מאַקס ווײַנרײַך אין ניו־יאָרק. 
 אין דער לעקציע וועט ווײַזער דערקלערן ווי אַזוי ייִדיש איז געוואָרן אַ לימוד אין די אוניווערסיטעטן בעת דער צווייטער וועלט־מלחמה, און ווי די שפּראַך איז אַליין מאָביליזירט געוואָרן ווי אַ כּלי אינעם קאַמף קעגן נאַציזם און ווי אַ מיטל אויפֿצוהיטן די קולטור. 
 קלמן ווײַזער איז דער מחבר פֿון אַ צאָל ביכער. ער האָט געהאָלפֿן רעדאַקטירן דאָס בוך,  „די הויפּטבאַגריפֿן בײַם פֿאָרשן אַנטיסעמיטיזם‟ , ווי אויך בײַם צונויפֿשטעלן די פֿאַרגעסערטע אויפֿלאַגע פֿון שלמה בירנבוימס בוך,  „ייִדיש: אַן איבערבליק און אַ גראַמאַטיק‟  
 ער האָט אויך געשריבן דאָס בוך,  „דאָס ייִדישע פֿאָלק, דאָס ייִדישלאַנד: נח פּרילוצקי און די פֿאָלקיסטן אין פּוילן‟ . 
 דער רעפֿעראַט, וואָס קומט פֿאָר דעם 7טן נאָוועמבער, 2:00 ניו־יאָרקער צײַט, איז פֿרײַ פֿון אָפּצאָל, אָבער מע מוז זיך פֿאַרשרײַבן פֿון פֿריִער. גיט אַ קוועטש  דאָ.  
