 אַ קינסטלערישן פֿילם־נוסח פֿון שלום אַשעס פּיאָנערנדיקער 1906 ייִדישער פּיעסע אָנלײַן,  „גאָט פֿון נקמה“ , קען מען איצט זען ביזן 31סטן מײַ. די פֿאָרשטעלונג, פֿון 100 מינוט, איז אויף ענגליש. 
 די פּיעסע, וואָס איז לכתּחילה אָנגעשריבן געוואָרן אין 1906 און וועמענס סיפּור־המעשׂה קומט פֿאָר אין פּוילן, אינסצענירט מען אין דער דאָזיקער פֿאָרשטעלונג אויפֿן „איסט־סײַד“ בשעת דער גרויסער דעפּרעסיע. אַזוי ווי אינעם אָריגינעלן נוסח, פּרובירן אַ כּלומרשט פֿרום פּאָרפֿאָלק, יאַנקל און שׂרה, פֿאַרהיטן, אַז זייער טאָכטער, רבֿקהלע זאָל ניט באַווירקט ווערן פֿונעם שאַנדהויז, וואָס דאָס פּאָרפֿאָלק פֿירט אָן מיט דעם. ניט געקוקט אויף זייערע באַמיִונגען, פֿאַרליבט זיך רבֿקהלע אין איינער פֿון די אָרטיקע פּראָסטיטוטקעס, מאַנקע. 
 די אַקטריסע קאַראַיִד אָ׳ברײַען האָט געמאַכט די ענגלישע איבערזעצונג. ברוס בירמאַן האָט רעזשיסירט דעם ווידעאָ. 
 ווען מע האָט לכתּחילה אינסצענירט די פּיעסע אויף בראָדוויי, האָט מען געשלאָסן די פֿאָרשטעלונג און אַפֿילו אַרעסטירט די אַקטיאָרן, ווײַל מע האָט געהאַלטן די לעזבישע קוש־סצענע פֿאַר ניבֿול־פּה. דער דאָזיקער אינצידענט האָט אינספּירירט די פּרעמירטע  פּיעסע, ”Indecent” (דאָס נישט־לײַטישע) . 
 די נײַע פֿאָרשטעלונג, די ערשטע וואָס מע קען זען אָנלײַן, ווערט אײַנגעאָרדנט דורך דער אָרגאַניזאַציע, „קלעזקאַליפֿאָרניע“. בילעטן ($18, $36 און $45) קען מען קויפֿן  דאָ . 
