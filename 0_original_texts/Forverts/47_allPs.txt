 די נײַע פּובליקאַציע אין דער סעריע „ייִדישע שטודיעס‟ פֿונעם דײַטשישן „בוסקע–פֿאַרלאַג‟ באַקענט דעם לײענער מיט אַ מערקװירדיקן היסטאָרישן דאָקומענט פֿונעם 18טן יאָרהונדערט. דער מחבר פֿונעם דאָזיקן כּתבֿ–יד איז געװען יצחק װעצלאַר, אַ סוחר פֿון דער דײַטשישער שטאָט צעלע. ניט קײן סך איז באַקאַנט װעגן זײַן לעבן חוץ דעם װאָס ער איז געװען אַ פֿאַרמעגלעכער און געבילדעטער ייִד און אַ חשובֿער מיטגליד פֿון דער קלײנער ייִדישער קהילה פֿון זײַן שטאָט. פֿון זײַנע כּתבֿים זעט מען, אַז ער איז געװען באַהאַװנט ניט נאָר אין די קלײנע אותיות נאָר האָט אױך געהאַט געװיסע קענטענישן פֿון דער קריסטלעכער קולטור. 
 אַרום דעם יאָר 1748־1749 האָט װעצלאַר פֿאַרפֿאַסט אַ חיבור, „מכתבֿ אהבֿה‟, אָדער „ליבעס בריװ אַן [צו] מײַנע ליבע ברידער אונד שװעסטערן אין דיזום [דאָזיקן] גלות‟. דער דאָזיקער דאָקומענט האָט זיך אָפּגעהיט אין נײַן קאָפּיעס אָבער איז ניט געדרוקט געװאָרן בשעתו. דער היסטאָריקער משה (מאָריס) פֿײַערסטײן האָט אַרױסגעגעבן „ליבעס בריװ‟ מיט אַן ענגלישער איבערזעצונג אין 1996, און די איצטיקע אױסגאַבע נעמט אַרײַן דעם מקור מיט אַ דײַטשישער איבערזעצונג װי אױך עטלעכע פֿאָרשערישע אַרטיקלען, װאָס באַטראַכטן פֿאַרשײדענע אַספּעקטן פֿונעם דאָזיקן ממשותדיקן דאָקומענט. 
 װי עס דערקלערן פֿאָס און סילוק, איז װעצלאַרס צװעק געװען אַן „אַלגעמײנער איבערקער אינעם לעבנסשטײגער‟ דורך באַטראַכטן פֿון דאָס נײַ די גײַסטלעכע יסודות פֿון ייִדישקײט, די תּורה, די עבֿודה און גמילות–חסדים. דערבײַ אָבער האָט ער איבערגענומען אַ סך רעפֿאָרמיסטישע אידעען זײַנע פֿון די דײַטשישע פּיִעטיסטן. לױט זײַן דעה האָבן ייִדן געדאַרפֿט נאָכמאַכן פֿרומע קריסטן און זיך אָפּגעבן מער מיט לערנען זיך דעם תּנ״ך און גוטע מידות. אַזאַ מין אינערלעכע רעפֿאָרמען װאָלטן גײַסטלעך פֿאַרשטאַרקט דאָס ייִדישע פֿאָלק און זיי באַשיצט קעגן דער קריסטלעכער פּראָפּאַגאַנדע. דער „ליבעס בריװ‟, פֿאַרסך–הכּלען פֿאָס און סילוק, איז „אַ יחיד-במינודיקער דאָקומענט פֿון צװישן–רעליגיעזע קולטורעלע קאָנטאַקטן‟. דערצו קען מען אױך צוגעבן, אַז דער דאָזיקער חיבור איז אױך אַ װיכטיקער היסטאָרישער דאָקומענט פֿונעם מערבֿדיקן דיאַלעקט פֿון ייִדיש. 
