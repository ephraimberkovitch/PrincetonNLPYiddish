 מיט אָט אָ די פֿערזן האָט דער פּאָעט יעקבֿ גלאַטשטײן אַרױסגעבראַכט דעם תּמצית פֿון גענאָציד, פֿונעם חורבן. דאָ האָבן מיר געצױגן דעם אױפֿמערק אויף דער „אױסװאָרצעלונג” פֿון קיִעװער ייִדן, אױפֿן מאַסנמאָרד אין באַבי יאַר. דעם 29סטן און 30סטן סעפּטעמבער 1941 זײַנען דאָרט אַכזריותדיק אױסגעמאָרדעט געװאָרן אַן ערך 34 טױזנט מענטשן, כּמעט אַלע פֿון זײ – ייִדן. 
 ניט לאַנג נאָך דעם, װי קיִעװ איז באַפֿרײַט געװאָרן פֿון די דײַטשן, האָבן אײניקע ייִדישע שרײַבער באַװיזן צוריקצופֿאָרן אַהין, צװישן זײ — אױך איציק קיפּניס. ווי אַ באַקאַנטער סאָוועטיש־ייִדישער פּראָזאַיִקער, האָט ער אָנגעשריבן אַ באַריכט, װאָס שילדערט, װי אַזױ קיִעװער ייִדן האָבן זיך פֿאַרזאַמלט בכדי צו געדענקען זײער פֿאַרשניטענע ברידער און שװעסטער אין באַבי יאַר. דאָס איז פֿאָרגעקומען אין 1944, דרײַ יאָר נאָכן גרױסן אומגליק. 
 געדרוקט האָט מען אָבער קיפּניסעס פֿאַרצײכענישן ערשט אין 1960סטן יאָר אין ניו־יאָרק און אין 1969סטן אין מאָסקװע. און אַפֿילו אַז מע האָט שױן יאָ מיטגעטײלט דעם באַריכט פֿאַר דער עפֿנטלעכקײט, האָט מען פֿאָרט ניט געװאָלט דרוקן דעם ערשטן נוסח און  מען האָט אָפּגעמעקט כּמעט אַלצדינג, װאָס האָט געשמעקט מיט רעליגיע, צי מיט כּלומרשטיקן נאַציאָנאַליזם — ווי למשל דאָ, ווען קיפּניס שרײַבט װעגן די ייִדן װאָס זײַנען געקומען אין באַבי יאַר צו באַצײכענען דעם אָנדענק פֿון די דערמאָרדעטע: 
 דאָס גלײַכן האָט מען אױסגעמעקט די װײַטערדיקע װערטער, מיט װעלכע קיפּניס באַשרײַבט אַן אַלט היטל, װאָס ליגט דאָרטן אין דער גרוב: 
 די פֿאָלגנדיקע שורות זײַנען אויך ניט געדרוקט געװאָרן אין די בײדע ביכער, ווײַל זיי האָבן, אַ פּנים, געקלונגען איבעריקס „נאַציאָנאַליסטיש”: 
 קיפּניסעס קיִעװער באַריכט פֿון 1944סטן יאָר, אױפֿן לכתּחילהדיקן נאָמען „צװישן ייִדן”, פֿאַרענדיקט זיך מיט אַן עפּעס מער פּאָזיטיװ געשטימטן אױפֿרוף צום פֿאָלק. לײענענדיק דעם מאָסקװער נוסח פֿון 1969, װאָלט מען אפֿשר געקענט מײנען, אַז ער װענדט זיך סתּם צום „סאָװעטישן פֿאָלק”, דהײַנו חבֿרים פֿון כּל־המיני פֿעלקער און סאָװעטישע בירגער בכלל. נאָר פֿונעם נוסח, װאָס אין אַרכיװ פֿון  ייִדישן אַנטיפֿאַשיסטישן קאָמיטעט , דערזעט מען באַשײַמפּערלעך, אַז ער רעדט דװקא צום ייִדישן פֿאָלק. דאָ ברענגען מיר אַ פּאַראַגראַף, װאָס דער רעדאַקטאָר פֿון „אײניקײט” האָט אױסגעמעקט און װאָס איז אױך אין די שפּעטערדיקע פּובליקאַציעס אַרײַן נאָר טײלװײַז: 
 אָט אָ די דאָזיקע „נאַציאָנאַליסטישע” װערטער זײַנען דעם מאָסקװער רעדאַקטאָר ניט געפֿעלן געװאָרן צוליב פֿאַרשטענדלעכע סיבות. ועל כּולם האָט ער ניט געקענט דערלאָזן אַן אױסרוף, װאָס דער מחבר האָט אַרײַנגעשריבן מיט דער האַנט אין דער מיט מאַשינקע געשריבענער קאָפּיע אַרײַן: „עם ישׂראל חי!” 
 אַ בולט בילד פֿונעם לעבעדיקן פֿאָלק שפּיגלען אָפּ די ייִדן, װאָס זײַנען געקומען אין באַבי יאַר אױף צו געדענקען די פֿאַרפּײַניקטע ברידער און שװעסטער זײערע און גײען אַװעק פֿון דאַנען, „קײן עין־הרע, געזונט און גאַנץ”. אין סאַמע סוף פֿונעם באַריכט ציט קיפּניס דעם אױפֿמערק –אױף אַ לאַגער געפֿאַנגענע „מפּלה־דײַטשן”, װאָס האַרט לעבן דעם מאַסן־קבֿר אין באַבי יאַר. װידער אַ מאָל האָבן די רעדאַקטאָרן ניט מסכּים געװען צו דרוקן קיפּניסעס האַרבע זידלערײַען אױפֿן שׂונא: 
 אַחוץ די דאָזיקע מינים ענדערונגען, װאָס האָבן אַ שײַכות צו דער קאָמוניסטישער אידעאָלאָגיע, האָט דער רעדאַקטאָר פֿון „אײניקײט” (אפֿשר שכנא עפּשטײן אַלײן) זיך אױך געטשעפּעט צו אַרױסזאָגונגען, װאָס װאָלטן לױט אים געקענט אָנװאַרפֿן אַ מרה־שחורה אױפֿן לײענער. 
 די „אײניקײט” האָט, בדרך־כּלל, איבערגעגעבן בלויז דערמוטיקנדיקע נײַעס מכּוח ייִדן רױט־אַרמײערס און זײער גבֿורהשאַפֿט. אַפֿילו אין די פֿילצאָליקע קאָרעספּאָנדענצן מיט אַ שײַכות צו „די פֿאַשיסטישע אַכזריותן קעגן דער ייִדישער באַפֿעלקערונג” האָט מען געלייגט דעם טראָפּ אױף דער העלדישקײט פֿון די קרבנות, און אױסגעמיטן שרײַבן װעגן טרױער און אומעט, װעגן דעפּרעסיע און אַפּאַטיע. צוליב דער דאָזיקער נטיה האָט מען, צום בײַשפּיל, אױסגעשטראָכן דעם פֿאָלגנדיקן פּאַראַגראַף פֿון קיפּניסעס קאָרעספּאָדענץ, װאָס איז אַפֿילו שפּעטער ניט אַרײַן אין די ביכער: 
 אָט אַזױ אָ האָט באַשריבן איציק קיפּניס די דאָזיקע גרױסע צונױפֿקומעניש אין אָקערשט באַפֿרײַטן קיִעװ, מיט װעלכן מע האָט אָפּגעריכט אַ מין ערשטע אַזכּרה נאָך די ייִדן, װאָס זײַנען אומגעבראַכט געװאָרן אין באַבי יאַר. 
 װי ס׳האָט אָנגעװיזן דער היסטאָריקער גענאַדי עסטרײַך, האָט מען געקענט רעדן און שרײַבן װעגן דעם חורבן אױף אַזאַ מין אופֿן גיכער אין פּױלן װי אין סאָװעטן־פֿאַרבאַנד. איבער דער דאָזיקער סיבה האָבן איציק קיפּניס און נאָך געצײלטע סאָװעטישע שרײַבער פֿאַרעפֿנטלעכט זײערע זאַכן טאַקע אין דער לאָדזשער און װאַרשעװער ייִדישער פּרעסע און ניט אין מאָסקװע. 
 בײַם הײַנטיקן טאָג זײַנען, צום באַדױערן, שױן ניטאָ קײן ייִדישע צײַטונגען און זשורנאַלן, ניט אין מאָסקװע, ניט אין װאַרשע, אָבער לכל־הפּחות קען מען, דאַנקען גאָט, שױן יאָ דרוקן איציק קיפּניסעס װערטער אות באות. 
 איז לאָמיר אָפּמערקן דעם אַכציקסטן יאָרצײַט פֿון „אָט דער גרױסער שטאָט מיט אױסגעשאָכטענע ייִדן”, איבערלײענענדיק דעם שריפֿטשטעלערס װערטער: 
 עד כּאן דעם קיִעװער קאָרעספּאָנדענטנס באַריכט פֿון 1944. 
 װי ס׳רובֿ ייִדישע שרײַבער אין ראַטן־פֿאַרבאַנד האָט קיפּניס „נישט אױסגעמיטן אין די גרױליקע יאָרן זײַט 1948 דעם ביטערן גורל און גזר־דין. ער איז […] אַרעסטירט געװאָרן, פֿאַרשיקט געװען אין װײַטע מקומות, אָפּגעזעסן עטלעכע יאָר אין תּפֿיסות און לאַגערן”, לױט  נחמן מײַזילס סך‏־הכּל . ניט געקוקט אױף דעם, װאָס יענע צײַט פֿון אָפּקומעניש האָט בײַ קיפּניסן אַװעקגעפּטרט אַ טײַער שטיק ימים־ושנים, איז ער, דאַנקען גאָט, אַרױס מיטן לעבן. נאָך דערלעבט דעם טאָג, װען ס׳איז דערשינען אין דרוק ניט נאָר דער באַריכט װעגן באַבי יאַר, נאָר אױך נאָך אַ צאָל שפּעטערדיקע שאַפֿונגען זײַנע. 
 לאָמיר, אין אײנעם מיט איציק קיפּניסן, דערמאָנען די אומגעקומענע אין באַבי יאַר און אָפּגעבן כּבֿוד זײער אָנדענק, זאָלן זײערע נשמות אײַנגעבונדן זײַן אין בינטל פֿון לעבן. 
