 אינעם יאָר 1953, זײַענדיק פֿאַרשפּאַרט אינעם סאָוועטישן גולאַג, האָט  דער ייִדישער פּאָעט יוסף קערלער ז״ל   געשאַפֿן דאָס ווײַטערדיקע שׂימחת־תּורה-ליד: 
 כאָטש מיר זענען זייער ווײַט פֿון פֿרייד / ווײַט פֿון פֿאַרגעניגן / לאָמיר, ברידער, שטילינקערהייט / אַ זינג טאָן אונדזער ניגון. 
 שׂימחת תורה, אַלץ איז דאָך כּדאי / אויף דער וועלט דער גרויסער / אין דער ווײַטער, זייער ווײַטער פֿרײַ / קלינגען גילדענע כּוסות. 
 ס’איז דער חושך שוין אַזוי געדיכט / ס’באַהאַלטן זיך די שטערן / ס’וועט זיך אָבער דורכברעכן דאָס ליכט / ווײַט וועט נאָענט ווערן. 
 אין 1998 האָט דער מוזיקער מענדי קאַהאַן, בשותּפֿות מיטן פּאָעטס זון, ד״ר דובֿ־בער קערלער, פֿילמירט, ווי דער מחבר זינגט עס אין ירושלים. 
 אַזוי צי אַנדערש, קלינגט קערלערס טרויעריק ליד ווי אַ ֿהיפּוך פֿון יענעם „פֿריילעכן כּפּרות־ניגון‟. דער פּאָעט, וואָס איז אויך באַקאַנט ווי אַ שרײַבער און זשורנאַליסט, האָט לכתּחילה מיט אַן אָפֿן האַרצן געשטיצט דעם סאָוועטן־פֿאַרבאַנד, געאַרבעט אין „דער עמעס‟ און אַ ריי אַנדערע סאָוועטיש־קאָמוניסטישע אויסגאַבעס און האָט אין 1947 זיך באַזעצט אין ביראָבידזשאַן וווּ ער האָט אָנגעהויבן אַרבעטן אינעם זשורנאַל, „ביראָבידזשאַנער שטערן‟. 
 קערלער איז אָבער באַלד שטאַרק אַנטוישט געוואָרן וואָס סטאַלינס רעגירונג האָט פֿאַרמאַכט די סיסטעם פֿון ייִדיש־שפּראַכיקע שולן. פֿאַר זײַן „אַנטי־סאָוועטישער נאַציאָנאַליסטישער‟ קריטיק איז דער פּאָעט, נעבעך, אין 1950 פֿאַרמישפּט געוואָרן צו צען יאָר אַרבעט אין קוילן־שאַכטעס אין דער שטאָט וואָרקוטאַ. זיצנדיק אינעם סאָוועטישן לאַגער, האָט זיך אים אײַנגעגעבן צו שאַפֿן אַ גרויסע צאָל לידער; איראָניש, האָבן זיך אייניקע פֿון זיי פֿאַרשפּרייט אינעם ראַטן־פֿאַרבאַנד, כּלומרשט, ווי געשאַפֿענע אין אַ נאַצי־געטאָ. 
 ייִדיש איז אַן אויסערגעוויינטלעך קאָסמאָפּאָליטישע שפּראַך. ייִדישע שרײַבער און פּאָעטן האָבן געוווינט און געשאַפֿן פֿאַקטיש איבעראַל – פֿון כינע און דעם רוסלענדישן ווײַטן מיזרח ביז קובע און אורוגווײַ. די שטאָט וואָרקוטאַ, וווּ יוסף קערלער איז געזעסן, איז הײַנט די זעקסט־גרעסטע הינטערן אַרקטישן קרײַז, וווּ עס וווינען 52 טויזנט תּושבֿים. ביז איצט ווערט אָבער וואָרקוטאַ אַסאָציִיִרט מיט דער פֿינצטערער סטאַלין־תּקופֿה. די שטאָט גייט ביסלעכווײַז אונטער;  גאַנצע געגנטן באַשטייען פֿון פֿאַרלאָזטע ליידיקע בנינים . 
 ווײַט נישט יעדער וויל בלײַבן אין אַ פֿאַרוואָרפֿענעם מקום, וווּ די ווינטער־טעמפּעראַטור דערגרייכט צומאָל ביז מינוס 60 גראַד פֿאַרענהײַט. אָבער אַ דאַנק יוסף קערלערס ליד, וואָלט וואָרקוטאַ געדאַרפֿט באַקאַנט ווערן ווי דאָס אָרט, וווּ אַ פּראָמינענטער פּאָעט האָט געשריבן ייִדישע לידער. 
