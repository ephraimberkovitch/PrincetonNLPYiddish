 זונטיק, דעם 28סטן נאָוועמבער, 11 אַ זייגער אין דער פֿרי ניו־יאָרקער צײַט, וועט פֿאָרקומען אַ קאָנצערט אָנלײַן לכּבֿוד דעם 100סטן געבוירן־טאָג פֿונעם גרויסן ייִדישן פֿאָלקסזינגער  אַרקאַדי גענדלער ז״ל . 
 אויף דער אונטערנעמונג, וואָס ווערט אָרגאַניזירט פֿון דער פֿייסבוק־גרופּע,  „ייִדיש געזאַנג‟ , וועלן אויפֿטרעטן אַ טייל פֿון די באַקאַנטסטע זינגער אויף ייִדיש: שורה ליפּאָווסקי, סאַשא לוריא, דזשאָש דאָלגין, ווי אויך אַ צאָל מומחים פֿון ייִדיש געזאַנג. 
 אַרקאַדי (אַבֿרהם) גענדלער איז געבוירן געוואָרן אינעם בעסאַראַבער שטעטל סאָראָקע. בעסאַראַביע, איצט מאָלדאָווע, איז געווען איינער פֿון די איינציקע ראַיאָנען אינעם ראַטן־פֿאַרבאַנד, וווּ ייִדיש איז געבליבן אַ פֿאַרשפּרייטע לעבעדיקע שפּראַך במשך פֿון דער גאַנצער סאָוועטישער תּקופֿה. 
 כאָטש פֿון פֿאַך איז גענדלער געווען אַן אינזשעניר און כעמיקער, איז זײַן גרעסטע הנאה געווען צו זינגען ייִדישע  פֿאָלקסלידער. נאָך זײַן פּענסיע איז ער אָפֿט געפֿאָרן אויף פֿעסטיוואַלן פֿון כּל־זמר־מוזיק איבער דער וועלט און געלערנט דעם עולם אַ גרויסע צאָל זעלטענע ייִדישע לידער, שפּילנדיק דערבײַ אַ וויכטיקע ראָלע אין דער הײַנטיקער אַנטוויקלונג פֿון דעם זשאַנער. אין 2001 האָט ער רעקאָרדירט זײַן ערשטן מוזיקאַלישן אַלבאָם אין בערקלי, קאַליפֿאָרניע, „מײַן שטעטעלע סאָראָקע‟, אין וועלכן ס׳איז אַרײַן אַ פֿריִער אומבאַקאַנט ליד פֿון איציק מאַנגער. 
 כּדי צו באַקומען דעם לינק צום קאָנצערט, גיט אַ קוועטש  דאָ  איין שעה פֿריִער. 
