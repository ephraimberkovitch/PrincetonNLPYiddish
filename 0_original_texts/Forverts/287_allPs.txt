 נעכטן, דעם 24סטן יוני, האָט די „אַמעריקאַנער ייִדישע פּרעסע־אַסאָציאַציע‟  געמאָלדן די געווינערס  פֿון די בעסטע מוסטערן פֿון ייִדישן זשורנאַליזם פֿונעם יאָר 2020. צווישן די אָנערקענטע אַרטיקלען זענען צוויי וואָס זענען דערשינען אינעם „פֿאָרווערטס‟ און 32, וואָס זענען אַרויס אינעם Forward. 
 ברכה פֿינקעלשטיין האָט געוווּנען דעם ערשטן פּריז אין דער קאַטעגאָריע, „אויסגעצייכנטער זשורנאַליזם וועגן פֿרויען“ פֿאַר איר אַרטיקל,  „מעסיקע חרדים שטעלן זיך אַנטקעגן דעם ׳אָפּמעקן׳ בילדער פֿון פֿרויען“ . 
 אַנאַבעל כּהן איז אָנערקענט געוואָרן אין דער קאַטעגאָריע, „אויסגעצייכנטער זשורנאַליזם וועגן אייראָפּעיִשע ייִדן און דער ייִדישער קולטור־ירושה אין אייראָפּע“ פֿאַר איר אַרטיקל,  „אַ טראַדיציאָנעלער מינהג געפֿירט פֿון פֿרויען: פֿעלדמעסטן און קנייטלעך לייגן“ . 
 צווישן די 32 באַלוינטע אַרטיקלען פֿונעם Forward זענען אײַרין קאַץ קאָנעליס  נעקראָלאָג נאָכן 105־יאָריקן ייִדיש־רעדער, מאַקס בענדיטש ; אַ צאָל אַרטיקלען פֿון אַרי פֿעלדמאַן און מאָלי בויגען וועגן דעם קאָראָנאַ־ווירוס־קריזיס אין די ניו־יאָרקער חרדישע קרײַזן; עדיטאָריאַלן פֿון דער Forward־שעף־רעדאַקטאָרין דזשאָדי רודאָרען, און אַן עסיי פֿון לען בערק, אַ לאַנגיאָריקער אַרבעטער אינעם באַקאַנטן ניו־יאָרקער שפּײַז־געשעפֿט „זאַבאַרס“, באַקאַנט פֿאַר זײַן מבֿינות אין צעשנײַדן גערייכערטן לאַקס. 
 די פֿולע רשימה אָנערקענטע אַרטיקלען קען מען לייענען  דאָ . 
