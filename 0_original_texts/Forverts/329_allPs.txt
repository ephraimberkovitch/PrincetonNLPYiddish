 סײַמאָן סטאַר, אַן אויסטראַלישער קאָמפּאָזיטאָר, דזשעז־באַסגיטאַריסט און מוזיק־פּראָדוצענט, וואָס שפּילט אַן אָנפֿירנדיקע ראָלע אין דער קאַפּעליע,  „ייִד!“ , האָט לעצטנס אַרויסגעלאָזט אַ נײַע קאָמפּאָזיציע צו באַגלייטן ה. לייוויקס ליד, „אייביק“. 
 סטאַר האָט לכתּחילה קאָמפּאָנירט דאָס ליד אין 2019 ווי אַ  טייל פֿון אַ פּראָגראַם  אָרגאַניזירט דורך דער מעלבורנער „קדימה“־ביבליאָטעק. בשעת דער פּאַנדעמיע האָט ער פֿאַרבעטן אַנדערע מעלבורנער זינגער און מוזיקער ווידער צו רעקאָרדירן דאָס ליד. דעם נײַעם נוסח, מיטן זינגער ארי ווייניג, האָט מען אַרויסגעלאָזט מיט אַ חודש צוריק. 
 אין דער רעקאָרדירונג שפּילן אַכט מוזיקער אויף אַ טוץ אינסטרומענטן. סטאַר אַליין שפּילט באַס, טשעלאָ, טרומייט, וואַלדהאָרן און זינגט דערצו. דער רעזולטאַט איז אַ פֿולער קלאַנג, וואָס איז בײַ געוויסע מאָמענטן ענלעך צו אַ דזשעז־סאָלאָיִסט און בײַ אַנדערע מאָמענטן — צו אַ גאַנצן אָרקעסטער. 
 סטאַר, וואָס האָט זיך  פֿאַראינטערעסירט אין ייִדישע לידער  נאָכן זיך אומקערן אין אויסטראַליע נאָך זעקס יאָר אין ישׂראל, גיט איבער אין זײַן אַרײַנפֿיר צום ליד, אַז לייוויקס טעקסט האָט אים גערירט ביז טרערן. ער האָט געשטרעבט צו שאַפֿן אַ קאָמפּאָזיציע וואָס זאָל „אָפּשפּיגלען די איבערלעבונגען באַשריבן אינעם ליד און דאָס אומדערמידלעכע באַדערפֿעניש צום ווידערשטאַנד ניט געקוקט אויף די אַלע שטרויכלונגען. איך האָב געוואָלט אַז דאָס ליד זאָל זײַן טרויעריק אָבער ניט האָבן צו פֿיל פֿון אַ שווערן געמיט.“ 
