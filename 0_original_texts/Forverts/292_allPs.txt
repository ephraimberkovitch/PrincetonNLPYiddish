 דעם זומער, וועט מען אויף דער  ייִדיש־וואָך פֿון יוגנטרוף  — אַ וואָך־לאַנגער צוזאַמענפֿאָר אין קאָפּייק, ניו־יאָרק, געפֿירט אין גאַנצן אויף ייִדיש — ממשיך זײַן אַ טראַדיציע וואָס מע האָט אָנגעהויבן מיט פֿינעף יאָר צוריק: מע וועט שפּילן אַ ייִדישן נוסח פֿונעם פּאָפּולערן טעלעוויזיע־שפּיל, „משפּחה־מחלוקת‟ (Family Feud בלע״ז). 
 אינעם שפּיל, וואָס מע האָט אויף דער ייִדיש־וואָך געגעבן דעם ייִדישלעכן נאָמען, „וואָס זאָגט עמך?‟, פּרוּוון די שפּילער טרעפֿן וואָס זענען די פּאָפּולערסטע ענטפֿערס אויף אַ צאָל פֿראַגעס אין אַן אַנקעטע. 
 הײַיאָר פֿאַרבעט מען די פֿאָרווערטס־לייענער, אַפֿילו די וואָס קומען נישט אויף דער ייִדיש־וואָך, זיך צו באַטייליקן אין דער אַנקעטע. די אַנקעטע באַשטייט פֿון 20 פֿראַגעס ווי, למשל: „וואָס פֿאַר אַ מאכל האָבן קאָלעדזש־סטודענטן ליב צו עסן?‟ אָדער „וועלעכס לאַנד האָט אַ גרויסע באַפֿעלקערונג?‟ אַלע ענטפֿערס וועלן געזאַמלט ווערן און דערפֿון וועט מען צונויפֿשטעלן אַ סטאַטיסטיק, כּדי די שפּילערס אויף דער ייִדיש־וואָך זאָלן קענען טרעפֿן וואָס זענען געווען די פּאָפּולערסטע ענטפֿערס. אויב איר ווילט זיך באַטייליקן אין דער אַנקעטע, גיט אַ קוועטש  דאָ . 
