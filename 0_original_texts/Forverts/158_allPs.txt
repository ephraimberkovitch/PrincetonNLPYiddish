 חול־המועד סוכּות איז אַ מינהג צו נעמען פֿרײַ פֿון דער אַרבעט און גיין פֿאַרברענגען, כּדי באמת צו פֿילן די פֿרייד פֿונעם יום־טובֿ. 
 שוין עטלעכע יאָר לאַנג פֿירט דער פּולין־מוזיי אָן מיט אַ ייִדישן שפּײַז־פֿעסטיוואַל, מיטן פּשוטן נאָמען „טיש‟. הײַיאָר קומט ער אָבער פֿאָר אָנלײַן. הייסט עס, אַז אין פֿאַרגלײַך מיט שפּײַז־פֿעסטיוואַלן פּנים־אל־פּנים, ווען די באַטייליקטע גייען פֿון איין בודקע צו דער צווייטער, פֿאַרזוכנדיק כּלערליי פּאָטראַוועס, קומען פֿאָר אַ ריי אַקטיוויטעטן וואָס דערמעגלעכן די צוקוקער זיך צו באַטייליקן אינעם פֿעסטיוואַל בײַ זיך אין דער היים. 
 די טעמע פֿונעם הײַיאָריקן שפּײַז-פעסטיוואַל, וואָס וועט אָנגיין ביזן 26סטן סעפּטעמבער, איז „שכנים‟. וועט מען דעריבער דיסקוטירן נישט בלויז די ייִדישע קיך, און ווי אַזוי די ייִדישע און פּוילישע פּאָטראַוועס האָבן משפּיע געווען איינע אויף דער אַנדערער, אָבער אויך וועגן די קולינאַרע טראַדיציעס פֿון אַנדערע עטנישע גרופּעס וואָס וווינען הײַנט אין וואַרשע. 
 צווישן די אַקטיוויטעטן: די צוקוקער וועלן זיך דערוויסן וועגן דער האָלענדיש־ייִדישער קיך; זיך לערנען ווי צו מאַכן אַ סוכּותדיקן טאָרט; אויסהעפֿטן אַ טישטעך לכּבֿוד יום־טובֿ; פֿלעכטן אַ חלה; זיך לערנען אַ ביסל ייִדיש, זיך דערוויסן וועגן די מאכלים פֿון די וויעטנאַמעזער וואָס וווינען הײַנט אין וואַרשע, און אַפֿילו ווערן אַ מיט־מחבר פֿון אַ צוקונפֿטדיקער אויסשטעלונג וועגן דער ייִדישער קיך פּראָדוצירט פֿונעם פּולין־מוזיי. 
 כּדי זיך צו באַטייליקן אין איינעם אָדער מער פֿון די אַקטיוויטעטן, גיט אַ קוועטש  דאָ . 
