 דעם מאָנטיק פֿאַלט אויס דער יאָרצײַט פֿונעם ייִדישן פּאָעט, פֿאָלקלאָריסט, קאָלומניסט און זאַמלער פֿון ייִדישע ביכער,  וואָלף יונין . 
 כּדי אָפּצומערקן זײַן אָנדענק האָט זײַן טאָכטער, דינה מאַן, די וואָך אָנגעשריבן פֿאַרן פֿאָרווערטס אַ רירנדיקן אַרטיקל,  „אַ זײַט פֿון מײַן טאַטן — דעם פּאָעט, וואָלף יונין — וואָס ווייניק מענטשן האָבן געזען‟ . 
 יונין איז לאַנגע יאָרן געווען סײַ אַ לערער פֿון קינדער אין ייִדישע זונטיקשולן און זומער־קאָלאָניעס, סײַ אַ פֿאָרשער פֿון דער ייִדישער שפּראַך און פֿאָלקלאָר. במשך פֿון 30 יאָר האָט ער אָנגעפֿירט מיט צײַטונג־רובריקן געווידמעט דעם ייִדישן פֿאָלקלאָר און געענטפֿערט פֿראַגעס פֿון די לייענער וועגן ייִדישער סטיליסטיק. איינע פֿון זײַנע לייענערינס אין יענע יאָרן איז געווען אַ יונגע  ברײַנדל קירשנבלאַט־גימבלעט , וואָס איז שפּעטער געוואָרן אַן אָנגעזעענע פֿאָרשערין פֿון דער פּויליש־ייִדישער קולטור און די הויפּט־קוראַטאָרין פֿאַרן „פּולין־מוזיי“ אין וואַרשע. 
 בעת אַן אינטערוויו מיט קריסטאַ וויטני בײַם ייִדישן ביכער־צענטער, דערציילט ד׳׳ר קירשנבלאַט־גימבלעט דעם אומדערוואַרטן אופֿן, ווי אַזוי יונין האָט איר געהאָלפֿן געפֿינען ייִדישע ביכער. 
 איינע פֿון יונינס תּלמידות איז געווען די ייִדיש־לערערין און אַרכיוויסטקע,  געלע שווייד־פֿישמאַן ז״ל . אָט דערציילט זי קריסטאַ וויטני ווי אַזוי זי האָט, אַ דאַנק יונינען, זיך דערוווּסט, אַז זי האָט אַ ייִדישן נאָמען. 
 יונין האָט שטאַרק ליב געהאַט צו זינגען ייִדישע פֿאָלקסלידער. אָט קען מען הערן, אין רעקאָרדירונגען געמאַכט דורך דער עטנאָמוזיקאָלאָגין, רות רובין, ווי ער זינגט די באַלאַדע, [„צוויי ברידער“],(https://ruthrubin.yivo.org/items/show/2799) און דאָס ליד, [„צי געדענקסטו“],(https://ruthrubin.yivo.org/items/show/5032?query=wolf%20yunin&amp;onlysite=4&amp;np=66769). 
 יונין האָט אויך געזאַמלט פֿאָלקסלידער דורכן מאַכן רעקאָרדירונגען פֿון אַנדערע. אַ טייל פֿון זיי האָט דער פֿאָלקלאָריסט, איציק גאָטעסמאַן, שפּעטער  דיגיטאַליזירט  פֿאַר זײַן בלאָג, „דאָס ייִדישע ליד פֿון דער וואָך“. 
 עטלעכע פֿון די לידער וואָס יונין האָט אָנגעשריבן האָבן אַנדערע צוגעשטעלט מוזיק דערצו. אַ טייל פֿון זיי האָבן אַזוי אויסגענומען בײַם עולם צוליב זייער פֿאָלקסטימלעכקייט, אַז ווייניק מענטשן ווייסן הײַנט אַז יונין האָט אָנגעשריבן דעם טעקסט. 
 אָט איז יונינס ליד, „זינג שטיל‟, מוזיק פֿון שלום סעקונדע, געזונגען פֿון לוסעט וואַן דאַן בערג: 
