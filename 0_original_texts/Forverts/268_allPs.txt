 זינט 1979 האָט מען געשאַפֿן צענדליקער אַנימאַציע־פֿילמען אויף ייִדיש. לייבל באָטוויניק, אַ ייִדישער שרײַבער און טעכנישער שרײַבער אין אַ הײַ־טעק־פֿירמע וואָס  שאַפֿט אַליין אַזעלכע פֿילמען , וועט דינסטיק, דעם 20סטן יולי, האַלטן אַ רעפֿעראַט אויף ענגליש וועגן דעם אין נתניה בײַם אָרטיקן קהילה־צענטער פֿאַר ענגליש־רעדנדיקע עולים. 
 אין דער פּראָגראַם וועט באָטוויניק ווײַזן אויסצוגן פֿון מער ווי 50 פֿילמען, וואָס מע האָט געשאַפֿן אין אַמעריקע, רוסלאַנד, אוקראַיִנע, פּוילן, ישׂראל, קאַנאַדע, שוועדן, דײַטשלאַנד און ליטע. צווישן די פֿילמען, וואָס זענען מערסטנס 1 ביז 17 מינוט לאַנג, געפֿינט מען געשיכטעס פֿונעם חורבן, ייִדיש־רעדנדיקע ראָבאָטן און אַפֿילו אַ רבֿ וואָס פֿליט אין קאָסמאָס. 
 דער רעפֿעראַט וועט פֿאָרקומען 7:30 אין אָוונט ישׂראל־צײַט (12:30 נאָך מיטאָג ניו־יאָרקער צײַט). דער אײַנטריט איז 50 שקלים פֿאַר די מיטגלידער פֿונעם צענטער וואָס פֿאַרשרײַבן זיך פֿון פֿריִער, 60 שקלים פֿאַר די וואָס באַצאָלן בײַם אַרײַנגאַנג און 70 שקלים פֿאַר די וואָס ווילן זען די פּראָגראַם דורך „זום“. כּדי זיך צו פֿאַרשרײַבן, גיט אַ קוועטש  דאָ . 
