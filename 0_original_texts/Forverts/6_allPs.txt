 מאָנטיק, דעם 27סטן דעצעמבער וועט די פֿאָלקלאָריסטקע, ד״ר ברײַנדל קירשענבלאַט־גימבלעט, האַלטן אַ לעקציע אָנלײַן וועגן דעם ווי מע האָט אַרײַנגענומען ייִדיש ווי איינע פֿון די שפּראַכן פֿונעם „פּולין־מוזיי‟ אין וואַרשע. 
 די לעקציע, וואָס קירשענבלאַט־גימבלעט וועט האַלטן אויף ענגליש, איז אַ טייל פֿונעם וואָך־לאַנגן פֿעסטיוואַל, „ייִדיש ניו־יאָרק‟, וואָס וועט פֿאָרקומען פֿונעם 15סטן ביזן 30סטן דעצעמבער 2021. 
 אַן אויסשטעלונג פֿון דער ייִדישער פּרעסע אין פּוילן צווישן ביידע וועלט־מלחמות, אין דער אויסשטעלונג, „אויף דער ייִדישער גאַס‟ בײַם פּולין־מוזיי 
 דער חורבן־מוזיי אין וואַשינגטאָן גיט דעם טור אויף פֿערצן לשונות, אַרײַנגערעכנט אונגעריש, יאַפּאַניש, קאָרעאַניש, איטאַליעניש, טערקיש און אינדאָנעזישע — אָבער נישט אויף ייִדיש. 
 נאָך מיט יאָרן צוריק האָט די פּעדאַגאָגין געלע שווייד־פֿישמאַן ז״ל מיר דערציילט אַז זי האָט זיך נאָכגעפֿרעגט בײַ „יד ושם‟, צי מע קען אפֿשר צוגעבן די אונטערקעפּלעך בײַ יעדן עקספּאָנאַט נישט בלויז אויף העברעיִש און ענגליש, נאָר אויף ייִדיש אויך, נעמענדיק אין באַטראַכט די קאַטאַסטראָפֿע וואָס די שפּראַך האָט געליטן צוליב דעם גענאָציד. האָט דער אדמיניסטראַטאָר איר געענטפֿערט, אַז אַזאַ שריט איז נישט נייטיק ווײַל כּמעט אַלע ייִדיש־רעדער אויף דער וועלט קענען אויך ענגליש אָדער העברעיִש. 
 ס׳איז קלאָר אַז דער אַדמיניסטראַטאָר האָט נישט פֿאַרשטאַנען שווייד־פֿישמאַנס כּוונה. דאָס אַרײַנשטעלן ייִדישע אונטערקעפּלעך וואָלט, אַוודאי, נישט געווען צוליב פּראַקטישקייט, נאָר צוליב דעם געוואַלדיקן סימבאָליזם פֿון ניצן אַ לשון וואָס די דײַטשן האָבן מיט אַזאַ רציחה געפּרוּווט אויסראָטן. 
 די לעקציע וועט פֿאָרקומען נײַן אַ זייגער אין דער פֿרי ניו־יאָרקער צײַט. כּדי זיך צו פֿאַרשרײַבן, גיט אַ קוועטש  דאָ.  
