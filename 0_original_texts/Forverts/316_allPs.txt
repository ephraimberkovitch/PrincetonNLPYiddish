 אָנהייב אַפּריל האָב איך געשריבן וועגן די קיִעווער שוועסטער אַליבײַ, צוויי טאַלאַנטירטע שוועסטער וואָס זענען מיט 10־15 יאָר צוריק באַרימט געוואָרן פֿאַר זייערע פּאָפּ־ און R&amp;B־לידער אויף רוסיש און אוקראַיִניש. 
 לעצטנס זענען די שוועסטער, אַנאַ און אַנזשעלינאַ זאַוואַלסקאַ, אַריבער אויף ייִדיש, זינגענדיק דעם רעפּערטואַר פֿון די שוועסטער בערי. זיי זענען אַפֿילו אויפֿגעטראָטן אויפֿן אוקראַיִנישן נוסח פֿון דער טעלעוויזיע־פּראָגראַם, „דאָס קול“, און האָבן דאָרטן אַזוי באַוווּנדערט די ריכטער, אַז  אַלע פֿיר האָבן געשטימט פֿאַר זיי  — אַ זעלטענע זאַך אויף דער פּראָגראַם. 
 לעצטנס האָט דער דועט אַרויסגעלאָזט עטלעכע מוזיק־ווידעאָס, אין וועלכע זיי ווערן באַגלייט פֿון אַ קאַפּעליע. זייער צוגאַנג צום ליד, „יאָ, מײַן ליבע טאָכטער“ איז זייער ענלעך צום אופֿן ווי עס זינגען עס די שוועסטער בערי, נאָר מע האָט אַרײַנגעוועבט געוויסע טיילן מיט קלעזמער־מוזיק, עפּעס וואָס מע הערט ניט אינעם נוסח פֿון 1959. 
