 דער ייִדישער זינגער און קאָמפּאָזיטאָר, יוסי דרעסער, האָט די וואָך אַרויסגעלאָזט זײַן ערשטן אַלבום, „ייִדישע חנוכּה־קאַראָלן‟, אַ קראַנץ גוטמוטיקע פּאַראָדיעס פֿון אַמעריקאַנער ניטללידער, וווּ ער באַגלייט זיך אַליין מיט דער גיטאַר. 
 דאָס וואָרט „קאַראָל‟ באַטײַט אַ ניטלליד. 
 אינעם מוזיק־ווידעאָ אויבן, וואָס ער האָט געשאַפֿן גלײַכצײַטיק מיטן אַרויסלאָז פֿון זײַן אַלבום, זינגט ער איינס פֿון די לידער, „דריידעלעך‟, צו דער מעלאָדיע פֿון  „סילווער בעלס‟ , וואָס דער אַמעריקאַנער זינגער, בינג קראָסבי, האָט אַרויסגעלאָזט אין 1950. 
 אין פֿאַרגלײַך מיט פֿריִערדיקע יוטובס וואָס דעסער האָט געמאַכט אויף אַן אומפֿאָרמעלן אופֿן, זיצנדיק אין שטוב, איז דער איצטיקער ווידעאָ פּראָפֿעסיאָנעל געמאַכט דורך אַ מוזיק־סטודיאָ, מיט אַ סאָפֿיסטיצירטער קלאַנג־אויסשטאַטונג. 
