 מוטי שטיינמעץ, אַ שטאַרק פּאָפּולערער זינגער אין דער חסידישער וועלט, האָט לעצטנס אַרויסגעלאָזט אַ ייִדישן מוזיק־ווידעאָ אויף יוטוב, „אַ שמיטהלע געוויין‟. דאָס ליד באַשרײַבט די יסורים פֿון אַ ייִדישן פֿאַרמער וואָס מוז אַקערן די ערד אַפֿילו אינעם שמיטה־יאָר כּדי אויסצוצאָלן אַלע זײַנע חובֿות. 
 דאָס שמיטה־יאָר, וואָס הייסט אויך שבֿיעית, איז דאָס זיבעטע יאָר פֿונעם אַגריקולטורעלן ציקל, ווען די תּורה הייסט אַלע ייִדן אין ארץ־ישׂראל איבערלאָזן אומבאַאַרבעט די פֿעלדער. בײַ אָרעמע פֿאַרמער איז דאָס אָפֿט אַ ריזיקער עול ווײַל דאָס באַאַרבעטן די ערד איז זייער איינציקער קוואַל פֿון פּרנסה. 
 דער 29־יאָריקער מוטי שטיינמעץ איז אַ וויזשניצער חסיד פֿון בני־ברק. ווען ער איז געווען 14 יאָר אַלט, און שוין דעמאָלט אָנגעהויבן שאַפֿן לידער, האָט זײַן זיידע זיך איבערגעצויגן פֿון אַנטווערפּן קיין ישׂראל, און האָט גלײַך אָנגעהויבן אויסלערנען זײַן אייניקל די אַלטע וויזשניצער ניגונים, וואָס האָבן מיט דער צײַט שטאַרק באַווירקט מוטיס אייגענעם מוזיקאַלישן סטיל. 
 זײַנע מוזיק־ווידעאָס אויף יוטוב האָט מען שוין געזען צענדליקער מיליאָנען מאָל. 
 דאָס ליד, „אַ שמיטהלע געוויין‟, איז באַשטעלט געוואָרן פֿון קרן השביעית, אַ ישׂראלדיקע צדקה־אָרגאַניזאַציע וואָס שטיצט פֿינאַנציעל די אָרעמע פֿאַרמערס במשך פֿונעם שמיטה־יאָר. 
