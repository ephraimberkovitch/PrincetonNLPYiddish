 דעם 7טן נאָוועמבער וועט די ייִדישע זינגערין און אַקטריסע,  טערעזאַ טובֿה , באַקאַנט ווי „די ייִדישע דיוואַ‟, אויפֿטרעטן אויף „פֿאָלקסבינע לײַוו‟ מיט אַ קאָנצערט פֿון אירע באַליבטסטע לידער, אַרײַנגערעכנט נײַע ייִדישע איבערזעצונגען פֿון צוויי קלאַסישע דזשעזלידער —  Stormy Weather  און  Night and Day . 
 דער קאָנצערט, וואָס הייסט „האַרבסטלידער‟, איז פּראָדוצירט געוואָרן פֿון דער  פֿאָלקסבינע . 
 כאָטש טערעזאַ טובֿהס רײַכע, אויסדריקלעכע שטימע, וואָס די ייִדישוועלט האָט אַנטדעקט נאָך מיט יאָרן צוריק דורך איר דזשעזישן אופֿן זינגען  ביילע שעכטער־גאָטעסמאַנס ליד, „דער סאַקסאָפֿאָן־שפּילער‟ , דערמאָנט אַ ביסל אין די שוועסטער בערי, איז איר סטיל פֿון זינגען פֿאָרט אַנדערש: מער בענקעוודיק, אַפֿילו אַ ביסל מעלאַנכאָליש, אַזוי ווי מע הערט בײַ די אַמאָליקע זינגערינס לינאַ האָרן און עלאַ פֿיצדזשעראַלד. 
 די פּאַריז־געבוירענע טערעזאַ טובֿה איז אַ באַקאַנטע אַקטריסע אין קאַנאַדע, ווי אויך די מחברטע פֿון אַ צאָל אָנגעזעענע מיוזיקלס. איר אינטערעס צו ייִדישע לידער איז אָבער געקומען ערשט שפּעטער. 
 נאָך מער אינפֿאָרמאַציע וועגן טערעזאַ טובֿה אָדער צו זען דעם קאָנצערט דעם 7טן נאָוועמבער, גיט אַ קוועטש  דאָ.  
