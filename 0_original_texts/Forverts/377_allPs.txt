 די סאַן־דיעגאָער אָרגאַניזאַציע, YAAANA, (ראָשי־תּיבֿות פֿאַר „אָרגאַניזאַציע פֿאַר ייִדישער קונסט און אַקאַדעמישע פֿאָרשונגען אין צפֿון־אַמעריקע“), אָרדנט אײַן אַן אינטענסיווע  זומער־פּראָגראַם  מיט ייִדיש־קלאַסן אויף פֿיר ניוואָען און אַן אינטענסיוון וואַרשטאַט פֿאַר אַקטיאָרן. 
 די פּראָגראַם וועט פֿאָרקומען פֿון מאָנטיק, דעם 7טן יוני, ביז דאָנערשטיק, דעם 17טן יוני. 
 פֿאַר די אַוואַנסירטע סטודענטן שטעלט מען צו אַ פּראָגראַם פֿון דרײַ קלאַסן אויף ייִדיש: אַ לייענקרײַז מיט אַ ייִדישן דראַמאַטורג; אַ שפּראַכקלאַס געווידמעט די אויטאָביאָגראַפֿיעס פֿון ייִדישע שרײַבער און אַ שמועסקרײַז. 
 דער שרײַבער און דראַמאַטורג דניאל גלאי וועט אָנפֿירן מיט אַ לייענקרײַז געווידמעט די פּיעסעס אין זײַן אַנומלטיקן באַנד, „די מוזעס שוײַגן נישט“. ער וועט פֿאָרלייענען פֿון די פּיעסעס און זיי אַרומרעדן מיט די סטודענטן. דער לייענקרײַז וועט פֿאָרקומען יעדן מאָנטיק ביז דאָנערשטיק, פֿון 12:45 נאָך מיטאָג ביז 1:45 נאָך מיטאָג. 
 מרים אײַזיקס וועט אָנפֿירן מיט אַ שמועסקרײַז, אין וועלכן די סטודענטן וועלן פֿאָרלייענען און דיסקוטירן לידער פֿון רחל קאָרן. בײַ דער געלעגנהייט וועט מען זיך אויך דערוויסן ווי אַזוי צו פּליאָטקעווען אויף ייִדיש נוצנדיק היימישע אויסדרוקן. איר קלאַס וועט פֿאָרקומען פֿון מאָנטיק ביז דאָנערשטיק, 2:00־3:00 נאָך מיטאָג ניו־יאָרקער צײַט. 
 דער שׂכר־לימוד איז $315 פֿאַר סטודענטן און $350 פֿאַרן ברייטן עולם. כּדי זיך צו פֿאַרשרײַבן, גיט אַ קוועטש  דאָ . 
 אין צוזאַמענהאַנג מיט די שפּראַכקלאַסן אָרדנט מען אויך אײַן אַ וואַרשטאַט פֿאַר אַקטיאָרן געלערנט פֿון רפֿאל גאָלדוואַסער. די סטודענטן וועלן צוזאַמען רעפּעטירן און פֿאָרשטעלן אַהרן לוצקיס פּיעסע,  די חתונה . 
 דער וואַרשטאַט וועט פֿאָרקומען פֿרײַטיק, שבת און זונטיק, פֿונעם 5טן ביזן 20סטן יוני, פֿון 12:00 ביז 1:00 נאָך מיטאָג ניו־יאָרקער צײַט. דער שׂכר־לימוד איז $144. 
 כּדי זיך צו פֿאַרשרײַבן, גיט אַ קוועטש  דאָ . 
