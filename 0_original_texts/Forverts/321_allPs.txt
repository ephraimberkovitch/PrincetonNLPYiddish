 זינט ס׳איז אין אַפּריל אײַנגעפֿירט געוואָרן דער  ייִדיש־קורס בײַ דער אַפּליקאַציע דואָלינגאָ , האָבן אַ פֿערטל מיליאָן מענטשן זיך שוין פֿאַרשריבן אויף דעם. 
 אָבער דערנאָך איז געשען נאָך אַ טשיקאַווע זאַך: במשך פֿונעם לעצטן חודש האָבן אַ טייל פֿון די דואָלינגאָ־סטודענטן זיך אויך פֿאַרשריבן אויף ייִדיש־קורסן פֿון אַ מער טראַדיציאָנעלן שניט, אָנגעפֿירט דורך לערער. קען מען טאַקע זיך משער זײַן אַז אין דער נאָענטער צוקונפֿט וועלן אַ סך אַנדערע דואָלינגאָ־סטודענטן טאָן דאָס זעלבע. 
 כאָטש דואָלינגאָ קאָסט טאַקע נישט קיין געלט, איז עס פֿאָרט אַ קורס וווּ מע לערנט זיך אַליין די שפּראַך; נישטאָ קיין לערער וואָס זאָלן אויסבעסערן די גרײַזן פֿונעם סטודענט, אַזוי ווי ס׳איז דאָ אין אַלגעמיינע ייִדיש־קורסן. 
 זונטיק, דעם 27סטן יוני, 2:00 נאָך מיטאָג ניו־יאָרקער צײַט וועט דוד בראַון, דער דירעקטאָר פֿון דער  ייִוואָס זומער־פּראָגראַם , פֿירן אַן אומפֿאָרמעלן שמועס מיט צוויי שאַפֿער פֿונעם דואָלינגאָ־קורס, מינע־ליפֿשע ווישוואַנאַט און לוי פּאָלאַטשעק, וועגן דער השפּעה פֿונעם ייִדיש־דואָלינגאָ אויף דעם ייִדיש־לימוד בכלל. איין פֿראַגע וואָס מע וועט באַטראַכטן, למשל, איז דאָס וואָס אין פֿאַרגלײַך מיט געוויינטלעכע ייִדיש־סטודענטן, וואָס לערנען זיך דעם פֿאָנעטישן אַרויסרעד פֿון כּלל־ייִדיש, לערנען זיך די דואָלינגאָ־סטודענטן דעם אונגעריש־ייִדישן אַרויסרעד פֿון די הײַנטיקע חסידים. 
 דער שמועס איז אַ טייל פֿון אַ סעריע אומפֿאָרמעלע אָנלײַן־טרעפֿונגען מיט ייִדישיסטן, קולטור־טוער און אַרטיסטן, אָרגאַניזירט פֿון ייִוואָ. דער אַקטיאָר און דירעקטאָר פֿונעם ייִדישן קולטור־קאָנגרעס, שיין בייקער, וועט פֿירן דעם פֿאָרזיץ. 
 דער אײַנטריט צו דער פּראָגראַם איז בחינם אָבער מע מוז זיך פֿאַרשרײַבן פֿון פֿריִער דורכן געבן אַ קוועטש  דאָ . 
 כּדי זיך צו דערוויסן מער וועגן דעם ייִדישן ”דואָלינגאָ“, קען מען קוקן אויפֿן  פֿאָרווערטס־זומינאַר  וועגן דער טעמע (אויף ענגליש) אָדער זיך צוהערן צו  אַן אינטערוויו  מיט עטלעכע שאַפֿער פֿון דער פּראָגראַם אויף ייִדיש. 
 מע קען אויך זען אַ רעפֿעראַט פֿון דוד בראַון וועגן דער ייִדישער דיאַלעקטאָלאָגיע דורכן געבן אַ קוועטש,  דאָ . 
