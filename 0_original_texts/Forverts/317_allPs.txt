 די וואָך איז אָנגעקומען די טרויעריקע ידיעה, אַז די זינגערין זשעניע פֿײַערמאַן איז אַוועק אין דער אייביקייט צו 96 יאָר. צווישן די ווידעאָס פֿון פֿײַערמאַנס אויפֿטריטן, וואָס מע האָט לעצטנס געטיילט אויף פֿייסבוק, איז איינער פֿון זיי אַ קאָנצערט, וואָס זי האָט געמאַכט מיט דער ייִדישער גרופּע,  Jewrythmics , אין 2012. אינעם ווידעאָ זינגט פֿײַערמאַן, דעמאָלט שוין אין אירע 80ער, מרדכי געבירטיגס ליד, „קינדער־יאָרן“, בעת די קאַפּעליע שפּילט אויף סינטעזאַטאָרן, קלאַווישן און ”לופּ“־מאַשינען. 
 אַז איך האָב דערזען דעם ווידעאָ, האָב איך זיך צעשמייכלט, ווײַל עס האָט מיך דערמאָנט אין מײַן באַגעגעניש מיט איר. כאָטש איך האָב זיך געטראָפֿן מיט דזשעניע פֿײַערמאַן בלויז איין מאָל און גערעדט מיט איר אפֿשר סך־הכּל צען מינוט ווען זי איז געקומען  באַזוכן ניו־יאָרק  אין 2014, האָט זי געמאַכט אויף מיר אַ גרויסן אײַנדרוק. 
 קודם האָט זי געהאַט אַזאַ לעבנס־כּוח און ענערגיע, אַז ביז איך האָב זיך דערוווּסט וועגן אירע ביאָגראַפֿישע פּרטים, האָט זיך מיר געדאַכט, אַז איך רעד מיט אַ פֿרוי וואָס איז געווען צענדליקער יאָרן ייִנגער. זי האָט אויך געהאַט אַ יונגן גײַסט וואָס שייך אירע מוזיקאַלישע טעטיקייטן. אַז איך האָב זי געפֿרעגט וואָס פֿאַר אַ מין מוזיק זי זינגט, האָט זי געענטפֿערט אַז זי טרעט אויף צומאָל מיט ראָק און „עלעקטראָפּאָפּ“־קאַפּעליעס. איך בין געווען דערשטוינט. וויפֿל מענטשן וואָס זענען געבוירן געוואָרן אין די 1920ער יאָרן ווייסן וואָס עס איז אַזוינס „עלעקטראָפּאָפּ“, שוין אָפּגערעדט פֿון דעם, אַז זיי טרעטן אויף מיט אַזאַ מין קאַפּעליע פֿאַר אַן עולם? 
 אויסצוגן פֿון אַנדערע, מער טראַדיציאָנעלע קאָנצערטן און טעאַטער־פֿאָרשטעלונגען, אין וועלכע דזשעניע פֿײַערמאַן איז אויפֿגעטראָטן, קען מען זען אין אָט דעם ווידעאָ וועגן איר, וואָס דער פֿאָרווערטס האָט אַרויסגעלאָזט אין 2009. 
