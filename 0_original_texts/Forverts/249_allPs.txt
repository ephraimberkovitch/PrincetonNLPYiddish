 מיר האָבן שוין עטלעכע מאָל געשריבן אין די שפּאַלטן פֿון פֿאָרווערטס וועגן דעם  ייִדישן שרײַבער און פֿאָלקלאָריסט, וואָלף יונין, און זײַן מערקווירדיקן לעבן . 
 ווייניק מענטשן ווייסן אָבער אַז וואָלף יונינס פֿרוי, סילוויאַ גובערמאַן, איז אַליין געווען אַ ייִדישע שרײַבערין און פּאָעטעסע וועמעס ווערק זענען געדרוקט געוואָרן אין „ייִדישע קולטור‟, „טאָג־מאָרגן זשורנאַל‟, „די צוקונפֿט‟ און „די גאָלדענע קייט‟. 
 אַזוי ווי שלום־עליכמס טאָכטער, ליאַליאַ קאַופֿמאַן, און יצחק באַשעוויסעס שוועסטער, אסתּר קרויטמאַן — ביידע טאַלאַנטירטע שרײַבערינס וואָס זענען פֿאַרשאָטנט געוואָרן פֿון זייערע באַרימטע קרובֿים און נאָך זייער פּטירה אין גיכן פֿאַרגעסן געוואָרן — האָט סילוויאַ גובערמאַן אויך געלעבט אינעם שאָטן פֿון איר מאַן. 
 די וואָך פֿאַלט אויס סילוויע גובערמאַנס 10טער יאָרצײַט, איז דאָס אַ גוטע געלעגנהייט צו באַקענען די לייענער מיט אַ פּאָר פֿון אירע לידער און מיט דער פּאָעטעסע אַליין. 
 אָט איז אַ פּרעכטיק ליד וואָס מע האָט אָפּגעדרוקט אין דער צײַטונג, „טאָג־מאָרגן זשורנאַל‟, דעם 31סטן מאַרץ 1968. דאָס ליד, „ייִדיש־קודש‟,  האָט מרים־חיה סגל, ביבליאָטעקערין פֿון דער  „דורות ביבליאָטעק‟ ,  דאָרט געפֿונען: 
 ווי איר האָט אפֿשר אַליין באַמערקט פֿון די ווערטער וואָס זי ניצט, איז דאָס ליד פֿול מיטן קלאַנג „וי‟ — אָפּקלאַנגען פֿונעם הויפּטמאָטיוו — דער טרויעריקער זיפֿץ, „אוי‟. 
 גובערמאַן האָט אויך געשריבן לידער פֿון אַ מער פּערזענלעכער נאַטור. אין 1997 האָט דער זשורנאַל, „ייִדישע קולטור‟ אָפּגעדרוקט אַ ציקל לידער אירע, וואָס מיר גיבן דאָ איבער צוויי פֿון זיי. די לידער האָב איך באַקומען דורכן  ייִוואָ־אַרכיוויסט, לעאָ גרינבוים , וואָס האָט געדענקט אַז גובערמאַנס לידער האָבן זיך געפֿונען אין די לעצטע נומערן פֿון דעם זשורנאַל. 
 סילוויאַ (ציפּע־רייזל) גובערמאַן איז געבוירן געוואָרן אין ניו־יאָרק אין 1914, אַן איינציק קינד בײַ אימיגראַנטן, רבֿקה טיטיעווסקי און יצחק גובערמאַן. מע האָט זי געשיקט אין אַ ייִדישער פֿאָלקשול און מיטלשול, איר געגעבן פֿידל־לעקציעס און זי האָט זיך טאַקע אויסגעצייכנט בײַ דעם, ווי אויך בײַם מאָלן און סקולפּטירן. 
 סילוויאַס טאָכטער, דינה מאַן, האָט געזאָגט דעם פֿאָרווערטס אַז איר מאַמע האָט קינדווײַז פֿאַרבראַכט די זומערן אינעם זומער־לאַגער, „קינדערלאַנד‟, וווּ זי האָט זיך באַקענט מיטן ייִדישן שרײַבער איטשע גאָלדבערג, וואָס איז געוואָרן איר מורה־דרך. ער האָט זי געמוטיקט ווײַטער צו שרײַבן און האָט פּובליקירט אירע ווערק אינעם ערשטן גילגול פֿונעם יוגנט־זשורנאַל, „יוגנטרוף‟, וואָס שיקל פֿישמאַן און אוריאל ווײַנרײַך האָבן געהאַט פֿאַרלייגט אין 1945. 
 גובערמאַן האָט שטודירט ענגלישע ליטעראַטור אין ברוקלין־קאָלעדזש. נאָכן גראַדויִרן האָט זי באַקומען אַ מאַגיסטער פֿון „טיטשערס קאָלעדזש‟ אין קאָלומביע־אוניווערסיטעט. 
 כּדי צו פֿאַרדינען האָט זי בשעתן שטודירן געאַרבעט אין אַ קליידער־געשעפֿט, און אין 1937 האָט מען אין „מאָרגן־פֿרײַהייט‟ אָפּגעדרוקט איר דערציילונג, „אַ דרעס־שאָפּ אין אַ שטעטל‟, וועגן ייִדן פֿונעם מיטעלן קלאַס בעת דער גרויסער דעפּרעסיע אין אַמעריקע. זי האָט אויך געאַרבעט ווי אַ ייִדיש־לערערין און שפּעטער ווי אַן ענגליש־לערערין פֿאַר דערוואַקסענע. 
 במשך פֿון די יאָרן זענען גובערמאַנס דערציילונגען און לידער דערשינען אין אַ צאָל ייִדישע צײַטשריפֿטן, אַרײַנגערעכנט „מאָרגן פֿרײַהייט‟, „ייִדישע קולטור‟, די צוקונפֿט‟, „דער טאָג‟, „די גאָלדענע קייט‟ (תּל־אָבֿיבֿ), „אונדזער וואָרט‟ (פּאַריז) און ליטעראַרישע זשורנאַלן אין אַרגענטינע און אַנדערע לענדער. זי איז געשטאָרבן אין ניו־יאָרק אין 2011. 
