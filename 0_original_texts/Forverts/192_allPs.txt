 די מחברטע (וואָס איז, דרך־אַגבֿ, מײַן מומע) האָט אָנגעשריבן דאס ליד בלויז עטלעכע טעג נאָך די אַטאַקן, אויסדריקנדיק אירע רויע געפֿילן וועגן דעם שוידערלעכן אַקט. 
 לויט מײַן מיינונג איז דאָס איינס פֿון אירע בעסטע לידער, כאָטש ס׳איז נישט אַזוי באַקאַנט ווי אירע אַנדערע, ווי „האַרבסטליד‟ און „די שוואַרצע וואַראָנעס‟ — אפֿשר ווײַל די טעמע איז צו פֿיל אַ פּײַנלעכע. 
 וואַן דען בערג האָט גוט געקענט ביילע שעכטער־גאָטעסמאַן, און זינגט עס טאַקע מיט פּאַטאָס, אַזוי ווי די מחברטע אַליין האָט עס געזונגען. 
 איצט וועלן אַלע האָבן אַ געלעגנהייט צו הערן און זיך אויסצולערנען דאָס ליד. מיר האַלטן אַז דאָס איז אַ פּאַסיקער אופֿן אָפּצומערקן דעם אָנדענק פֿון די טויזנטער קרבנות פֿון יענעם באַרבאַרישן אַקט. 
