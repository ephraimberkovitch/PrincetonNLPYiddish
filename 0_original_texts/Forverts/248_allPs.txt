 אַן אויסשטעלונג בײַם „מוזיי פֿון ייִדישער קונסט און געשיכטע“ אין פּאַריז אַנטפּלעקט די וועלט פֿון די פֿראַנצייזישע ייִדישע קינסטלער וואָס זענען אומגעבראַכט געוואָרן אינעם חורבן, אויפֿן סמך פֿון אַן אוניקאַלן יזכּור־בוך. 
 צווישן ביידע וועלט־מלחמות איז פּאַריז געווען אַ וועלטצענטער פֿון ייִדישער קונסט, ניט בלויז פֿאַר די וואָס זענען אויפֿגעוואַקסן אין פֿראַנקרײַך, נאָר אויך פֿאַר אימיגראַנטן פֿון מיזרח־אייראָפּע. 
 ס׳רובֿ פֿון יענע קינסטלער זענען דערמאָרדעט געוואָרן אינעם חורבן און זענען הײַנט ווייניק באַקאַנט. דאָס וואָס מיר ווייסן בכלל זייערע נעמען, געוויסע ביאָגראַפֿישע פּרטים און וועגן די קונסטווערק וואָס זיי האָבן געשאַפֿן קען מען באַדאַנקען דעם ייִדישן זשורנאַליסט, הערש פֿענסטער, וואָס האָט במשך פֿון פֿינף יאָר אויסגעפֿאָרשט זייער גורל און פּרובירט צו ראַטעווען זייערע קונסטווערק. 
 כּדי צו לאָזן וויסן דער וועלט וועגן פֿענסטערס בוך און די קינסטלער וועמען ער האָט אין אים פֿאַראייביקט, אָרגאַניזירט דער „מוזיי פֿון ייִדישער קונסט און געשיכטע“ אין פּאַריז אַן אויסשטעלונג מיט חפֿצים פֿאַרבונדן מיט אים און די „פֿאַרפּײַניקטע קינסטלער“. די אויסשטעלונג, וואָס מע קען זען ביזן 10טן אָקטאָבער, נעמט אַרײַן זעלטענע בילדער, דאָקומענטן פֿון פֿענסטערס אַרכיוו און קונסטווערק. כּדי צו באַשטעלן אַ בילעט, גיט אַ קוועטש  דאָ . די אויסשטעלונג קען מען ניט זען אָנלײַן. 
