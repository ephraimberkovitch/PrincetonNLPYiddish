 להיפּוך צו ס׳רובֿ ייִדישע ראַפּלידער, דערמאָנט עס ניט דעם באַשעפֿער אָדער די נסים פֿון אַ רבין, נאָר די ווערטער פֿאַררופֿן זיך פֿאָרט אויף פּאָפּולערע געשטאַלטן פֿון חסידישע פֿאָלקס־מעשׂיות ווי קרעטשמעס, רויבער און אַרענדאַרן. Ride with me בינדט צונויף יענע אימאַזשן מיט מער מאָדערנע יונגעלײַט וואָס ווילן סתּם זיך אַרײַנזעצן אין אַן אויטאָ, רייכערן אַ ליולקע און פֿאָרן „אָן קיין חשבון און אָן קיין ציל‟, מיטן קאָמפּיוטער־אַפּאַראַט „אַלעקסיי‟ ווי דער בעל־עגלה. 
 דער רעפֿרען פֿונעם ליד דערמאָנט שטאַרק אין יוסף פּאַפּיערניקאָווס  „זאָל זײַן‟ , אַ ליד וואָס גראָסמאַן האָט מיר אַמאָל געזאָגט איז אים שטאַרק צום האַרצן. זעט אויס אַז דאָס בויען שלעסער אין דער לופֿט און זיצן פֿאַרטראַכט אַפּעלירט תּמיד צו דער יונגט — צי דאָס איז אַ מיידל וואָס זינגט בײַ אַ טײַך אין אַ זומער־קאָלאָניע אין פּוילן  אין די 1930ער יאָרן, צי אַ בחור וואָס קוקט הײַנט אויף „נעטפֿליקס‟ און „פֿליט אַוועק ווי בלעטעלעך אינעם ווינט‟. 
