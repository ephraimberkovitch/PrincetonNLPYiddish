 אַ נײַ ליד פֿונעם פּאָפּולערן לידער־שרײַבער און זינגער,  שאולי גראָסמאַן , איז ערשט אַרויס, וואָס דריקט אויס די געפֿילן פֿון אַ יונג בחורל בײַם הערן ווי זײַנע טאַטע־מאַמע קריגן זיך כּסדר. דאָס ליד הייסט „טראַומאַ‟. 
 גראָסמאַן זינגט עס פּשוט, אָן קונצן. אין איין מאָמענט זאָגט ער צו אַז „ווען איך וועל זײַן גרעסער‟ וועט שוין זײַן גאָר אַנדערש. 
 דאָס ליד ווערט באַגלייט מיט אַן אַנימאַציע וואָס איז אויך פּשוט, ממש עפּעס וואָס מע וואָלט געקענט מאַכן אין דער היים. די אַנימאַציע איז אַ בײַשפּיל פֿון קאָמיק-קונסט אָדער  „ביט-מאָדזשי‟  — אַ דיגיטאַליש קאַרטונבילד, וואָס יעדער איינער מיט אַ קאָמפּיוטער אָדער מאָבילקע קען אַליין צונויפֿשטעלן. 
 און טאַקע אין פּשטות שטעקט דער חן פֿונעם ווידעאָ און ליד. מע הערט נישט קיין אַנדערע פּרטים וועגן די עלטערן וואָס אַמפּערן זיך אָדער ווי עס ענדיקט זיך די מעשׂה בכלל. הערן הערט מען בלויז די מחשבֿות פֿון אַ בחור וואָס הייבט אָן באַנעמען די קאָמפּליקאַציעס און אָנשטרענגען פֿונעם דערוואַקסענעם לעבן. 
 שאוליס לידער זענען שטאַרק פּאָפּולער אויף דער חסידישער גאַס, און ווערן אָפֿט געזונגען פֿון באַקאַנטע זינגער ווי ליפּא שמעלצער. איין ליד וואָס ער האָט אַרויסגעלאָזט מיט עטלעכע חדשים צוריק,  בינדט צונויף חסידישע פֿאָלקס־מעשׂיות מיט דער הײַנטיקער פּאָפּ־קולטור  אויף אַ טשיקאַווען אופֿן. 
