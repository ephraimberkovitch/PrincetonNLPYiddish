 די וואָך האָט דער  פֿאַרבאַנד פֿון יודאַיִסטיק  געמאָלדן די געווינער און פֿינאַליסטן פֿון די „ביכער־פּרעמיעס אויפֿן נאָמען פֿון דזשאָרדאַן שניצער‟ פֿאַרן יאָר 2021. 
 די יערלעכע פּרעמיע, וואָס מע האָט אָנגעהויבן אויסטיילן אין 2008, אָנערקענט און שטיצט די אַקאַדימישע פֿאָרשונגען אויפֿן שטח פֿון יודאַיִסטיק און באַערט די אַקאַדעמיקער וואָס האָבן אַרויסגעוויזן אינטערעסאַנטע פֿאָרשאַרבעטן, סאָפֿיסטיצירטע געדאַנקען, אינאָוואַטיווע מעטאָדן און אַ טאַלאַנט צום שרײַבן. די געווינער באַקומען אַ פּריז פֿון ,$10,000 און די פֿינאַליסטן — $2,500. 
 די פּרעמיע ווערט געשטיצט דורך דזשאָרדאַן און אַרלין שניצער. 
 צווישן די הײַיאָריקע געווינער איז אַמעליע גלעזער, אַ יודאַיִסטיק־פּראָפֿעסאָרין בײַם קאַליפֿאָרניער אוניווערסיטעט אין סאַן־דיעגאָ, פֿאַר איר בוך,  „לידער אין פֿינצטערע צײַטן: ייִדישע פּאָעזיע פֿון קאַמף, פֿון סקאָטסבאָראָ ביז פּאַלעסטינע‟ , וועגן די לינקע ייִדישע פּאָעטן וואָס האָבן באַשריבן ראַסיזם קעגן ניט־ייִדישע גרופּעס. 
 אין זײַן  רעצענזיע  וועגן גלעזערס בוך, האָט מיכאַיִל קרוטיקאָוו ציטירט איר אָבסערוואַציע אַז די פּאָעטן האָבן אָפֿט געניצט ייִדישע באַגריפֿן צו באַמאָלן ראַסיסטישע געשעענישן ווי, למשל, דאָס וואָרט „פּאָגראָם‟ אין שײַכות מיטן לינטשערײַ פֿון אַפֿראָ־אַמעריקאַנער. “זײער צװעק איז געװען צו אַגיטירן זײערע לײענער און דערמוטיקן זײ צו אַקטיװער פּאָליטישער טעטיקײט,” האָט קרוטיקאָוו געשריבן. 
 גלעזערס פֿאָרשאַרבעט אין אַלגעמיין נעמט אַרײַן רוסישע ליטעראַטור און קינאָ, טראַנס־נאַציאָנאַלע ייִדישלעכע ליטעראַטור, די אוקראַיִנישע ליטעראַטור און אַמעריקאַנער אימיגראַציע־ליטעראַטור. די טעג שרײַבט זי וועגן דער הײַנטיקער פּאָעזיע און טעאַטער אין אוקראַיִנע. 
