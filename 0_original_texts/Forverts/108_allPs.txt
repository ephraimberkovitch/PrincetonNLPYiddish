 און אַװדאי: „אָט איז מײַן קאַץ. זאָג: ′שלום־עליכם′, קעצעלע!“ 
 אויב איר האָט זיך אַ מאָל באַטייליקט אין איינעם פֿון די פֿאַרשידענע אינטערנעץ־שמועסקרײַזן װאָס האָבן זיך פֿאַרשפּרייט איבער דער װעלט זינט דעם אָנהייב פֿון דער מגפֿה־תּקופֿה, װעט איר זיכער דערקענען אָט די אָפֿט־געהערטע פֿראַזעס. און פּונקט אַזוי װי די מגפֿה, אַ קלאָג צו איר, דויערן די שמועסקרײַזן װײַטער. זיי האָבן באַוויזן צו  פֿאַרבינדן ייִדיש־רעדערס איבער דער װעלט אין אַ פֿרײַען, פֿרײַנדלעכן משׂא־מתּן פֿון שמועס, אידעעס, און מעשׂיות אָן אַ שיעור, און די ייִדיש־רעדערס װערן ניט מיד פֿון זיי — דאָס הייסט, װוּנדער איבער װוּנדער, די אָ זום־מוילמאַכערס זענען נאָך נישט „אויסגעזומט“! 
 עטלעכע שמועסקרײַזן וואָס זענען געגרינדעט געוואָרן אין און נאָך מאַרץ 2020 האָבן געהאַט גאָר אַ רײַך לעבן אויף דער אינטערנעץ אָבער טרעפֿן זיך שוין מער נישט, צװישן זיי: סאָסיע פֿאָקסעס „װײַבערטײַטש“-שמועסקרײַז, װאָס האָט צוגעצויגן אַן עולם צו דער ערשטער טרעפֿונג מיט די װערטער, „מיר זײַנען אַ ביסל באַדרוקט די טעג, און אין געװיסע פֿאַלן, אױך גאַנץ עלנט.“ אַנדערע טרעפֿן זיך נאָך אַלץ, נאָר זיי פֿונקציאָנירן װי פּריװאַטע שמועסקרײַזן און זענען ניט עפֿנטלעך צום ברייטן עולם (צװישן זיי — אַ לעבעדיקער קרײַז פֿאַר אַמאָליקע קעמפּערס און אויפֿפּאַסערס פֿון דער בונדיסטישער זומער־קאָלאָניע „קעמפּ המשך“, אָנגעפֿירט דורך סאַבינאַ ברוקנער). 
 אונטן װעט איר אָבער געפֿינען אַ גאַנצע רשימה אָנלײַן־שמועסן וואָס טרעפֿן זיך ווײַטער, אין אַלע װינקעלעך פֿון דער ערד. יעדער שמועסקרײַז ווערט געפֿירט בלויז אויף ייִדיש, איז פֿרײַ פֿון אָפּצאָל און איז צוטריטלעך פֿאַר אַלע ייִדיש־רעדערס. אונדזער האָפֿענונג איז אַז איר זאָלט קענען געפֿינען אַ גרופּע װאָס געפֿעלט אײַך, וווּ איר קענט כאַפּן אַ ייִדיש װאָרט, און אפֿשר אויך, װי דער שטייגער איז, באַקענען דעם עולם מיט אײַער קעצעלע. 
 די אָנטיילנעמער אויף אַ טרעפֿונג לעצטנס פֿונעם דרום־אַפֿריקאַנער שמועסקרײַז, „דער ייִדישער וועלט־זומזיץ‟ 
