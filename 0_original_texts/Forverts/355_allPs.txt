 דעם 30סטן מײַ  ווערט 120 יאָר  זינט דער גרויסער פּאָעט איציק מאַנגער איז געבוירן געוואָרן אין טשערנאָוויץ. כאָטש ס׳רובֿ פֿון זײַנע טעקסטן וואָס זענען פֿאַרוואַנדלט געוואָרן אין זינגלידער זענען פֿריילעכע (ווי, למשל, די „מגילה־לידער“) אָדער נאָסטאַלגישע („אויפֿן וועג שטייט אַ בוים“), האָט ער אויך אָנגעשריבן אַ צאָל טרויעריקע לידער. אפֿשר דאָס שענסטע פֿון זיי איז „אונטער די חורבֿות פֿון פּוילן‟, וואָס דער קאָמפּאָזיטאָר שאול בערעזאָווסקי האָט געשאַפֿן מוזיק דערצו. 
 לעצטנס האָט דער ייִדישער פֿילהאַרמאָנישער כאָר אַרויסגעלאָזט אַ ווידעאָ, אין וועלכן ער זינגט דאָס ליד אויף אַ קאָנצערט אין 2015. די כאָר־אַראַנזשירונג האָט געשאַפֿן מאַרק צוקערמאַן. בנימין שעכטער דיריגירט דעם כאָר. מע קען זען דעם ווידעאָ אָדער מיט ייִדישע אונטערקעפּלעך, אָדער מיט ענגלישע, צוזאַמען מיט די ייִדישע ווערטער אויף טראַנסליטעראַציע. 
 ס׳איז אויך כּדאַי צו הערן ווי דניאל קאַהן און ניני דזשייקאָבס זינגען דאָס ליד. זייער נוסח איז אַרויס אויף קאַהנס אַלבאָם, „דאָס צעבראָכענע לשון“, אין 2006. 
