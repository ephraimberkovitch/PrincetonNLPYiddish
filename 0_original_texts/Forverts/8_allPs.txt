 פֿאַראַכטאָגן דאָנערשטיק האָט די פּאָפּולערע טעלעוויזיע־שפּיל, „דזשעפּאַרדי‟, אָפּגעגעבן אַ גאַנצע קאַטעגאָריע דעם ייִדישן טעאַטער — אַ מערקווירדיקע געשעעניש, נעמענדיק אין באַטראַכט אַז בערך 8.7 מיליאָן מענטשן קוקן די פּראָגראַם יעדן אָוונט. 
 במשך פֿון יענער וואָך זענען אַלע שפּילער געווען קאָלעדזש־פּראָפֿעסאָרן און דער קאָנפֿעראַנסיע — די אַקטריסע מים (מאַיִם) ביאַליק. 
 דזשולי וויליאַמס, אַן ענגליש־פּראָפֿעסאָרין בײַם „ראָז־הולמאַן טעכנאָלאָגישן אינסטיטוט‟ אין אינדיאַנע האָט אויסגעקליבן די ערשטע פֿראַגע אין דער קאַטעגאָריע, אָבער דער אמתער מומחה דאָ איז געווען עד האַשימאַ, אַ געשיכטע־פּראָפֿעסאָר בײַם „אַמעריקאַן ריווער קאָלעדזש‟ אין סאַקראַמענטאָ, קאַליפֿאָרניע. 
 דער שפּילער, עד האַשימאַ, גרייט זיך צו ענטפֿערן אויף איינער פֿון די פֿראַגעס וועגן ייִדישן טעאַטער. 
 ער האָט ריכטיק אידענטיפֿיצירט די פּיעסע, „דעם ייִדישן קעניג ליר‟; געוווּסט וועלכער ייִדישער יום־טובֿ איז פֿאַרבונדן מיטן בראשית פֿון ייִדישן טעאַטער (פּורים); ריכטיק געענטפֿערט ווער ס׳איז געווען מאַרלאָן בראַנדאָס טעאַטער־לערער (סטעלאַ אַדלער, פֿון דער באַרימטער ייִדישער אַקטיאָרן־משפּחה אַדלער); און אויך געוווּסט אַז דאָס ייִדישע ליד „ווען איך בין אַ ראָטשילד‟ איז די איבערזעצונג פֿונעם באַרימטן ליד פֿון „פֿידלער אויפֿן דאַך‟ — If I Were a Rich Man. 
 די איינציקע פֿראַגע וואָס קיינער האָט נישט געוווּסט דעם ענטפֿער דערפֿון איז געווען, וואָס האָט די פֿרוי אין דער פּיעסע „כאַנטשע אין אַמעריקע‟ זיך געוואָלט אויסלערנען. דער ריכטיקער ענטפֿער איז „שאָפֿירן‟. 
