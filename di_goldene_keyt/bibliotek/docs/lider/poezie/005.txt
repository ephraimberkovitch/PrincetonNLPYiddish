פתח דבר:
פדיון שבויים

עריכת אנתולוגיה לשירת יידיש בתקופה שבה קצב הדברים מהיר, מקוון, נמלט
ושטוח היא מעשה של אטיות והתבוננות מעמיקה, מעשה של קרבת.

עריכה זו היא גם מעשה של פדיון שבויים: שירת היידיש נשבתה בידי השכחה
המאכלת כול. היא נמצאת בספריות ואצל שוחריה ונלמדת במוסדות אקדמיים,
ואנו רוצים להחזירה למחזור החי של השירה בארץ.

במשך זמן רב עמלנו בין ספרים וספריות ובחרנו את המיטב שבשירת יידיש
כדי להביאה לפני קהל אוהבי השירה במקור ובתרגום. מבחר זה כולל גם את
השירים הכואבים, המתריסים והאמיצים ביותר בשירה העולמית. משוררי יידיש
פעלו בתקופות של שינויי רשויות בעולם - מהפכות, מלחמות, הגירה והשמדה
- וכל אלה נטמעו בשירתם והעצימו אותה.

השירה העברית חסרה מאוד את המפגש עם שירת היידיש, שעליו טרחו בעבר
אנשי ספרות חשובים. אנו מצטרפים למפגש זה ומחדשים את ההיכרות החשובה
לתרבות עם שורשיה, עם שירה גדולה בשפה יהודית גדולה.

אנו מביאים לפני הקוראים אנתולוגיה דוחלשונית זו במטרה להרחיב את האופק
הפואטי של קוראי השירה ושל כותביה.

דיאלוג ביןךדורי בשירה מתבטא בין השאר בבחירת המשוררים ובגילוי מחודש
של חשיבותם לתקופתנו, וכך גם באנתולוגיה זו. מובאת לפניכם אפוא הבחירה
שלנו, מרתקת, מייסרת ומעשירה.

וועלוול טשרנין, יעל לוי, יורם ניסינוביץ
ירושלים תשע"ז
