גבוה מן הפחד

אשיר

משה-ליב האלפערן

מײַן אומרו פֿון אַ װאָלף

מײַן אומרו פֿון אַ װאָלף און פֿון אַ בער מײַן רו,

די ווילדקייט שרײַט אין מיר, די לאַנגװײַל הערט זיך צו,
איך בין ניט װאָס איך טראַכט, איך בין ניט װאָס איך וויל,
איך בין דער צויבערער און בין דאָס צויבערשפיל.

איך בין אַ רעטעניש װאָס מאַטערט זיך אַלײן,

אַ פֿלינקער ווי דער ווינט, געבונדן צו אַ שטיין,

איך בין די זומערזון, איך בין די ווינטערקעלט,

איך בין דער רײַכער פראַנט וואָס וואָרפט מיט גאָלדנגעלט.
איך בין דער יונג וואָס שפּאָנט, דאָס היטל אויף אַ זייט,
און גנבעט פייפנדיק ביי זיך אַליין די צײַט,

איך בין דער פֿידל אויך, דאָס פּײַקל און דער באַס

פֿון אַלטע כּלייזמר דרײַ װאָס שפּילן אױפֿן גאַס,

איך בין דער קינדערטאָנץ, און ביים לבנהדשיין

בין איך דער נאַר װאָס בענקט אין בלויען לאַנד אַרײַן.
און אַז איך גי פֿאַרבײַ אַן אײַנגעפֿאַלן הויז,

בין איך די פוסטקייט אויך וואָס קוקט פון דאָרט אָרויס,
אַצינד בין איך די שרעק אין דרויסן פֿאַר מײַן טיר,

די גרוב די אָפֿענע װאָס װאַרט אין פֿעלד אויף מיר.

אַצינד בין איך אַ ליכט, אַ יאָרצײַטליכט װאָס ברענט,

אַן איבריק' בילד, אַן אַלטס, אויף גרוי פאַרשטויבטע ווענט.
אֶצינד בין איך דאָס האַרץ - דער אומעט אין אַ בליק
װאָס האָט געבענקט נאָך מיר מיט הונדערט יאָר צוריק,
אֶצינד בין איך די נאָכט וואָס הייסט מיר ווערן מיד,

דער שווערער נאַכטטומאַן, דאָס שטילע אָוונטליד.

דער שטערן איבער מיר דאָרט אויבן אין דער הייך,

דאָס רוישן פֿון אַ בוים, אַ גלאָקנקלאַנג, אַ רויך.

* געקירצט פֿון "אָן איבעריק"
