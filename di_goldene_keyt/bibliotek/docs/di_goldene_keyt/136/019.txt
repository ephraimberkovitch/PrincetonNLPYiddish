 

ק. צעטניק / תל-אביב

הײַנט איז יאָנטעװ

דער יאָנטעװו פֿון אַ שומר, װאָס גייט קרובֿ פֿופֿציק יאָר מיט אַן אָנגעצונדענעם
לאַמטערן אין האַנט, אין אַ פֿינצטערן לאַבירינט.

הײַנט דאַרף מען אָנקלײדן אַ שבת-מלבֿוש, אָפּשאָקלען װאָכיקע מרה-שחורהס.
יאָנטעוו זאָל זײַן !

זינט עטלעכע חדשים ליגט דער יורש פֿון רעגן אויף מײַן טיש; מײַן טיש, אַן
אָנגעװאָרפֿענער מיר כּלערלײי פּאַפּירן, נישטאָ קיין פּלאַץ אויף אים אַפֿילו פֿאַר אַן
איבעריק שטיקל שיימע, אָבער די טאָוול-ברױינקייט פֿון סוצקעווערס "יורש" איז ממשיך
נישט לאָזן צו רו דעם בליק פֿון מײַנע אויגן.

די סיבה ? איך האָב אַ חלק אין דעם ביכל לידער, איך האָב דאָרט אַרײַנגעשטעקט
אַ טרער.

סוצקעווערס אַ ליד איז בעצם בײַ מיר נישט קיין שום נאָװענע; איך האָב דאָך
אַנטדעקט זײַן ליד נאָך אין װאַרשע, אויף יענער וועלט, אין אַ פֿריִערדיקן גילגול. אַ
טרער? פֿאַר װאָס פּלוצעם אַ טרער?

קריק מיט אַ הונדערט יאָר האָט יל"ג אַרױסגעבראָכן מיט אַ ביטערן גװאַלד -געשריי:
"למי אני עמל ?" פֿרעג איך זײַן שאלה קאַפּױעריש: אדוני הפּריץ ר' יל"ג, דו ביסט געווען
אַרומגעגאַרטלט מיט אַ שורה צײַטונגען וי המגיד, הכרמל, המליץ, השחר, דערצו נאָך:
"חובבי שפת עבר" און "חברת מפיצי השכלה"; פֿאַר װאָס פּלוצעם דאָס קאָטערן?

צוריק מיט עטלעכע חדשים, לסוף אַ לאַנגער נאַכט, בשעת מײַנע אויגן האָבן
געגאַפֿט צו די שורות אין יורש פֿון רעגן, האָט מיך געשטיקט אין האַלדן: פֿאַר
וועמען?! איך האָב נישט געקאָנט אַרױסלאָזן פֿון מײַנע הענט די אָפֿענע בלעטלעך,
עס האָט מיר פֿאַרכאַפּט דעם אָטעם: פֿאַר וועמען? דער צער פֿון דער שאלה: פֿאַר
וועמען?

איך געדענק נישט פֿון זינט אָנהײיב ייִדיש-פּאָעזיע, אַרײַנגערעכנט סוצקעווערן
גופֿא, אַזעלכע שורות אין ייִדיש-לשון. אַ שטייגער בלאָע, ליכטיקע, אױפֿגעריסענע אויגן
אין דער לעצטער מינוט בײַ אַ גוסס.

נישטאָ ווילנע, נישטאָ װאַרשע. נעכטן, על-כּל-פּנים, איז נאָך געווען ניו-יאָרק.
מאַנגער, אויף מײַן אָרט, װאָלט איצט געזאָגט: בלויז צוויי, די איינציקע, װאָס ווייסן דעם
סוד און כּישוף פֿון די שורות אין דער יורש פֿון רעגן, דאָס זײַנען -- איך און דער מחבר!
אין אמתן בין איך מסופּק צי דער מחבר גופֿא ווייסט אַפֿילו װאָס זײַן פּען האָט געװוּסט;
אוב אַזױ, בלײַבט בלויז -- איך, דער שנײַדעריונג פֿון יאַס און גאָט פֿון שלמותדיקן
ליד.

19
