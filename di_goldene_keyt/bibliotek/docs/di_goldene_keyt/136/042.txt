 

עזרא פֿלײשער (י. גולה) / ירושלים
אַן אַרײַנפֿיר צו דער העברעישער ווערסיע
פֿון אַבֿרהם סוצקעווערס "געהיײימשטאָט"*

א

אין 1960, באַלד נאָך מײַן עולה זײַן פֿון רומעניע, האָב איך זוכה געווען זיך צו
באַקענען מיט אַבֿרהם סוצקעווער, דעמאָלט אַ בן-חמישים, און איינע פֿון די צענטראַלע
געשטאַלטן אין דער תּל-אָבֿיבֿער ליטעראַרישער וועלט. מע זאָגט אַז אַלטע לײַט
געדענקען אַקוראַט זייער עבֿר: אין דעם זינען בין איך אָבער ניט גענוג אַלט. איך קען זיך
בשום-אופֿן ניט דערמאָנען ווען איך האָב סוצקעווערן געזען צום ערשטן מאָל, און
וי אַזױ איך, מיט אַ יאָר פֿופֿצן ייִנגער פֿון אים, און דעמאָלט דווקא אַ העברעיִשער
פּאָעט, האָב בײַ אים נושׂא-חן געווען. אפֿשר מחמת די עטלעכע לידער זײַנע װאָס
איך האָב איבערגעזעצט פֿון אייגענער הנאה וועגן (און ניט שלעכט איבערגעזעצט,
אַפֿילו אין רעטראָספּעקטיו), און זיי אָפּגעדרוקט אין דער ליטעראַרישער בײַלאַגע
פֿון מעריב, רעדאַקטירט דורך דוד לאַזער ע"ה, אַ מענטש מיט אַן אױסגעאיידלטן
טעם, מיט אַ ברייטן האָריזאָנט און מיט אַ בכּבֿודיקן מעמד אין דער דעמאָלטיקער
ליטעראַרישער וועלט.

נאָך עטלעכע חדשים האָט מיך די רעדאַקציע עם עובד פֿאַרבעטן איך זאָל
איבערזעצן אויף עבֿרית אַבֿרהם סוצקעווערס געהײימשטאָט. איך געדענק אַפֿילו ניט
ווער ס'האָט בעצם אָפּגעקליבן דאָס דאָזיקע װוערק איבערצוזעצן איף העברעיש.
דאַכט זיך אַז ס'איז געווען מײַן איניציאַטיוו, אפֿשר נאָך אַ שמועס מיטן דיכטער.
אויב איך האָב קיין טעות ניט, איז דער פֿאַרלאַג עם עובֿד נאָך דעמאָלט ניט געווען
אַרײַנגעמישט.

איך האָב געאַרבעט איבער דער איבערזעצונג כּמעט אַ יאָר -- אָבער די פּינקטלעכע
דאַטעם זענען פֿאַרנעפּלט אין מײַן זכּרון. איך געדענק בלויז וי כ'בין געזעסן מיט
סוצקעווערן (שוין אין ירושלים) און אים געלייענט פֿראַגמענטן פֿון דער איבערזעצונג.
בײַ דער אַרבעט האָבן זיך געיאַװועט שווערע טעכנישע פּראָבלעמען. ס'איז געווען קלאָר,
אַז איך װעל מאַכן אַ ליטעראַרישע איבערזעצונג פֿון דער פּאָעמע, אַ געמאָסטענע און
געגראַמטע. ס'איז אויך געווען קלאָר, אַז איך װעל מקפּיד זײַן אױפֿן מישקל פֿונעם
אָריגינאַל און אויף דער סטראָפֿישער פֿאָרעם זײַנער. אָבער די װײַבלעכע גראַמען פֿונעם
מקור איז נִיט מעגלעך געוען אַריבערצוטראָגן אוױף העברעיש; בין איך געוען

* אַברהם סוצקעווערס פּאָעמע געהײימשטאָט איז געדרוקט געװאָרן אין מײַן העברעיישער איבערזעצונג
אונטערן נאָמען עיר הסתרים, פֿאַרלאַג עם עובד, 1963, אָן דעם אַרײַנפֿיר. (ע.פֿ.)

42
