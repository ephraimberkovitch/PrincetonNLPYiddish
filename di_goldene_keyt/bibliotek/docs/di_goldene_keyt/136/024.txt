 

די גאָלדענע קייט

צו-צײַטנס ווערט דער לײיענער אַזױ באַרױשט פֿון דעם געלייענטן, אַז פּלוצעם
אַנטפּלעקט ער דעם דיכטער אין זיך אַלײן און אים דאַכט זיך, אַז ער איז אין דער בחינה
פֿון אַ מיטבאַשאַפֿער פֿון דער סודותדיק-זײַדענער ווערטער-מוזיק װאָס ער פֿאַרנעמט,
פֿון דער פֿאָרכטיקער שירה-אַטמאָספֿער װאָס כאַפּט אים אַרום. יאָ, אַפֿילו די קריטיקערס
און אָפּשאַצערס פֿאַרװאַנדלען זיך אין פּאָעטן, ווען זי שרײַבן וועגן סוצקעווערן און
זײַנע לידער.

מען מוז ווערן מיטגעריסן מיט סוצקעווערס קרעאַטיוון שווּנג, מיט זײַן גװאַלדיקער
פֿרײד פֿון שאַפֿן. פּאָעזיע איז נישט נאָר סוצקעווערס עקסיסטענץ-באַרעכטיקונג -- זי
איז זײַן עקסיסטענץ. די פֿרײד פֿון שאַפֿן טוט אים אַזש וויי. אַפֿילו דאָס פֿרײידיקסטע
שאַפֿן איז דאָך פֿאַרבונדן מיט געבורט-יסורים, מיט יסורים פֿון יצירה. סוצקעווער
רופֿט זיך אָן "דאָס גן-עדן-ייִנגל", װײַל ווען ער שאַפֿט איז ער אין גן-עדן, אַפֿילו
ווען דאָס ליד זײַנס זינגט אַרױס פֿון סאַמע פֿלאַקער פֿון גיהנום. עס קומט אויס װי
סוצקעווער װאָלט, פּונקט וי פֿלאָבער, אונדז געלאָזט אָפּפֿילן, אַז ער האָט ליב זײַן
שרײַבן "מיט אַ קרענקלעכער פּערװערסער ליבע, אָט וי אַ נזיר האָט ליב זײַן האָריק
העמד װאָס צעקראַצט אים דעם בויך".

און בײַ סוצקעווערן איז אָט די פֿרײד פֿון שאַפֿן געקניפּט און געבונדן מיט
זײַן קיין-מאָל-נישט-געזעטיקטער דבֿקותדיקער פֿרײד פֿון לעבן, מיט אַן עקזאַלטירטן
התפּעלות פֿון דאָזײַן. פּונקט וי די פֿרײד פֿון שאַפֿן טוט אים וויי, אַזױ טוט אים וויי זײַן
פֿאַרליבטקײט אין לעבן. זײַנע לידער זיפּן זיך אַדורך דורך זײַן לעבן וי דורך אַ נעץ,
אָט וי דימענטן װאָס װערן געװאַשן פֿון זאַמד אין אַ סך װאַסערן. װאָס װײַטער
אַלץ קלאָרער ווערן זיי, אַלץ לױטערער, אַלץ אמתדיקער. "מײַן דימענט איז טונקל"
-- זאָגט סוצקעווער, און מיינען מיינט ער בעצם נישט זײַן ליד, דעם דימענט, נאָר דעם
חומר פֿון וועלכן עס נעמט זיך זײַן דימענטיק ליד. פֿון דער טונקל פֿון איבערלעבונג
קװאַלט אַרױס דאָס לױטערע ליכט פֿון זײַן געזאַנג. ער פֿאַרמאָגט דעם כּוח זיך
אַדורכצושלאָגן דורך אַלע מוטנעקייטן, דורך אַלע פֿינצטערנישן, כּדי צו ברענגען די
טרייסט, װאָס נאָר לויטערע קונסט קאָן ברענגען. אַלע נסיונות און אַלע יסורים פֿון לעבן
נעמט סוצקעווער אָן באַהבֿה, און אַלץ װאָס ער וויל פֿון זײַן גורל איז, ער זאָל אים
באַװיליקן כאָטשבי דאָס ביסל רו, װאָס זאָל אים דערלויבן אויסצוצירן די וועלט מיט
דער פֿון פּײַן אױסגעשליפֿענער שיינקייט.

פֿרידריך ניטשע האָט אין זײַן שטודיע די געבורט פֿון דער טראַגעדיע פֿאָרמולירט
די באַגריפֿן פֿון אַפּאָלאָנישע און דיאָניזישע אַטריבוטן אין דער קונסט. דער אַפּאָלאָנישער
אַטריבוט איז דאָס שטרעבן צו פּערפֿעקטער שיינקײט. ער פֿאַרקערפּערט אַל דאָס
האַרמאָנישע, דאָס דיסציפּלינירטע און באַהערשטע. ער באַניצט זיך מיט סימעטריע און
מיט ליכט. דאָס איז דער עכט-קלאַסישער עלעמענט אין דער קונסט. ער ווערט אויך
אָנגערופֿן "דער העלענישער". און להיפּוך, די אַטריבוטן פֿון דיאָניזישן עלעמענט זענען
אומגעצוימטע פֿרײַהײט און פּאַסיע. צו מאָל איז די פּאַסיע פֿאַרבונדן מיט אַ באַקכאַנטיש
שיכּרות, אַ פֿאַרכליניען זי מיט סענסועלע שפּירונגען און שטאַרקע עמאָציעס. אָבער

24

 
