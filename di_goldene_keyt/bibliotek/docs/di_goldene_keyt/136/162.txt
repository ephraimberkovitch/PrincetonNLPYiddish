 

די גאָלדענע קייט

און ווילנער דערציילן עד-היום וי פּאָפּולער און באַליבט ס'איז דאָרטן געווען, דער
עיקר בײַ דער יוגנט, דער דיכטער און פּעדאַגאָג משה קולבאַק, ביז ער איז, אין 1928,
אַװעק קיין רוסלאַנד. בקיצור -- ייִדיש-ווילנע האָט בדרך-כּלל ניט געפּסלט קיין חידושים
אין קונסט.

סוצקעווערס פֿריִע ליריק האָט אַוודאי אויך גורם געווען אַ קאַפּעלע קינאת-סופֿרים
בײַ אַ טייל מבֿינים פֿון יונג-װילנע; אַחוץ דעם האָט אָבער זײַן געזאַנג פֿאַר זי אויסגעזען
צו "גוייש", צו געזונט און פֿרעמדװעלטיק. עפּעס איז ער געווען אַ צו גרױסער
מחותּן מיט דער נאַטור, און װוײַט ניט אױפֿן אײַנגעפֿונדעװעטן ייִדישן שטייגער. האָט
מען טאַקע ניט באַלד באַנומען װאָס ער איז אויסן "אויף דער בלאָנדער שפּראַך /
פֿון זאַנגען".

עפּעס האָט ער צו העזהדיק אַ זאָג געטאָן: "אָט בין איך דאָך, אַן אױפֿגעבליטער
אין מײַן גאַנצער גרייס, / פֿאַרשטאָכן מיט געזאַנגען וי מיט פֿײַערדיקע בינען". ועל-כּולם
איז ער לגמרי ניט געווען "פּאָליטיש אַנגאַזשירט", ניט "אָפּגעשפּיגלט" קיין קלאַסנקאַמף
און ניט דערמאָנט קיין "סאָציאַלע מאָטיוון". געזען דורך הײַנטיקע סקעפּטישע ברילן,
נאָכן גרויסן אידעאָלאָגישן באַנקראָט, ווערט מען דערפֿון ניט נתפּעל, אָבער דעמאָלט,
דאַרף מען געדענקען, האָט אַ גרויסער טייל פֿון דער ייִדישער יוגנט אויסגעקוקט די
גאולה דווקא פֿון סאָציאַליסטישן נצחון אויף דער וועלט, און דער ראַטן-פֿאַרבאַנד איז
פֿאַר אָט דער יוגנט געווען דאָס לאַנד פֿון גרויסע האָפֿענונגען.

דער יונגער אַבֿרהם סוצקעווער איז בכל-אופֿן געווען װײַט דערפֿון, און מע מעג
עס אױסטײַטשן וי מע וויל. קאָן זײַן אַז געפֿירט האָט אים "בלויז" זײַן דיכטערישע
אינטויציע, װאָס איז פּונקט אַזאַ פֿאַרנעפּלטער באַגריף ווי, למשל, "נבֿואה". די דאָזיקע
אינטויציע האָט אים אָבער קיין מאָל ניט פֿאַרפֿירט, ניט דעמאָלט און ניט שפּעטער, ווען
ער איז געשטאַנען אויף אַ פּרשת-דרכים.

די שרײַבער-גרופּע יונג-ווילנע האָט לכתּחילה, אין 1932, סוצקעווערן געפּסלט,
ניט אַרײַנגענומען וי אַ מיטגליד, און די דאָזיקע עוולה האָט אים געקאָסט ניט ווינציק
עגמת-נפֿש. אָבער אָט דער לאוו אין דער אייגענער סבֿיבֿה האָט אים דווקא אַרױסגעפֿירט
אויף דער גרויסער וועלט פֿון ייִדיש און ייִדישער ליטעראַטור. כּידוע, האָט ער אין
5 אַרײַנגעשיקט צו א. לעיעלעס אין ניוײיאָרק, אַ בינטל לידער און האָט באַלד
באַקומען אַ באַגײַסטערטן ענטפֿער: דער חודש-זשורנאַל אינזיך, מיט זײַן קענטיקן
פּרעסטיזש, האָט פֿאַר אים ברייט געעפֿנט זײַנע שפּאַלטן.

עס האָט אויך געקאָנט זײַן אַנדערש. ווען זײַן דיכטערישע אינטויציע װאָלט זיך,
חלילה, אַ רגע פֿון אים אָפּגעטאָן, האָט דאָך געקאָנט געשען, ער זאָל בעל-כּורחו,
פֿון עגמת-נפֿש, מיטגעריסן ווערן פֿונעם לױפֿעניש איבער דער "גרינער גרענעץ", קיין
רוסלאַנד; און זײַן "קונסט פֿאַר קונסט", זײַן דיכטערישער אַני מאַמין, איז דאָך אַוודאי
דאָרטן געווען אַ סגולה פֿאַרשיקט צו ווערן אין די סאָוועטישע לאַגערן. און װאָלט
ער זיך אַפֿילו, בדרך-נס, געראַטעװעט, אויסגעמיטן דעם גורל פֿון אַ מאַנדעלשטאַם
אָדער קולבאַק, װאָלט זיך דאָך זײַן ליד אַוודאי ניט געראַטעװעט. און דאָס װאָלט פֿאַר
סוצקעווערן געווען ביטערער ווי דער טויט.

היפּאָטעטיש האָט אויך געקאָנט געמאָלט זײַן אַ צווייטער װאַריאַנט: אַז סוצקעווער

162

 
