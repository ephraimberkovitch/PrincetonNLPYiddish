 

אַלכּסנדר שפּיגלבלאַט / פּתח תקוה
פֿון פֿידלרױיז צו ווידערגעבוירענעם ווייטיק

(אַבֿרהם סוצקעווער -- פּאָעטישער אויסדרוק פֿון חורבן)

איבער זײַן מאמר אויף ענגליש, אין ניו-ריפּאַבליק, אין שײַכות מיטן עפֿענען הײַיאָר
אין װאָשינגטאָן דעם "חורבן-מוזיי", האָט ליאון וויזלטיר, ליטעראַרישער רעדאַקטאָר
פֿונעם זשורנאַל, געבראַכט צוויי שורות פֿון אַבֿרהם סוצקעווערס איינסטראָפֿיק ליד "אַ
תּפֿילה", געשריבן אין 1978:

גאָטעניו, לאָמיר זיך בײַטן מיט אונדזער זכּרון,
איך -- װעל געדענקען דעם אָנהײב, דו -- וועסט געדענקען דעם סוף.*

דער מחבר פֿון מאמר איז אויסן זיך פֿונאַנדערצוקלײַבן אין דער האַרבער סוגיא
וועגן חשיבֿות פֿון זכּרון און געשיכטע, בנוגע דעם חורבן, און דערגרונטעווען אָט די
אָנגעלאָדענע באַגריפֿן, מיט וועלכע עס ראַנגלט זיך אונדזער דור, כּדי צו באַװאָרענען,
אַז די קומענדיקע דורות זאָלן קיין מאָל ניט פֿאַרגעסן די גרױליקע תּקופֿה װאָס
מיר האָבן איבערגעלעבט אין סאַמע צװאַנציקסטן יאָרהונדערט.

די אַרײַנפֿירנדיקע צוויי שורות, װאָס דער מחבר האָט אויסגעקליבן פֿון סוצקעווערס
לידער, קאָן מען אויך פֿאַרשטײן וי אַ רמז, אַז אַחוץ זכּרון און געשיכטע, איז נאָך
פֿאַראַן אַ דריטער גורם, װי אַ סגולה קעגן פֿאַרגעסן, אַ גורם װאָס מיר ווילן אים
אָנרופֿן "פּאָעטישער אויסדרוק". און אָט דער גורם איז משמעות דער דױיערנדיקסטער
פֿון אַלע. אַװדאי קומט ער ניט במקום זכּרון און געשיכטע, נאָר װי אַ געלײַטערטער
תּמצית פֿון זכּרון און אַ באַשטענדיקער בת-קול פֿון געשיכטע, װאָס האַלט זיך אין איין
קײַקלען דורכן חלל, פֿון דור צו דור, פֿון תּקופֿה צו תּקופֿה. "פּאָעטישער אויסדרוק"
איז, בדרך-כּלל מוותּר אויף ראיות און עדות, אַסמכתּאות און חקירות, װאָס מע קאָן
זי אַפֿירברענגען פֿון ספֿר-דברי-הימים און װאָס דער זכּרון, אין זײַן באַגרענעצטקײט,
לאָזט זיי אַדורך דורך די לעכער פֿון זיפּ, און זאַמלט אײַן בלויז דעם איידעלן שטאָף,
װאָס די צײַט האָט אויף אים קיין שליטה ניט. און דער קינסטלער, דאַרף מען זאָגן,
דערגייט ניט צו "פּאָעטישן אויסדרוק" על-פּי בחירה, נאָר לרובֿ טאַקע בעל-כּורחו.
אין וועלכן זכות? -- דאָס בלײַבט, װײַזט אױס, אײנער פֿון די סודות, װאָס דער
שׂכל איז ניט מסוגל זיך מיט זיי צו ספּראַװוען. על-כּל-פּנים זענען די קינסטלערס,
װאָס מיט זייער נאָמען איז פֿאַרבונדן "פּאָעטישער אויסדרוק", יחידים-בדורם און זייער
השפּעה איז אין-לשער, וי אַן אָפּקלאַנג פֿון געשיכטע און זכּרון.

* פֿון אַלטע און יונגע כּתב-ידן, פֿאַרלאַג ישׂראל-בוך, תל-אביב 1982, ז' 99.

154
