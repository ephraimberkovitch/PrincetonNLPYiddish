 

סוצקעווערן -- אַ גרוס!

װאַלדיקס איז געווען אַ גװאַלדיקער אױפֿטו אין דער ייִדישער פּאָעזיע. אין אַ
שפּעלטל פֿון צײַט און אַ שפּעלטל פֿון רוים -- צווישן דער מלחמה פֿון 1939 און דער
מלחמה פֿון 1941, און צווישן די צוויי טאָטאַליטאַרע אימפּעריעס - איז אַרױס אַ
ביכל לידער, װאָס האָט דעקלאַרירט די רײַכקײט און וויכטיקייט און אױטאָנאָמיע פֿון
דער פּאָעזיע, אויף צו-להכעיס אַלע פּאָליטרוקן, װאָס האָבן געשריגן פֿון דעמאָלט ביז
הײַנט, אַז פּאָעזיע דאַרף אויסדריקן די "צײַט", און בײַ דעם האָבן זי געמיינט די
אױיסגעדראָשענע און אויסגעלינקטע רעטאָריק, װאָס האָט אין לעצטן חשבון געדינט
דעם מלאך-המוות.

אייגנטלעך האָט װאַלדיקס קאָנסאָלידירט װאָס דער נײַער פּאָעט האָט שױן
אַנטדעקט אין זײַן ערשט ביכל לידער. די הױפּטסטרוקטורן פֿון סוצקעווערס פּאָעטישער
שפּראַך און פֿיקטיווער וועלט, װאָס האָבן אַזױ רײַך און דערשיטערנדיק אַרױסגעהױבן
זײַנע לעצטע לידער, זײַנען שוין אױסגעפֿורעמט געװאָרן דאָרטן. אין 1940 האָט
סוצקעווער פּראָיעקטירט אויף פֿאָרױס אַ האַלבן יאָרהונדערט פֿון אומפֿאַרגעסלעכער
פּאָעזיע. און דער חורבן, װאָס האָט געזאָלט איבעררײַסן דעם פּאָעטישן וועג, האָט
שפּעטער אַליין געקראָגן אַ תּיקון דורך סוצקעווערס געװאַגטער פּאָעטישער קאָנצעפּציע.

און פּראָיעקטירנדיק אויף צוריק, זעען מיר אַז סוצקעווער האָט אין די גאָלדענע
קייט בפּועל-ממש געגעבן דער ייִדישער ליטעראַטור כּמעט נאָך אַ האַלבן יאָרהונדערט
לעבן.

איך האָב איבערגעזעצט אַ סך פֿון סוצקעווערס לידער, סײַ אויף העברעיִש און
סײַ אויף ענגליש. דעריבער קען איך זאָגן: אויף אַן אמת איבערזעצן אים קען מען ניט.
און דאָס איז דער סימן פֿון דער סאַמע עכטסטער פּאָעזיע: מ'קען זי ניט רעדוצירן צו
קיין שום אַנדערער זאַך און צו קיין שום אַנדערער שפּראַך. ס'איז דאָ נאָר נאָך איין
מײַסטער אין דער ייִדישער ליטעראַטור, װאָס מ'קען עס וועגן אים זאָגן: שלום-עליכם.
איז לוינט זיך צוליב סוצקעווערן זיך אויסלערנען ייִדיש. און ס'לױנט זיך צוליב
סוצקעווערן זיך אויסלערנען לייענען אמתע פּאָעזיע -- די קאָנדענסירטסטע, רײַכסטע
מענטשלעכע שפּראַך.

בנימין הרשב (הרושאָווסקי)
תּל-אביב -- ניו-הייוון

14
