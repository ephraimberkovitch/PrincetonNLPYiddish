 

אַלכּסנדר שפּיגלבלאַט / פֿון פֿידלרויז צו ווידערגעבוירענעם ווייטיק

זאָל זיך אַרױסלאָזן פֿון ווילנע דווקא אין דער מערבֿדיקער וועלט, װי דער יונג-
ווילנער װאָלף יונין למשל, און פֿריִער אָדער שפּעטער זוכן אַ מקום-מנוחה פֿאַר זײַן
אומרו אין אַמעריקע, װוּ מ'האָט מלכתּחילה דערקענט און אָפּגעשאַצט דעם חידוש
פֿון זײַן יונגער פּאָעזיע. "אידעאָלאָגיש" װאָלט אים, פֿאַרשטײט זיך, דאָרטן קיינער
ניט געטשעפּעט. ער װאָלט פֿרײַ געלעבט מיט זײַן דיכטערישער אמונה, און די שיינקייט
פֿון וװואַלדיקס וואָלט אים מן-הסתּם בײַגעשטאַנען אויך אין דער גרויקייט פֿון שטאָט.

די שאלה איז אָבער צי ער װאָלט דאָרטן, אין אַמעריקע, מסוגל געווען צו
שאַפֿן דעם "פּאָעטישן אויסדרוק" פֿון חורבן-ווילנע, פֿון חורבן בכלל. דער ענטפֿער
דערויף איז דורכויס ניט קיין היפּאָטעטישער, און קיינער האָט אים מיט אַזאַ טראַגישער
פּינקטלעכקייט ניט אַרױסגעזאָגט וי ה. לייוויק מיט די ווערטער זײַנע: אין טרעבלינקע
בין איך ניט געווען -- ווערטער װאָס פֿאַרמאָגן אין זיך די גראַניטענע פּשטות פֿון
אַ תנכישן פּסוק. לייוויק האָט פֿאַרשטאַנען דעם אַכזריותדיקן אמת, אַז קיין שום
ווערטער קאָנען ניט אַריבערשפּרײַזן דעם תּהום װאָס דער חורבן האָט געעפֿנט, און ווער
עס איז דאָרטן, אין גיהנום, ניט געווען, קאָן וועגן אים ניט דערציילן, קאָן אַפֿילו ניט
טרייסטן און גלעטן:

און װאָס דער קרבן האָט בײַם לעצטן װאַרג געזען,
קאָן קיינער הײַנט פֿאַר קיינעם ניט דערציילן,
מיר קאָנען קוים אַ צייכן מאַכן מיט דער פּען
אַרום דעם אומבאַקאַנטנס קבֿרשע פֿיר איילן.

(ה. לייוויק, אין טרעבלינקע בין איך ניט געווען, ניו-יאָרק 1954, זי 5)

סוצקעווערן איז באַשערט געווען צו זײַן אַן עדות פֿון חורבן און פּאָעטיש
פֿאַראײביקן זײַן גורלדיקע עדותשאַפֿט. דער לויטערער געזאַנג פֿון "בלאָנדער באַגינען"
און "היימישע פֿעלדער" האָט זיך אַכזריותדיק איבערגעריסן. אין געטאָ, אונטערן צייכן פֿון
פּאָנאַר, האָט יענער געזאַנג ניט געקאָנט האָבן קיין המשך. ווערטער האָבן בכלל פֿאַרלױרן
זייער פֿריִערדיקן זינען און ווערט. זיי זענען געפֿאַלן אין די אָפֿענע גריבער פֿון פּאָנאַר,
אין איינעם מיט די ווילנער ייִדן, געטראָפֿענע פֿון דײַטשישע קוילן.

קיין המשך איז ניט געווען, אָבער ס'איז געשען דער נס און דער פּאָעט האָט
געפֿונען אין זיך די גבֿורה אָנצוהײבן פֿון דאָס נײַ. אַן אָנהײב מיט "פּנימער אין זומפּן":

און גראָ דורך נאַכט געװאָרן זענען אונדזערע מחשבֿות,
מאָרגנזון האָט אָנגעגליטן זאַלץ פֿאַרזײט אין וווּנדן.

און װײַסע טויבן האָבן באַלד פֿאַרװאַנדלט זיך אין סאָוועס,
לאַכנדיק פֿון אונדזער טרוים, װאָס רױכיק איז פֿאַרשװוּנדן.

(פּאָעטישע ווערק 1, ז' 246)

בעל-כּורחו האָט זיך דער שטראָם פֿון זײַן יצירה איבערגעשטאַלטיקט, און אַזױ
שוין פֿאַרבליבן אַ האַלבן יאָרהונדערט, ווי אַן אומענדלעכע קייט פֿון װאַריאַציעס אויף

163

 
