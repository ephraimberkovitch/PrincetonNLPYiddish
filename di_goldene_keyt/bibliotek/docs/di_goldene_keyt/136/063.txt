 

דן מירון / דער קינסטלער מיט דער מאַסקע פֿון טאָגבוך

אָקסימאָראָן (װי "באַװאַסער זי מיט פֿײַער", אָדער "ניטאָ, דו ביסט מײַן דאָ", אין
דעם הימען צו דעם װאָרט "ניטאָ'), צי פּשוט דורך אַן אידיאָמאַטישן אוסדרוק.
אַזױ למשל פֿאַרענדיקט זיך דאָס האַלב-װיציקע ליד וועגן היפּאָכאָנדרישן פּחד פֿון
דער נאַכט פֿאַר אַ האַרצאַטאַק, מיט דער שאלה צי איז כּדאַי צו רופֿן אַ דאָקטער,
װאָרעם "מע קאָן אַזאַ האַרץ גאָר ניט שאַצן" (ז' 130). דאָ ווערט פּשוט קאָנקרעטיזירט
דער זאָג אַז "מע קאָן ניט אָפּשאַצן אַ ייִדיש האַרץ", װאָס פֿאַרמאָגט תּמיד מער
מענטשלעכקייט וי מען איז זיך משער.

אַן אַנדער ליד רעדט וועגן דער מענטשלעכער טבֿע זיך צו פֿאַרקוקן אויף טאָג-
טעגלעכע קלייניקייטן, אָדער זיך אָנכאַפּן אין אַבסטראַקטע אידעען, אין דער צײַט ווען
עס געשעען אויף דער וועלט די גרעסטע אומגליקן און עס פּלאַצן אַלע מענטשלעכע
האָפֿענונגען. דאָ װוערט ווערטערדיק קאָנקרעטיזירט אַ זאָג, װאָס איז אַ סך מער וי
קאַטאָוועס:

בשעת אַ בוידעם האָט זיך אױסגעלאָזן פֿון די גליקן,
אויף זעלבן בוידעם װאַכט אַ גולם און זײַן האַק -- צוקאָפּנס. (ד' 226)

דער דיכטער פֿאַרבינדט דעם אידיאָמאַטישן זאָג, מיט דער לעגענדע וועגן דעם גולם
און דעם מהר"ל פֿון פּראָג. דאָס װאָרט "בוידעם" שטייט דאָ צוויי מאָל. דאָס ערשטע
מאָל אין אַ מעטאַפֿערישן זינען, אין ראַמען פֿונעם אידיאָמאַטישן זאָג, און דאָס צווייטע
מאָל אין פּשוטן זינען, וי אַן אמתער בוידעם, װוּ דער פּראָגער גולם האָט געהויערט,
ביז ער האָט געכאַפּט די האַק, צו שלאָגן און צו הרגענען. פֿון די דאָזיקע שורות קאָן מען
אָפּלערנען, אַז בשעת פֿון אַלע הצלחות האָט זיך אױסגעלאָזט אַ בוידעם, איז אױפֿן
זעלביקן בוידעם געלעגן דער גולם מיט דער האַק צוקאָפּנס. אויף אַ שפּילעװדיקן
שפּראַכלעך-ראַציאָנעלן אופֿן קומט צום אויסדרוק אַ פּסיכאָלאָגישער אמת: האָפֿענונגען
און פֿאַלשע אילוזיעס, פֿון וועלכע עס לאָזט זיך אויס אַ בוידעם, פֿאַרשװינדן ניט.
זיי פֿאַרװאַנדלען זיך אין אַ ברוטאַלן, אימהדיקן כּוח, װאָס װערט פֿאַררוקט אין
אַ פֿינצטערן װינקל פֿון דער נשמה און פֿון דאָרטן שטעלט ער אין סכּנה דעם
מענטשנס שלווה און מיושבֿדיקײט.

אין אַן אַנדער ליד ניצט דער פּאָעט אַ נאָך קאָמפּליצירטערע און גלענצנדיקערע
װאָרטשפּיל, כּדי צו שאַפֿן אַן אױסשעפּנדיקן אויסדרוק פֿאַר אַ דעליקאַטן פּסיכאָלאָגיש-
היסטאָרישן ענין. דאָס איז אַ װיזיאָנעריש ליד, אין וועלכן דער פּאָעט באַגעגנט זיך מיט
שלמה מיכאָעלס, דער פֿאָרשטײער פֿון דער ייִדישער קולטור אין ראַטן"פֿאַרבאַנד, װאָס
סטאַלינס רוצחים האָבן אים דערהרגעט. דאָס באַגעגעניש קומט פֿאָר אין אַ ליידיקן
טעאַטער-זאַל, װוּ דער טויטער אַקטיאָר שפּילט פֿאַר זײַן איין-און-איינציקן צושויער די
קולמינירנדיקע סצענע פֿון זײַן קינסטלערישער קאַריערע: קיניג ליר אין שטורעם. אין
ליד רעדט זיך וועגן דער טראַגעדיע פֿון מיכאָעלסן, װאָס איז אויך געווען די טראַגעדיע
פֿון דער גאַנצער ייִדישער קולטור אין ראַטפֿאַרבאַנד. דער פּאָזיטיווער אַספּעקט,
װאָס קומט צום אױסדרוק בײַם סוף פֿון ליד, איז דאָס עולה-זײַן פֿון מיכאָעלסעס
טעכטער קיין ישׂראל. אָבער גלײַך בײַם אָנהײב, ווען ער מאָלט די געשטאַלט פֿונעם
אַקטיאָר אין דער דאָזיקער ראָלע, לאָזט דער דיכטער וויסן:

63

 
