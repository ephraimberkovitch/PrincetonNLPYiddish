 

אַבֿרהם ליס / "בײַם לייענען פּנימער"

פּנימער. ביידע עיקר-עלעמענטן שפּילן זיך אין אים צונויף, זענען זיך משלים אין דער
קאָמפּאָזיציע : דער װירװואַריקער, אומרויק-כװאַליקער אינהאַלט און דער מײַסטערישער
נוסח, סוצקעווערס שפֿעדיקע, לױטער-געפֿורעמטע שפּראַך, װאָס טראָגט אין זיך די
תּמידיקע יוגנט-חנען.

די קאַפּיטלעך װאָס גייען אַרײַן אין בוך זענען בלויז אַ טייל פֿון סוצקעווערס
פּראָזע. זײַנע אויסנעמיקע, מקורותדיקע דערציילונגען און באַשרײַבונגען זענען דאָך
פֿריִער אַרױס אין באַזונדערע זאַמלונגען. בײַם לייענען פּנימער ברענגט אונדז נאָר אַ
טייל פֿון זײַן שאַפֿונגס-ספֿערע. ער לאָזט אונדז דערקענען בולטער זײַן דיכטערישע
געשטאַלט, דורך דער פּריזמע פֿון זײַנע איינציק-מיניקע באַטראַכטונגען און אָפּרופֿן
אויף סיטואַציעס, װאָס ער האָט דורכגעלעבט, פֿון מענטשן, וועלכע ער האָט באַגעגנט
און סבֿיבֿות, אין וועלכע ס'איז אים אויסגעקומען זיך צו באַװעגן. נאָכן ערשטן אָפּטײל

אין בוך -- "בײַם לײענען פּנימער" -- קומען: "ינג-ווילנע", "אױ, ווען װעט
ווערן ליכטיק?!", "װואָרטברידער", "די גאָלדענע קייט" און "די פֿאַרב װאָס לויכט וי
אַ שטערן".

ווילט זיך מיר גראָד אָפּשטעלן אױיף אָט דעם לעצטן קאַפּיטל, אפֿשר טאַקע
דערפֿאַר, װײַל דאָ קומט אַרײַן דער ביז גאָר אינטערעסאַנטער און היקפֿדיקער טייל פֿון
סוצקעווערס פֿרײַנדשאַפֿט מיט מאַרק שאַגאַל. הגם מיר האָבן ניט װינציק געלייענט וועגן
דעם גרויסן מאָלער, אַנטפּלעקט אונדז סוצקעווער דורכויס ווערטיקע שטריכן פֿון זײַן
ביאָגראַפֿיע, שילדערט זײַן אינעװייניקסטע װעלט,זײַן באַציָונג צו קונסט, צו מאָלערײַ
און פּאָעזיע, צו דער הײַנטצײַטיקער געזעלשאַפֿט, צום ייִדישן פֿאָלק און צו מדינת-
ישׂראל.

סוצקעווער פֿלעגט קומען אַהים צום קינסטלער, געזען אים אין זײַן אַטעליע און
אָפּגעפֿילט בײַ זײַן אַרבעט. אַגבֿ דערציילט סוצקעווער, אַז שאַגאַל האָט ניט אָנגענומען
דעם אויסדרוק "שאַפֿן". אָט וי עס ווערט פֿאַרצײכנט דער דאָזיקער שמועס:

"איך : איר האָט מיר אַ מאָל געזאָגט, אַז בײַם קינסטלערישן שאַפֿן איז דער עיקר
דאָס ענדיקן מיט אַ רגע פֿריִער. וויסן ווען אױפֿצוהערן.

שאַגאַל: יע, דאָס איז אמת. נאָר זאָגט ניט: שאַפֿן. כ'האָב ניט ליב דאָס װאָרט.
ניט איך שאַף, נאָר איך אַרבעט, איך אַרבעט און בין קיין מאָל ניט זיכער צי ס'איז
גוט". (ז' 264)

און לאָמיר טאַקע ציטירן דעם אָפּזאַץ ביזן סוף, װײַל די װײַטערדיקע שורות
כאַראַקטעריזירן די נשמהדיקע גרויסקייט פֿונעם קינסטלער:

"אָט האָט מיר פּאָמפּידו געגעבן די העכסטע אויסצייכענונג, אָט ליגן אױפֿן
קאַמין די צענדליקער צאַצקעס פֿון אָנערקענונג, אָבער איך צװײיפֿל אין מײַן אַרבעט
ניט װינציקער וי מיט זעכציק יאָר צוריק. כ'האָב קיין מאָל ניט געמאָלן מיטן
חשבון, אַז מײַנס אַ בילד זאָל געפֿעלן ווערן, קיינעם ניט געװאָלט אײַנרײדן אַז איך
בין אַ גוטער מאָלער, איך האָב נאָר תּפֿילה געטאָן אַז מע זאָל מיך ליב האָבן".
(דאָרט)

אַ קעגנזײַטיקע, טיף מענטשלעכע און קינסטלערישע ליבע איז אין משך פֿון יאָרן
אָנגעגאַנגען צווישן מאַרק שאַגאַל און אַבֿרהם סוצקעווער. שאַגאַל האָט ענטוזיאַסטיש
אױפֿגענומען סוצקעווערס ליד. ער האָט געמאַכט די װוּנדערלעכע אילוסטראַציעס צו

5

 
