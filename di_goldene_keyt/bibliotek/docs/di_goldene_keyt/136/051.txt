 

רות װײַס / די ליטעראַרישע פּערזענלעכקייט פֿון אַבֿרהם סוצקעווער

שאַפֿונג, ניט װעגן דעם אינטערעסאַנטן מענטש. ניט אַלץ װאָס סוצקעווער האָט
געטאָן, געטראַכט און דורכגעמאַכט, האָט ער אַרײַנגעפֿלאָכטן אין זײַן ליד, און עס
זענען פֿאַראַן עלעמענטן אין די לידער, װאָס ניט דורך ביאָגראַפֿישע און אַפֿילו ניט
דורך פּסיכאָאַנאַליטישע פֿאָרשונגען קען מען צו זי דערגײין. דער ענין פֿון גלויבן איז
איינער פֿון אָט די עלעמענטן.

סוצקעווער באַשטעטיקט, אַז כאָטש ער שטאַמט פֿון סמאַרגאָן, ניט װײַט פֿון
ווילנע, שטאַמט זײַן דיכטערישע פּערזענלעכקייט פֿון סיביר. די "בראשיתדיקייט" פֿון
דער פּאָעמע סיביר דערמאָנט די לעגענדאַרישע אָנהײבן פֿונעם ייִדישן גלױבן, מיט
אַבֿרהם אָבֿינו. פֿאַרשטײט זיך אַז די קאָנטראַסטן צווישן דעם יונגן אַבֿרהם סוצקעווער
און דעם מאַכטיקן אױסװאַנדערער פֿון "לך-לך" זענען בולטער וי די ענלעכקייטן צווישן
זיי: סוצקעווערס טאַטע איז אַ היימישער, ניט קיין הימלישער, און ווען ער גייט אַװעק פֿון
דער וועלט, ווערט ער באַהאַלטן אונטער דער װײַסקײט, ניט פֿון װאָלקנס, נאָר פֿון שניי.
יענע לאַנדשאַפֿט פֿון הייסן מידבר איז דאָ פֿאַרביטן אויף אַ לאַנדשאַפֿט פֿון פֿראָסט.
טאַטע און מעסער זענען דאָ אַזױ בעל-הבתּיש, אָן סכּנה, אַז אַפֿילו דער װאָלף וויל
זיך דערנעגטערן צו די מענטשלעכע קלאַנגען. דאָך שפּירן מיר אין דער דאָזיקער
באַשרײַבונג פֿון דעם דיכטערס אָנהײב די הייליקייט פֿון נבֿואה, פֿון ייִחור מיט אַן
איבערמענטשלעכן גײַסט. פֿון װאַנען נעמט זיך בײַם קינד אַזאַ דרייסטע אינטימקייט
מיט דער וועלט?

בײַם לײענען סוצקעווערס לידער וועגן פּאָעזיע, אָנהײבנדיק מיט דער פּאָעמע
סיביר, איז שווער צו וויסן צי דאָס וויל הייסן המשך אָדער רעװאָלט. אַזאַ פֿרײדיקע
פֿרײַהײט, כּמעט אַ פּאַגאַנישע פֿרײַהײט, וי אין די יונגע לידער, איז אין דער מאָדערנער
ייִדישער ליטעראַטור ניטאָ. לאָמיר זיך דערמאָנען, אַז יענע ייִנגלעך, װאָס ווילן זיך
לאָזן װווילגיין מיט זייערע קעלבלעך, און פֿילן דעם זעלבן דראַנג צו דער נאַטור,
מוזן אָפּגעבן אַ דיןךוחשבון דעם יצר-הרע. בשעת דער שלום-עליכם-פֿאָטער וויל אָפּהיטן
זײַן קינד, עס זאָל ניט ווערן אַ מוזיקער, איז דער פֿרומער סוצקעווער-טאַטע אַלײן אַ
פֿאַרכּישופֿנדיקער פֿידלער, און ער אַלײן גיט איבער זײַן זון די ירושה פֿון מוזיק. בײַ
סוצקעווערן איז דער איבערגאַנג פֿון דורות -- די סאַמע אָנגעװײטיקטסטע טעמע
פֿון דער מאָדערנער ליטעראַטור בכלל -- אַזױ נאַטירלעך, אַז מע באַמערקט ניט
ווי פּאָעזיע האָט פֿאַרנומען דאָס אָרט פֿון דעם טאַטנס רעליגיע.

סוצקעווערס פֿעסטער גלויבן אין זיך האָט אויך צו טאָן מיט זײַן געירשנטער
שפּראַך -- מיט ייִדיש. ער געפֿינט שױין אונטער זיך דעם פֿעסטן באָדן פֿון דער
ייִדישער ליטעראַטור. פֿאַר זײַנע חבֿרים און שכנים, ייִנגלעך אין ווילנע צװישן די
צוויי וועלט-מלחמות, איז די ייִדישע פּאָעזיע אַ פֿאַרמעסט-פֿעלד, ניט װינציקער וי
פֿוסבאָל און שאָך. זײַן עלטערער חבֿר לייזער װאָלף וויל איבערשטײַגן אַלע דיכטערס,
פֿון אַלע צײַטן, אין איכות און כּמות פֿון זײַנע לידער. דער ייִדישער װיסנשאַפֿטלעכער
אינסטיטוט זוכט די פֿעיִקסטע אַספּיראַנטן, צו פֿאָרשן, צווישן אַנדערע טעמעס, אויך די
געשיכטע פֿון דער ייִדישער פּאָעזיע. סוצקעווער איז דער מיזיניק, סײַ בײַ דער מאַמען,
סײַ אין דער שרײַבער-גרופּע יונג-ווילנע: ער קען זיך דערלויבן מער װוי די עלטערע
ברידער, װײַל מען פּאַסט שוין ניט אַזױ אויף אויף אים. דער עיקר איז אויך דאָ -- די
נאַטירלעכקײט פֿון ייִדיש, װאָס בינדט אַלעמען, פֿאַר אַלע צוועקן.

51

 
