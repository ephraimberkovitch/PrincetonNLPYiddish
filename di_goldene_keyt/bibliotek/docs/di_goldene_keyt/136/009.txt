 

שלום ראָזענפֿעלד /דער פֿאָעט צווישן מינעס

איז עס טאַקע געווען, און ניט עפּעס אַ פֿאָרכטיקער קאָסמישער כּוח -- אױף זײַנע
װאַנדערװעגן צווישן לאַנדשאַפֿטן און קלאַנגען, װאָס ער האָט אײַנגעזאַפּט אין זיך און
װאָס האָבן אים געשענקט די צײַט זיך צו פֿאַרטיפֿן אין מענטשלעכן גורל, אין תּכלית
פֿון זײַן קיום, אים געגעבן די כּוחות, די אינספּיראַציע און די פּאָעטישע רֹאִיה צו
שאַפֿן אין זײַן דמיון לאַנדשאַפֿטן און קלאַנגען -- ממש אַן אייגענע מעשה-בראשית,
וי דאָס בילד װאָס ער מאָלט אין העכער דערמאָנטן "באַגלײטװאָרט", ווו ער דערציילט
וי ער איז, אַ צעשלאָגענער פֿון שטורמיסטן, אַנטלאָפֿן און זיך באַהאַלטן אין אַ גרוב
אָנגעפֿילט מיט צעפֿירטן קאַלך: "איך ליג פֿאַרזונקען אינעם קאַלכװאַסער און די װוּנדן
ברענען, וי כ'װאָלט געלעגן אין פֿײַער. פּלוצעם דערזע איך עפּעס שיינס און איינמאָליקס:
דאָס בלוט מײַנס נעמט זיך ציִען אין דער קלעפּיקער װײַסקײט און מאָלט דאָרטן אינעם
קאַלך אַ װּנדערלעכן זונפֿאַרגאַנג".

אמת, דאָס איז אַ פּאָעטישע אַנטפּלעקונג, און אפֿשר גאָר אַ וויזיע לאחר-המעשה,
װאָרעם סוצקעווער איז שוין איין מאָל געשטאַנען אױפֿן ראַנד פֿון גרוב, װאָס ער האָט
פֿאַר זיך אַלײן אױסגעגראָבן אױפֿן באַפֿעל פֿון די רוצחים, די שליחים פֿון מלאך-המוות,
דער "מײַסטער אַוס דױטשלאַנד", װי דער פּאָעט פּאַול צעלאַן האָט זיי אָנגערופֿן,
די דײַטשע מערדער, װאָס האָבן אים געסטראַשעט צו דערשיסן, און האָבן בלויז געשאָסן
איבער זײַן קאָפּ, -- עס איז אָבער ניט בלױז אַ ווזיע, נאָר אױך אַ באַװײַז פֿון
דעם גװאַלדיקן װױטאַלן כּוח, װאָס דער דיכטער האָט פֿאַרמאָגט, צו שאַפֿן וועלטן
פֿון ווערטער, צו באַשאַפֿן פֿאַר זיך אַ זון און שטערן, אַ טײַך און וועלדער, אַ כּוח
מחיה-מתים-צו-זײַן, צו האָרכן די שפּראַך פֿון פֿײיגל אין זײַן ברענעדיקער פֿאַנטאַזיע;
און אָט באַשאַפֿט ער "אַ פֿלאַמענזײַל פֿון לעבן" אַנטקעגן "אַ װאָלקנזײַל פֿון אומקום".
מיטן כּוח פֿון יענעם "פֿלאַמענזײַל" האָט סוצקעווער איבערגעלעבט און געשאַפֿן לידער
אין אַ צײַט ווען גאָטס באַשאַף האָט זיך געטרונקען אין אַ ים פֿון בלוט. און אָט
איז ער דאָ, מיט אונדז, אין זײַנע גבֿורות.

ער האָט עס דערגרייכט מיטן כּוח פֿון זײַנע װוערטער, װאָס אַ חלק פֿון זי
האָט ער אַלײן באַשאַפֿן מיט אַ װוױירטואָזקײט, װאָס האָט כּמעט קיין גלײַכן ניט
צווישן ייִדישע פּאָעטן. סוצקעווער פֿאַרמאָגט ניט בלויז אַ װוּנדעדלעכן װאָרט-אוצר,
װאָס ער באַניצט אים כחומר-ביד-היוצר, אַ פֿאַרליבטער אין זײַן שפּראַך; ער איז
אויך אַ פֿאַרכאַפּנדיקער מײַסטער פֿון איבערראַשנדיקן גראַם. אָט די פֿאַרפֿלעכטונג פֿון
מײַסטערשאַפֿט -- סײַ אין פּאָעטישער פּראָזע, סײַ אין דיכטונג -- די רײַכע און
ניואַנסירטע שפּראַך און די פֿאַרכאַפּנדיקע גראַמענקונסט -- לאָזן אונדז דערזען אין
סוצקעווערן אַ יחיד-במינודיקן פּאָעט. ער גייט צווישן מינעס -- צו מאָל וי אַ לעבעדיקער
איובֿ, װאָס װאַנדערט איבער דער וועלט אין צעריסענע בגדים, מיט אַ געלער לאַטע
אויף זײַן לבֿוש -- װעדליק משה נאַדירס אַ זאָג -- צו מאָל וי אַ נאַציאָנאַלער
מקונן, װאָס האָט פֿאַרלױרן די היימישע ערד פֿון אונטער זײַנע פֿיס, וי ציפּריאַן
נאָרװיד, דער װאַנדערנדיקער פּוױלישער דיכטער, װאָס דער גײַסט זײַנער שוועבט איבער
אַ טייל פֿון סוצקעווערס לידער, און וועגן וועלכן ער שרײַבט: "אויף דײַן קאָפּ אַ
דערנערקראַנץ, דײַן גילדענע באַקרױנונג"; צי װוי דער שליח פֿון אל-נקמות,
דעם גאָט פֿון נקמה, ווען דער פּאָעט-פּאַרטיזאַן ברענגט מיט זיך פֿון ווילנע די
מעשׂה פֿון גבֿורה און קרבן פֿונעם געטאָדקעמפֿער איציק וויטנבערג, און דערציילט

 
