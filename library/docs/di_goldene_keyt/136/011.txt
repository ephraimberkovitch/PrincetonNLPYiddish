 

חנא שמערוק / ירושלים

אַ סימבאָלישע פֿאַרבינדונג

רעדע געהאַלטן דעם 18טן מײַ 1993 אױפֿן אָװונט אין ייִדיש-אָפּטײל פֿון
ירושלימער אוניווערסיטעט

אַבֿרהם סוצקעווער, חשובֿער בעל-יובֿל, מײַן טײַערער פֿרײַנד און חבֿר,

לאָמיר גלײַך אין אָנהײיב דיך האַרציק באַגריסן צו דײַן יובֿל און ווינטשן דיר,
צוזאַמען מיט פֿרײדקען, אַ סך אַ סך געזונט פֿאַר װײַטערדיקע לאַנגע יאָרן פֿון
פֿרוכפּערדיקער און געבענטשטער שעפֿערישקײט. די ברכות און װוּנטשן זענען אי
פּערזענלעכע אי אין נאָמען פֿון אונדזער ייִדיש-אָפּטײל פֿונעם העברעיִשן אוניווערסיטעט,
מיט וועלכן איך האָב געהאַט דעם זכות און כּבֿוד אָנצופֿירן כמשך פֿון צענדליקער
יאָרן. ס'איז מיר פּשוט אוממעגלעך פֿונאַנדערצוטײלן דאָס פּערזענלעכע, פֿון דער
געשיכטע פֿון דעם אָפּטײיל, מיט וועלכן איך בין געקניפּט-און-געבונדן פֿון זינט ער איז
אַנטשטאַנען.

סוצקעווער, דאָס ערשטע מאָל האָבן מיר זיך געטראָפֿן מיט מירען און מיט
אײַך ביידן, צו לאַנגע יאָרן, זומער 1946 אין לאָדזש, אױף די חורבֿות פֿון ייִדישן
פּױלן. ס'איז געווען אַ באַקאַנטשאַפֿט, װאָס האָט זיך מיט דער צײַט פֿאַרװאַנדלט
אין אַ לאַנגער, ביז איצט דויערנדיקער און נאָענטער פֿרײַנדשאַפֿט. דו ביסט דעמאָלט
מיט פֿרײדקען אַװעק דורך פּאַריז קיין ארץ-ישׂראל, און מיר האָבן נאָך עטלעכע יאָר
געװאַנדערט אױפֿן וועג קיין ירושלים.

וויל איך איצט דערמאָנען און דערציילן: נאָך זײַענדיק אַ ייִדיש-לערער אין דער
שארית-הפּליטה-שול אין שטוטגאַרט, דײַטשלאַנד, האָב איך כּמעט אײנצײַטיק באַקומען
פֿון דיר, פֿון תּל-אביב, דײַן געהײימשטאָט און פֿון ניויאָרק זענען אָנגעקומען די
זאַמלביכער מיט דײַן פּאָעמע "צו פּױלן". די ביידע ווערק זענען בײַ מיר פֿון דעמאָלט
אָן תּמיד סימבאָליש פֿאַרבונדן. זי זענען געווען אין איינקלאַנג מיט מײַן/אונדזער
געמיט אין יענע יאָרן; װײַל די געזעגענונג מיט פּױלן און אירע ייִדישע חורבֿות האָב
איך צוזאַמען מיט אַנדערע איבערגעלעבט אויף אַזאַ װייטיקדיקן אופֿן װי דו האָסט
עס אַזױ מײַסטעריש אױסגעפֿורעמט אין דײַן פּאָעמע. מיר האָבן זיך שוין דעמאָלט
געקליבן קיין ישׂראל. האָב איך געהײימשטאָט, דאָס ערשטע בוך װאָס דו האָסט געדרוקט
אין תּל-אבֿיבֿ, אױפֿגענומען אויך וי אַ מין אָנזאָג אויף מעגלעכקייטן פֿאַר ייִדיש
אין ישׂראל. איך האָב דעמאָלט אָנגעהױבן צו טרוימען וועגן אַ ייִדיש-תּיקון אויך
פֿאַר מיר אין ישׂראל. איך ווייס זייער גוט וי נאַיִוו די טרוימען זענען דעמאָלט געווען.
ניט איך און אַװדאי ניט סוצקעווער האָבן געקענט פֿאָרױסזען, אַז מײַנע ייִנגלישע

11
