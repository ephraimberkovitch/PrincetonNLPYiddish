 

אַברהם קאַרפּינאָװויטש / תל-אביב

פֿון ווילנע קיין תּל-אביב

איך זע אַבראַשקע סוצקעווערן, דעם ייִנגל, וי ער שלעפּט אַ שליטעלע באַרג-אַרױף,
כּדי זיך אַראָפּצולאָזן דערנאָך וי אַ שטורעם, אַזש דער שניי זאָל אים אײַנהילן אין אַ
מעליקן שטויב.

איך זע אים שווימען פֿון איין ברעג װיליע צום אַנדערן.

און איך זע אים ביַים אַרײַנגאַנג אין דער סטראַשון-ביבליאָטעק, אױפֿן שולהויף,
וווּ מיר אַלע זענען געגאַנגען זיך אָנטרינקען מיט חכמה און וויסן.

פֿון זײַן פֿריסטער יוגנט האָט אַבֿרהם סוצקעווער ליב געהאַט שניי. אַפֿילו
זײַנע ישׂראלדיקע לידער האָכן אַ שײַכות צו דער סיבירער לאַנדשאַפֿט, װוּ ער האָט
פֿאַרבראַכט אַ טייל פֿון זײַנע קינדער-יאָרן. מע פֿילט אין זי צו מאָל די בענקשאַפֿט
נאָך יענעם װײַטן סיבירער כוטער, װאָס איז אויף אײביק פֿאַרבליבן בײַ אים אין
זכּרון.

געבוירן איז סוצקעווער, כּידוע, אין סמאַרגאָן, אַ שטעטל אין דער נאָענט פֿון
ווילנע, נאָר בעת דער ערשטער וועלט-מלחמה האָט ער אָנגעשפּאַרט מיט זײַנע טאַטע-
מאַמע אַזש קיין סיביר. שפּעטער האָט ער דעם קאַלטן אָטעם פֿון סיביר אַרײַנגעהױכט
אין זײַנע לידער, װאָס האָבן זיך צעבליט וי קאַרשנבײמער, וי ס'האָט געזאָגט זײַן חבֿר,
דער יונג-ווילנער פּאָעט אלחנן װאָגלער.

שטאַרקער פֿון אַלץ, שטאַרקער פֿון זײַן בענקשאַפֿט נאָך די קינדער-יאָרן, איז אָבער
געווען און געבליבן זײַן ליבשאַפֿט און צוגעבונדנקייט צו ווילנע, זײַן הײמשטאָט.

סוצקעווער האָט געװוינט אױף שניפּעשיק, מיט דער מאַמע זײַנער, אין אַן
אַלט הילצערן הויז. אַ פֿענצטער פֿון דער קליינער דירה האָט אַרױסגעקוקט אין אַ
פֿאַרלאָזענעם סאָד און צו דעם טײַך װליע. דורך אָט דעם פֿענצטער האָט דער
פּאָעט געזען די גאַנצע וועלט, אין בלענדנדיקער שײַן פֿון שניי און אין פֿרילינגבלױי פֿון
די עפּלבײמער.

וועדליק זײַן ייִחוס, האָט ער גאָר געדאַרפֿט זײַן אַ דבֿ. איז דאָך זײַן זיירע
געווען דער באַרימטער מיכאַלישקער רבֿ, װאָס האָט געשמט בײַ ייִדן מיט זײַן גאונות.
סוצקעווערן האָט אָבער געצויגן צו די פֿעלדער אַרום ווילנע, צו די שיינקייטן פֿון דער
נאַטור -- װאָרעם אים איז באַשערט געווען צו זײַן אַ דיכטער בײַ ייִדן. און וי אַ
דיכטער האָט ער טאַקע מלכתּחילה באַזונגען די שיינקייטן פֿון וילנע. ער איז געגאַנגען
איבער די ווילנער גאַסן, וי בײַראָן איבער די גאַסן פֿון לאָנדאָן, וי פּושקין איבער
די גאַסן פֿון פּעטערבורג, װײַל דאָס ייִדישע װאָרט האָט אים באַשאָנקען מיט אַ ווערדע,
װאָס ער טראָגט זי אַ שטאָלצער ביזן הײַנטיקן טאָג.

116
