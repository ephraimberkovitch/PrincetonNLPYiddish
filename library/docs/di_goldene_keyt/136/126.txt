 

דוד-הירש ראָסקעס / ניוײיאָרק
אַבֿרהם סוצקעווערס וועלטלעכע
װוונדער- מעשיות

קיין איין ייִדישער מעשׂה-דערציילער האָט ניט איבערגעלעבט דאָס, װאָס אַבֿרהם
סוצקעווער האָט איבערגעלעבט, נאָר פֿון דעסטוועגן האָט ער אַנטפּלעקט בלױז
"פֿראַגמענטן פֿון אַן אַזױ גערופֿענער אױטאָביאָגראַפֿיע" -- װי עס באַצײכנט רות
װײַס, אין איר אַרײַנפֿיר צו סוצקעווערס בוך גרינער אַקװאַריום. אָבער מיט אָט די
"פֿראַגמענטן" האָט ער דערפֿירט די ייִדישע דערציילקונסט צו נײַע, אומהיימלעכע הייכן.

ער באַשרײַבט טאַקע "די מטבע פֿון הימל", װאָס איז אַראָפּגעפֿאַלן ווען ער האָט
אָנגעהױבן לערנען אַלף-בית; ער דערציילט טאַקע וועגן דער באָבעס אויסטערלישער
שפּראַך, אָבער דאָס װאָס האָט זיך פֿאַרלאָפֿן בעת די יאָרן פֿון "היישעריק" צערײַסט דעם
געוועב פֿונעם סיפּור-המעשה, קרימט אויס דעם פֿלײץ פֿון דער צײַט און צעשטערט די
פּסיכישע גלײַכװאָג.

דער דערציילער איז אויסן צו פֿאַרװאַנדלען אין לעגענדע יעדע שפּאַרונע פֿונעם
רײַכן עבֿר װאָס ליגט "הינטער די ליכטיקע הרי-חושך", וי ער דריקט זיך אויס אויף
אַ טיפּיש פּאַראַדאָקסאַלן אופֿן (נבֿואה, 126)'. סוצקעווערס מעטאַפּאָעטישע נאַראַציע איז
אָנגעפּיקעװעט מיט בולטע אימאַזשן, מיט אויסטערלישע געשעענישן און מיט אַ גאַלעריע
פֿון נעמען, װאָס איז אין ערגעץ ניטאָ זייער גלײַכן. אָט איז די באָבע צװאָלקע, װאָס
שיט מיט באָבע-מעשיות; אָט איז פֿײַווקע דער גאָלוביאַטניק, װאָס האָט זיך פֿאַרקאָכט
אינעם "חלפֿס טאָכטער"; און אָט איז אײַזיקל דער שניימענטש -- "ער איז אַלט
געווען אַ יאָר אַכציק, איך -- מיט אַ נול ווינציקער"; װײַטער האָבן מיר זבֿוליק
פּאָדװאַל, צאַלע קוימען-קערערס זון; דאָס יונגע פּאָרפֿאָלק דאָנדעלע און רױטל;
יאָנטע דער כיראָמאַנט, װאָס מע פֿלעגט אים רופֿן "דער ישיבֿה-בחור מיט די דרײַ
אויגן"; מונקע פּױטערילע דער סאַדאָװניק; האָרע דער פּיאַװוקעניק; מאַדאַס טרולעלו
פֿון באַלטרעמאָנץ און נאָך. אַלע בלײַבן זי אײַנגעקריצט אין זכּרון אין זכות פֿון
זייערע אַפֿאָריזמען און פֿון זייערע פּראָפֿעסיעס, און צוזאַמען געשטאַלטיקן זי אויס אַ
מין מעשׂה-בוך פֿון ירושלים-דליטא.

: די צוויי גרונט-אויסגאַבעס פֿון סוצקעווערס פּראָזע זענען: גרינער אַקװאַריום, דערציילונגען,
אַרײנפֿיר --- רות װײַס (ירושלים 1975), װאָס איז כּולל גרינער אַקװאַריום און משיחס טאָגבוך (װײַטער
-- אַקװאַריום) און די נבֿואה פֿון שוואַרצאַפּלען, דערציילונגען, אַרײַנפֿיר -- רות װײַס (ירושלים 1989)
װאָס איז כּולל דאָרטן װווּ עס נעכטיקן די שטערן און די נבֿואה פֿון שואַרצאַפּלען (װײַטער -- נבֿואה).

16
