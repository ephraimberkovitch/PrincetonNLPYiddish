 

אַלכּסנדר שפּיגלבלאַט / פֿון פֿידלרױז צו ווידערגעבוירענעס ווייטיק

אויב מיר קומען הײַנט רעדן וועגן אַבֿרהם סוצקעווער, צו זײַנע גבֿורות, דאַרפֿן
מיר קודם-כּל באַטראַכטן זײַן יצירה וי דעם "פּאָעטישן אויסדרוק" פֿון אַ תּקופֿה, װאָס
וועט, געשיכטלעך, מסתּמא נאָך לאַנג שטיין אונטער אַ גרויסן פֿרעגצײכן לגבי דעם זינען
און תּכלית פֿון מענטש און מענטשלעכע ווערטן.

אַפֿילן אין אירע אינטים-פּערזענלעכסטע גילגולים, איז פּאָעזיע תּמיד און אומעטום
דער שפּירעװודיקסטער סעיסמאָגראַף, װאָס טוט אַ צאַפּל בײַ איטלעכן נשמה-ציטער,
אויף אַ כּמעט אַלװעלטלעכן ראַדיוס. די נשמה-ציטערנישן פֿון ייִדישן קיום האָבן אויך,
פֿאַרשטײט זיך, באַלד געפֿונען אַן אָפּקלאַנג אין דער פּאָעזיע פֿון אונדזער מאָדערנער
ייִדישער ליטעראַטור. כּמעט אַלע אונדזערע שרײַבערס האָבן פֿריִער אָדער שפּעטער אויך
"געזינדיקט" מיט פּאָעזיע, הגם בדיעבֿד האָט זיך אַרױסגעװיזן, אַז ס'איז אָפֿט געווען
אַ חטא-לבֿטלה. שווער צו זאָגן, למשל, אַז מע ווערט נתפּעל פֿון די "קורצע שורות"
בײַ אונדזערע קלאַסיקערס. אַװדאי געדענקט מען דעם רושם פֿון פּרצעס "מאָניש",
אַװודאי חזרט מען צו מאָל איבער -- מיט אַן עוקץ פֿון איראָניע -- זײַן פּאַטעטישע
װאָרענונג: "מיין נישט, די וועלט איז אַ קרעטשמע"; שוין אָפּגערעדט אַז מע כאַפּט
זיך ניט לייענען פּרצעס "ראָמאַנצעראָ", צי שלום-עליכמס "וויגליד", צי מענדעלעס
"זמירות", איבערגעטײַטשט מיט פּעדאַגאָגישע כּוונות פֿונעם קרבן-מינחה-סידור, כאָטש
אויך אָט די "קורצע שורות" זענען לעבעדיקע עדות פֿון דער גװאַלדיקער בשורה װאָס
אונדזערע קלאַסיקערס האָבן אָנגעזאָגט דעם ייִדישן מענטש, צוריק מיט אַ יאָרהונדערט,
און פֿון זייער טיפֿער אמונה אין כּוח און השפּעה פֿון קולטורעלע ווערטן פֿאַר דעם
קיום פֿון ייִדישן פֿאָלק. פֿון דעסטוועגן זענען זי ניט דורך די "קורצע שורות" געװאָרן
דער אויסדרוק פֿון זייער תּקופֿה, װײַל פּאָעזיע איז בלויז געווען אַ בײַטײַכל, װאָס
האָט זיך אַרײַנגעגאָסן אין הױפּטשטראָם פֿון זייער יצירה.

באַלד נאָך די קלאַסיקערס האָט שוין פּאָעזיע פֿאַרנומען דעם אױבנאָן אין
דער מאָדערנער ייִדישער ליטעראַטור און האָט זיך טאַקע עד-היום אַרױסגעװיזן וי
דער שפּירעװודיקסטער סעיסמאָגראַף, װאָס האָט פֿאַרפֿיקסירט די גרױליקע ערד- און
נשמה-ציטערנישן אין משך פֿונעם יאָרהונדערט, און דערבײַ זיך כּסדר געראַנגלט צו
באַנײַען איר אויסדרוק, אױפֿכאַפּן און זיך צופּאַסן צו די חידושים פֿון דער פּאָעזיע
בײַ די אומות-העולם. אַזאַ שעפֿערישער אימפּעט און אַזאַ שפֿע פֿון יצירה אין אַזאַ
רעלאַטיוו קורצן צײַטאָפּשניט, האָט, דאַכט זיך, קיין גלײַכן ניט אין דער מאָדערנער
אײיראָפּעיִשער ליטעראַטור.

עד-היום האָט מען זיך בעצם נאָך לײַטיש ניט פֿונאַנדערגעקליבן אין אָט דעם
גװאַלדיקן אוצר פֿון פּאָעזיע, אים ניט איבערגעזיפּט און פֿונאַנדערגעטײלט וי עס געהער
צו זײַן. הגם מע קאָן ניט און מע טאָר ניט פֿאַרגעסן, אַז די װאָס האָבן באַשאַפֿן
דעם דאָזיקן אוצר שטאַמען אַלע פֿון די מיזרח-אייראָפּעישע קאַנטן, און די דאָרטיקע
לאַנדשאַפֿט, דער דאָרטיקער ייִדישער פּייסאַזש, איז אין תּוך געבליבן דער יסוד פֿון
זייער יצירה, מוז מען דערבײַ אין זינען האָבן, אַז אַ גרוױסע צאָל פֿון אונדזערע
פּאָעטן האָט דער גורל, פֿריִער צי שפּעטער, צעזייט און צעשפּרײט איבער דער וועלט,
און סײַ דאָס פֿאַרװאָגלט װערן, סײַ דאָס פֿאַרװאָרצלען זיך אין נײַע מקומות, האָט
זיך אָפּגערופֿן אין זייער שאַפֿן.

135

 
