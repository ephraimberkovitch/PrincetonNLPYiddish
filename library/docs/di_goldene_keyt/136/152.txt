 

די גאָלדענע קייט

דערורײַל האָט דער וועטער אין דרויסן זיך פֿאַרערגערט און איך זאָג צו מײַן גאַסט:

-- וווּהין װועסטו גיין ? הײַנט נעכטיקסטו בײַ מיר.

אויף מאָרגן אין דער פֿרי האָבן מיר ווידער געפֿרישטיקט צוזאַמען און ס'איז
געקומען די צײַט פֿון פֿונאַנדערצושײדן.

קוק איך אָן דעם האַלב-נאַקעטן שיינעם יונג און טראַכט: וי לאָזט מען אים
אַרױס אין דער קאַלטער הײימלאָזיקײט אָן אַ הוט, אָן אַ מאַנטל, אין אַ בלויזן רעקל, אָן
אַ גראָשן אין די קעשענעס?

האָב איך זיך צעטיילט מיט אים מיט מײַן אָרעמקײט.

בײַ מיר אין שאַפֿע איז געהאַנגען אַ זומערדיקער אָנצוג, אַ זומערדיקער מאַנטל
און אַ זומערדיקע קעפּקע. עפֿן איך די שאַפֿע, נעם אַרױס די זאַכן און זאָג צו
מײַן גאַסט:

-- דאָס היטל, כאָטש אַ זומערדיקס, קענסטו גלײַך אָנטאָן -- און אײידער
ער קאָן זאָגן יע צי ניין, זעץ איך זי אים אַרױף אױפֿן קאָפּ און עס פּאַסט אַזױ
װי צו זײַן מאָס געקױפֿט. -- און דעם מאַנטל און דעם אָנצוג, כּמעט נײַע,
װײַל זי זענען ערשט סוף זומער געקױפֿט געװאָרן, -- זאָג איך אים -- קענסטו
נעמען אין אַ לאָמבאַרד און זאָל מען עס דיר אױסבײַטן אױף אַ וױנטערדיקן
מאַנטל, און ביז זומער װעט גאָט העלפֿן און דו װעסט עס אױסלײזן און מיר
אומקערן.

און איך גיב אים אָפּ מײַן מאָנאַטלעכן בילעט אויף דער "האָכבאַן", ער זאָל זיך
קענען אַ קער טאָן, גיב אים אַ ביסל מזומן געלט און איך זאָג צו אים:

-- אַצינד גיי, איך דאַרף זיך זעצן אַרבעטן. גאָט װעט העלפֿן. נאָר יעדעס מאָל
ווען דו וועסט זײַן אין קלעם, זשעניר זיך ניט, קום צו מיר...

און דער דײַטשישער שייגעץ רײַבט זיך די אויגן וי פֿון אַ חלום און ער זאָגט צו
מיר:

-- ווער ביסטו, סאַנטאַ קלאָז?

זאָג איך:

-- ניין, איך בין אַ ייִדישער שרײַבער פֿון אַמעריקע, חיים ליבערמאַן.

ער איז נאָך אָפֿט געקומען צו מיר אין דעם קנאַפּן יאָר װאָס איך בין נאָך געבליבן
אין בערלין. איך האָב אים בעסער פֿאַרשטאַנען. ער איז ניט געווען קיין אויסניצער. ווען
ער האָט זיך באמת ניט גענייטיקט, פֿלעגט ער בײַ מיר גאָרנישט נעמען.

עד כּאן, אָט דאָס איז די פּאַסירונג װאָס איז מיר געקומען אױפֿן זכּרון, ווען
פֿרײדל סוצקעווער האָט מיר דערציילט פֿון דעם נס װאָס האָט געטראָפֿן מיט איר אין
געטאָ, ווען אַ נאַצי האָט זי געפֿרעגט צי זי קען אַ ייִדישן שרײַבער אין אַמעריקע
מיטן נאָמען חיים ליבערמאַן, און האָט איר געזאָגט, אַז פֿון זײַנעט וועגן שענקט ער איר
דאָס לעבן.

עס איז מײַן סבֿרא -- האָב איך געזאָגט צו די סוצקעווערס -- אַז דער דאָזיקער
נאַצי מוז האָבן געווען יענער בחורל װאָס איך האָב באַגעגנט יענע קריסטמעס-נאַכט.
קיין אַנדער דערקלערונג האָב איך ניט.

אַבֿרהם און פֿרײדל סוצקעווער האָבן אין איינעם מיט מיר אָנגענומען די סבֿרא.

152

 
