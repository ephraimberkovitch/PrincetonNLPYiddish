 

חוה ראָזענפֿאַרב / דאָס גן-עדן-ייִנגל אַברהם סוצקעווער

איך װואָלט זיך דערוועגט צו זאָגן, אַז דער שעפֿערישער געניוס אין סוצקעווערן איז
אים בײַגעשטאַנען. דער געניוס פֿון דעם שעפֿערישן קינד, װאָס חבֿרט זיך מיטן טויט, אָבער
נעמט נישט אָן די אייגענע שטערבלעכקייט, האָט געבראַכט דערצו, ער זאָל קאָנען
אױסרופֿן "זינגט אַלץ נאָך מײַן װאָרט!" -- אַפֿילו ווען ער איז אין טויט-סכּנה, ליגנדיק
באַהאַלטן אין אַן אָרון "ווי אין הילצערנע קליידער", און ער קײַט אַ פֿאַרבלוטיקטע
סקאָרינע ברויט.

שרײַבן לידער ליגנדיק אין אַן אָרון? שרײַבן לידער אין סאַמע פֿלאַס-פֿײַער,
ווען די וועלט גייט אונטער און דער אייגענער אומקום שטאַרט דיר אין די אױגן
אַרײַן? -- איז דאָס מעגלעך? איז דאָס באַגלײביק? קאָן מען אַזױ אַנטלױפֿן אין זיך
אַרײַן און זיך אַזױ בלינד מאַכן צו דעם אמת? קאָן מען אָט אַזױ איבערגעוועלטיקן
דעם פּחד, צי גאָר זיך לאָזן פֿון אים פֿאַרפֿירן? איז דאָס נישט אַ קינדיש-מאַגישע
מחשבֿה, אַ דיכטערישער אַליין-היפּנאָז? מען װאָלט געקאָנט סוצקעווערס אױפֿפֿיר
זען אויך אין אָט אַזאַ ליכט. אָבער לוט מיר נאָך, איז אָט די איבערמענטשלעכע
געטרײַשאַפֿט צו דעם אייגענעם אינעװײיניקסטן קול און צו דער פּען אַ מאַניפֿעסטאַציע
פֿון גרויסער גבֿורה. ווייסן מיר דאָך וועגן שׂמחה-בונים שײַעװיטש, דעם קדוש-פּאָעט
פֿון לאָדזשער געטאָ, װאָס האָט געשריבן לידער אַפֿילו אין קאַצעט, נישט מער וי
טעג איידער ער איז אַװעק אין קרעמאַטאָריע.

סוצקעווערס כּוח צו שאַפֿן פּאָעטישע ווערק אין די אומגלייבלעכסטע באַדינגונגען
באַלױכט פֿאַר אונדז פֿון גאָר אַ באַזונדערן קוקווינקל די ראָלע פֿון דער קונסט אין דעם
קינסטלערס לעבן. דאָס איז גורם מיר זאָלן זיך אַרײַנטראַכטן אין דער מיסטעריע פֿון
שעפֿערישן פּראָצעס בכלל.

נאָך דער באַפֿרײַונג שרײַבט אָן סוצקעווער זײַן געהײמשטאָט, אַ סאַגע וועגן צען
מענטשן, װאָס באַהאַלטן זיך אין די אונטערערדישע קאַנאַליזאַציע-רערן פֿון ווילנע. צען
מענטשן -- אַן אָפּגעראַטעװעטער שׂריד-ופּליט, אַ זדיעה-קערנדל פֿון ייִדישן פֿאָלק, פֿון אַ
באַנײַטער מענטשהייט. ווען איך האָב זיך אַרײַנגעלײענט אין אָט דעם ווערק, ביך איך ממש
נשתּומם געװאָרן פֿון דער מערקווערדיקער סטאָיישער רו װאָס הערשט אין די ריטמיש-
אויסגעהאַמערטע שורות, אין יעדן האַרמאָניש-אױסגעטאָקטן פֿערז, אַדורכגעזאַפּט מיטן
גרויל פֿון אומקום און צעליכטיקט מיט דער שיינקייט פֿון דער מענטשלעכער נשמה. וי
גבֿורהדיק שלאָגט זיך אַדורך דאָס װאַרעמע ליכט פֿון מענטשן-ליבע און גײַסטיקער
דערהייבונג דורך דעם חושך פֿון אונטערערד, און װוי אויטענטיש און באַגלײבט איז
איטלעכס װאָרט! געהײימשטאָט איז די דערהויבנסטע און רירנדיקסטע עפּישע פּאָעמע
װאָס איך האָב ווען נישט איז געלייענט. אין דער אמתן געהערט זי צו אַ קאַטעגאָריע
פֿאַר זיך אַלײן אין דער וועלט-פּאָעזיע.

לאַנגע יאָרן נאָך דער באַפֿרײַונג האָבן אינטעלעקטואַלן און קריטיקערס זיך
געחקירהט וועגן דער שאלה, צי מען מעג שאַפֿן ווערק פֿון שיינקייט און קינסטלערישער
פּערפֿעקציע אויף דער טעמע פֿון חורבן, פֿון דעם אומקום פֿון מיליאָנען. אויך ייִדישע

37

 
