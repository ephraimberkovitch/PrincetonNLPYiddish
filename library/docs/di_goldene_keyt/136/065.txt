 

דן מירון / דער קינסטלער מיט דער מאַסקע פֿון טאָגבוך

די גאַנצע סטראָפֿע איז אַן איבערראַשנדיקע, דורך איר אָריגינעלער און װוירטואָזער
גראַמען-סיסטעם; מע דאַרף זיך אָבער פֿאַרטיפֿן, כּדי צו דערזען דאָס גאַנצע עשירות פֿון
די גראַמען. זי שאַפֿן ניט בלויז פֿאָנעטיש-סעמאַנטישע פֿאַרבינדונגען פֿון מאַקסימאַלער
זעלביקייט אין מאַקסימאַלער אַנדערשקײט, נאָר אויך אַן אַנדער מין פֿאַרבינדונגען,
װאָס זענען אַ סך זעלטענער. קודם"כּל זעען מיר וי פּאַסיק עס זענען צװוישן זיך די
ווערטער בית-עלמינס / אַלעמענס, ניט געקוקט אויף דער אַבסאָלוטער אַנדערשקײט
פֿון זייער מקור און זייער פֿונקציע. װײַזט אויס אַז אָט די װערטער זענען נאָך קיין
מאָל ניט געגראַמט געװאָרן ביז אַהער, און פֿון דעסטוועגן דערמאָנט זייער צירוף
עפּעס לאַנגסטיקס און כּאילו פֿאָלקסטימלעכס, און דריקט אויס דורך דער זעלביקייט
דעם עיקרדיקן געדאַנק פֿונעם ליד.

אויף אַזאַ אופֿן איז אַרײַנגעבױט דער "האַרטער" ראַציאָנעל-אַנאַליטישער עלעמענט
אין אַ "ווייכער" סיסטעם פֿון קלאַנגיקער עשירות. דער לירישער חן און די מוזיקאַלישע
רײַכקײט פֿאַרפֿלעכטן זיך מיט דער אױסגעגאָסענער ראַציאָנעלקײט, װאָס שפּריצט מיט
פֿונקען, און פֿאַראײניקט זיי אין איין גאַנצן מהות.

ה

אָבער די גלײַכװאָג צווישן ווייכקייט און האַרטקײט ווערט אויך דערגרייכט אין
די לידער אויף אַנדערע וועגן און אַנדערע שטחים. אױפֿן סאַמע כאַראַקטעריסטישן
אופֿן ניצט סוצקעווער דעם מזיקאַלישן כּישוף פֿון ריטעם און געקלאַנג דווקא אין
לידער, אין וועלכע אַ "ווייכער", ראָמאַנטישער מעמד שטױסט זיך צונויף מיט אַ
ביטערן, אויסגעניכטערטן אמת. דורכויס פֿאַרכאַפּנדיק, פֿון מוזיקאַלישן קוקווינקל,
זענען, למשל, די לידער אין וועלכע איטלעכע סטראָפֿע פֿאַרענדיקט זיך מיט דער
זעלביקער שורה, וי אַ מין רעפֿרען. דער דיכטער קלײַבט אויס אַ שורה מיט אַ באַזונדערש
רײַכן מוזיקאַלישן פּאָטענציאַל און קאָנצענטרירט אַרום איר די סאַמע רײַכסטע גראַמען,
ריטמען און קלאַנגען. אײינצײַטיק ווערט בולט, דווקא דורך דעם איבערחזרן די שורה,
אַן אומבאַקװועמער אמת, װאָס איז אין סתּירה מיט דער סטראָפֿע אין איר גאַנצקײט
און איר מוזיקאַלישן סטרוי.

אָט איז, למשל, איינס פֿון די בולטסטע לידער פֿון דעם מין, װאָס געהער צו
אַ באַזונדערער גרופּע דערמאָנונג-בילדער און זיי הייבן זיך אָן מיט די ווערטער:
"דערמאָנונג וועגן". אין אָט דעם ליד דערמאָנט דער דיכטער דאָס באַגעגעניש זײַנס
מיטן רוסישן פּאָעט (פֿון ייִדישן אָפּשטאַם) באָריס פּאַסטערנאַק, אין מאָסקװע, בעת דער
צווייטער וועלט-מלחמה. סוצקעווער, דער יונגער פּאָעט, אַ געראַטעװעטער פֿון געטאָ,
איז אָקערשט געבראַכט געװאָרן פֿון יענער זײַט פֿראָנט קיין מאָסקװע, און פּאַסטערנאַק
איז געקומען זיך באַגעגענען מיט אים און הערן זײַנע לידער, געשריבן אויף אַ לשון,
װאָס ער האָט װינציק פֿאַרשטאַנען. דאָס באַגעגעניש איז געווען געשפּאַנט און פֿול מיט
עמאָציע. עס באַגעגענען זיך ניט בלויז צוויי פּאָעטן, נאָר אויך צוויי ייִדן, איינער,
װאָס איז געקניפּט-און-געבונדן מיט דער קולטור פֿון זײַן פֿאָלק, װאָס טיילט אויך
דעם גורל פֿון זײַן פֿאָלק; דער צווייטער -- אַן אָפּגעפֿרעמדטער און דערװוײַטערטער
פֿון זײַן פֿאָלק, איינער װאָס איז ביזן סוף דערגאַנגען צו שמד. עס האָט זיך געקאָנט דאַכטן,

5

 
