 

חוה ראָזענפֿאַרב / דאָס גן-עדן-ייִנגל אַבֿרהם סוצקעווער

גראָד אָט דער עלעמענט פּאָרט זיך, לוט ניטשע, מיט פֿאַרטיפֿונג, מיט דערקענטעניש,
און קומט צו נענטער צו דער מיסטעריע פֿון עקסיסטענץ,

אַבֿרהם סוצקעווערן האָבן אַ טייל פֿון אונדזערע קריטיקערס פֿאַררעכנט צו דער
קאַטעגאָריע פֿון אַפּאָלאָנישע פּאָעטן. זײַן עמאָציאָנעלע באַהערשטקײט, זײַן כּמו-סטאָישע
גלײַכװאָג, געפּאָרט מיט דעם אידילישן מתיקות, מיט דער שיינקייט און פּרעציזקײט פֿון
זײַן װאָרט, מיט זײַן פֿאַנאַטישער שפּראַך-דיסציפּלין, מיט דעם ראַפֿינירט-אױסגעצירטן
גראַם זײַנעם און מיט דעם האַרמאָניש-צעװיגטן ריטעם, האָבן דערמאָנט אָן דער
העלעניש-קלאַסישער פּערפֿעקציע. זײַנע װוּנדערלעך-שלמותדיקע װאָרט-קאָמבינאַציעס
אין זייער פֿאַרכאַפּנדיקער בילדערישקייט, די װירטואָזע גראַציע און עלעגאַנץ פֿון זײַן
שירה האָבן אַזױ פֿאַרבלענדט און פֿאַרשיכּורט זײַנע אָפּשאַצערס, אַז זי האָבן זיך באַנוגנט
מיט אָט דער פּראַכט און געזען אין איר דעם העכסטן זינען, די העכסטע דערגרייכונג פֿון
זײַן שעפֿערישן געניוס. מען האָט גאָר זעלטן געזוכט בײַ אים עפּעס מער.

נאָר עס איז פֿאַראַן אין אַבֿרהם סוצקעווערס שאַפֿונג אַ סך מער. פֿאַראַן אַ
תּאווהדיק געווירבל אין זײַנע פֿאַרבאָרגענע טיפֿענישן, אַ צעברויזטקייט װאָס לאָזט
זיך נישט גלײַך אָנזען, טאַקע צוליב דער פֿאַרבלענדנדיקער אַפּאָלאָנישער שיינקייט
פֿון דעם דרויסנדיקן לבֿוש. מיר דאַכט זיך, אַז איינע פֿון די פֿונקציעס פֿון אָט דער
אויסגעצירטער דרויסנדיקייט, איז צו דינען וי אַן עסטעטישער פּאַנצער, אַ פּאַנצער װאָס
דאַרף צזאַמענהאַלטן דעם פֿאַרװירבלטן, צעכװאַליעטן דיאָניזישן שטורעם אינעװוייניק,
און אים נישט לאָזן אַריבערשױמען איבער די ברעגעס פֿון ליד. װאָס מער פֿאַרהױלן,
װאָס מער אײַנגעפּלאָנטערט אין זיך עס איז די אינעװייניקסטע פּאַסיע, אַלץ טיפֿער
דערגרייכט זי, אַלץ נענטער דערזינגט זי זיך צום סוד און יסוד װאָס געפֿינט זיך
אויף דער אַנדערער זײַט ליד, דאָרטן װוּ די מוזיק דערגראָבט זיך שיער נישט צום
סאַמע שורש פֿון נישט-דערזאָגלעכער שטילקייט. אָט דאָ קומט מען ערשט צו צו דער
אמתער לויטערקייט, צו דער קלאָרסטער דורכזעיקייט פֿון סוצקעווערס װאָרט. עס קומט
אויס וי אין האַרץ פֿון זײַן האַרצן װאָלט דער פּאָעט און װאָרטמײַסטער געשטרעבט
צו באַשאַפֿן פּאָעזיע פֿון נישטאָיִקע ווערטער -- אַ פּאָעזיע אָן ווערטער בכלל.

אָט דאָרטן, ערגעץ צװישן דער כּישופֿדיקער דרויסנדיקער שיינקייט פֿון זײַן
ליד און דעם לידס טיפֿסטע פֿאַרבאָרגענישן, טרעף איך זיך אָן אויף דעם רעטעניש
פֿון סוצקעווערס יצירה -- אויף דער מיסטעריע פֿון זײַן אינטעלעקט און פֿון זײַנע
עמאָציעס. איך װער גװאַלדיק נײַגעריק אױף דעם טאָפּל-טענערדיקן ניגון -- דעם
האַרמאָנישן און דעם צעברויזטן -- און איך פֿרעג: מאייקא-משמע-לן סוצקעווערס
ניגון, װאָס לאָזט ער מיך הערן? און איך פֿרעג: װי זעט אס דאָס פּנים פֿונעם
מנגן, דאָס פּנים װאָס ער האָט "באַהאַלטן אין װאָרט", װי ער זאָגט עס אין אויבן
געבראַכטן אַרײַנפֿיר-ליד? וי אַזױ דערנענטערט מען זיך צו אָט דעם פּאָעטישן
מכשף, װאָס זײַן עצם "פּערסאָנאַ" איז געװאָרן דער סינאָנים פֿון זײַן ליד? וי אַזױ
דערגייט מען צו די מקורות און די טרײַב-כּוחות פֿון זײַן שאַפֿן? וי אַזױ נעמט מען
אַרום די גרויסקייט פֿון זײַן "אָפּוס" און די גרויסקייט פֿון אים גופֿא, וי אַ קינסטלער;
וי אַזױ שאַפֿט מען זיך אַ באַגריף פֿון זײַן פּערזענלעכקייט, װאָס זאָל "באַרירלעכער"
מאַכן דאָס רעטעניש װאָס ער שטעלט מיט זיך פֿאָר?

צו מאָל דאַכט זיך מיר, אַז סוצקעווער אַלײין פֿרעגט בײַ זיך אָט די שאלה;

25

 
