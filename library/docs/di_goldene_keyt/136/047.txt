 

עזרא פֿלײישער (י. גולה) / אַן אַרײַנפֿיר צו -- אַ. סוצקעווערס יגעהיימשטאָט"

זי

די פּאָעזיע פֿון אַבֿרהם סוצקעווער, איינער פֿון די גרעסטע דיכטער אויף לשון-
ייִדיש אין אונדזער דור, קאָן בלי-ספֿק דינען וי אַ דוגמא פֿאַר אַלץ װאָס איז דאָ געזאָגט
געװאָרן וועגן פּאָעזיע אויף ייִדיש בכלל. סוצקעווערס יצירה טיילט זיך אויס ניט בלויז
דורך איר ניװואָ, ניט בלויז דורך איר באַזונדערן אויסדרוק, נײַערט, און דער עיקר,
דורך איר טעמאַטישן פֿאַרנעם.

סוצקעווער שפּילט אויף זיבעציק כּלים און צייכנט זיך אויס אויף איטלעכער פֿון
זיי. זײַן פּאָעזיע איז אַ װוּנדערלעכע דורך איר װאַרײיַרטקײט סײַ אין תּוכן, סײַ אין דער
פֿאָרעם, סײַ אין ניואַנסירטן אויסדרוק פֿון יחידישע און קאָלעקטיווע איבערלעבונגען,
אָנגעהויבן פֿון ריינער, פֿאַראײדלטער, גאָר פּערזענלעכער מאָדערנער ליריק, ביז צו דער
ברייט-אָטעמדיקער עפּישער פּאָעמע, װאָס רופֿט זיך איבער מיטן פּאָעטישן ראָמאַן
און עפּאָס.

סוצקעווערס שעפֿערישער כּוח איז קענטיק אין אַ גלײַכער מאָס סײַ בײַם
געשטאַלטיקן און פֿאַרטיפֿן דרויסנדיקע אײַנדרוקן, װאָס זענען זוכה צו באַקומען
דורך אים אַ בולטן דיכטערישן תּיקון, באַהאַלטנדיק דערבײַ זייער אייגענעם קלסתּר-
פּנים; סײַ אין געשטאַלטיקן די סאַמע אינטימסטע איבערלעבונגען, װאָס קװאַלן אַרױס
פֿון דעם טיפֿסטן נשמהדיקן רשות-היחיד. אַזאַ זיווג פֿון שלמותדיקן אַרױסבליק און
אַרײַנבליק, פֿון פֿאַרטיפֿן זיך אין ביידע תּחומים, איז אַ זעלטנקייט אין פּאָעזיע, און
זאָגט עדות אויף דעם גװאַלדיקן דיכטערישן כּוח, װאָס װינציק פּאָעטן האָבן דערצו
זוכה געווען.

מוסיף זײַן דאַרף מען דערצו סוצקעווערס פּאָעטישע שפּראַך, װאָס איז פֿאַר-זיך
איינער פֿון די גרויסע נסים מיט וועלכן דאָס ליד אויף ייִדיש -- ממילא פּלא-פּלאים
-- איז געבענטשט געװאָרן. סוצקעווערס לשון איז רײַך, ניואַנסירט, פּלאַסטיש,
בייגעוודיק, -- און פֿון דעסטוועגן נאַטירלעך, און פֿון דעסטוועגן פֿאַרװאָרצלט און
אויטענטיש. ייִדיש, װאָס מע פֿלעגט עס אָנרופֿן מיט ביטול "זשאַרגאָן", באַקומט זיך
אין סוצקעווערס ליד וי אַ בלענדנדיקע כּלי מיט אַ כּמעט אומבאַגרענעצטן פֿאַרנעם,
װווּ עס געפֿינען אַ פֿולן, גלאַנציקן, אײינמאָליקן, מאָדערנעם אויסדרוק די איידלסטע
מענטשלעכע געפֿילן. סוצקעווערס פּאָעזיע דערהייבט לשון-ייִדיש צו אַזאַ בייגעוודיקייט
און כּוח פֿון אויסדרוק, װאָס העכער קאָן גאָר ניט געמאָלט זײַן.

פֿאַרן העברעישן לייענער, װאָס איז צוגעװוױינט צו דעם טעמאַטישן צימצום
פֿון אונדזער מאָדערנער פּאָעזיע, איז סוצקעווערס יצירה אַ חידוש, דער עיקר װאָס
שייך די אַזױ גערופֿענע "נאַציאָנאַלע" סוזשעטן, דהײַנו די כּלל-ייִדישע טעמאַטיק. אין
סוצקעווערס וועלט זענען די היסטאָרישע נאַציאָנאַלע געשעענישן פֿון אונדזער דור
שטענדיקע גלײַכבאַרעכטיקטע בירגערס. סוצקעווערס שײַכות צו דער ייִדישער געשיכטע
פֿונעם לעצטן דור איז ניט בלויז אַן עמאָציאָנעלער, נײַערט אויך אַ ביאָגראַפֿישער.
אין ווילנער געטאָ האָט ער טאָג פֿאַר טאָג, שעה פֿאַר שעה איבערגעלעבט דעם
חורבן בײַם אָנהײב פֿון דער צווייטער וועלט-מלחמה; דערנאָך בײַ די פּאַרטיזאַנער,
אין די לעגענדאַרע ליטווישע וועלדער. ער האָט דערלעבט די תּחיה פֿון אונדזער

47

 
