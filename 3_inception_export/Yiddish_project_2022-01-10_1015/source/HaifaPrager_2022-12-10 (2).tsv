Column 1
1 אין חודש אדר, זאגט די גמרא, מרבין בשימחה – פרייען זיך יידעלעך אויף וואס די וועלט שטייט.
דער שניי ווערט צעגאנגען, אויף די וועגן – טוואן, יידישע קינדער, פארשמירטע, פארדריפעטע ביז איבערן גארטל, הייבן זיך אן שארפן א מוח ווו נעמט מען אויף פסח.
הכלל, ס׳איז זמן שימחתנו...
אט אין דער חודש באקום איך א בריוול פון מיינעם א גלופסקער א באקאנטן אז איך זאל למען־השם זען קומען וואס גיכער אין זיין מקום אריין האק און פאק – מיט דעם ביידל און מיט די פעקלעך ספרים.
אויף צו מאכן א חילוף פאר מיינע אלטע מינים סחורה וועל איך ביי אים באקומען די היינטיקע נייע סחורה דהיינו אלערליי מיני זאמלביכער, מעטאדעס, פאעזיע, בילדער און סקיצן העכסט אינטערעסאנטע ראמאנען, דערציילונגען פסיכאלאגישע, עקאנאמישע, געזעלשאפטלעכע, נאך פיינע קונציקע זאכענישן, אזוינע און אזוינע, חנוכה־לעמפלעך און נאך עפעס – אויך.
דער דאזיקער באקאנטער מיינער האט א סך פרנסות און ווייניק ברכות ער איז אי א מוכר־ספרים, אי א מעקלער, אי א שטיקל מחבר, אי א שטיקל פארלעגער און דערביי איז ער א קבצן דווקא א גרויסער, ניט פאר יידישע קינדער געדאכט.
דער אמת זאגנדיק, האב איך אים ניט זייער שטארק געגלייבט וויסנדיק, אז בשעת־הדחק איז ער, ניט אויסגערעדט זאל עס זיין, א ליגנער, ווי דער שטייגער איז פון פיל סוחרים אזוינע, וואס כאפן איבער די מאס ביים קויפן און פארקויפן סחורה זייערס איז גינגאלד און פון יענעמס מאכן זיי אש.
דעריבער, לייענענדיק אין זיין בריוול ווי ער מאכט א תל פון דער אלטער סחורה און לויבט אין טאג אריין די נייע, האב איך ניט געמאכט דערפון אזא פירוש.
פון דעסטוועגן האב איך זיך מיישב געווען, אז אראפפארן קיין גלופסק איז גאר ניט קיין קרומע זאך.
וואס זאל איך מיר האלטן מיט מיין סחורה?
שוין זיך 2 צוגעגעסן.
מעגלעך, יענע איז ערגער, נאר גוט־שלעכט, בעסער־ערגער – האנדלען באדארף מען!
געוואלט האב איך פארן טאקע באלד, כדי איך זאל נאך אנציען קיין גלופסק אויף פורים און זען די בארימטע גלופסקער פורים־שפילער, וואס אלע טאג פון א גאנץ יאר זיינען זיי, נעבעך, פראסטע נאראנים, און אז עס קומט פורים ווערן זיי מיט א מאל דורכגעטריבענע חכמים און עס שיט זיך פון זיי גלייכווערטלעך, ווי פון א לעכערדיקן זאק.
פונקט ווי די גרויסע שיכורים, להבדיל, וואס גראד אום פורים זיינען זיי ניכטער.
איז עס אבער מיר ניט באשערט געווען איך האב, ווי אויף צו להכעיס, געמוזט בלייבן נאך עטלעכע טעג אין דער היים.
האלטנדיק ביי דער נסיעה האב איך בדעה געהאט צו קומען פונעם וועג אהיים אויף פסח, אם־ירצה־השם.
דעריבער האב איך פארן פארן געזען זיך פארזארגן מיט אלע גוטע זאכן, וואס א ייד דארף האבן אויף אזא יום־טוב.
ר׳ לייב דעם מלמד האב איך געבעטן מיך אין זינען האבן מיט מצה־שמורה און דעם ווייב האב איך געזאגט למען־השם זאלסט ניט זשאלעווען קיין ראזשינקעס, קיין וואסער און זאלסט מאכן צימוקים־וויין כיד־המלך.
און א זאק קארטאפליעס זאלסטו קויפן און גענדזן־שמאלץ און א געהאדעוועטע אינדיטשקע לכבוד יום־טוב.
איי וואס, טאמער וועט דיר פעלן געלט, זאלסטו זיך דארויס גאר ניט מאכן און פארזעצן דיין צירונג, א פאר חפצים פון בעל־הבתישקייט, זאלסט נישקשה גאר קיין יסורים ניט האבן.
השם יתברך וועט מסתמא מצליח זיין מיין וועג, וואס דען?
און צוריקקומענדיק אהיים בשלום וועלן מיר, אם־ירצה־השם, האבן א פריילעכן פסח.
מיר וועלן עסן קניידלעך און כרעמזלעך, פארטרינקען ראזשינקעס־וויין און וועלן זיך וווילטאן.
דאכט זיך באווארנט אלצדינג.
וואס טוט אבער גאט?
גאט האט געשיקט אויף דער וועלט א רעגן מיט א שניי, וואסער מיט נאסע שטיקלעך אייז אין איינעם און דער וועג איז געווארן שלעכט ניט צו רירן זיך פונעם ארט – ניט מיט קיין וואגן, ניט מיט קיין שליטן, ניט מיט פערד און ניט צו פוס.
ביטער!
איך האב זיך קוים מיט צרות געשלעפט א תחום־שבת א טאג, יעדער טריט האט געקאסט מיין בידנע פערדל א סך בלוטיקן שווייס, עס האט זיך, נעבעך, געשלעפט א פאר טריט – און בעך!
מיטן קאפ אין 3 דער ערד!
געפאלן, אויפגעשטאנען, אפגעגאנגען נאך א פאר טריט – און ווייטער געפאלן.
און איך, שלימזל, גיי ביי דער זייט, קנעט די בלאטע, אויסגעשמירט ווי א רוח פון קאפ ביז די פיס, גליטש מיך און פאל איטלעכע מינוט, פאל און קרעכץ אוי!
און געקרעכצט האב איך ניט נאר אויף מיר אליין, נאר אויף דעם פערדעלע.
מיין בידנע פערדל נעבעך!
פאר וואס קומט עס אים נעבעך אזוי פארשווארצט צו ווערן?
און נאך צוליב וועמען?
צוליב מיר.
באשר איך האב געוואלט מיט א מאל פטור ווערן פון אלע אלטע סחורות, האב איך דערמיט אנגעלייגט א פולן וואגן איבער דעם פערדלס כוחות, אומברחמנות, פארגעסנדיק זיך, אז ס׳איז א צער־בעלי־חיים.
כל־זמן דער בחור מיינער האט זיך נאך מיט צרות געשלעפט – געגאנגען און געפאלן, געפאלן און אויפגעשטאנען, געקראכן אויס דעם הויט און איז דאך געגאנגען – האב איך זיך געמאכט ניט וויסנדיק, אים נאך געוויזן א בייטש, געשריגן און געטריבן.
אבער אז דאס פערדל איז סוף־כל־סוף גאר אין גאנצן פארקראכן אין א זומפ ערגעץ אונטער א בארג און האט זיך אויסגעצויגן אין בלאטע, ווי גרויס ער איז, אויסשטרעקנדיק די פיס און דעם וויידל און געבליבן ליגן, ניט צו רירן מיט קיין אבר – האט דאס יידישע הארץ זיך אנגערופן אין מיר מיט א מוסר, אזוי נארישער ייד איינער!
האסט גענומען א כשרע בהמה און איר פאראומערט דאס לעבן מיט שווערער ארבעט, מיט א גוזמא בינטלעך ספרים דיינע, מיט פעקלעך שמות!
יעדע זאך האט דאך א שיעור.
ציגל און שטיינער, א שטייגער, קען מען אנלייגן אויף א פערדל נאר ביז א מאס, אניט וועט עס ניט אויסהאלטן, און דו האסט ארויפגעלייגט אויף דיין פערדל, אויף אן עלנטע באשעפעניש, די גאנצע משא פון דעם יידישקייט, דעם גאנצן עול פון יידישע פעקלעך!
וואס זשע האט זיך אויסגעלאזט?
דאס גאנצע באשעפעניש מוטשעט זיך נעבעך, קייכט, גייט אויס ניט אלע כוחות, קען זיך ניט רירן פונעם ארט און פאכט מיט דעם נשמה.
גיב א קוק, ווי עס ליגט פאר דיר אן א סימן פון לעבן.
ממש ווי א נבלה.
מילא, צו וואס לאנג ברייען?
פריער איז עס געווען „ווי א נבלה״, שפעטער א ביסל איז געווארן טאקע א נבלה – מיין פערדל איז געפגרט!
4 איך בין געגליכן געווארן אין יענער צייט צו א קאפיטאן, וואס זיין שיף איז אים אונטערגעגאנגען אין מיטן ים.
איינער אליין שטיי איך אין מיטן וועג, און א ים פון בלאטע שפרייט זיך מיר ארום און ארום.
דאס פערדל ליגט טויט, דער וואגן איז ביז איבער די אקסן אין בלאטע, מארגן איז ערב־פסח און מיר איז ביטער און פינצטער אויף דער נשמה.
איך ווייס ניט וואס מען טוט, וואס מען הייבט אן צו טאן.
א ייד האט דאך אבער א רבונו־של־עולם; אז ס׳ווערט אים שוין גאר ענג, דערמאנט מען זיך אן זיין ליבן נאמען.
אזוי האב איך אויך געטאן.
ס׳איז געווען מינחה־צייט.
האב איך מיך אויסגעקערעוועט מיטן פנים קיין מיזרח, געזאגט פטום הקטורת, געדאוונט פאמעלעכן, בנעימותדיק, מיט כוונה, געצויגן דאס דאוונען ביז ס׳האבן זיך באוויזן שטערן.
הקדוש־ברוך־הוא האט געהערט מיין תפילה און האט מיר געוויזן עפעס ווי א פייערל פון דער ווייטנס און האט מיר אריינגעגעבן א געדאנק, איך זאל גיין אהין ווו עס לייכט זיך.
האב איך טאקע אזוי געטאן און האב זיך געלאזט גיין צום פייערל, ביז געקראכן אויף הענט און אויף פיס גוטע צוויי שעה, ביז איך האב זיך דערשלאגן צו א גוייש שטיבל, הינטער א גרויסן וואלד.
דער גוי האט אויף מיר תחילת געקוקט מיט רוגזה, נאר אז ער האט אבער דערזען אז איך שטיי פאר אים א דערשראקענער, א דערציטערטער, מיט אן אראפגעלאזטן קאפ, איז ער ווייכער געווארן און האט מקיים געווען אין מיר די מיצווה פון הכנסת־אורחים, ער האט מיך מכבד געווען מיט געבראטענע קארטאפליעס, מיט א גלעזל ווארעמס און האט מיר געגעבן אן ארט איבערצונעכטיקן.
אויף מארגן האב איך אים איינגעבעטן, ער זאל איינשפאנען אין מיין ביידל א פאר אקסן און זאל מיך אפפירן קיין בויבעריק, ווארעם די נאענסטע שטאט איז געווען בויבעריק.
דערפאר האב איך אים, אחוץ זיין געצאלטס, מתיר געווען אפצושינדן די פעל פון מיין געפגרט פערדל און צו נעמען במתנה, פאר א זכר פון אים, די פאדקאוועס.
דאס האב איך געטאן מפני דרכי שלום, זאל אן ערל ניט זאגן, אז א יידן טאר מען ניט טאן קיין טובה, ער ווייסט ניט ווי אפצודאנקען!
קיין בויבעריק בין איך אנגעקומען צווישן טאג און נאכט, ווען עס איז שוין קיין לעבעדיקער נפש ניט געווען אין גאס.
אלע, גרויס און קליין, האבן שוין געדאוונט אין די שולן.
דעם אמת זאגנדיק האב איך דערפון שטארק הנאה געהאט.
א ייד, פארשטייט איר 5 מיך, האט ליב אומעטום אריינשטעקן די נאז, אלצדינג א טאפ טאן מיט דער האנט, א ייד האט ליב אלצדינג צו וויסן.
נו־נו, ווי מיינט איר, א שטייגער, ווען מען דערזעט מיך, א באקאנטן יידן, מענדעלע מוכר־ספרים, ווי איך פאר דא אין ביידל מיט א פאר אקסן, וואלט מען זיך מסתמא צונויפגעלאפן קינד און קייט, מען וואלט געמאכט א ווארע.
ס׳וואלט זיך גערעשט, געפילדערט מיט א הורא פון מיין כבוד וועגן.
איך בין מיך אבער א ייד פון א גאנץ יאר, א פשוטער חי־וקיים, איך בין זיי מוחל און אנטלויף פון אזא כבוד.
אין בויבעריק האב איך א באקאנטן, א גוטן ברודער פון אמאליקע יארן.
ער איז א מוכר־ספרים ווי איך און איז באוווסט בכל תפוצות ישראל מיטן נאמען הענדל בויבעריקער פון בויבעריק.
האב איך געבעטן דעם גוי, ער זאל מיך צופירן צו הענדלס דירה.
פארנדיק האב איך צייט געהאט צו פארטיפן זיך אין געדאנקען.
אקסן, ווי ס׳איז באקאנט, זיינען ניט קיין לויפערס, גייען זיך טריט ביי טריט, מיט יישוב־הדעת, פאמעלעכן, ניט געיילט, און מעלה־גירהן.
זיץ איך מיר אין וואגן און קיי אויך איבער די אלע בייזע באגעגענישן, וואס האבן זיך אין וועג מיר געטראפן, טראכט מיר, קיי איבער און בענק אהיים צו די בני־בית.
ס׳טוט מיר וויי דאס הארץ, וואס ס׳איז פארשטערט געווארן מיין יום־טוב, וואס איך וועל ניט זיצן אויבן אן ווי א מלך נעבן דער מלכה.
די אינדיטשקע האב איך אויך דערמאנט צו גוטן, מסתמא א וווילע, א פעטע אינדיטשקע, גאר א מחיה.
עס נעמט מיך אן א חשק, עס בענקט זיך און עס ציט עפעס אינעווייניק...
די אקסן קריכן, שלעפן זיך דורך געסלעך און הינטער־געסלעך, ביז זיי שטעלן זיך אפ לסוף פאר הענדלס שטוב.
א שטיקל צייט שטיי איך אין דרויסן פאר דער טיר מיט א פארקלעמט הארץ.
דאס איז געווען, מישטיינס געזאגט, א שטיין פון א פארשוין, וועלכער טראכט איבער, שטייענדיק כעני בפתח, אפשר טרעפט ער אן צו יענעם אין א שלעכטער שעה; אפשר וועט דער בעל־הבית אויף אים קוקן קרום.
נאר וואס טוט ניט א ייד פאר נויט?
פאר נויט שטופט ער זיך אריין אומגעריכט און פאר נויט ווערט ער אן אורח.
איך מאך מיר הארץ, שטרעק אויס די הענט צו עפענען די טיר.
איך עפן זי שא, פאמעלעכן און זי מאכט געוואלדן, איך שטילערהייט און זי קוויטשעט, ריפ־סקריפ, מיט קולי־קולות, אקוראט ווי זי האט צו עמעצן טענות.
איך בין 6 אריינגעקומען אין א פינצטער פארהייזל, אן איינגעבויגענער, א ניונקעלע.
באלד האבן זיך א לאז געטאן די שטובמענטשן, מיר געמאכט א שיינעם קבלת־פנים מיט א פרייד, א געשריי און פאר גרויס שימחה זיינען זיי געווען צעמישט, צעטומלט, ניט צו וויסן וואס ס׳טוט זיך מיט זיי.
איינער לויפט אין שטוב אריין מיט א בשורה, מיט א געוואלד געקומען!
ער איז דא!
דא!
א צווייטער שרייט אין איין אטעם א ליכט!
א ליכט!
צינדט אן א ליכט!
א ווייבעריש קול הער איך, צוקער־זיס, פול מיט חן, מיט ליבשאפט און מיט לייטזעליקייט און באלד פליט ארויס הענדום־פענדום א יידענע, זי האט מיר שיער ניט ארומגעכאפט קושן און האלדזן.
זי מאלט, מישט אויס פריינדלעכע רייד מיט טענות אין איין אטעם, פרייט זיך און בייזערט זיך אין איינעם א גאסט, אזא גאסט!
סטייטש, פאר וואס אזוי שפעט?
איך בין צעדרייט געשטאנען ווי א נעכטיקער.
נאר וואס איך האב געוואלט עפענען א מויל, זיך פארענטפערן און דערציילן, וואס מיט מיר האט זיך געטראפן, האט מען אנגעצונדן א ליכט – און מיר זיינען אלע געבליבן פארגאפט שטיין מיט אפענע מיילער, ווי די גולמס!
א שיינע סצענע, כ׳לעבן ...
!
די מעשה דערפון איז געווען אזוי הענדל איז געהאט אוועקגעפארן מיט סחורה אין וועג אריין.
ער האט נאך אויף שבת־הגדול געזאלט קומען אהיים און איז אלץ ניט געקומען, האבן זיינע בני־בית שטארק יסורים געהאט.
און אז איך בין דא צווישן טאג און נאכט אין דעם טונקעלן הויז אריינגעקומען, האבן די קינדער געמיינט דאס איז דער טאטע און דאס ווייב האט געמיינט דאס איז דער מאן אויף פסח געקומען.
איז געווארן א שימחה, א גדולה.
און אז זיי האבן דערזען דעם טעות זיינען זיי געבליבן שטיין מיט אויפגעשטעלטע נעז און אויסגעשטעלטע אויגן.
הענדלס ווייב, איר איז טאקע פארשטערט געווארן די שימחה, זי האט טאקע געהאט יסורים וואס דער מאן איז ניטא אין דער היים אויף פסח און קען ניט זיין קיין מלך.
דאך אבער, פון דער אנדערער זייט, האט זי געדאנקט און געלויבט זיין ליבן נאמען, וואס ער האט איר באשערט א היימישן מענטשן אויף אפריכטן 7 דעם סדר.
זי האט מיך באזעצט אויף א הסב־בעט אויבן אן ותמליכו תחת הענדל – און זי האט מיך געטאן טאן קעניגן אנשטאט הענדלען!
און איך האב אויך געדאנקט און געלויבט דעם אייבערשטן, וואס ער האט געטאן מיט מיר נסים, וואס ער האט פון מיין ארומוואלגערן זיך, פון מיין גלות מיך געבראכט אין א היימישער שטוב צו זיצן די היינטיקע נאכט ווי א מלך אין בויבעריק און צו עסן מרור און ביצים און פיש און קניידלעך און צו זאגן פאר אים און פאר הענדלס ווייב די הגדה מיט א געזאנג און מיט א לויב, הללויה!
אבער ניט מיר אליין האט זיך געטראפן אזא נס צו ווערן א מלך אונגעריכט.
וועדליק איך בין געווויר געווארן שפעטער מיט עטלעכע טעג, האט זיך הענדלען אויך געטראפן פונקט דער אייגענער נס דעם אייגענעם פסח.
די מעשה איז געווען אזוי הענדל בויבעריקער האט אנגעלייגט א פול ביידל מיט ספרים און איז אוועק פון בויבעריק איבער דער סביבה, ווי זיין שטייגער איז אלע פאר־פסח.
האט זיך געמאכט דאס אייגענע מיט הענדלען, וואס מיט מענדלען א שניי מיט א רעגן, א טוואן מיט א בלאטע, קאלוזשעס מיט גריבער, צרות און שלעק איבערן גאנצן וועג.
זיין פערדל איז אויך געגאנגען און געפאלן, זיך געוואלגערט און געזונקען אין בלאטע.
נישמער אויב דאס פערדל איז ארויס מיט דעם לעבן און ניט געווארן קיין נבלה איז דאס, חלילה, ניט פאר זיין גבורה, ווארעם געווען איז דאס א דארס, א קווארס, מיט קראנקע פיס, מיט א בעלמע אויף אן אויג און מיין פערדל איז לכל־הדעות געווען אקעגן אים אי געזינטער, אי שענער.
נאר וואס דען?
אין יענע קאנטן ווו הענדל איז געפארן, איז די בלאטע שיטערער און מאכט ניט אן אזוינע אומגליקן, ווי די געדיכטע שטייענדיקע בלאטע ארום בויבעריק און גלופסק.
האט זיך הענדל פאוואלינקע געשלעפט מיט זיין פערדל, געקראכן מיט מי און מאטערניש און אנגעקומען קיין קאבצאנסק פונקט ערב־פסח פאר נאכט.
פארפארן איז ער גלייך צו מיר, האט אפגעריכט מיט מיין ווייב גאנץ פיין דעם סדר, געזעסן אויף מיין הסב־בעט און 8 געקעניגט אנשטאט מיר, שטארק צופרידן וואס גאט האט אים צוגעשיקט א מקום־מנוחה.
דאס האט מיר דערציילט טאקע הענדל אליין ווען מיר האבן זיך באגעגנט נאך יום־טוב אין מיטן וועג.
מיר האבן זיך געקאטשעט פאר געלעכטער ווען מיר האבן זיך דערוווסט פון דעם חילוף.
און אז איך האב אנגעהויבן דערציילן הענדלען פון מיין נסיעה קיין גלופסק צו אויסבייטן דארט אלטע ספרים אויף נייע, האט ער געמאכט עפעס א זויערע מינע ניט צו רעדן א ווארט.
דערנאך האט ער א שאקל געטאן מיטן קאפ און געזאגט - איר מעגט, כ׳לעבן, דאנקען גאט, וואס איר זענט אפגעקומען מיטן פערדל.
א שיינע, ריינע כפרה, כ׳לעבן!
איך האב אויף הענדלען אויסגעשטעלט א פאר אויגן.
- וואס קוקט איר מיך אזוי אן, ר׳ מענדל?
איך זאג אייך מזל־טוב וואס אייער פערדל איז געפגרט, ווארעם צוליב דעם זענט איר באהיט געווארן פון א נסיעה קיין גלופסק, און פון א מיאוסן עסק דארט.
איר מעגט, כ׳לעבן, זיין צופרידן וואס אייך איז ניט אויסגעקומען איינצוהאנדלען יענע טייערע סחורה.
אן אומגליק איז עס, א צרה, אן אנשיקעניש, ניט קיין סחורה.
איך בין אייך, בנאמנות, שטארק מקנא.
איצט האט איר א האפענונג פטור צו ווערן אין גאנצן פון דעם שיינעם מיסחר מיט ספרים, א־אין דר׳ערד אריין אי די אלטע, אי די נייע!
הלוואי וואלט מיין פערדל אויך געווען איינגענומען א מיתה־משונה נאך פריער מיט א יאר, וואלט איך ניט געוווסט פון דעם נייער סחורה און וואלט ניט דערלייגט א מטמון מיט געלט.
ס׳איז דען ספרים?
שטיינער איז דאס, קלעצער, ניט געדאכט זאלן זיי ווערן.
איך זאג דערלייגט, נאר איר מעגט מיר גלייבן, סע ארט מיך ניט אזוי דאס געלט ווי דער אייגענער כבוד.
איך האב דאך צוליב דער גאלדענער סחורה געמוזט ליידן חרפות מיט בזיונות אויפן פוד.
מיט וועמען האב איך דען געהאט צו טאן?
מיט ארעמע בעלי־עבירות, מיט ישיבה־בחורים, וואס גלוסטן צו השכלה און האבן ניט קיין גראשן ביי דער נשמה, מיט מלמדים פון די ל״ו באהאלטענע אפיקורסים, מיט יינגלעך קונדסים, וואס א מויל האט עס פייערפלאם און אין די קליינע אותיותלעך – לא מיט אן אלף; מיט בחורים, וואס 9 זיינען שטומפיק אויף דער עברי.
און טאמער האב איך יא א מאל אין א יובל געזען א יידן, א דערוואקסענעם מענטשן און א לייטישן בעל־הבית פון די וואס איך פלעג זיי אנבאטן מיין סחורה, ווייל איך האב געהערט אז זיי זיינען, ווי זאגט מען עס, א ביסל דאס...
האב איך אויך געהאט ווייניק נחת.
ניין ר׳ מענדעלע, נאך א מאל זאג איך אייך, ס׳איז א גליק פאר אייך, בנאמנות, וואס דאס פערדל אייערס איז געפגרט!
הלוואי וואלט מיין פערדל אויך פארכאפט געווארן מיט דעם סחורה אין איינעם!
און פון דעסטוועגן מיינט ניט, רבותי, אז הענדלס גרימצארן האט געהאט עפעס א ממשות.
חלילה!
הענדל האנדלט נאך עד־היום מיט ספרים ווי א מאל, און איך בין אויך א מוכר־ספרימניק ווי פריער.
נאך דענסטמאל אפילו, אין מיטן וועג, ווען הענדלען איז א ביסל אפגעגאנגען דער כעס, האבן מיר שטייענדיק אויף איין פוס געמאכט א שטיקל בייט.
איך אים האב געגעבן חקירה־ספרים, מאמרים און דרשות און ער מיר – א סך קינות און סליחות.
ווארעם אויף קינות און סליחות איז דעמאלט גראד געווען א צייט ס׳איז געגאנגען וועסנע, אומעטום האט אנגעהויבן שפראצן, וואקסן און אחינו בני ישראל האבן זיך געגרייט צו קלאג, צו געוויין און תעניתים.
1 1 ביי נאכט איין מאל האב איך זיך אויפגעכאפט אין דעם ענגגעפאקטן טונקעלן און שווערשנארכנדיקן וואגאן, איך האב אים גלייך דערזען זיצן אקעגן מיר אויף דער באנק און איך האב אים גלייך דערקענט.
דאס איז געווען ער, דער אלטבאקאנטער נאכטייד, וואס שטענדיק, אז ער פארט מיט דער באן, קאן ער ניט שלאפן ביי נאכט, און אז ער קאן ניט שלאפן ביי נאכט, נודעט ער, און אז ער נודעט, זוכט ער עפעס ביי יעדן אין די אויגן און מאנט עפעס יעדן ביי דער נשמה, מאנט שטום, נאר נאגנדיק און אן אן אויפהער.
„יונגערמאן, האט ער אויף מיר באלד א ווארף געטאן זיינע וואסערדיקע אייביק אומעטיקע אויגן, וווהין פארט איר, יונגערמאן?
״ דערביי האט זיין קול אפגעקלונגען אין מיינע אויערן אזוי זויערלעך און אלט־אלט, עלטער פון דער צייט, וואס איך געדענק.
און ווייל ער האט מער צו מיר ניט גערעדט, האט זיך געדאכט, אז ניט ער האט דאס קול פון זיך ארויסגעלאזט, ס׳טראגט זיך פון ערגעץ ווייט און עס פאדערט דין וחשבון „יונגערמאן, וווהין פארט איר ערגעץ, יונגערמאן?
״ און, אז איך האב דאס צווייטע מאל אן עפן געטאן די אויגן אינעם טונקעלן, שווער שנארכנדיקן וואגאן, איז דער צוג נאך אלץ געלאפן איבער שווארצע זומפן אין וויסטע וואסערדיקע פעלדער, און די נאכט האט נאך אלץ געשמיסן מיט רעגנטרערן אן די פענסטער, און אינעם ווייטן וואגאנווינקל האט נאך אלץ 1 ערשט געדרוקט אין פעטראגראדער דאס יודישע ווארט יאנואר 1916 מיט דעם אונטערקעפל „א האלב- אויסגעטראכטע מעשה״.
(פון באנד 3: „געקליבענע ווערק פון דוד בערגעלסאן,״ ווילנע, 1929 , ווילנער פארלאג פון ב.
קלעצקין.) 2 געצאנקט דאס ליכט, געהאלטן אין איין צאנקען און אויסגיין.
קעגניבער דעם דינעם טירווענטל, וואס פירט אין דער צווייטער וואגאן־אפטיילונג, האט זיך לאנג און אן אויפהער געריסן א געוויקלט וויגקינד.
און דא לעבן וואכנדיקן נאכטיידן, וואס אקעגן מיר אויף דער באנק, איז שוין געזעסן א רויטבאקיקער בחור אין א לייבל און אין שטיוול, און אויך אט דעם בחור, האט זיך מיר געדאכט, קען איך שוין פון לאנג.
שטענדיק הייבט אים אויף פון זיין איינגעזעסן ארט עפעס אן אומגליק, וואס האט מיט אים געטראפן, און שטענדיק הערן אים מענטשן אויס; זיי קוקן מיט רחמנות אין זיין פנים און שווייגן.
נאר בעת זיי קוקן אזוי מיט רחמנות אין זיין פנים און שווייגן, באמערקן זיי דערווייל, אז ער איז בטבע א גוטער, און זאגן צו אים „יונגערמאן, זאגן זיי צו אים, כאפ זיך, זיי מוחל, אראפ און פארע אונדז אפ א טשייניקל טיי״.
איצט האט שוין דער בחור געהאט אויסדערציילט דעם וואכנדיקן נאכטיידן וועגן אלע אומגליקן, וואס האבן מיט אים געטראפן „דערצו קאן איך נאך ניט שלאפן, האט ער זיך שטיל געקלאגט, און וואס טוט מען, וואס טוט מען אין אזא לאנגער נאכט?
״ „וואס טוט מען?
״ דער פארנודעטער נאכטייד האט ניט פארשטאנען „וואס הייסט, וואס טוט מען?
״ ער האט לאנג געזוכט עפעס ביים רויטבאקיקן בחור אין די אויגן און אים לאנג עפעס געמאנט ביי דער נשמה.
„וואס זאלסטו טאן?
״ האט ער שטיל איבערגעחזרט און זיין קול האט דערביי ווידער אפגעקלונגען מאנאטאניש, זויערלעך און אלט־אלט, עלטער פון דער צייט, וואס איך געדענק.
„קוק אריין אין א ספר, האט ער געזאגט, לערן...
״ „קען איך אבער נישט, האט זיך דער בחור געקלאגט״.
3 „קענסט נישט?
״ דער ייד האט זיך פארטראכט „קענסט נישט, טא זאג מיר נאך ווארט אין ווארט.
זאג „אין אנפאנג איז געווען די ערד לער און וויסט, און דער אפגרונט – חושך, און גאטס גייסט האט ארומגעשוועבט די וואסערן״.
„אין אנפאנג, האט דער בחור נאכגעזאגט, איז געווען די ערד לער און וויסט, און דער אפגרונט – חושך, און גאטס גייסט האט ארומגעשוועבט איבער די וואסערן״.
ארום און ארום איז דער שווער לויפנדיקער פארטונקלטער וואגאן נאך אלץ געווען פול מיט שנארך און בלאזעריי פון די, וואס ביי דעם שיין פונעם צאנקנדיקן ליכט שלאפן זיי אין דריי פאכן, איינער העכער פונעם צווייטן.
פארשוויצטע פנימער האבן זיך ארויסגערויטלט ווי פון א געשווילעכץ, באקן האבן זיך געבלאזן, נעזער האבן געפייפט, און אלץ אויף פארשיידענע שטייגערס.
געווען איז א פייף א געזעצטער, א לייטישער, א פייף, וואס איז גאט די נשמה שולדיק און האט בדעה צו זאגן „נו יא, איך שלאף...
אוודאי שלאף איך...
״ געווען איז א פייף א ייאושדיקער, וואס לאזט זיך אויף הפקר „איך שלאף, ווארום ס׳איז א תוהו־ובוהו-וועלט...
א תוהו- ובוהו- וועלט...
״ געווען איז אויך א פייף א געציקלטער, וואס פארדרייט זיך ווי א „תביר״ און פרעגט א קשיה וואס זשע וועט שוין דא זיין?
אז אלע וועלן שלאפן, וואס זשע וועט דא זיין?
״ 4 און א פייף א שטארקערער, וואס וויל פון גארנישט ניט וויסן און ווארנט „וועקן ניט, ס׳וועט ניט העלפן״.
און צווישן אט דעם שנארכן און פייפעריי האט דער רויטבאקיקער בחור נאכגעזאגט דעם פארנודעטן נאכטיידן ווארט אין ווארט, ווי אזוי גאט האט באשאפן הימל און ערד, זון און שטערן, טאג און נאכט, שרצים און חיות, עופות, גרעזער און מענטשן; ווי אזוי דער שלאנג איז געווען קלוג, און די שלעכטיקייט פון מענטשן האט זיך געמערט, און גאט האט זיך באדענקט, וואס ער האט דעם מענטשן באשאפן.
גאט האט געזאגט „איך וועל אפמעקן פון דער ערד אלץ, אלץ, פונעם מענטשן, וואס איך האב באשאפן, ביז א שרץ, און אן עוף, וואס פליט אין דער הייך.
ווארום איך האב זיך באדענקט, וואס איך האב זיי באשאפן״.
און פלוצים...
פלוצים איז ביים פארנודעטן נאכטיידן אויסגעוואקסן עפעס איינער א מענטש, וואס הייסט נח.
„חזר איבער ווארט ביי ווארט, האט ער געזאגט צום רויטבאקיקן בחור; זאג „און נח האט געפונען חן אין די אויגן פון גאט״.
„און נח, האט דער בחור נאכגעזאגט, האט געפונען חן אין די אויגן פון גאט״.
ארום און ארום איז נאך אלץ געשטאנען די געשמאקע און שווערע שנארכעריי, דער צוג איז נאך אלץ געלאפן איבער שווארצע זומפן און וויסטע וואסערדיקע פעלדער, און די נאכט האט נאך אלץ געשמיסן מיט רעגנטרערן אין די פענסטער.
ניט געשלאפן זיינען נאר איך, דער פארנודעטער נאכטייד און דער רויטבאקיקער בחור, וואס אינעם לייבל און אין די שטיוול.
דער ייד מיטן בחור זיינען געזעסן, ווי פארגליווערטע, און זיך געקוקט איינער דעם צווייטן אין די פנימער, און איך בין געלעגן און געטראכט 5 „א גוט ווארט און נח האט געפונען חן, ס׳האט מציל געווען די וועלט״.
1 אין דעם קליינעם ווילעדזש ווו איך האב זיך געפונען אויף מיין וואקאציע איז דער אמעריקאנער בירגער הענרי ראוז געווען מיינער א שכן.
דאס הויז, וואס ער האט פארמאגט, איז געשטאנען נעבן מיין האטעל.
ער וווינט שוין אין דעם דאזיקן ווילעדזש שיינע עטלעכע יאר, מאכט גרינג זיין לעבן און האט א סך צייט צו פארברענגען.
אמת, ניט מיט יעדערן וועט ער פארברענגען.
ער איז שטאלץ מיט זיין אמעריקאניזם, קען כמעט אויף אויסנווייניק דעם טעקסט פון דער אמעריקאנער קאנסטיטוציע, ווייסט די נעמען פון אלע סענאטארן און פון די געהויבענע רעפובליקאנישע קאנגרעס־לייט און רופט זיי אפילו הינטער די אויגן מיטן טיטל „האנארעיבל״.
זעלבסטפארשטענדלעך, אז פון אמעריקע האלט ער זייער שטארק און לאזט אויף אמעריקאנער אינסטיטוציעס ניט פאלן קיין שטויבעלע.
א גליק איז, וואס הענרי ראוזן איז נאך אלץ לייכטער צו ריידן יידיש איידער ענגליש.
דערפאר רעדט ער מיט מיר טאקע מאמע- לשון.
נאר אז דער געשפרעך קומט פאר אין דרויסן און אז אן אמתער אמעריקאנער גייט פארביי, האקט ער איבער דעם שמועס, און גריסט זיך אויף א ריינעם ענגליש מיטן דורכגייער „האו דו יו דו, מר.
נעלסאן?
ווערי נאיס דעי...
באט מעי בי ט׳וויל רעין לעיטער״...
אפגעזאגט דעם פסוק און באקומענדיק פון דעם אמתן אמעריקאנער א צושטימונג, אז „יעס״, צי „מעי בי״, ווענדט ער זיך שוין ווידער צו מיר אויף יידיש און דערקלערט מיר, ווער דער נעלסאן איז און ווי אזוי ער איז מיט אים באפריינדעט.
נאך דעם דערציילט ער מיר, אז איבערהויפט לעבט ער זייער גוט 2 מיט די אמעריקאנער.
„זיי זיינען זייער פיינע מענטשן״ – און ער זאגט מיר נאך דעם א סוד אויפן אויער – בעסער, ווי אונדזערע יידן...
קען מען דאך מיינען, אז הענרי ראוז איז, חלילה, א שונה־ישראל, מוז מען אים גלייך רעאביליטירן פון דער דאזיקער באשולדיקונג.
פארקערט, ער איז א אוהב ישראל, אבער טאקע טראץ זיין ליבע זעט ער אויך זייערע חסרונות.
דער ערשטער חסרון זייערע איז, וואס זיי אמעריקאניזירן זיך שווער.
– זייער שווער!
– זיפצט ער ארויס, און מ׳זעט ממש, אז עס קאסט אים א שטיק געזונט.
איך בעט ביי אים א ביישפיל, ווייל מיר דאכט זיך, אז די ווילעדזש- יידן זיינען שוין צו פיל אמעריקאניזירט.
ברענגט ער מיר לדוגמא א מעשה מיט א טעמפל.
די מעשה מיט דעם טעמפל איז אזא אין ווילעדזש האבן זיך אנגעקליבן עטלעכע צענדליק יידישע פאמיליעס, האט מען זיך געכאפט, אז מ׳מוז האבן עפעס א שטיקל הייזל פאר „גאטעס־דינסט״...
מען מעג זיך טאקע זיין ניט פרום, אבער עס פאסט ניט פאר די גויים.
זיי האבן זייער קירך, דארפן מיר האבן אונדזערע.
נאטירלעך, הענרי ראוז מיינט ניט א קלויז ווי אין יוראפ דארטן, נאר א קליין טעמפעלע, אויפן איידעלן וועג.
אנשטאט א חזן – א קאנטאר; אנשטאט א רב – א ראביי אד״גל.
אין געלט איז דווקא ניט קיין מניעה, אלע יידן זיינען קיין עין־הרע ניט...
מ׳האט געקויפט א שטיקל פלאץ פון א חשובן אמעריקאנער בירגער, וואס ווי באלד פאר א יידישער „טשוירטש״, האט ער פאר זייער ביליק אוועקגעגעבן.
אויסגעבויט א שיינעם, קליינעם 3 טעמפל.
ער האט אויסגעזען פון דרויסן כמעט ווי זייערער, אויפן אמעריקאנער אויפן.
אינעווייניק איז עס געווען מעשה סינאגאגע.
נאר ראוז האט עס גערופן טעמפל, ווי ער געדענקט נאך אין די גרויסע שטעט אין אייראפע, אין די העכערע קלאסן.
– וואס־זשע איז דער חילוק פון א טעמפל ביז א קלויז?
– שטעלט מיר הענרי ראוז א פראגע און ענטפערט גלייך אליין – אין א קלויז דאוונען אלע מיט.
אין א טעמפל, אבער, לאזט מען עס דעם קאנטאר, און דער עולם – אדער ער שווייגט, אדער אז איינער וויל זיך שוין דווקא ניט פארלאזן אין גאנצן אויפן קאנטאר, זאגט ער מיט, אבער אין דער שטיל, עס זאל ניט ווערן קיין טומל.
און אזוי איז טאקע געווען א פאר יאר.
מען האט פשוט מורא געהאט ביים „גאטעס־דינסט״ צו עפענען דאס מויל.
עס פאסט ניט.
עס איז דאך, ווי זאגט איר, א טעמפל.
מאכט זיך אבער א מעשה און אין א שיינעם זומער מופט אריין אין ווילעדזש א ייד מיט א בארד, טאקע פון יענע אמתע אייראפייישע אידן, און עפנט זיך אויף א סטיישאנערי און ווערט דא א תושב.
קיין בירגער איז ער טאקע ניט, נאר א תושב יא.
איר פארשטייט?
פארשטיי איך שוין, אז פון דעם ייד וועלן מיר דא קיין כבוד ניט האבן...
מילא, די בארד, ווי די בארד, אמתע יענקיס טראגן אויך בערד, כאטש זייערע בערד זיינען עפעס בכבודיקערע...
נאר וואס דען?
דער דאזיקער ייד קומט צו גיין אין טעמפל און פרעגט אים בחרם דעם חילוק פון א טעמפל ביז א שול!
דער קאנטאר לאזט אויס, הייבט ער אן מיט א ניגון, ווי אין איישישאק...
עס איז מיר געווארן פינצטער אין די אויגן, ער הרגעט אוועק דעם טעמפל.
גיי איך צו צו אים נאך גאטעס־דינסט און באמערק אים איידל, אין יידיש – מיסטער, – זאג איך – דאס איז א טעמפל, ניט קיין בית־מדרש...
דא איז ניט אנגענומען הויך צו דאוונען...
שמייכלט ער און ענטפערט 4 – אז מען קען מאכן אין אמעריקע פון א טשוירטש א שול, מעג מען דאך פון א טעמפל א בית־מדרש אוודאי מאכן.
און מיינט איר, ער האט ניט אויסגעפירט?
ער האט שוין געהאט אזא כוח אין זיך.
ווי ער פלעגט א געשריי טאן מיט זיין היימישן ניגונדל „ברוך שאמר״ – האט זיך דערוועקט ביי נאך איינעם דער חשק, ביי א דריטן, ביי א פערטן; פריער א ביסל פארזיכטיק, שטילער, נאך דעם העכער, העכער...
ביז עס איז געקומען צו די הללויהס און נאך דעם צו קריאת שמע – איז געווארן א יעלה, ווי אין אן אמתן בית־מדרש...
און צו חזרת הש״ץ האט זיך אויך דער קאנטאר פארגעסן, אז ער זינגט פון זולצערס סידור, און איז אוועק אויפן היימישן אופן, מיט דעם אמתן ניגון...
איצטער איז אויס טעמפל מען דאוונט פליין, ווי אין דער היים, מען שרייט, מען שאקלט זיך און צו עלינו שפייט מען אפילו אויס...
1 איך האב שוין א נייע פיעסע.
זי הייסט: ״די רוסישע רעוואלוציע אין קייזערלעכן הויף״.
עס גייען שוין די פראבן.
מארגן איז די פרעמיערע.
איך בין טשיקאווע צו זען, וואס עס וועט ארויסקומען.
איך בין זייער טשיקאווע; מחמת פון דער מינוט, וואס איך האב דאס ווערק ארויסגעלאזט פון דער האנט און פאר דער צייט וואס עס זענען אנגעגאנגען די הכנות און פראבן, זענען אין מיין שטיק געמאכט געווארן עטלעכע קליינע ענדערונגען לויט די אנווייזונגען פון דעם טעאטער־דירעקטאר, רעזשיסאר, סופליאר, פון אלע ארטיסטן, זייערע קרובים און סתם זייטיקע מענטשן, מבינים און פיינשמעקער.
יעדער איינער האט בייגעטראגן זיינע אויסבעסערונגען.
איין שבח מוז מען אבער זאגן, אז די אלע ענדערונגען זענען געמאכט געווארן מיט מיין הסכמה.
איך בין נישט ווי אנדערע דראמען־שרייבער, וואס לאזן מאכן פון זייערע ווערק וואס מען וויל; איך לאז מיך נישט שפייען אין דער קאשע.
מיין ערשטער באדינג איז געווען אז עס זאל נישט געמינערט ווערן און נישט געענדערט ווערן אפילו א קוצו־של-יוד.
אזא מענטש בין איך.
צוליב א בוכשטאב אדער א קאמא בין איך גרייט צו גיין אויף מסירות־נפש...
סיידן ס׳געשעט מיט מיין הסכמה.
און א מענטש בין איך א הארטער, א פרינציפיעלער, בפרט, ווען עס האנדלט זיך וועגן קונסט...
2 נישט מער, א מאל מוז מען גיין אויף א קאמפראמיס.
אנגעהויבן האט עס זיך גאר מיט אן אומשולדיקער ״פאפראווקע״.
דהיינו?
איינע פון די אקטיארן, וואס האט באדארפט שפילן די ראלע פון ענגלישן אמבאסאדאר ביים קייזערלעכן הויף, האט געזאלט רויכערן א ציגאר.
אזוי איז עס געווען אנגעוויזן אויף מיין פיעסע.
איין מאל אויף א פראבע רופט מיך אפ דער דאזיקער אקטיאר אן א זייט און רוימט מיר איין אין אויער מיט א קול פול מיט תחנונים: – פאניע פארפאסער, איך, ווי איר קוקט מיך אן האב דעם כבוד צו שפילן אין אייער שטיק די ראלע פון ענגלישן לארד; ווי עס איז אנגעוויזן אין דעם שטיק, דארף איך רויכערן ציגארן.
האבן מיר דען אויף ציגארן?
איך האב זיך געווענדט צום טעאטער- דירעקטאר.
זאגט ער, אז אונדזער טרופע קאן מיר נישט דערלויבן צו רויכערן ציגארן.
העכסטנס, אויף וואס איך קאן זיך דערלויבן, איז צו רויכערן פאפיראסן.
און דאס – פון דער פירמע ״אוואנטי״, דריי גראשן א שטיק.
האב איך נאכגעטראכט, נאכגעטראכט און צוגעגעבן, אז מען קאן ווירקלעך אויסקומען אן ציגארן.
אן ענגלישער אמבאסאדאר איז נישט חולה צו רויכערן פאפיראסן ״אוואנטי״.
א צווייט מאל ווענדט זיך צו מיר א צווייטער אקטיאר; דער זעלבער וואס שפילט די ראלע פון פינאנץ־מיניסטער וויטע, און ער האט צו מיר אויך א בקשה: – אין איין אקט – זאגט ער – ווערט אין אייער שטיק אנגעוויזן, אז איך באדארף זיך ווייזן אן א ראק, בלויז אין הוילע ארבל פארשטייט איר מיכ ביי מיינע קאפיטאלן און די גאזשע, וואס איך קריג, מישטיינס געזאגט, בין איך נישט אימשטאנד זיך אלע אוונט צו באווייזן אין א ווייס העמד.
ווער קאן זיך עס אננעמען צו וואשן אלע חודש א העמד?
און ווייזן זיך מיט ברודיקע ארבל איז עפעס גארנישט פאסיק פאר א פינאנץ־מיניסטער וויל איך טאקע, איר זאלט מיר דערלויבן צו טראגן דעם ראק יא, און וואס נאך וויל איך אייך בעטן.
איר זאלט מאכן אזוי, אז איך זאל מיין גאנצע ראלע דארפן שפילן נאר מיטן פארנט און נישט 3 חלילה מיטן פלייצע, ווייל אויף די אקסלען זענען ביי מיר אויסגעריבן גאנצע לעכער.
איבעריקנס, דאס געהערט שוין צום רעזשיסאר.
אויך אויף דעם בין איך איינגעגאנגען; פשוט.
צוליב הומאניטארע מאטיוון.
די פרימאדאנע פון דער דאזיקער טרופע האט מיר אפגעשטאט א וויזיט אין מיין היים און זיך משתדל געווען ביי מיר וועגן אט וואס: די דאזיקע פרימאדאנע שפילט אין מיין שטיק די געליבטע פון ראספוטינען, די הויפטדאמע ווירובאווא; שילדער איך אין מיין שטיק א סצענע אין קייזערלעכן פארק, בשעת אן ארגיע, ווי ראספוטין הוידעט די ווירובאווא אויף א הוידלקע.
בשעתן הוידען זיך פארווארפן זיך אירע פיס ארויף אין דער הויך און עס זעען זיך די זוילן, און זיי, די זוילן, זענען נעבעך געלאטעט.
– איר פארשטייט דאך?
– זאגט זי – פאניע פארפאסער, אז עס פאסט נישט, דאס פובליקום זאל זען אז ביי דער גרעסטער הויפדאמע פון קייזערלעכן הויף זענען די זוילן מיט לאטעס, און די פיעסע אייערע איז דאך א קינסטלעריש ווערק און נישט קיין שונד.
– בכן?
– בכן?
צי קאן מען נישט די גאנצע סצענע ארויסווארפן?
איך האב נאכגעטראכט, איבערגעלייגט זיך און איינגעשטימט.
מילא, וועט זיין אן דער ארגיע.
– א דאנק.
עס גייט נישט דורך קיין וואך און עס קומט צו מיר אריין דער סטאר פון דער פיעסע, בעניע סאלאווייטשיק, דער כאראקטער- ראליסט, וואס שפילט אין מיין שטיק די ראלע פון מיניסטער פלעווע.
– איך האב – זאגט ער הער שרייבער, צו אייך א וויכטיקן ענין.
– דהיינו?
4 – איך האב – זאגט ער – א ווונדערבארן מאנאלאג, וואס מיט אים ענדיק איך יעדע ראלע וואס איך שפיל, עס איז א הונדערט- פראצענטיקער זיכערער ״אפלויז״.
נאך אזא מאנאלאג מוז מען אפלאדירן.
– לאמיר הערן.
ער שטעלט זיך אוועק אין א דראמאטישער פאזע און דעקלאמירט: – א־א!
די יודעלע!
דאס קינד פון פאלק־ישראל!
אה, מיין עוויגעס נאציאן!
דו האסט אימער געלעבט און וועסט נימאנד אונטערגיין און ווי פיל דיינע פיינדע זאלען דיך נישט דריקען און שטיקען, וועסטו בלייבן שטאלץ, ווי א פעלז אין דער וויסטע.
זאלען זיי דיר דערקוטשען, די המנס מיט די גראס- אינקוויזיטארען.
דו לאכסט פון זיי כא־כא-כא־כא-כא!
ווי געפעלט אייך?
– אויסגעצייכנט – האב איך געזאגט – אבער, פלעווע איז געווען א יודאפאב, ווי אזוי זשע קאן ער זאגן אזעלכע ווערטער...
– אנטשולדיקט – האט ער געפרעגט – וואס איז אזוינס א ״יודאפאב״?
– א שונא־ישראל.
דער ארטיסט האט זיך א וויילע פארטראכט און נאך דעם זיך אנגערופן: – פאב־שמאב; אבער איך בין דאך א סטאר און באדארף האבן אפלאדיסמענטן און קיין גאזשע נעם איך נישט.
איך שפיל בלויז צוליב קונסט און האנאר.
באדארף איך אפלאדיסמענטן, צי ניין?
– אבער, אום גאטעס ווילן – בעט איך מיך – פלעווע איז דאך א בארימטער אנטיסעמיט, האט געמאכט דעם קעשענעווער פאגראם.
ווי אזוי קען ער האלטן אזא מאנאלאג?
5 – וועלן מיר אים מגייר זיין.
מיר וועלן אים לאזן זאגן דעם מאנאלאג פארן טויט.
ער האט חרטה און ווערט א ייד.
נעבן מיר וועט שטיין ד״ר הערצל און איך וועל האלטן מיין מאנאלאג מיט ליכט־עפעקטן.
צום סוף וועל איך ענדיקן מיט מיין בארימט לידל, וואס איז מיין ״קאניאק״.
יודעלע, מיין קרוין, מיין געשעצטעס נאציאן!
דו טראגסט הויך דיין יודישען פאן.
דו עקזיסטירסט פון אייביק אן, צו זיין א י איז גאר אן אנטיק, א גרויסעס, ווארעם גליק, טאמער גיט מען דיר א דרוק, און ווערסט פארשווארצט, ווי א טאטער, שיצט דיך דיין הימעל־פאטער און הערסט דיינע שונאים ווי דעם קאטער!
איך האב מיך איבערגעלייגט און מסכים געווען.
– גוט, גוט.
מילא א סוף זאל עס נעמען.
זאל מען שוין שפילן מיין שטיק.
אוועק א חודש צייט פון פראבן, נאך דעם ווער איך פלוצלינג איינגעלאדן צום טעאטער־דירעקטאר אויף א קאנפערענץ.
ער האט עפעס צו מאכן עטלעכע באמערקונגען: – דהיינו, וואס?
– די אקציע פון דעם שטיק – זאגט ער – ״די פעווראלסקע- רעוואלוציע״ שפילט זיך אפ אין ״זשימנע דווארעץ״ אום ווינטערצייט.
און דאס איז אוממעגלעך, מחמת די ארטיסטן האבן נישט קיין ווינטערדיקע בגדים.
– איז וואס זשע טוט מען דערצו?
– מען מוז זען, אז ״פעווראלסקע־רעוואלוציע״ זאל פארקומען אין תמוז.
פרעג איך דאך אים: 6 – היתכן?
עס וועט דאך נישט שטימען מיטן קינסטלערישן אמת?
זאגט ער: – אמת, שמעמעס...
מען קאן אריבערטראגן די רעוואלוציע קיין שפאניען.
בשעת הדחק קאן מען די גאנצע אקציע אריבערפירן קיין טערקיי, קיין גריכנלאנד, קיין מעקסיקע, דארט קומען אויך פאר רעוואלוציעס, אבי נאר אין א ווארעמער געגנט.
האב איך זיך ווידער באטראכט און איבערגעלייגט זיך און איינגעשטימט.
– א סוף, זאל מען מאכן די קליינע ענדערונג, אבי מען זאל שוין שפילן און לאמיר שוין זען די פרוכט פון מיין שאפן אויף די ברעטער פון קונסט־טעמפל.
–––———— ס׳איז געקומען די גרויסער טאג פון דער פרעמיערע.
איך זיץ אין טעאטער, מיין הארץ פלאטערט וואס איז געשען?
עפעס דערקען איך נישט מיין ווערק.
איך רוף אפ דעם טעאטער־דירעקטאר אן א זייט און פרעג, וואס שפילט מען עס אזוינס?
– ענטפערט ער מיר: – איר זעט נישט וואס מען שפילט?
״כאסיע די יתומה״.
מאך איך דאך זייער א פארווונדערט פנים.
דערקלערט ער מיר: – פארשטייט איר מיך – זאגט ער – ״כאסיע די יתומה״ איז שוין אן אויסגעשפילטע זאך און אייער שטיק איז א נייעס און מען מוז מאכן פראבן, אבער דאס טעאטער איז נישט געהייצט און ס׳איז קאלט, כאטש וועלף פארטרייב...
אמער האבן מיר גענומען און געשטעלט ״כאסיע די יתומה.״
1 ווען דער קליינער שמעון איז געשטארבן האבן זיינע צוויי זין, – נאטע און אנשל – געשווארן ביים קבר, אז זיי וועלן דער מאמע ניט פארגעסן, און זיי וועלן תמיד אין פאטער געדענקן אזוי לאנג ווי זיי וועלן לעבן.
– דו זארג דיך ניט, טאטע, האט דער עלטערער נאטע אריינגעשריען אין קבר אריין, „ווי וויל מייק אריינדזשמענטס פאר דער מאמען״ – די שוועגערין, נאטעס ווייב, האט דאס דערהערט איז זי געווארן מער דרייסט צום טויטן ווי זי איז געווען ביז איצט, און זי האט דערפאר פון שווער פארלאנגט: – איר זאלט זיך לויפן און מיען פאר מיין איינציק קינד, אייער אייניקל.
נאר זי האט נאך ניט געדויזשעט אויסצורעדן דעם גאנצן שפרוך האט איר שוין פארכאפט די צווייטע שוועגערין, אנשלס ווייב.
– וואס עפעס פאר איר איינציק קינד אליין?
– פאר אלע זיינע קינדער, פאר אלע זיינע אייניקלעך זאל ער זיין א מליץ יושר.
– און ניט נאר בלויז פאר זיינע קינדער אליין, נאר פרעמדע קינדער אויך – פאר די גאנצע וועלט, פאר אלע יונגע לייט, וואס וועלן באדארפן איצט אין פייער גיין.
אוי, אוי, אז מען זאל זיי פארזען, אז די קויל זאל זיי מיידן – איז א פרעמדע יידענע, 2 וועלכע האט זיך פונקט געפונען אויפן גוטן ארט – צוגעקומען צום אפענעם קבר און אריינגעשריען, ווי זי וואלט זיך געוואלט באנוצן מיט דער אומזיסטינע געלעגנהייט, וואס דער קליינער שמעון פאקט זיך אויף יענער וועלט, מיט אים א תפילהלע מיטצוגעבן צו די איריקע...
איך ווייס ניט, אויב דער קליינער שמעון וועט ריכטיק אויספירן די שליחות וואס די לעבעדיקע האבן אים ביים לעצטן אפשייד פון זיי מיטגעגעבן.
נאר געהערט די שליחות האט ער געוויס.
ווארעם אז דער קליינער שמעון האט דערהערט די ווערטער פון עלטסטן זון: – „טאטע, זארג דיך ניט, ווי וויל מייק אריינדזשמענטס פאר דער מאמען״, האט א לייכטער שמייכל א שוועב געטאן אויף זיינע בלייכע געשטארבענע ליפן, און די גרויע שטייפע האר פון די וואנצעס האבן זיך באווויגן – און אזוי מיט דעם שמייכל איז ער אריין אין גרוב אריין.
ווארעם דער קליינער שמעון האט זיך געמוזט דערמאנען אין די אפטע פארשפרעכונגען פון זיין זון, וועלכער איז געווען „גוט אפ.״ – טאטע, זארג זיך ניט, ווי וויל מייק אריינדזשמענטס.
געבראכט האט דער קליינער שמעון פון זיין קליין שטעטל אין פוילן קיין אמעריקע זיין שער מיט די אויסגעדארטע הענט, זיין שמייכל אויפן פנים, זיין ווייב נעכע, אן אויסגעדארטע געטרייע חברטע, זיינע צוויי יונגען, אנשל און נאטע, און אוועקגעשטעלט זיך ארבעטן.
שטענדיק געארבעט.
האט ער ניט געהאט וואס צו ארבעטן, איז ער טרויעריק געווען, איז אים לאנגווייליק געווען – האט ער זיך געהאלטן פאר אן איבעריקן.
שבתים און יום־טובים זיינען דורכגעגאנגן אים אין לאנגווייליקייט און בענקעניש נאך דער ארבעט, אזוי ווי די שער און די נאדל זיינען געווארן א טייל פון זיין קערפער און ווען ער האט זיי ניט געהאט, האט אים עפעס געפעלט און אן זיי האט ער ניט געקענט לעבן.
אין דער וואכנס ביי דער ארבעט האט ער געבענקט נאך שבת.
אז דער שבת זאל קומען – וועט ער זיך אויסרוען.
נאר קוים איז דער שבת געקומען און דער קליינער שמעון האט זיך גוט אויסגעשלאפן האט ער זיך שוין ארומגעדרייט פאר לאנגווייליקייט און ניט געהאט וואס מיט זיך צו טאן.
קיין באקאנטע, קיין פריינד 3 האט ער ניט געהאט.
ער האט געקוקט אין הימל אריין, געזוכט א שטערן.
– וואס קוקסטו, וואס איילסטו דיך אזוי?
– האט נעכע געפרעגט.
– עס ווילט זיך שוין צוריקגיין צו דער ארבעט.
א צו לאנגער שבת.
אזוי האט דער קליינער שמעון אפגעלעבט זיין לעבן.
די קינדער זיינע זיינען פרי אוועק פון הויז, געזארגט פאר זיך אליין, איבערגעבליבן אליין מיט נעכן – א געטרייע אויסגעהארעוועטע יידענע.
אין די אוונטן, סיי זומער און סיי ווינטער זיינען זיי ביידע אפגעגעסן אין די „קיטשן.״ דער פארלער איז געווען שיין אויפגערוימט, און באדעקט מיט פיקטשורס, אבער קיינער האט אים ניט געזען ביי טאג, אין אים איז מען נאר געשלאפן.
געוווינט האט מען אין קיטשן ביים קיכל – געזעסן און געשוויגן, טייל מאל האט מען זיך דערמאנט אן א באקאנטן פון דער היים פון קליינעם שטעטל.
– דו געדענקסט דעם לאנגן שמועל פון דער היים?
האט דער קליינער ייד פלוצלינג געפרעגט זיין ווייב.
– דעם, וואס די טאכטער איז אוועק מיט א סאלדאט?
– יא.
– וואס האסטו זיך עפעס דערמאנט אן לאנגן שמועל?
– גלאט אזוי.
אדער מען האט זיך דערמאנט אן א געסל פון שטאט: – דו געדענקסט דאס אונטער־געסל אין דער היים?
– די מומע ברכה האט געוווינט?
4 – יא, דארט ווו דאס קליינע פלומפל איז געשטאנען און שבת נאכמיטאג איז מען געגאנגען מיט דער שעפ שעפן פריש וואסער.
– יא, וואס האסטו זיך עפעס דערמאנט אן קליינעם אונטער- עסל?
– גלאט אזוי.
טייל מאל האט זיך א זון דערמאנט אן טאטע־מאמע און שפעט אין אוונט פלוצעם אומגעריכט אריינגעפאלן אין קיטשן אריין.
– גיב נאר א קוק ווער עס איז דא!
נאטע איז דאך דא!
אויף משיחן וואלט איך זיך גיכער געריכט.
וואס מאכט מען?
וואס מאכט דאס ווייב און די קינדערלעך?
– אל־רייט.
– אפשר וועסטו טרינקן א גלעזעלע רויטן בוריקעס־בארשט?
האסט דאך דאס שטענדיק אזוי גערן געהאט.
דער מאמעס א גלעזל בארשט.
– און דו, טאטע, ארבעטסט נאך אלץ אין ברוקלינער שאפ?
– וואס זאל מען טאן?
מען מוז דאך מאכן א לעבן.
ער האט שוין טאקע קיין כוח ניט.
ביי נאכט קרעכצט ער א גאנצע נאכט אויף די זייטן – דערציילט די מאמע.
– נו, טאטע, זארג דיך ניט, „ווי וויל מייק אריינדזשמענטס.״ איבעררעדן מיט אנשל.
אויף די אלטע יארן וועסטו ניט דארפן ארבעטן.
דער קליינער שמעון האט געשמייכלט – דאס זעלבע גוטע בלייכע שמייכעלע, וואס עס האט יעצט געשוועבט אויף זיינע ליפן, ווען מען האט אים אין דער ערד אריינגעלייגט.
5 און עס איז דורכגעגאנגען ווידער א האלב יאר, און מען האט קיין קינד אין די אויגן ניט אנגעזען.
געוווינט האט מען ווייט איינס פון אנדערן.
און האט מען זיך געקליבן צופארן זען אן אייניקל, האבן די אלטע פארבלאנדזשעט אין וועג.
– א, שוין ווארטן אויף פסח, חול־המועד וועלן מיר צוגיין זען די אייניקלעך.
און ווידער אין א האלב יאר ארום האט זיך א זון אריינגעכאפט: – נו, טאטע, דו ארבעטסט נאך אין שאפ?
– וואס זאל מען טאן?
מען מוז דאך מאכן א לעבן, דער מאמען פרנסה געבן.
– זארג דיך ניט.
ווי וויל מייק אריינדזשמענטס...
.
און באלד ווידער פארגעסן געווארן, ביז די קינדער האבן געהערט, אז דער טאטע איז געשטארבן.
זיין טויט איז געווען שטיל אזוי ווי זיין לעבן, פארגעסן.
נאך זיין לוויה איז נאכגעפארן איין וואגן, די אלמנה מיט די צוויי קינדער און די צוויי שניר, און זיי האבן דעם טאטן מיטגעגעבן די שליחות אויף יענער וועלט, דערפאר וועלן זיי מאכן „אריינדזשמענטס״ פאר דער מאמען.
די אלטע נעכע איז געשטאנען ביים קבר, זי האט געוויינט, קיין שליחות, אז ער זאל זיך לויפן און מיען פאר איר, האט זי אים אויך ניט באפוילן.
זי איז געשטאנען א שטומע די גאנצע צייט און געזען ווי די צוויי גויים שיטן צו איר קליינעם שמעון.
נאר נאך דעם ווי מען האט שוין איבער דעם קליינעם שמעון אלע אפגעזאגט, אלעס וואס איז אים געקומען לויט דעם דין, האבן זיך אלע אויפגעהויבן אוועקצוגיין, און זי איז שטיין געבליבן ביים קבר און אויסגעשטרעקט די הענט, און די קינדער האבן זי אוועקגענומען ביי די ארעמס און געזאגט צו איר: קום, מאמע!
האט זי זיך נאיוו ארומגעקוקט מיט אירע אויסגעלעשענע אויגן, 6 וועלכע האבן דעם גלאנץ געהאט ווי די אויגן פון א שטומע בהמה, און געפרעגט: – ווו?
האבן זי די צוויי זין אוועקגעפירט פון קבר און געזאגט צו איר: – זארג דיך ניט, מאמע, „ווי וויל מייק אריינדזשמענטס.״ פון קבר האבן זיך ביידע זין געריסן איבער דער מאמען.
יעדער איינער האט געוואלט, אז די מאמע זאל זיצן ביי אים שבעה.
געבליבן איז זי ביים עלטערן, ביי נאטען, וועלכער איז געווען א סיילסמען, און האט געהאט איין קינד און איז געווען בעסער אפ פון אנשלן.
נאך די ערשטע אכט טעג איז די מאמע געקומען צו גאסט צום צווייטן זון.
אזוי האט זי זיך א פאר וואכן ארומגעוואלגערט פון איין זון צום אנדערן, ביז מען איז זי געגאנגען אריינגעבן אין אן אנשטאלט פאר אלטע לייט.
נאר איידער די קינדער האבן געמאכט „אריינדזשמענטס״ די מוטער צו באזארגן אין אן אנשטאלט, איז זי שטילערהייט אוועקגעגאנגען צו איר מאן.
א קבר אין שכנות ביי איר מאן איז שוין ניט געוועזן.
שוין געווען פארנומען.
און איבערהויפט איז דער טייל סעמעטערי, ווו דער מאן איז געלעגן, געווען צו טייער פאר א יידינע...
האט מען זי באגראבן אויף א נייעם טייל סעמעטערי, ווו סיז געווען ווייט פון שטאט און עס האט געקאסט ביליק א קבר.
זיינען דאס אלטע פאר געלעגן צוטיילט נאכן לעבן: ער איז געלעגן צווישן פרעמדע יידן אויף איין טייל סעמעטערי און זי איז געלעגן צווישן פרעמדע ווייבער אויף אן אנדער טייל סעמעטערי.
פארגעסן זיינען די אלטע געווען ביי זייער לעבן און פארגעסן זיינען זיי געווארן ביי זייער טויט.
זייערע קברים זיינען באלד פארטראגן געווארן צווישן ים „פארגעסענע״ ווי זיי זיינען און זיי האבן קיינעם ניט געהאט, נאר דאס שטיקל הימל איבער זיך, און דאס קליינע בערגל ערד וואס זיי האבן פארמאגט אויף זיך.
אבער מער האבן זיי ניט באדארפט.
אין ווינטער זיינען די קברים געווארן צוגעדעקט מיט א דעק פון שניי און זיינען אפגעווישט 7 געווארן פון דער ערד, אבער ווען דער ליבער זומער איז געקומען און די זון האט אויפגעדעקט די אויבערפלעכע פון דער ערד פון שניי־דעקע, זיינען די צוויי קברים אויך אנטפלעקט געווארן.
דער ווינט האט געבראכט אויף זייערע בערגלעך זוימען־שטויב פון בלומען און גרינסן, וועלכע ער האט אראפגעגנבעט פון די רייכע קברים און איינגעפלאנסט אין די בערגלעך פון די ארעמע.
בייטאג האט די זון צוווארעמט, צעהיצט און אנטבליט די שטויבלעך בליעכץ, און ביי נאכט האט דער רעגן זיי טיף אין דער ערד פארפלאנצט, און דער טוי, פרי און שפעט, האט זיי באוואסערט.
און איבער דעם קבר פון קליינעם שמעון מיט זיין ווייב נעכע, כאטש צעשייט און צוווארפן אויף צוויי באזונדערע פעלדער, האבן געבליט מיט געלע פעלד- בלומעלעך בלויע וואסער־ליליען, מיט ווייסע האניק־קעפלעך, מיט יאסמין און מיט בלויע אויגעלעך.
די קברים זיינען פארוואנדלט געווארן אין שטילע בליענדע גערטנער, וועלכע קיין אויג האט ניט באמערקט נאר זיינען באוואכט און אפגעהיט געווארן פון די שטילע באהאלטענע האנט פון דער נאטור.
טייל מאל האבן זיך די ברידער, נאטע און אנשל, צופעליק באגעגנט אין א געפאקטע קאר פארנדיק פון דער ארבעט, אדער אין א האל פון א מיטינג..
– האלא, נאטע!
– האלא, אנשל!
– מען דארף א מאל ארויסגיין צו די אלטע אויף דער סעמעטערי זען וואס זיי מאכן!
האט איין ברודער געזאגט.
– מען דארף, איי עם רעדי.
נעקסטן זונטיק איבער א וואך, מירן זיך טרעפן ביי ברוקלין ברידזש צוועלף ביי טאג.
ווילסט?
האט דער צווייטער געזאגט.
– אל־רייט, פון נעקסטן זונטיק איבער א וואך, געדענק.
די ברידער האבן געוווסט, אז זיי וועלן זיך ניט טרעפן און זיי זיינען ניט געגאנגען אויך, געווען נייטיקערע זאכן.
אזוי זיינען 8 דורכגעגאנגען יארן און טאטע־מאמעס קברים זיינען געווען באהאלטן פון יעדן לעבעדיקן אויג, און געבליט זיך אין דער שטיל – שטילע גערטנער...
א מאל, א מאל האט זיך געמאכט, אז איינער פון די ברידער האט זיך פארוואנדערט אויף דעם בית־עולם מיט דער לוויה פון א סאסייעטי־מאן (האט געדארפט שטראף באצאלן, ווען ער וואלט ניט געקומען), האט ער זיך דערמאנט אין טאטנס קבר.
זומער איז עס געווען, איז ער עס געגאנגען אויסזוכן, לאנג, לאנג האט ער געזוכט צווישן די פארוואקסענע גרעזער דעם טאטנס קליינע מצבה.
אז ער האט עס געפונען איז ער שטיין געבליבן א דערשראקענער און א פארווונדערטער: וועלכע געהיימע האנט האט פארפלאנצט אין דער שטיל דעם גארטן אויפן פאטערס קבר?
און ער האט ניט געוווסט אז דער שטילער ווינט און די גוטע מאמע ערד האבן אפילו אין דעם קליינעם שניידערל ניט פארגעסן.
1 אין אונדזער שטוב האט מען אלע מאל גערעדט וועגן דיבוקים, גלגולים, הייזער ווו ס׳האבן ארומגעשטיפט לצים, קעלערס ווו ס׳האבן זיך אויפגעהאלטן נישט־גוטע.
דער טאטע האט גערעדט דערפון, ערשטנס, צוליב דעם וואס די זאכן זענען אים אנגעגאנגען.
צווייטנס, דערפאר ווייל אין דער גרויסער שטאט ווערן די קינדער קאליע.
מ׳גייט, מ׳זעט, מ׳לייענט פסולע ביכער, און ס׳שאדט דעריבער נישט צו דערמאנען אז ס׳זענען פאראן פארבארגענע כוחות.
גראד יענעם טאג האט דער טאטע דערציילט וועגן א מעשה וואס ווערט דערמאנט אין ספר מנחת עני.
אויב איך האב נישט קיין טעות, איז דער מחבר געווען ר׳ אליהו גריידיקער, אדער אן אנדער גריידיקער רב.
ס׳איז געווען א מעשה מיט א מויד וואס ס׳זענען אין איר געזעסן פיר רוחות.
מ׳האט דורך איר בויך באשיימפערלעך געזען ווי די רוחות קריכן ארום אין אינגעווייד, בלאזן אן דעם בויך, וואנדערן פון איין טייל בויך צום אנדערן, רוקן זיך אריין אין א פוס.
דער גריידיקער רב האט די רוחות ארויסגעטריבן מיט שופר־בלאזן, הייליקע שמות און רויכערן קרייטעכצער.
ווען דער טאטע האט גערעדט וועגן אזוינע זאכן, איז ער געווארן אין גאנצן צעפלאמט.
ער האט געטענהט איז דער גריידיקער רב חלילה געווען א ליגנער?
זענען אלע רבנים, צדיקים, גאונים ליגנערס, און די אפיקורסים זענען די אמת־זאגער?
וויי געוואלד, ווי קאן מען זיין אזוי פארבלענדט?
מיט א מאל עפנט זיך די טיר און עס קומט אריין א יידענע.
אין א קויבער האט זי געטראגן צוויי גענדז.
די יידענע האט אויסגעזען 2 דערשראקן.
דאס שייטל אירס איז געווען צעשויבערט.
זי האט געשמייכלט א דערשראקענעם שמייכל.
דער טאטע האט נישט געקוקט אויף קיין ווייבער, אבער די מאמע און די קינדער האבן גלייך געזען אז עפעס איז די יידענע שטארק צעטומלט.
– וואס איז?
– האט דער טאטע געפרעגט און זיך אומגעקערט צו דער יידענע מיטן רוקן, חלילה נישט אנצוקוקן א נקבה.
– רבי, כ׳האב עפעס אן אויסטערלישע שאלה.
– וואס איז עס?
א שאלת־נשים (א ווייבערשע שאלה)?
ווען די יידענע וואלט געזאגט יא, וואלט מען מיך גלייך געווען ארויסגעשיקט פון שטוב.
אבער די יידענע האט געענטפערט – ניין, ס׳איז אויף די גענדז.
– וואס איז מיט די גענדז?
– רבי קרוין, מ׳האט די גענדז געשאכטן.
כ׳האב זיי אפגעשניטן די קעפלעך.
כ׳האב ארויסגענומען די קישקעלעך, ס׳לעבערל, ס׳גאנצע דרויב, אבער די גענדז שרייען עפעס מיט אזא יאמערלעך קול – – – דערהערט אזוינע דיבורים, איז דער טאטע געווארן בלאס.
אויף מיר איז אנגעפאלן א פחד.
מיין מוטער איז געווען א מתנגדישע טאכטער און א סקעפטיקערין פון דער נאטור.
געשאכטענע גענדז שרייען נישט – האט די מאמע געזאגט.
– – רביצין, איר׳ט באלד עפעס הערן!
די יידענע האט ארויסגענומען איין גאנדז און אוועקגעלייגט אויפן טיש.
דערנאך האט זי ארויסגענומען די צווייטע גאנדז.
די גענדז זענען געווען אן קעפ, אן דעם אינגעווייד, טויטע גענדז ווי אלע טויטע.
אויף מיין מוטערס פנים האט זיך באוויזן א שמייכל.
– אט די גענדז שרייען?
3 – איר׳ט באלד עפעס הערן!
די יידענע האט גענומען איין גאנדז און געטאן א ווארף אויף דער אנדערער.
אין דער רגע האט זיך דערהערט א געשריי.
עס איז נישט לייכט צו שילדערן דאס געשריי.
ס׳איז געווען א גאדערן פון א גאנדז, אבער עפעס מיט אזא הויל קול, מיט אזא כארכלעניש און רייסעניש, אז ס׳איז מיר געווארן קאלט אין אלע אברים.
איך האב ממש געשפירט ווי די האר פון די פאות נעמען מיך שטעכן.
איך האב געמאכט א מינע ווי ארויסצולויפן פון שטוב.
אבער ווו זאל איך לויפן?
פון שרעק איז מיר אזש געווארן ענג אין האלדז.
איך האב אויך געטאן א געשריי און זיך אנגעכאפט אין דער מאמעס פאלע ווי א קינד פון דריי יאר.
דער טאטע האט פארגעסן אז מען דארף זיך אפקערן פון א נקבה.
ער איז צוגעלאפן צום טיש.
ער איז געווען נישט ווייניקער דערשראקן פון מיר.
די רויטע בארד זיינע האט געציטערט.
אין די בלויע אויגן האט זיך באוויזן א געמיש פון מורא און נצחון.
ס׳איז געווען פאר׳ן טאטן ווי א סימן אז נישט בלויז צום גריידיקער רב, נאר אויך צו אים ווערן צוגעשיקט צייכנס פון הימל, אדער אפשר איז עס עס א צייכן פון דער סטרא־אחרא, די שדים?
...
רביצין, וואס זאגט איר איצט?
– האט די יידענע געפרעגט.
– מיין מוטער האט אויפגעהערט שמייכלען און איז אירע אויגן האט זיך באוויזן עפעס אזוינס ווי א טרויער און א כעס.
– כ׳פארשטיי נישט וואס דא טוט זיך!
– האט זי געזאגט מיט א סארט ווידערווילן.
– רביצין, איר ווילט הערן נאך א מאל?
ווידער האט די יידינע געטאן א ווארף איין גאנדז אויף דער אנדערער.
און ווידער האבן די גענדז ארויסגעלאזן אן אומהיימלעך געשריי, דאס געשריי פון בעלי־חיים וואס דער חלף האט זיי געטויט, אבער עפעס איז געבליבן אין זיי א כוח און עפעס האבן זיי א חשבון מיט די לעבעדיקע און א עוולה.
ס׳איז מיר געווארן קאלט.
איך האב געהאט א געפיל ווי עמיץ וואלט מיר 4 דערלאנגט א פלעם מיטן גאנצן כוח.
דעם טאטנס קול איז געווארן הייזעריקלעך.
ס׳האבן זיך דערין געבראכן טרערן.
– נו, איז דא א באשעפער?
– האט ער געפרעגט?
– רבי, וואס טוט מען און ווי גייט מען?
– האט די יידענע גענומען רעדן מיט א זינגענדיק־יאמערדיקן ניגון.
– וואס איז מיר דא צו האנט געקומען?
וויי און ווינד צו מיינע יארן!
וואס זאל איך טאן מיט זיי?
אפשר גיין צו א רבין?
אפשר האט מען נישט גוט געשאכטן?
אפשר זאל איך לאזן איבערקוקן די מזוזה?
כ׳האב מורא מיט זיי אהיימצוגיין!
כ׳האב געוואלט זיי איינווייקן און כשר מאכן אויף שבת, און דא אזא בראך!
רבי הייליקער, וואס טוט מען?
זענען זיי טרייף?
דארף מען זיי ארויסווארפן?
אפשר פארקויפן א גוי?
מענטשן זאגן, אז מ׳וועט זיי דארפן איינהילן אין תכריכים און באגראבן אין א קבר.
כ׳בין נעבעך אן ארעם מענטש.
צוויי גענדז!
ס׳האט מיך געקאסט אן אוצר!
...
דער טאטע האט נישט געוווסט וואס צו ענטפערן.
ער האט געווארפן א קוק אויף דער ספרים־שאנק.
אויב ערגעץ איז פאראן אן ענטפער, איז ער דארט ...
מיט א מאל האט ער געטאן א בייזן בליק אויף דער מאמען – וואס זאגסטו איצט, הא?
מיין מוטערס פנים איז געווארן אלץ רוגזהדיקער, שמעלער, שארפער.
א צארן האט זיך באוויזן אין אירע אויגן און עפעס אזוינס ווי א בושה.
– כ׳וואלט געוואלט הערן נאך א מאל!
– האט זי האלב־געבעטן, האלב־געהייסן.
די יידענע האט צום דריטן מאל געטאן א ווארף די גענדז און דאס געשריי האט זיך דערהערט צום דריטן מאל.
ס׳איז מיר איינגעפאלן אז אזא קול מוז האבן אן עגלה ערופה ...
– נו־נו- נו, מ׳לייקנט.
ס׳שטייט אז די רשעים טוען ניש׳ קא׳ תשובה אפילו ביים טויער פון גיהנום!
– האט דער טאטע גענומען רעדן.
– זיי זעען שוין מיט די אויגן, אבער זיי לייקענען 5 אין בורא עולם ...
מ׳שלעפט זיי אריין אין שאול תחתית און זיי זאגן אן ס׳איז א דרך־הטבע, א טראף ...
און ער האט געטאן א קוק אויף דער מאמען ווי צו זאגן דו ביזט געראטן אין זיי ...
א לאנגע ווייל איז געווען שטיל.
דערנאך האט די יידענע געפרעגט – נו, רביצין, כ׳האב מיר אויסגעטראכט?
מיט א מאל האט די מאמע געטאן א לאך, און געווען איז דאס א לאך וואס האט אלעמען אויפגעטרייסלט.
איך האב געוווסט מיט א זעקסטן חוש, אז די מאמע גרייט זיך קאליע צו מאכן די מעכטיקע דראמע וואס שפילט זיך דא אפ פאר אונדזערע אויגן.
– די גערגעלעך האט איר ארויסגענומען?
– האט מיין מוטער געפרעגט.
– די גערגעלעך?
ניין.
– נעמט ארויס די גערגעלעך – האט די מאמע געזאגט – און זיי וועלן אויפהערן שרייען.
דער טאטע איז געווארן פייער און פלאם.
– וואס עפעס ארויסנעמען?
וואס האט דאס א שייכות מיט די גערגעלעך?
די מאמע האט א כאפ געטאן א גאנדז, אריין מיט די דינע פינגער אין אינגעווייד און מיט דעם גאנצן כוח ארויסגעשלעפט דאס רערל וואס פירט פון האלדז אראפ צו די לונגלעך.
אויף לשון קודש הייסט דאס דאזיקע רערל די קנה.
דורך דארט אטעמט דאס באשעפעניש און פון דארט קומט אויך די שטים.
באלד האט זי א כאפ געטאן די צווייטע גאנדז און אויך ביי איר ווי ארויסגעריסן מיט גוואלד דעם גארגל.
איך בין געשטאנען א דערציטערטער, דערשטוינט פון מיין מוטערס קוראזש.
די הענט זענען איר געווארן פארבלוטיקט.
פון איר פנים האט אראפגעקוקט דער 6 גרימצארן פון א ראציאנאליסט, וואס מען וויל אין מיטן העלן טאג אים אפשרעקען מיט אבראקאדאברא און האקוס פאקוס.
דעם טאטנס פנים איז געווארן ווייס, מילד, אומעטיק.
ער האט געוווסט וואס דא געשעט דער שכל, דער קאלטער שכל, מאכט צו נישט די אמונה, לאכט זי אויס, מאכט זי צו שאנד און צו שפאט.
– איצט, זייט מוחל, ווארפט איין גאנדז אויף דער אנדערער!
– האט די מאמע באפוילן.
אלץ האט געהאנגען אויף משקולת אויב די גענדז וועלן ווידער שרייען, האט מיין מוטער געהאט אלץ פארשפילט איר גאנצע מתנגדישע תקיפות, איר גאנצן סקעפטיציזם, וואס זי האט געירשנט פון איר פאטער דעם למדן, דעם מתנגד.
כאטש איך בין געווען דערשראקן, האב איך געבעטן גאט אז די גענדז זאלן יא שרייען ...
זיי זאלן ארויסלאזן אזא געשריי, אז מ׳זאל הערן אין גאס און מ׳זאל זיך צוזאמענלויפן ...
אבער וויי!
די גענדז האבן געשוויגן, אזוי געשוויגן ווי עס קאנען נאר שווייגן צוויי טויטע גענדז אן גארגלען.
– ברענג מיר אריין א האנטוך – האט די מאמע געטאן צו מיר א זאג.
איך בין געלאפן ברענגען דאס האנטוך.
טרערן זענען מיר געשטאנען אין די אויגן.
די מאמע האט אפגעווישט די הענט אין האנטוך ווי א גרויסער כירורג נאך א שווערער אפעראציע.
– דאס איז עס געווען!
– האט די יידענע געזאגט מיט נצחון.
– רבי, וואס זאגט איר?
– האט די יידענע געפרעגט.
דער טאטע האט גענומען אונטערהוסטן, אונטערברומען.
ער האט זיך גענומען פעכן מיטן קאפל.
כ׳האב נאך קיין מאל נישט געהערט אזא זאך!
– האט ער געזאגט.
– איך אויך נישט – האט די יידענע נאכגעזאגט.
7 – איך אויך נישט – האט די מאמע זיך אנגערופן.
– אבער ס׳איז אלע מאל דא א סיבה ...
טויטע גענדז שרייען נישט!
– מעג איך אהיימגיין זיי כשר מאכן?
–האט די יידענע געפרעגט.
– גייט אהיים און קאכט זיי אפ אדער בראט זיי אפ אויף שבת – האט די מאמע געפסקנט די שאלה.
– האט נישט קיין מורא, אין טאפ וועלן זיי נישט שרייען.
– וואס זאגט איר, רבי?
– נו, ס׳איז כשר – האט דער טאטע געטאן א מורמל.
ער איז ווייט נישט געווען זיכער.
אבער טרייף מאכן די גענדז האט ער אויך נישט געקאנט.
ווייל דער דין איז אויך א מתנגד ...
די מאמע איז צוריק אריין אין קיך.
איך בין געבליבן מיטן טאטן.
ער האט מיט א מאל גענומען רעדן צו מיר ווי צו א דערוואקסענעם.
– זי געראט אריין אין דיין זיידן, דעם בילגארייער רב.
ער איז טאקע א גאון, אבער א קאלטער מתנגד ...
מ׳האט מיך געווארנט איידער כ׳בין געווארן א חתן ...
און דער טאטע האט געטאן א מאך מיט דער האנט ווי צו זאגן איצט קאן מען דעם שידוך שוין נישט צוריקכאפן...
1 אקעגן דעם, וואס איר זאגט: היינטיקע קינדער.
קינדער האב איך, ווי איר זעט מיך א יידן, דווקא וווילע, גאנץ גוטע קעפלעך, שיינע, נאר קיין נחת פון זיי האבן איז מיר, א פנים, נישט באשערט.
עפעס האב איך פון זיי א פארשטערטן לעבן!
און פרעגט: פאר וואס?
פאר ווען?
ווער וואלט זיך דאס א מאל גאר געקענט פארשטעלן וואס פאר א צרות היינטיקע עלטערן וועלן דאס א ביסל אויסשטיין פון קינדער; דאס הייסט צרות פון קינדער איז א מאל אויך געווען גענוג; צער־גדול-בנים האבן עלטערן אויך גענוג געהאט, אבער צי פון אזעלכע נארישקייטן, צי פון אזעלכע משוגעתן האט מען געליטן?
דאכט זיך, וואס?
קיין גראבע יונגען זיינען מיינע קינדער ניט, קיין עזות־פנימער אויך ניט; דווקא איידעלע, מיט גוטע כאראקטארן; און זאגן, גרויסן אומכבוד חס־ושלום, האב איך פון זיי אויך ניט.
נאר וועמען א שטייגער, וואלט דאס ארן, אז אט די אייגענע קינדער טאקע וואלטן געווען שטיקלעך מענטשן, מיט א שם, מיט א נאמען, מיט...
מיט...
מיט א שטאט?
!
טאקע געבילדעט און טאקע א קענער און דערצו נאך א מענטש!
איז דאך דאס ערשטע א קרן!
ווי שיין און פיין דאס וואלט געווען...
איך רייד שוין ניט פון פרומקייט; ווער זוכט היינט, ברוך־השם, פרומקייט?
נור זייט – האב אייך א קאדיק!
– מענטשן מיט לייטן גלייך!
פירט כאטש א שטיקל שטאט – אזוי ווויל און אזוי גוט וואלט אייך געווען, און מיר אויך!
ניין, באדארף דיר גאר אויפשטיין א נייער דור, מיט קענטשאפט, מיט ביכלעך, מיט חברות, מיט סאבראניעס, מיט די 2 אלע אומגעלומפערטע נעמען, און דער שווארצער יאר ווייסט זיי דארטן וואס נאך.
און עס וואקסט אויס א דור פון משוגעים, מיט קרומע קעפ מיט צעדרייטע מוחות און מיינע קינדער אויך בתוכם!
אכט קינדער האב איך, זאלן געזונט זיין – פינף זין און דריי טעכטער, און אלע האלטן אין איין בילדן זיך; אלע האווען אויף וואס די וועלט שטייט; טאג ווי נאכט זענען אלע פארנומען, צעטראגן; אלע זענען איינגעשריבן אין חברות, און יעדער האט זיך זיין נאמען.
איר קענט ביי מיר געפינען פון אלערליי סארטן, דהיינו: א טאכטער א צאנדאקטארקע, א זון א צער–בעלי– חיימניק, היינט א דאנטיסט, א ציציליסט, א ציוניסט און א גימנאזיסט און אנארכיסט אונ...
אונ...
ביי מיר גייט אוועק צוויי געבעק ברויט א וואך!
איך זאג אייך, אז איך לעב פון זיי ניט, ממש איך לעב ניט!
א נארישקייט גאר!
שלאפן אפילו לאזט מען מיך אויך ניט.
איך געדענק שוין ניט די צייט, וואס איך זאל אפשלאפן א נאכט ווי געהעריק איז.
נאכט אין נאכט רק מען קלאפט, קלאפ־קלאפ דא דער, דא יענער – מיט אן אויג ניט צוצומאכן.
אקארשט דו לייגסט זיך ווערסט אנטדרעמלט – אהא, מען קלאפט.
ווער איז?
מיין טאכטער זאל געזונט זיין; א מאדע געמאכט זיך – אומשלעפן זיך ביז האלבע נאכט דערנאך קלאפן.
מיין אלטע ווי איר זעט, איז גאר קיין גברת ניט נאר א שוואכע יידענע – קריכט זי שוין נעבעך, א בארוועסע עפענען דער טאכטערל די טיר און פארהוסט זיך אויף דריי זייגערנע שעה.
מיין טאכטער קומט אריין און בלאזט זיך נאך, זי איז נאך ברוגז, באשר די וועטשערע איז איר קאלט.
אין א וויילע ארום – מען קלאפט ווייטער.
איך האב שוין פשוט רחמנות אויף מיין אלטער און קריך אליין עפענען די טיר.
ווער איז?
מיין עלטערער זון איז געקומען, שדים ווייסן פון וואנען, פון א סאבראניע מסתמא ערגעץ.
איך קריך צוריק אין בעט; קוים דערווארעמט זיך א ביסל אונטערן קאלדרע – אהא מען קלאפט ווייטער: מיין צער־בעלי-חיימניק גייט.
און דו, טאטע, קריך, עפענען זיי יעדער רגע.
און אזוי צערודערן זיי מיר דעם גאנצן שלאף.
איך שלאף שוין ניט ביז טאג.
3 און א גאנצן טאג בין איך ווי א דערשלאגענער: א קלייניקייט, א מענטש דערשלאפט ניט!
מיינט איר, שוין דאס גאר?
נאך ניט גענוג.
באדארף איך זיין תמיד אין איין שרעק, אין איין פחד.
זינט עס איז ביי מיר, ניט היינט געדאכט, געווען דער אביסק, לעב איך ניט.
שטענדיק איז מיר דאס הארץ ווו אונטערן אייז.
א ווערטעלע צו זאגן: אין מיטן נאכט גייען דיר אן א פולע שטוב מיט זשאנדארן, מיט סאלדאטן, מיט פאליציי און מען קערט איבער די שטוב כפתור־ופרח, מיטן קאפ אראפ, מיט די פיס ארויף!
איך שטיי אין איין שרעק, עס קלאפט מיר א צאן אן צאן.
איך ווייס?
אפשר עמעצער עפעס אונטערגעווארפן?
א גניבה?
א בילבול?
א קאשע אויף א מעשה!
איבערגעריעט האט מען יעדער ווינקעלע, אויסגעזוכט, ווו עס איז נאר פאראן א פארבארגענער ערטעלע; די פאדלאגע געריסן, די ווענט געדראפעט, אלע ספרים פון שטוב, אלע קינדערשע ביכלעך, אלץ איבערגעזען פון דער אלטער כתובה ביז דער מזוזה – אלץ איבערגעקוקט.
שייך צו זאגן, זינט איך לעב, זינט איך שטיי אויף מיינע פיס, האב איך אזא שרעק ניט געהאט!
די אלטע מיינע איז שיער אין חלשות ניט געפאלן; די קינדער אלע – טויטע, אן א טראפן בלוט, ממש געשטארבענע מענטשן אלע...
און וואס האט מען געזוכט?
עפעס ביכלעך, ווייס איך זייער, עפעס זאפרעשטשאנע אזוינע וואס מען רעדט דארט על ד׳ ועל משיחו ועל ננתקה אין איינעם!
נו, פרעג איך אייך, באדארף איך עס האבן אויף דער עלטער אזעלכע געשעפטן אויף זיך?
דארף איך דאס האבן אזעלכענע פעקלעך?
דארף איך דאס האבן, אז אין זינען זאל מיר ליגן דער שווארצער יאר, ווייס איך?
אז אלע וויילע פון יעדן שארך ביי נאכט זאל מיר די דמים איינפאלן?
קארג האב איך אן דעם?
קארג פעקלעך און קאפ־דרייעניש האב איך אחוץ דעם?
דארף איך גאר האבן אויף זיך צרות וואס מיינע אבות־אבותינו האבן דערפון ניט געוווסט.
און פרעג: פאר וואס?
פאר ווען?
באשר מיין טאכטער מישט זיך אין אלע נארישקייטן, באשר מיין זון וויל מאכן א טאלק.
נייע פאראדקעס וויל ער איינפירן.
עס געפעלט אים ניט – זאגט ער – דער פאריאדאק!
גוואלד – שריי איך – בהמות זענט איר!
וואס טוט איר וואס?
ווער הייסט אייך מישן אין פרעמדע עסקים און שטעלן דאס לעבן אין קאן?
ווער הייסט אייך קריכן, ווו מען דארף ניט, אין סכנת־נפשות?
!
וואס דרייט איר א מוח?
4 איר לעבט אליין ניט און לאזט דעם אנדערן ניט לעבן.
איר רוט אליין ניט און לאזט דעם אנדערן ניט רוען!
מילא!
טענה איך – דאס, וואס איר זאגט אז ביי טאג דארף מען שלאפן און ביי נאכט דארף מען ארומלויפן, האווען משוגענערווייז – מהיכא־תיתי.
אפשר זענט איר גערעכט, אפשר איז היינט א נייע וועלט געווארן, ניט ווי א מאל פלעגט מען ביי נאכט שלאפן און ביי טאג עפעס טאן...
אבער וואס בין איך שולדיק?
וואס לאזט איר מיר ניט שלאפן?
וואס לאזט איר מיר ניט לעבן אויף דער וועלט?
וואס מוטשעט איר מיך נאכט אין נאכט?
קארג האב איך א גאנצן טאג הארצווייטאג און קאפ־דרייעניש ביז איך ארבעט אויס די הוצאה?
!
אזא הוצאה!
קריעה רייס איך פון אייערט וועגן!
די מאמע – קוים וואס זי לעבט, א שוואכע, א קראנקע און קומט די נאכט, לאזט מען מיט אן אויג ניט צומאכן.
רוצחים, גזלנים זענט איר!
איר טוט – זאגט איר – פארן כלל טוט איר?
!
איר ווילט די וועלט גליקלעך מאכן?
צער־בעלי-חיימניקעס זענט איר?
אויף דער קאץ האט איר רחמנות – און אויף דעם אלטן טאטן און א קראנקער מאמע האט איר קיין רחמנות ניט!
א יושר איז דאס?
אט דאס הייסט ביי אייך „סאוועשץ״?
היינטיקער „זאוועשץ״!
נור גיי שריי חי־וקים!
טענה מיט זיי, רייד מיט זיי, אז גערעכט זענען זיי און דער משוגענער בלייב איך...
די עלטערע טאכטער מיינע האט אויסגעשטודירט ציינדאקטארקע.
נו, מהיכא־תיתי, זייער פיין, א גאנץ איידעלע מלאכה און א פיינע פרנסה.
דאכט זיך, אז דאס איז עפעס אן ענין.
ווי זאגט איר – מעשה־דאקטאר!
געוויס קאנט איר זיך פארשטעלן וואס איר שטודירן האט מיר אפגעקאסט: לערער, ביכער, פאפיר; זיבן רובל א חודש געצאלט דעם דאנטיסט דריי יאר נאך אנאנד, דערנאך די עקזאמענס – דא דא, דא דארטן, דא שיק איך געלט אין דער שטאט דא שיק איך געלט אין יענער שטאט.
היינט די דאקומענטן מיט די אינסטרומענטן מיט געצייג אלערליי.
הכלל, עס האט מיר אפגעקאסט גאנץ גענוג.
נור כ׳מיין, וועלכער טאטע איז זיך ניט מפקיר פון קינדערסוועגן אבי ברענגען זיי צו א שטיקעלע תכלית.
א קשיא אויף א מעשה; אפשר איז א סברא, אז מיין טאכטער זאל טאקע עפעס אנהייבן פארדינען, אנקלייבן א ביסל נדן, א כלה ווערן, חתונה האבן, און, פארשטייט איר מיך, ברוך שפטרני, אראפ א בארג פון די פלייצעס.
הכלל, אויסגעשטודירט!
געקומען צו פארן א גאנצע דאקטארקע מיט א דיפלאם, מיט אן אטעסטאט, מיט אל דאס גוטס.
באדארף 5 מען דאך עפענען, הייסט דאס א קאבינעט, מיט מאשינעס אזעלכע, מיט א שטול עפעס אן אומגעלומפערטן, מיט א ביסל כלי־בית, מיט א טאבליצע צום גאס, ווי געהעריק איז.
לאז איך איר מסתמא אפ די בעסטע צוויי חדרים: די שאלקע מיט דער קאמער, און אליין מיט דעם געזינדל פארשטעק איך זיך ערגעץ אין א ווינקל הינטערן „טשולאנטשיק„ און איך זינדיק גארניט.
ס׳איז מיר גאנץ גוט; אבי דערלעבט פון א קינד א שטיקעלע נחת, א פארדינערין א טאכטער!
און אליין כאפ איך צייטנווייז א קוק דורכן שפעלטל פון טשולאנטשיק אין מיין טאכטערס חדר אריין, – וואס טוט זיך דארטן?
אפשר ווייזט זיך אין א נאווינע א גילדן לייזונג, אפשר וועל איך דערזען א מטבע אין די אויגן.
נור עפעס שטיל, גאר אויסגעפרוירן דער מין פון חולים און פארטיק!
זעט איר, אזוי געסט זענען מיר, ברוך־השם גאר ניט זשעדנע, אלע וויילע קומען מיר אן חברות פון יונג־לייטלעך, בחורים און מיידלעך פון אלע סארטן: מיט ברילן און אן ברילן, מיט לאנגע האר און קורצע האר, מיט רויטע העמדלעך און בלויע העמדלעך, מיט קרומע בוזעמס און גלייכע בוזעמס און ביכלעך – לרוב!
מען לייענט ביכלעך, מיט חילופט ביכלעך, מען בלעטערט ביכלעך, א שלל ביכלעך!
היינט זינגט מען דיר לידער מיט אלערליי „פיעסנעס״.
מען קריגט זיך און מען רייסט זיך עס איז א גערודער און א הו־הא, אז הימל עפן זיך!
דער שרייט: ווינאקראט!
שרייט דער אנדערער: ציוניסט!
שרייט א דריטער: גראף טאלסטוי!
א פערטער: שלאבאדא מיט קאמף!
קאמף מיט שלאבאדא!
און אזוי כסדר: גארקע.
ניצשע.
ציציניזם, ספענצעריזם, איזם, פיזם – דער שווארצער יאר ווייסט זיי דארטן, וואס פאר אנגעדראלענע, אנגעשוואלענע ווערטער אזעלכע, וואס איז גאר קיין סברא ניט צו געדענקען.
און דער עולם האלט אין איין קריגן זיך, ס׳איז א גערודער א האמפעריי, פונקט ווי מען וואלט וועלן איינער דעם אנדערן א יורד־לחייו זיין, אדער מען וואלט וועלן איינער ביים אנדערן צונעמען די פרנסה.
און וואס ווילן זיי, וואס קען מען זיך דארטן ניט צעטיילן – פרעגט מיך בחרם...
צום סוף, אז מען הארעוועט זיך גאנץ גוט אן, אז אין די העלדזער ווערט טרוקן און די צינגער ווערן ווי קלעצער הייבט זיך ערשט אן א סדרה: סאמאוואר.
מען שטעלט דעם סאמאוואר (טיי און צוקער גייט דאך ביי מיר פון שטוב ניט ארויס) מיין טאכטער, די 6 בעלת־צדקה טראגט ארויף דעם לאבן ברויט, און כהרף־עין ווערט פון אים אן אקרייעץ; דער אקרייעץ ווערט אויך נעלם און דער עולם ארבעט ווי נאך א תענית.
טיי טרינקט מען דווקא זיסע.
עס פעלט אויס גלעזער איז אויך קיין גרויסע סכנה ניט.
טרינקט דער פון גלאז, און דער פון טעצל.
אן אנדער מאל טרינקען צוויי אין איין גלאז: דער א זופ און דער א זופ; און אז עס טרעפט שוין גאר א גרויסער דוחק אויף גלעזער, טרינקט מען פון דער בלעכענער קווארט.
דער אפעטיט איז גרויס און מען קלייבט ניט איבער!
און איך קוק מיר אין שפעלטל פון טשולאנטשיק אויף דעם גאנצן פעקל האלאדריגעס און טראכט זיך מיר: רבונו- של־עולם, א נייע וועלט געווארן!
א וועלט פון חכמה, א וועלט פון בילדונג, א וועלט פון קענער, פון ביכלעך, סאבראניעס, עקזאמענס אונ...
אונ...
ביי מיר גייט אוועק צוויי געבעק ברויט א וואך!
1 לעבן לייבוש קאמינסקיס הויז האבן זיך געזאמלט מענטשן, קרעמערס, בעלי־מלאכות, שיינע יידן, און דער עיקר ווייבער.
ווייבער יונגע און אלטע.
אזוינע, וואס האבן שוין אפגעקינדלט און אזוינע, וואס גרייטן זיך ערשט צו קינדלען.
מען האט גערעדט, געמאכט מיט די הענט און געטייטלט מיט די פינגער צו די פענצטער, פון וואנאן ס׳האט זיך געטראגן א געוויין, א יאמער.
א מויד האט זיך איינגעעקשנט און ניין און ניין און ניין, – האט געזאגט אן עלטערע יידענע אין א שייטל.
– טאטע־מאמע ווילן זי פארזארגן, גיבן איר א נדן, אויף אלע יידישע טעכטער געזאגט געווארן, דער חתן איז א צאצקע, א בן־תורה, א שארפער מוח, הלואי באשערט מיר דער אויבערשטער אזא מציאה פאר מיין טאכטער, גלויבט מיר, איך וואלט געטאנצט אין די גאסן פאר שמחה.
הלמאי לאמיר זאגן?
– האט זיך אפגערופן א צווייטע יידענע, – שולדיק זענען טאטע־מאמע.
זיי האבן איר תמיד נאכגעגעבן, דער בת־יחידה, זיך געצאצקעט מיט איר, – טעכטערל, אפשר דאס, אפשר יענץ?
– איצט מיינט זי, אז זי וועט פועלן.
זי האט זיך איינגעעקשנט און וויל נישט דעם חתן, וואס טאטע־מאמע האבן אויסגעקליבן, זי וויינט, שרייט חלשט, און דא איז פאר דער חתונה – א שיינע קאמעדיע, כ׳לעבן.
א משוגענע וועלט געווארן, – האט געזאגט אן עלטערער ייד צו א צווייטן.
– די אייער ווילן זיין קליגער פאר די הינער.
ביי די היינטיקע קינדער האבן טאטע־מאמע די ווערט אט אזוי פיל.
דער ייד האט אפגעמאסטן אויפן פינגער, וואס דאס האט באדארפט צו הייסן גארנישט.
2 איך וועל אייך זאגן דעם אמת, ר׳ חיים, אין דעם אלעם זענען שולדיק די מעשה־ביכלעך, מען וואלט זיי באדארפט פארברענען, אט די מעשה־ביכלעך, אויפן פייער.
קוים באווייזט זיך דער פאקן- טרעגער, ווערט א בהלה אין שטוב, מען כאפט זיך צו צו זיי ווי צו מצה־וואסער.
די ווייבער לעקן ממש די פינגער פון אט די אויסטראכטענישן און די טעכטער מיינען, אז אלצדינג, וואס שטייט דארטן, איז תורת־משה, אז מען דארף אלצדינג נאכטאן, פונקט, ווי ס׳שטייט דארט געשריבן.
אבער מיטן אקוראט.
נא דיר א סדרה מעשה- ביכלעך, – האט אפגעפאנפעט אן אנדערער ייד אונטער דער נאז.
– איך בין א מאל געווען א בעלן צו זען, וואס ס׳שטייט געשריבן אין אט די מעשה־ביכלעך.
האב איך אנגעטאן די שפאקולן, פארשטייט איר מיך, און אריינגעקוקט אין אזא מעשה־ביכל.
אויב כ׳האב קיין טעות נישט, איז אויפן שער־בלעטל געווען אנגעגעבן א געוויסער אמ״ד.
ער זאל זיין טאקע א היגער, א ווילנער הייסט עס, דער מחבר.
נו, נו, – האט נייגעריק געפרעגט א צווייטער, – וואס האט איר זיך דערוווסט פון דעם מעשה־ביכל?
טשעקאווע צו הערן.
עפעס א מעשה מיט א פארליבעניש, – האט אים אפגעענטפערט דער ערשטער.
– הלמאי לאמיך זאגן, ס׳איז געווען זייער קונציק געשריבן, וויציק און שפיציק, ווי ס׳שטייט אויפן שער־בלאט.
די מעשה מיטן אקוראט געדענק איך נישט, אבער איין זאך בין איך געווויר געווארן אז דער מחבר איז פון די נייע פייגל, וואס האלטן, אז יידן זענען אפגעשטאנען, מען דארף זיי א ביסל אויסבילדעווען, מאכן מיט לייטן גלייך.
איר ווייסט שוין, מסתמא, וואס דאס הייסט ביי דעם מין שרייבערלעך מיט לייטן גלייך.
איך האב ליב, אז יידן רעדן סתם אין דער וועלט אריין, – האט זיך פלוצעם אנגערופן איינער פון דער עדה, – מעשה- ביכלעך, פארליבעניש, איינער פון יענע פייגל – איך, מיינע ליבע יידן, האב געלייענט, נישט נאר אריינגעקוקט.
אן ערך פון הונדערט מעשה- ביכלעך פון דעם דאזיקן שרייבער, וואס חתמעט זיך אמ״ד און הייסן הייסט ער אייזיק־מאיר דיק.
די דאזיקע מעשה־ביכלעך זענען נישט קיין סתם אויסטראכטענישן – נישט געשטויגן, נישט געפלויגן – נאר ביכלעך, וואס האבן א מיין.
זיי מאלן דאס יידישע לעבן מיטן אקוראט, זענען אויסן צו בילדן דעם פראסטן מענטש, 3 אים דערציילן פון וועלטזאכן.
אמת, זיי לאכן אפ פון דעם מין יחוס און אנדערע נארישקייטן, וואס מיר יידן האלטן זיך נאך מיט זיי, גלייך זיי וואלטן געשטאמט פונעם בארג סיני.
כ׳לעבן ס׳וואלט נישט געשאדט, אז נישט נאר ווייבער, נאר אפילו יידן מיט בערד זאלן אריינקוקן אין די דאזיקע מעשה־ביכלעך.
זיי וועלן געווויר ווערן, אז נישט אויף יענער זייט מיל ענדיקט זיך די וועלט, און אז זיי, איך בעט איבער אייער כבוד, ליגן ווי דער ווארעם אין כריין און מיינען, אז קיין זיסערע איז נישטא.
יידן האבן זיך איבערגעקוקט; ווער איז דאס דער חכם עתיק?
אהא, ס׳איז ר׳ שלומקע אפיקורס.
א בעל־מלאכה, וואס האט זיך צוגעכאפט צו די נייע ספרימלעך, וואס גייען ארויס אויף עברי- טייטש.
זיי, די פרומע יידן, וואלטן אים געענטפערט, און נאך ווי אזוי געענטפערט, ווען נישט א פאסירונג, וואס האט אלעמען צעטרייסלט און געמאכט פארגעסן אים דעם ביז נאר וואס געפירטן שמועס.
אין לייבוש קאמינסקיס שטוב האבן זיך איבערגעשריגן קולות.
ער, רב לייבוש קאמינסקי, האט געשריגן „ס׳וועט זיין אזוי ווי איך וויל״.
זיין ווייב, די אשה צנועה פערעלע, האט זיך געבעטן „נאר נישט מיט כעס, לייבוש, ביז איבערמארגן וועט זי זיך נאך איבערטראכטן, זי איז א געטרייע טאכטער און וועט טאן וואס טאטע־מאמע וועט הייסן״...
די טאכטער האט אבער געוויינט און וויינענדיק געשריגן „ניין, ניין, ניין!
איר וועט ביי מיר גארנישט פועלן, איך וועל גיכער גיין פון דער וועלט, איידער צו נעמען אזא חייציקל אליין פאר א מאן״.
ווער איז דאס דער חייציקל אליין?
– האבן איבערגעפרעגט די ווייבער, – דער חתן אירער?
דוכט זיך, אז ער הייסט גאר אין גאנצן אנדערש.
חייציקל אליין, – האט זיך אפגערופן שלומקע אפיקורס מיט א טרוים־פירנדיקער מינע, – דאס איז א העלד, א געראי פון אייזיק- מאיר דיקס מעשה.
4 די יידן און די יידענעס האבן זיך איבערגעקוקט, און זייער איבערקוקן זיך האט באטייט ער רעדט פון היץ, צי ער איז סתם א חסר־דעה, אט דער ייד.
וואס קער זיך אן אט דער „געראי״ פון אייזיק־מאיר דיקס מעשה מיט לייבוש קאמינסקיס טאכטער און מיט דעם שידוך, וואס רב לייבוש וויל יא און זיין בת־יחידה וויל נישט, און ס׳איז איר ליבערשט צו גיין אין קבר אריין, איידער צו דער חופה?
דער „אפיקורס״ האט, ווייזט אויס, פארשטאנען דאס איבערווינקען זיך און ער האט נישט קיין סך געברייעט און אנגעהויבן צו דערציילן די מעשה מיט דעם נגיד, רב שמערל שיפער, און זיין תכשיט חייציקל.
ער האט די מעשה געדענקט כמעט ווארט ביי ווארט און וואלט זי זיכער דערציילט פון אנהייב ביזן סוף, ווען ס׳וואלט זיך נישט דערהערט א מוראדיקער קוויטש, א שארף געוויין און דאס געשריי פון רב לייבוש קאמינסקי „א דאקטאר!
א דאקטאר!
״ גרשון דער משרת איז ארויסגעלאפן פייל- אויס- בויגן, זיך דורכגעשלאגן מיט די עלנבויגנס דורך די רעדעלעך יידן און יידענעס, וואס זענען געשטאנען פארן הויז.
משמעות, אז די בת- יחידה האט ווידער געחלשט און נאר איין גאט ווייסט, ווי די מעשה וועט זיך ענדיקן.
די מעשה וועט זיך ענדיקן – האט זיך אפגערופן בערל מלמד – מיט דעם, וואס רב לייבוש וועט אויספירן זיינס, און די חתונה וועט זיין, ווי גאט האט געבאטן און – פטור.
פון ווען אן זענט איר עס אזא חכם, רב בער?
– האט זיך געהיצט דער „אפיקורס״.
– לויט מען שמועסט, זענען מלמדים דווקא נישט פון די גאר גרויסע חכמים.
און אז איר ווילט אייך איבערצייגן אויף קלאר, גייט אהיים און לייענט אייך דורך דיקס „מעשה וועגן דעם מלמד ר׳ חייקל יענטעס פון דער שטאט פינסק, וואס איז געשווומען קיין אמעריקע״, און ס׳וועט אייך ליכטיק ווערן אין די אויגן.
א ווארט פאר א ווארט, דער מלמד מיטן „אפיקורס״ האבן זיך געהיצט.
דער מלמד האט געשאטן מיט פסוקים און דער 5 „אפיקורס״ מיט גלייכווערטלעך און מיט טייטשעשע ווערטער, וואס ער האט זיך אויסגעלערנט פון דיקס מעשה־ביכלעך.
ווער ווייסט מיט וואס די מלחמה וואלט זיך געענדיקט.
נאר גראד אין דער רגע, ווען ס׳האט שוין געהאלטן ביי פעטש, איז פארן הויז פארפארן א קארעטע און דער קריסטלעכער דאקטאר, אין א לאנגן, שווארצן האבעליאק, איז אריינגעגאנגען צו רב לייבוש קאמינסקי אויף א וויזיט.
וואס קומט דא פאר?
– האט פלוצעם א פרעג־געטאן אייזיק מאיר דיק, וואס איז גראד פארבייגעגאנגען און געזען דאס געזעמעל מיט יידן און יידענעס.
געפרעגט האט ער איינעם, נאר אנגעהויבן צו דערציילן האבן עטלעכע מיט א מאל.
יעדער האט עפעס געוווסט, וואס דער צווייטער האט אפגעלייקנט, באוויזן, אז ס׳איז פונקט קאפויר.
איז דוכט זיך גוט, קומט דער דריטער און זאגט, אז ער קאן באווייזן מיט עדות, אז ס׳איז גאר אנדערש, ווי יענע ביידע האבן געזאגט.
דיק איז געשטאנען און האט זיך צוגעהערט מיט גרויס אינטערעס.
ער איז געניטער.
ער קען זיינע יידן און ווייסט, אז אויב ער וויל עפעס געוויר ווערן, מוז ער אלע לאזן אויסרעדן, אויסטייטשן, דרייען מיט די פינגער, און דערנאך פון הונדערט ווערטער אויפכאפן איינס, אבער א וויכטיקס.
יעדעס ווארט איז א שליסל צו עפעס, אבער נישט יעדער שליסל פאסט זיך צו יעדן שלאס.
מען דארף געפינען דאס פאסיקע ווארט, וואס זאל קלאר מאכן דעם ענין...
און ס׳האט נישט געדויערט קיין סך און ס׳איז פאר אים אלץ געלעגן אויף דער האנט.
קלאר ביז צום ווייטיק.
פאראן נאך א סך טונקעלע ווינקלען אין יידישן לעבן וואס נויטיקן זיך אין א תיקון.
איינרעדענישן און אבערגלויבענישן פלאטערן ארום ווי פלעדערמייז און פילן זיך היימיש אויף דער יידישער גאס.
ער דערמאנט זיך דאס טשעקאווע באגעגעניש פון צוריק מיט עטלעכע וואכן.
ער איז אהיימגעגאנגען שפעט ביי נאכט, און דורכגייענדיק דעם שולהויף האט ער געזען, ווי ישראליק דער יתום דרייט זיך ארום איינער אליין איבערן שולהויף, און ער, אייזיק מאיר דיק, וואלט געקאנט שווערן אז ער האט געזען די 6 זילבערנע לאטע, וואס די לבנה האט מעשה־חוזק צוגעלייגט צו דעם יתומס הויקער.
מילא א יתום – האט ער דענסטמאל געטראכט.
ס׳מאכן זיך אזעלכע זאכן.
טאטע־מאמע מוזן שטארבן.
אזוי איז דער סדר- העולם.
אבער צי יעדער יתום מוז זיך וואלגערן אין שולהויף, דאס איז שוין א קשיה.
און צו וואס טויג דער הויקער, איך בעט אייך?
כדי די לבנה זאל אויף אים לייגן איר חוזק־לאטע?
אזוי האט דיק געטראכט דענסטמאל און דאס אייגענע טראכט ער איצט.
די חוזק־לאטע אויפן יידישן הויקער ברענט און יידן פילן עס אפילו נישט, זיי טראגן דעם הויקער מיט גדלות ווי אן אמתן יחוס־בריוו.
דער עולם איז זיך צוביסלעך פונאנדערגעגאנגען.
יעדער אין זיין וועג.
און אייזיק־מאיר דיק האט זיך אויך דערמאנט, אז אייגנטלעך האט ער שוין פון לאנג באדארפט צו זיין אין ראמס דרוקעריי.
ערשטנס, האט ער מיט זיך א שפאגל נייע מעשה „דער ווייבערישער סוד״.
דער עולם וועט פון דער מעשה גאר אנקוועלן.
און צווייטנס, צווייטנס וויל ער איבערשמועסן מיט איר, דער דרוקערין, דבורהקע, איר געבן צו פארשטיין אז צוויי רובל פאר א מעשה־ביכל איז צו ווייניק.
– ס׳טייטש, וועט ער איר זאגן, – דבורהקע, זאלט איר מיר געזונט זיין, מיינע מעשה־ביכלעך לייענט מען, קיין עין- הרע, געשמאק.
מען רייסט די קליינע ביכעלעך פון אמ״ד ממש פון די הענט, און פאר וואס זשע זאל טאקע דער מחבר נישט האבן כאטש דריי רובל פאר א מעשה?
און אייזיק מאיר דיק זעט שוין אין דמיון, ווי די דאזיקע ברייטע יידענע, מיט די קלוגע, שווארצע אויגן, ראנגלט זיך מיט אים, וויל נישט איינגיין אויף זיינע תביעות, אבער ס׳וועט איר העלפן, ווי א טויטן באנקעס.
ווארום וואס, א שטייגער, קאן זי טאן?
אויפהערן דרוקן דיקס מעשיות?
גייט שוין גייט.
יידישע ווייבער וועלן האבן פארשטערטע שבתים און דבורהקע וועט אנווערן א נישקשהדיקן פדיון, וואס ביידע זאכן – אזוי טראכט אייזיק מאיר דיק, – קאנען נישט געמאלט זיין.
סיידן ס׳וועט זיין באשערט אן אומגליק ר״ל.
דער שווארצער דאקטאר אין דער קארעטע איז פארבייגעפארן.
דיק האט אים באמערקט און ער האט זיך דערמאנט אין דעם, 7 וואס די יידן האבן אים דערציילט וועגן לייבוש קאמינסקי און זיין טאכטער.
ס׳איז נישט די ערשטע און נישט די לעצטע טראגעדיע אין יידישן פאמיליע־לעבן.
א סך מאל ענדיקט זיך אזא סכסוך מיטן נצחון פון טאטע־מאמע, אבער אין דעם פאל איז פאראן די סכנה, אז אויב ר׳ לייבוש קאמינסקי וועט נישט נאכגעבן, זאל דאס יונגע מיידל גיין פון דער וועלט.
דאס חלשן אלע וויילע און דאס מוזן אנקומען אלע מאל צום דאקטאר, ווייזן באשיימפערלעך אז ס׳קאן זיך, חלילה, אויסלאזן זייער, זייער שלעכט.
די פאנטאזיע פון דעם פופציק־יאריקן מעשה־שרייבער האט אנגעהויבן צו שפילן.
ער האט בפירוש געפילט, ווי עס פיקט זיך אויס א נייע מעשה, א מעשה, גענומען פונעם לעבן.
„א מעשה שהיה, וואס האט פאסירט אין דער שטאט אילון.
פון דער מעשה קאן א יעדער זען, סארא אומגליק ס׳איז א מאל געשען מיט דער בת־יחידה פון רב לייבוש קאמינסקי, וואס וואר ווונדער־שיין״.
אזוי טראכטנדיק און קלערנדיק, איז ער צוגעקומען צו ראמס דרוקעריי.
ער האט איבערגעגעבן זיין מאנוסקריפט און פארפירט א שמועס וועגן דעם און יענעם, ביז ער איז צוגעקומען צו דעם ענין, וואס האט אים געקוועטשט, נעמלעך, אז ער וויל פון היינט אן פאר א מעשה־ביכל דריי רובל, און נישט ווי ביז איצטער צוויי.
– כ׳לעבן, – האט ער געטענהט, – ס׳איז נישט קיין יושר, א מחבר מוז אויך לעבן, בפרט, אז מיינע מעשה־ביכלעך שלינגט מען, ווי האלעשקעס...
דבורהקע די דרוקערקע האט אויפגעעפנט מויל און אויערן ס׳טייץ, – האט זי געטענהט, – וואש רעדט איר, ר׳ אייזיק מאיר?
צוויי רובל זענען שוין אויך צו פיל.
ווער האט עס געהערט אזוינס דריי רובל פאר א מעשה־ביכל?
גייט סוין גייט.
איר טרייבט קאטאוועס.
ס׳האט איר אבער גארנישט געהאלפן.
אייזיק מאיר דיק האט זיך איינגעשפארט און האט אויסגעפירט זיינס.
זיינע מעשה־ביכלעך האבן שוין א שם.
זיי זענען אי אינטערעסאנט, אי באלערנדיק, מיט קאטאוועסלעך און מיט ערנסט.
מען קאן זיי אי לייענען, אי 8 לערנען פון זיי.
לעצטנס האט ער אנגעהויבן צו שרייבן מיט א סך טייטשישע ווערטער מיט דער כוונה, אז זיין „טייערע לעזערין״ זאל זיך אויסלערנען א ביסעלע „טייץ״.
די דרוקערקע האט אים פאר דעם נייעם מעשה־ביכל באצאלט גאנצע דריי רובל.
א שטיק געזונט האט עס איר געקאסט, אבער זי האט באצאלט, און אייזיק־מאיר איז ארויסגעגאנגען האפערדיק, צופרידן פון דעם נצחון.
איצט וועט ער, ווי דער שטייגער, יעדע וואך אדער צוויי צושטעלן א נייע מעשה און באקומען מיט א רובל מער.
פארבייגייענדיק אויף צוריק ר׳ לייבוש קאמינסקיס הויז, איז ער שטיין געבליבן, זיך א וויילע צוגעהערט, אבער ער האט גארנישט געהערט, ס׳איז שוין געווען שטיל, גלייך גארנישט געשען, אפשר, – האט ער א טראכט געטאן, – איז די טאכטער שוין מסכים צום שידוך און די חתונה וועט טאקע זיין מארגן, איבערמארגן, ווי טאטע־מאמע ווילן.
„ווי אזוי ס׳זאל נישט זיין, – האט ער באשלאסן, – אין דער מעשה, וואס איך וועל איצט שרייבן, וועל איך זיי געבן א גאב, אט די דאזיקע טאטעס און מאמעס.
און די טאכטער, די בת־יחידה, וועט אין מיין מעשה חתונה האבן דווקא מיט דעם, וואס איר הארץ באגערט״.
ער האט הנאה געהאט פון דעם שפיצל, וואס ער גרייט זיך אפצוטאן אין זיין נייער מעשה און מיט אייליקע טריט איז ער אהיימגעגאנגען, כדי זיך צו זעצן שרייבן...
.
[״נאענטע געשטאלטן,״ שריפטן אין פראזע, תל- אביב: י-.
ל.
פרץ פארלאג, ׳.[ 1980 , זז׳ 51־46 באארבעט און צוגעגרייט פון איציק גאלדענבערג, רפאל פינקל, לעאנארד פראגער, און אברהם ברוך בערקאוויץ
1 שלום־עליכם איז געשטאנען ביים פענצטער און ארויסגעקוקט.
דער שניי איז נאך אלץ געפאלן, נישט געהאט אפילו בדעה אויפצוהערן.
די גאס־לאמטערנס האבן שוין געברענט, אבער זייער ליכט איז געווען בלאס און ארעם אנטקעגן דער בלענדנדיקער ליכטיקייט פון שניי, וואס האט זיך צעלייגט ברייט און רחבותדיק איבער די קיעווער גאסן.
„ווי אמתע קאסרילעקעס זעען זיי אויס, די גאזלאמפטערנס, מיין איך – האט שלום־עליכם גערעדט צו זיך אליין – קאסריליווקער מיט די ביינער.
ארעם, ווי די נאכט, אבער אויסגעצויגן, שטאלץ, ווי אמתע מיוחסים – מיינען זיי איבערצושיינען דעם גביריש בלענדנדיקן שניי, וואס שעמערירט, פינקלט מיט מיליאנען דימענטלעך״.
איבער די גאסן זענען געפלויגן שליטנס.
אנגעפעלצטע איזוואשטשיקעס האבן געוויאקעט צו די פערד, זיי אונטערגעגעבן חשק „וויא, פערדעלעך, רירט זיך, הויבט די פיס, א שאד יעדע רגע, דער עולם, זעט איר דאך, וויל זיך קאטאיען״...
און די פערד האבן פארשטאנען דעם ווונק, באוויזן זייערע באלעבאטים אז זיי זענען געפלויגן פייל אויסן בויגן איבער די פארשנייטע גאסן און די גלעקלעך אויף זייערע העלדזער האבן געקלונגען.
שלום- עליכם האט באטראכט די פאנאראמע מיט הנאה.
עס זעט אויס, ווי אין א כישוף־מעשהלע.
פאראן מענטשן, וואס האבן הנאה פון לעבן.
יעדע צייט האט זיך אירע פארגעניגנס.
נישט ווי זיי, נעבעך, זיינע קאסרילעווקער, וואס פינצטערן אפ זייער ביסל 2 יארן.
זאגן גלייכווערטלעך און שטארבן אין איינעם מיט זייערע ווייבער און קינדער זיבן מאל א טאג פאר הונגער.
איי, ווען דער אויבערשטער וואלט אים דערפאלגט, וואלט ער זיך נישט געפוילט און געגעבן אים צו פארשטיין, אז ס׳וואלט געווען א יושר אויפצוריכטן א ביסל זיינע קאסרילעווקער.
„וואס וואלט עס דיר געשאט – וואלט ער צו אים געטענהט – ווען די דאזיקע ארעמע און פריילעכע לייט וואלטן אויך א מאל א לעב געטאן?
״ ער, שלום־עליכם אליין, וואלט געווען א בעלן צו זען, ווי זיינע קאסרילעווקער קאטאיען זיך איבערן ווינטערדיקן שניי, גיבן זיך איינס דעם צווייטן צו פארשטיין דעם שכל פון שליטן.
ווי זיי האבן ווילד הנאה פון דער ווינטער, און נישט ווי זייער שטייגער איז, אים צו שעלטן מיט טויטע קללות.
שלום- עליכם האט איבערגעלאזט דאס פענצטער, זיך דורכגעשפאצירט עטלעכע מאל איבערן שטוב, און א קוק טוענדיק אויפן וואנטזייגער א ברום געטאן – שוין נאך זעקס און דער זינגפויגל איז נאך אלץ נישטא.
מיט עטלעכע טעג צוריק האט שלום־עליכם זיך באגעגנט מיט זיינעם א באקאנטן אדוואקאט.
שמועסנדיק וועגן דאס און יענץ, האט אים יענער דערציילט וועגן דעם זינגפויגל – אנומלט הערט איר, פאניע ראבינאוויטש, בין איך געפארן מיט א צווייטן אדוואקאט, א געוויסן מארק מארקאוויטש ווארשאווסקי, קיין וואסילקאוו צו א פראצעס.
האט מיר דער דאזיקער ווארשאווסקי אויפן וועג געזונגען לידלעך אויף זשארגאן – טאקע זיינע אייגענע לידלעך – וואס זאל איך אייך זאגן?
גאלד!
און די ניגונים, הערט איר, אויך זיין אייגענע מלאכה – געפין איך פשוט נישט קיין ווערטער זיי אפצולויבן.
דעם נאמען מארק מארקאוויטש ווארשאווסקי האט שלום־עליכם שוין געהערט נישט איין מאל.
אין קיעוו האט מען געוווסט, אז דער געשוווירענער אדוואקאט ווארשאווסקי איז א פריילעכער יונג, א פארשלעפטע קרענק, ווי מען רופט עס אין קאסרילעווקע.
אויף אלע קערמעשלעך, וואס די קיעווער אינטעליגענץ האט איינגעארדנט, האט ער פארנומען דעם אויבנאן.
נאר אז דער 3 דאזיקער ווארשאווסקי זאל שרייבן לידער, פארפאסן צו זיי אייגענע מוזיק, און זיי טאקע אליין זינגען – פון דעם האט זיך דערוווסט שלום־עליכם ערשט פון זיין באקאנטן.
– זאגט־זשע מיר, פאניע, ווי אזוי באקענט מען זיך עס מיט דעם דאזיקן זינגפויגל?
דאס הייסט, ווי אזוי כאפט מען אים אריין אויף איין אוונט צו שלום־עליכמען אין שטוב?
און ס׳איז געבליבן, אז אין א זונטיק אוונט וועט מען ברענגען דעם זינגפויגל צו שלום־עליכמען אין שטוב אריין.
אדרבא, זאל דער גרויסער הומאריסט הנאה האבן פון ווארשאווסקיס לידלעך, וואס זענען צוקערזיס און צעגייען זיך אין יעדן אבר.
היינט איז דער אפגערעדטער זונטיק.
שלום־עליכם האט פארבעטן עטלעכע פריינד, זיי זאלן אויך הערן דעם דאזיקן פויגל זינגען און פאר איין וועגס אויך הנאה האבן, אויב ס׳וועט זיין פון וואס הנאה צו האבן.
איינציקווייז האט מען זיך אנגעהויבן צונויפקומען.
אלע פארבעטענע זענען שוין געזעסן ארום טיש, גערויכערט, דערציילט אנעקדאטן און געלאכט.
אין ווינקל האט געווארט די כלה, די פיאנע, הייסט עס.
נאר ער, דער חתן, מארק מארקאוויטש ווארשאווסקי, איז נאך אלץ נישט געווען.
שלום־עליכם האט אלע מאל א קוק געטאן אויפן זייגער.
געטרייסט די געסט, אז א יעדע רגע איז ער מחויב אנצוקומען.
און אט האט טאקע קיין סך נישט געדויערט און מארק מארקאוויטש האט זיך באוויזן צוזאמען מיטן אדוואקאט, וואס האט צוגעזאגט שלום־עליכמען, אז ער וועט אים ברענגען דעם זינגפויגל אין שטוב אריין.
ווארשאווסקי, א מענטש פון אריבער פופציק, קליין געוואקסן, מיט קורצזיכטיקע, שמייכלענדיקע אויגן, האט זיך אנטשולדיקט פאר זיין פארשפעטיקן.
א קליענט האט אים פארהאלטן.
אפילו זונטיק קען מען זיך נישט אפטשעפען פון די קליענטען.
און אז גאט העלפט, אז דער קליענט איז א יידענע, וואס רעדט און רעדט און ווייסט נישט, ווען אויפצוהערן, איז דאך נישט שייך.
אין אזא 4 פאל קאן זיך אפילו טרעפן, אז ער, ווארשאווסקי, זאל זיך פארשפעטיקן נישט נאר אויף איין שעה, נאר טאקע אויף צוויי און דריי, און פאר וואס נישט אויף גאנצע פינף.
ווארשאווסקי האט געלאכט הויך און הארציק.
דאס דאזיקע קליינע, גוט געפאקטע מענטשל, איז מיט א מאל געווארן גוט און היימיש מיט א יעדן איינעם.
שלום־עליכם האט אים באטראכט דאס אפגעטראגענע רעקל מיט די גלאנציקע עלנבויגנס האבן עדות געזאגט, אז ער איז נישט פון יענע אדוואקאטן, וואס פארשטיין צו רייסן פאסן פון זייערע קליענטן.
פארקערט, ארעמעלייט דערשמעקן שוין דעם דאזיקן מין אדוואקאט, און ער ווערט זייערער.
פארשטייט זיך, אז אזעלכע אדוואקאטן האבן זעלטן פרנסה און שטארבן צו ביסלעך אונטער פאר הונגער, ווי אין פסוק שטייט.
ווארשאווסקי האט גערעדט הויך און געלאכט נאך העכער.
יעדן איינעם האט זיך געדאכט, אז מען קען דעם דאזיקן מענטש נישט פון היינט, נאר פון מי־יודע וויפל יאר.
נאר אויף איין שעה, נאר טאקע אויף צוויי און דריי, און פאר וואס נישט געווען דער באלעבאס, וואלט ער זיך נישט געשעמט און תיכף ארויס מיט לשון ״פאניע ווארשאווסקי – וואלט ער געזאגט – מען זאגט, אז איר מאכט לידלעך, זענען דאס שוין איין מאל לידלעך.
איז הלמאי זאלן מיר נישט הערן אט די דאזיקע לידלעך?
״ אזוי ווי ער איז אבער דער באלעבאס, מוז ער מאכן א שווייג, איינהאלטן די נייגעריקייט.
קודם כל זען מכבד זיין די געסט מיט טיי און ווארעניע, און ערשט שפעטער מכבד זיין דעם זינגפויגל מיט מפטיר.
ווארשאווסקי האט זיך נישט געלאזט קיין סך בעטן.
זינגען – אדרבא, פאר וואס נישט?
בפרט, אז צווישן עולם געפינט זיך שלום־עליכם, אט דער גרויסער און איינציקער, דער כישוף- מאכער, וואס איז געווען בכוח צו באווייזן, אז די גאנצע יידישע מרה־שחורה זאל זיך צעלאכן.
5 ווארשאווסקי האט זיך אוועקגעזעצט נעבן פארטעפיאן.
מיט די פינגער האט ער אנגעהויבן צו בלאנדזשען איבער די קלאווישן און גענומען זינגען.
צום סאמע אנהויב האט ער געזונגען דאס ליד פון דעם ווייבל, וואס דער מאן האט זי איבערגעלאזט מיט צוויי פיצלעך קינדער.
פון וויין־סוחרים, וואס זענען צום טאטן געקומען, האט זי זיך דערוווסט, אז „ער האט אן אנדער ווייב גענומען, און איר די יונגע יארן פארוויסט״.
שטיל און טרויעריק דעם ניגון, די ווערטער פשוט און אמתדיק.
אט אזוי וואלט דאס פאלק אליין געזונגען, ווען ס׳וואלט זיך צוגערירט צו דעם אומגליק, וואס האט געטראפן די וויסטע עגונה.
איך קאן זיך קיין ארט אצינד נישט געפינען אזוי האסטו מיר מיין לעבן פארשטערט – נעם איך זיך רויטע פעדער שפינען, ווערן זיי שווארץ, אזוי ווי די ערד.
שלום־עליכם האט זיך צוגעהערט מיט טרערן אין די אויגן.
ער האט געקוקט אין ווינקל, ווו ס׳שטייט דער פארטעפיאן.
נאר ווער מיר פארטעפיאן, וואס מיר ווארשאווסקי?
דארט איז גאר די פריזבע, ווו די עגונה זיצט און קוקט זיך צו צום פייגעלע, „וואס האט זיך א קערנדל געגעסן, געזונגען, געשפרונגען, מלא חן״.
ווארשאווסקי האט פארענדיקט דאס ליד.
אלע זענען געווען באגייסטערט, און מער פון אלעמען דער באלעבאס אליין, שלום- עליכם, הייסט עס.
ער איז צוגעלאפן צו ווארשאווסקין און אים ארומגעכאפט קושן – ווען איך וואלט נישט געוווסט, פאניע ווארשאווסקי, אז דאס איז אייער ליד, וואלט איך געקאנט שווערן, אז איך האב עס שוין א מאל געהערט.
און פון וועמען, א שטייגער, מיינט איר?
אסור צי איר וועט טרעפן.
איך מיין פון מיין אייגענעם מאמען.
אלע אנוועזנדע האבן מסכים געווען, שלום־עליכם איז גערעכט.
דאס איז אמתער פאלקסליד־נוסח.
יידישער פאלקסליד־נוסח.
נאר 6 אן אמתער דיכטער איז אים בכוח צו געפינען, אנצוטאפן און ווייטער שפינען דעם פאדעם.
ווארשאווסקי האט געלאכט הויך און הארציק, ווי א קינד.
די אלע שבחים האבן אים שטארק הנאה געטאן.
ווארשאווסקיס פינגער האבן ווידער א בלאנדזשע געטאן איבער די קלאווישן פון פארטעפיאן.
דאס מאל האט ער געזונגען דאס ליד פונעם בחור, וואס האט זיך נישט געקאנט אנטשליסן, וועלכע פון די צוויי שוועסטער פון ראכמיסטריווקע צו נעמען פאר א כלה.
שרה, איינע פון די שוועסטער, האט אנדערע מעלות, און רבקה, די צווייטע, ווידער אנדערע.
דער סוף פון אזא חברה־מאן ווייסט איר דאך ער איז געבליבן אן אלטער בחור.
ווידער א מאל האט שלום־עליכם א קוק געטאן אין ווינקל און נישט געזען קיין ווארשאווסקי, נאר די צוויי שוועסטערלעך פון ראכמיסטריווקע און דעם בחור, דעם שלימזל.
– א מצוה אויף אים – האט שלום- עליכם זיך אנגערופן – אויף דעם בחור מיין איך.
אזא שוטה בן פיקהאלץ, אויף וואס האט ער געווארט?
נאר צוריקגעשמועסט, וואס איז ער שולדיק?
איך אויף זיין ארט, און איר אליין – ווען מיר וואלטן געשטאנען צווישן אזעלכע צוויי פייערן – וואלטן מיר מסתמא אויך אויסגעזען, ווי אמתע לעקישבערן.
און צוגייענדיק צו מארק מארקאוויטשן, האט ער אים געזאגט – מ׳זאגט, אז איר זענט א געשוווירענער אדוואקאט, פאניע ווארשאווסקי.
מסתמא איז דאס אמת.
איך אבער זאג אייך, אז איר זענט א געשוווירענער דיכטער, און ס׳איז א שאד, וואס איר האלט אייערע לידלעך פאר זיך אליין.
מען דארף זיי אויפשרייבן און טאקע אפדרוקן.
און זאל דאס פאלק זיי זינגען בכל תפוצות ישראל.
איך בין אייער מבטיח, אז ס׳וועט נישט אוועק קיין סך צייט און די לידער וועלן ווערן טאקע אמתע פאלקסלידער.
ווארשאווסקי איז רויט געווארן – איך וועל אויסזאגן א סוד – האט ער געענטפערט פארשעמט – די לידער האב איך ביז צום היינטיקן טאג נאך נישט אויפגעשריבן, פשוט דערפאר, ווייל, 7 ווייל...
איך האב כמעט אין גאנצן פארגעסן, ווי אזוי מען שרייבט מיט יידישע אותיות...
שלום־עליכם האט אים איבערגעריסן – נאר נישט געדאגהט.
שלום־עליכם איז נישט פויל אויף דער פען.
איר וועט דיקטירן און ער וועט פארשרייבן.
דער דרוקער וועט דרוקן, און דער פאלק וועט זינגען און הנאה האבן.
אלע האבן צוגעגעבן רעכט שלום־עליכמען.
אן עוולה, א בפירושע עוולה, מען זאל נישט אפדרוקן אזעלכע לידער.
און אין איין וועגס האט מען געבעטן ווארשאווסקין, אז ער זאל מכבד זיין מיט נאך עפעס.
ווארשאווסקי האט ווידער געזונגען.
געזונגען זיס און הארציק, און דערביי זיך אליין באגלייט אויפן פארטעפיאן.
עס איז געקומען דאס ליד פון דער „מוזינקע״, פון „שמחת־תורה״ פון „תנחום דעם טרובאטש״ א.
א.
לידער הארציקע און פשוטע, פריילעכע און טרויעריקע.
לידער, ווי פון פאלקס מויל אראפגעזונגען.
און צום סוף האבן זיך דערהערט די טענער: אויפן פריפעטשיק ברענט א פייערל, און אין שטוב איז הייס, און דער רבי לערנט מיט די קינדערלעך דעם אלף־בית...
דעם רעפריין האבן אלע אונטערגעכאפט.
קודם שטיל, און דערנאך העכער און העכער זאגט־זשע קינדעלעך, געדענקט־זשע טייערע, וואס איך ווייז אייך דא...
שלום־עליכם איז געזעסן מיט צוגעמאכטע אויגן און געזען דאס פייערל, וואס פלאקערט אויפן פריפעטשיק.
אט דאס פייערל, וואס טויזנט בייזע ווינטן, טויזנט אנשיקענישן, האבן אין פארשידענע צייטן געפרוווט פארלעשן און נישט געקאנט.
ביים שיין פון דעם פייערל וועלן די יידישע פאלקסמאסן, ליידנדיק, ווייטער גלויבן און זינגען, ביז ...
ביז ...
8 ווארשאווסקי האט ווייטער געזונגען.
אלעמענס אויגן זענען געווען געווענדט צו אים, צו יענעם ווינקל, ווו דער פארטעפיאן איז געשטאנען.
אבער בלויז שלום־עליכם האט געזען, ווי איבערן צימער האבן א פלאטער געטאן די פליגל פון דער גאלדענער פאווע, און איבער ווארשאווסקיס קאפ האט זיך בולט אפגעצייכנט די געשטאלט פונעם שניי־ווייסן ציגעלע, דעם עמבלעם פונעם פאלקסליד.
1 1 א ווונדערלעכע געשיכטע, וואס עס האט געטראפן מיט איינעם ר׳ צדוק פון ניקעלסבורג.
2 עס איז זיך פון דער מעשה אראפצונעמען א מוסר־השכל, אז דער מענטש זאל ניט טאן קיין פאלשס און אין דער גרעסטער נויט זאל מען זיך היטן פון בעטלברויט.
און אויף אייביק איז יענער פארפלוכט, דער וואס האט נאר איין מאל פארזוכט.
וויקוים בנו אל תביאנו לידי מתנת בשר ודם.
נעתק ונאסף ע״י י.
שפירא.
3 .[ [ווארשע אין י.
לעבענזאהנס טיפאגראפיע, 1855 1.
ויהי און עס וואר אין דער שטאט ניקעלסבורג, האט געוווינט א מאל א געוואנט־קרעמער.
ער האט געהייסן ר׳ צדוק פיקאנטע.
ער איז געווען א גרויסער בעל־פרנסה און ער וואר אין דער שטאט גערעכנט פאר א גרויסן קצין.
2.
ויעש לו שם.
אויך האט ער זיך געמאכט א גרויסן נאמען אין דער שטאט מיט זיינע נדבות און צדקות.
עס איז אים אין דער שול קיין מאל איין עליה פאר אים צו טייער געווען.
ער איז נאך דערצו געווען א גרויסער מהדר במצוות.
ער האט א מאל באצאלט פאר אן אתרוג הונדערט טאלער.
פאר זיינע קינדער האט ער אלע מאל געדונגען די בעסטע מלמדים, און האט אויך מחזיק געווען אויף זיין טיש ארעמע לומדים.
און ווי ער איז געווען, אזוי איז אויך געווען זיין ווייב, זייער א טייערעס מענטש און א גרויסע אשת־חיל און דערצו אויך זייער שיין.
זי איז געווען אויך פיל קליגער פאר אים און האט פארשטאנען דעם געשעפט פיל בעסער אלס ער.
3.
אך לא לעולם חוסן.
אבער דער גליק בלייבט ניט אויף אייביק טריי דעם מענטשן.
אין דער וועלט מוז זיך אלץ אומדרייען.
אזוי איז דא אויך געווען מיט דעם ר׳ צדוק פיקאנטע.
דען איין מאל צום ערשטן סדר איז געווארן זייער א גרויסע שרפה.
און עס זענען פארברענט געווארן זייער פיל הייזער.
און אויך די קראם מיט די סחורה פון דעם ר׳ צדוק.
און אויך זיין שטוב מיט גאר די 2 ווירטשאפט, זילבערנע געפעס, און זייער פיל צירונג און אויך זייער פיל פאפירן אויף הערשאפטן.
זיין שאדן וואר גרויס, גאר אומבאשרייבלעך.
4.
ויהי להם ימי החג לאבל.
דער יום־טוב וואר ביי זיי צום טרויער און צום געוויין.
ער און זיין פרוי האבן גאר ניט געוווסט וווהין מען זאל זיך קערן און ווענדן.
גוטע פריינד האבן זיי אפילו א ביסל אונטערגעהאלפן, אבער עס איז שוין זיי ניט מעגלעך געווען דעם געשעפט ווידער הערצושטעלן אזוי ווי פריער.
5.
לא ארכו הימים.
עס געווערט ניט לאנג און זיי האבן נעבעך דעם פלאץ געמוזט פארקויפן אום צו מאכן א קליין קרעמל פון גלאגעווער סחורה.
(ויחיו חיי צער) – און האבן געלעבט זייער ארעם.
די גרעסטע לייט פון שטאט האבן מיט דעם ר׳ צדוק זייער רחמנות געהאט.
אבער דאך האבן זיי ניט געוווסט מיט וואס מען זאל אים קענען העלפן.
זיי וואלטן אים מאכן פאר א נאמן אין דער שטאט.
אבער דער פרעזידענט פון די [דער] שטאט האט עס ניט צוגעלאזן, ווייל דער ר׳ צדוק איז געווען א גרויסער בעל־חוב, און די געזעצע איז, אז מען זאל ניט אנטרויען קהלס געלט אזוי א מענטשן, ווער עס האט שוין א מאל באנקראטירט.
6.
ויהי כאשר קצרה נפשם בעמל האיש ההוא.
און עס וואר, אז די גרויסע לייט פון שטאט האבן ניט געקענט מער דערטראגן דעם צער פון דיזעם געפאלענעם עושר, דען וואס א טאג איז ער געווארן ארעמער און ארעמער.
7.
ויועצו יחדיו.
איז ביי זיי געבליבן, אז מען זאל מאכן א כתב און אלע גרויסע לייט און דער רב זאלן זיך אונטערחתמענען, אז דער ר׳ צדוק איז אן אדם חשוב און א ירא־אלוהים באמת.
בכן זאל מען זען אים אונטערצוהעלפן בכל עיר ועיר.
דעם כתב זאל מען געבן דעם ר׳ צדוק און ער זאל מיט אים ארומפארן אין דער וועלט.
דען זיי האבן קלאר געוווסט, אז אזוי א כתב, וואס עס וועלן זיין אויף אים געחתמעט די גרויסע לייט פון ניקעלסבורג און דער רב, וועט אין דער וועלט זייער וויכטיק זיין און ער וועט בוודאי מאכן א סך געלט.
8.
ויעשו כאשר יעצו.
און זיי האבן אזוי געטאן ווי זיי האבן זיך מייעץ געווען.
זיי האבן אפגעשריבן דעם כתב און האבן זיך אונטערגעשריבן.
עס האט מער ניט געפעלט נאר דעם רבס חתימה און ווייטער ניט.
9.
בימים ההם.
אין דיזע צייטן איז געווען א רב אין ניקעלסבורג דער גרויסער ר׳ שמעלקע.
דיזער מאן וואר א גרויסער למדן, וואס 3 האט ניט געהאט זיין גלייכן אין זיין דור.
און ווי זיינע לומדות איז געווען גרויס, אזוי איז געווען גרויס אויך זיינע חסידות און זיין חכמה אין וועלטזאכן.
און זיין עצה און זיין ווארט איז געווען זייער טייער און וויכטיק, אזוי ביי יידן און אזוי ביי קריסטן.
און ער וואר געאכטעט אין דער וועלט ווי א געטלעכער מאן.
צייט זיין לעבן האט ער ניט געגעבן קיין הסכמה אויף א ספר און קיין מאל האט ער ניט געגעבן א כתב א געפאלענעם מענטשן, וואס פארט ארום אין דער וועלט צו קלייבן נדבות, ווי פאר צייטן פלעגט זיין די מאדע ביי אונדז יידן.
10 .
ולכן לא אבה לחתום.
און דאהער האט דער ר׳ שמעלקע ניט געוואלט זיך חתמענען אויך אויף דיזן כתב.
חאט עס די שטאטלייט זייער פארדראסן אויף אים און האבן אים געזאגט: „רבי, איר קענט דיזן מענטשן ניט גלייכן מיט אנדערע שלעפערס.
איר קענט דאך אים, אז ער איז אן איש־ישר וירא־אלוהים.
אונדזער שטאט האט פון אים זייער פיל מקבל טובה געווען.
און ווייל מיר ווייסן ווי פיל אייער חתימה וועט אים אין דער וועלט העלפן, זענט איר מחויב מעבר צו זיין אויף אייער מידה און מוזט זיך אונטערחתמענען אויף דעם כתב.״ 11 .
ולא אבה הרב.
און דער רב האט דאך ניט געוואלט זיך חתמענען ביז וואנען עס איז צו אים געקומען דער ר׳ צדוק אליין און זיין ווייב און האבן פאר אים ביטערלעך געוויינט, און האבן אים געבעטן רחמים, אז ער זאל זיך איבער זיי מרחם זיין און אויף זייערע קליינע קינדער און זאל אונטערשרייבן דעם כתב.
12 .
ויהמו מעיו עליהם.
און ער האט זיך איבער זיי דערבארעמט.
ער האט ניט געקענט אויסהאלטן, אז דער ר׳ צדוק און זיין ווייב זאלן פאר אים שטיין און וויינען.
ער האט דעם כתב אונטערגעשריבן און האט זיי אויך געזאגט: „חערט, מיין טייערער ר׳ צדוק, איך טו אייך דערמיט גאר קיין טובה.
עס איז אפילו אמת, אז איר וועט מאכן א פולע געלט.
אבער נאך האב איך ניט געזען וועלכער עס האט דעם בעטלברויט פארזוכט, אז ער זאל זיך דערפון קענען אפרייסן.
איך האב געלעזן, אז מען וויל מייז פארטרייבן פון א שטוב, זאל מען כאפן עטלעכע מייז און מען זאל [זיי] איינשפארן אין אן אייזערנע קלעטקע, און מען זאל זיי אזוי לאנג [לאזן] הונגערן, ביז איינע עסט אויף די אנדערע.
און דערנאך, אז מען לאזט אוועק די לעצטע, עסט זי קיין אנדער זאך, נאר די מייז.
דאס זעלבע איז מיט דעם מענטש, וועלכער נאר איין מאל דאס בעטלברויט פארזוכט האט -- ער וועט שוין ניט זוכן קיין אנדערע פרנסה, עס וועט אים ניט שמעקן קיין געשעפט אין 4 דער וועלט, נאר בעטלען.
מיין עצה וואלט געווען בעסער די שלעכטע צייט איבערצוווארטן.
מיט דער צייט ענדערט זיך אלץ.״ אבער וואס העלפט עס?
דער ר׳ צדוק האט דעם כתב צוגענומען און האט זיך אפגעזעגנט מיט דעם רב, און איז אין א פאר טעג [ארום] אוועקגעפארן.
13 .
ובכל המקומות אשר עבר.
און אין אלע ערטער ווו ער איז נאר געפארן און האט געוויזן דעם כתב פון ר׳ שמעלקען האט ער מאסף ממון געווען און האט איינגענומען גרויס כבוד.
דען די וועלט האט נאך ניט זוכה געווען פון ר׳ שמעלקען א צורת־אות.
מען האט דעם ר׳ צדוק פארגעטערט.
מען האט אים אום און אום איינגעלאדן און מען האט געגעבן נדבות צו דרייציק און פערציק טאלער.
עס האט ניט געדויערט איין יאר און ער האט שוין צוזאמענגעקליבן אן ערך פון צוויי טויזנט טאלער [און] האט געהאט שוין בדעה זיך אומצוקערן אהיים.
נאר ווייל ער איז געווען פון ניקעלסבורג ווייט שוין אן ערך פון הונדערט און פופציק מיילן, איז ביי אים געבליבן, אז ער זאל מאכן זיין צוריקוועגס דורך אנדערע מקומות, כדי ער זאל קענען צוריקפארנדיק גאר פון דאס ניי(ע) געלט מאכן.
און ער האט טאקע אזוי געטאן.
ער האט צוריקפארנדיק געמאכט גענוי אזוי פיל געלט ווי אהערפארנדיק, און האט ביי זיך געדענקט, אז ער וועט קומען אהיים וועט ער מאכן א גוטן געשעפט און וועט אים־ירצה-השם דעם רב ווייזן, אז עס קען ווערן א סוחר אויך פון א מענטש וואס האט שוין געבעטלט.
14 .
ויהי בהיותו בדרך.
און עס וואר אז ער איז געוועזן אין וועג אן ערך פון פופציק מיילן פון דער היים, האט ער זיך אנגעטראפן אין א קרעטשמע מיט א בעל־דרשער.
דיזער מאן וואר פיל קליגער ווי פרימער.
ער האט שוין פון דעם ר׳ צדוק און זיין כתב געהערט און האט אים זייער מקנא געווען.
נאר יעצט, ווי ער האט זיך דא מיט אים פונאנדערגערעדט און דער ר׳ צדוק האט אים דערציילט, אז ער פארט צוריק אהיים מיט א סך געלט, האט צו אים געזאגט דער בעל־דרשער: „אז עס איז יא אזוי, פארקויפט מיר דעם כתב, איך גיב אייך פאר אים הונדערט דוקאטן און פארט אייך לשלום אהיים.
וואס ארט אייך?
איך וועל מיר פארן מיט דעם כתב אין אנדערע לענדער און וועל עפעס פאר זיך אויך פארזארגן.
איר מעגט זיכער זיין, אז קיינער וועט פון דעם האנדל ניט וויסן.
און פאר דעם רב זאלט איר זאגן, אז איר האט דעם כתב פארלוירן, אדער ער איז נאך ביי אייך.״ 5 15 .
ויטבו דברי הדרשן.
און עס זענען געפעלן די רייד פון דעם דרשן דעם ר׳ צדוק און ער האט אים פארקויפט דעם כתב פאר פיר הונדערט טאלער, און דער בעל־דרשער האט נאך דערצו געמאכט א שארפע סעודה.
זיי האבן געגעסן און האבן געטרונקען און זענען ביידע פריילעך געוועזן.
און אויף מארגן זענען זיי זיך פונאנדערגעפארן.
דער ר׳ צדוק איז געפארן אהיים און דער בעל- דרשער האט פאררייזט קיין אמסטערדאם מיט דעם כתב און האט דארטן געמאכט גאר די געלט.
און פון דארטן איז ער אוועק קיין לאנדאן און פון לאנדאן איז ער געפארן קיין פראנקרייך.
און ווו ער איז נאר געקומען האט ער מאסף געווען צען מאל מער ווי דער ר׳ צדוק, דען ער איז געווען א בעטלער פון זיין יוגנט אן און ער האט פארשטאנען דעם קונסט ווי זיך ביי יעדערן געפעליק צו מאכן, א מאל מיט חניפה און א מאל מיט א יראת־שמיים- פענעמל.
ובפרט אצינד, ווי ער האט דא געהאט דעם כתב פון דעם רב ר׳ שמעלקע.
אויך איז ער געווען זייער א שיינער דרשן און א גוטער מוכיח, ער האט זיך בארימט, אז דער חסיד ר׳ שמעלקע האט אים געשיקט די וועלט א ביסל פרימער צו מאכן.
אום און אום, ווו ער איז נאר געקומען, האט ער זיך געלאזט רופן ר׳ צדוק דער מוכיח פון ניקעלסבורג.
און האט אין א צייט פון א יאר צוויי צוזאמענגעמאכט א טאלער פינף טויזענט, אבער ער האט ניט זוכה געווען, אז ער זאל פון זיי א הנאה האבן.
דען ווי ער איז געקומען אין א קליין שטעטל אין פראנקרייך, וואס מען רופט זי נאמור, איז ער דארטן פלוצלינג זייער קראנק געווארן און איז אין דעם זעלבן טאג געשטארבן אן וידוי, דען ער האט זיך גאר ניט געריכט דערויף.
די ביסל יידן, וואס האבן דארטן געוווינט, האבן זיך ארום אים מתעסק געווען ווי עס איז דער מנהג־ישראל.
דער רב פון דעם שטעטל האט אים מספיד געווען, און נאך דער קבורה האט דער רב מיט דעם פרעזידענט פון דעם מקום איבערגעזען וואס עס איז פון אים געבליבן.
[ווען] זיי האבן איבערגעזען זיינע כתבים, האבן זיי געפונען דעם כתב פון ניקעלסבורגער רב.
חאבן זיי פון אים געזען, אז מען רופט אים ר׳ צדוק ב״ר אברהם פון ניקעלסבורג.
16 .
וימהרו ויכתבו.
און זיי איילן און שרייבן צו דעם ר׳ שמעלקען און האבן אים אויך אפגעשיקט דעם כתב.
זיי האבן מודיע געווען, אז דער ר׳ צדוק איז ביי זיי געשטארבן און האט געלאזן א קאפיטאל פון א טאלער פינעף טויזנט, חוץ קליידער און א גוטן זייגער.
בכן, זאלן קומען זיינע יורשים און זאלן עס אפנעמען.
6 17 .
ויהי כבוא המכתב אל עיר ניקעלסבורג.
און עס וואר אלס דער בריוו איז געקומען קיין ניקעלסבורג צו דעם רב, האט ער געשיקט נאך דעם ר׳ צדוקס ווייב און האט איר אנגעזאגט, אז איר מאן איז געשטארבן אין דעם שטעטל נאמור, וואס אין פראנקרייך, און האט איבערגעלאזט א גרויסן קאפיטאל.
בכן זאל זי גאר קיין שהיות מאכן און זאל אהין פארן מיט איר איינציקן זון, א בחור פון זעכצן יאר, אפצונעמען די ירושה.
18 .
ויתן לה מכתב.
אויך האט ער איר געגעבן א בריוו, אויף וועלכן עס האבן זיך געחתמעט די גרויסע לייט פון ניקעלסבורג און ער אליין אויך, אז זי איז די אלמנה פון דעם ר׳ צדוק און דער בחור איז דער זון, און מען זאל זיי אפגעבן די ירושה.
און דעם ר׳ צדוקס ווייב איז געקומען קיין נאמור און האט אפגענומען די ירושה אין גאנצן און האט זיך אומגעקערט צוריק קיין ניקעלסבורג און האט אנגעהויבן צו פירן איר אלטע געשעפט מיט גרויס הצלחה.
חאט אנגעטאן קלאג און האט געטרויערט נאך אירן מאן א גאנץ יאר, דען זי האט אים זייער ליב געהאט.
נון וועלן מיר לאזן דא די אלמנה ביי אירע געשעפטן און מיר וועלן דערציילן וואס עס איז געווארן מיט דעם ר׳ צדוק אליין.
19 .
אונדזער ר׳ צדוק, ווי ער איז אפגעפארן פון דער קרעטשמע, ווו ער האט גענעכטיקט מיט דעם בעל־דרשער, וואס ער האט אים פארקויפט דעם כתב, א מייל צען, זענען אים איבערגעפאלן גזלנים און האבן ביי אים אוועקגענומען אלץ וואס ער האט נאר ביי זיך געהאט.
ער איז פון זיי נמלט געווארן קוים א לעבעדיקער.
ער האט זיך באהאלטן אונטער א שטיין אויף דעם גאסטינעץ.
ביז עס זענען אנגעפארן מענטשן, האבן זיי אים מיטגענומען אין א קליין שטעטל.
איז ער דארטן געזעסן עטלעכע טעג, ביז ער האט צוזאמענגעבעטעלט א פאר טאלער און האט זיך אוועקגעשלעפט ווייטער צו פוס.
אבער ניט קיין ניקעלסבורג, דען ער האט זיך געשעמט צו קומען אהיים אן א גראשן געלט און אן דעם כתב.
ער האט פארשטאנען, אז גאט האט עס אים געשטראפט פאר דעם, וואס ער האט פארקויפט דעם כתב.
ער האט גענוג דערויף חרטה געהאט, אבער עס איז שוין [געווען] צו שפעט.
ער האט זיך אוועקגעשלעפט קיין ליטע און פוילן און האט זיך געוואלגערט איבער פרעמדע טישן אייניקע יאר און האט זיך צוגעלאזן א ביסל צום טרונק און האט זיך גאר אין גאנצן פארגעסן אן דער היים.
ביי אים איז שוין געווען א קרן א גוטע אנבייסן [און] א שנאפס.
ער פלעגט זיך שוין איינגעפינען אויף חתונות און בריתן, און האט 7 זיך אויסגעלערנט צו בעטלען גלייך ווי ער וואלט אין דעם געבארן געווארן.
20 .
ויהי מעיר לעיר.
און ער האט זיך געשלעפט פון שטאט צו שטאט, און האט גאר ניט געקוקט אויף קיין תכלית.
ביז וואנען ער איז געקומען קיין וילנע, די גרעסטע שטאט פון ליטע, האט ער זיך דערקענט מיט איינעם פון ניקעלסבורג, וואס האט דארטן געוווינט שוין א יאר צען.
און דיזער מאן איז געווען זייער רייך און פרום.
ער האט זיך זייער פארווונדערט איבער דיזן צדוק, דען ער האט אים געקאנט אז ער איז נאך געווען אן עושר און א מענטש מיט א שיינעם כאראקטער און איז געווען אן ערלעכער סוחר.
דער ר׳ צדוק איז אצינד געקומען צו אים אין שטוב בעטן א נדבה, ווי דער שטייגער איז פון די שנארער.
דער ניקעלסבורגער האט אים געגעבן א גילדן און האט אים אויך געבעטן זיצן און האט אים געזאגט: „מיין בעסטער ייד, מיר דאכט זיך, אז איר זענט ר׳ צדוק דער געוואנט־קרעמער פון ניקעלסבורג.״ „אזוי איז עס״ – האט אים אפגעענטפערט ר׳ צדוק – „איך בין א נשרף געווארן, דער נויט קען דעם מענטשן צו אלץ ברענגען.״ דער ניקעלסבורגער האט זיך באגאסן מיט טרערן דאס הערנדיק און האט אזוי געזאגט: „עס ווונדערט מיר זייער אויף מיין געבורטסשטאט, אז זי זאל פארלאזן אזוי א מענטש ווי איר זענט.
גענוג מיר קרענקט עס זייער און זייער.
איר זאלט שוין פון מיין שטוב ניט ארויסגיין, איך וועל אייך שיין באקליידן און וועל אייך געבן פופציק טאלער אויף דער הוצאה אויך אייניקע רעקאמענדאציאנען, און איר זאלט פארן אהיים.
איר זעט דאך שוין, אז מיט בעטלברויט קומט מען די וועלט ניט דורך און דאס איז קיין תכלית ניט פאר אייך.״ דער ניקעלסבורגער האט אים ביי זיך געהאלטן א פאר וואכן.
ער האט אים באקליידט און דערנאך האט ער אים אפגעשיקט גלייך קיין ניקעלסבורג מיט זיינעם א משולח, וואס ער פלעגט צושיקן אלע יארן קיין לייפציג.
21 .
ויסע ר׳ צדוק לביתו.
און דער ר׳ צדוק איז שוין איבער נייס געפארן אהיים און איז געקומען בשלום אום ראש־חודש ניסן קיין ניקעלסבורג.
ער איז אבער ניט גלייך פארפארן צו זיין ווייב.
ער האט אפילו נאך ניט געפרעגט וואס זי מאכט, דען אין דעם זעלביקע טאג און אין דער זעלבן שטונדע, וואס ער איז געקומען אין שטאט, האט ער געהערט עס איז א ברית ביי א גרויסן נגיד, וואס מען האט אים גערופן ר׳ לוי הורוויץ.
האט ער ביי זיך געטראכט, איידער וואס עס וועט זיין -- דערווייל לאם איך האבן א גוטן אנבייסן.
איז ער זיך אוועקגעגאנגען אויף דעם ברית.
עס איז 8 שוין געווען פאר נאכט און קיינער האט אים ניט דערקענט און [ער] האט אריינגעזעצט צווישן אלע פרעמדע ארעמע־לייט און האט מיטגעשפייזט מיט דעם גרעסטן אפעטיט ווי א בעטלער קאן נאר האבן.
נון וועלן מיר דערציילן וואס עס איז געווארן מיט זיין ווייב און אים וועלן מיר דא לאזן אויף איין וויילע זיצן.
22 .
בימים ההם.
אין דיזע צייטן איז געווארן אן אלמן איינער פון די ניקעלסבורגער גבירים.
דאס איז דער ר׳ לוי הורוויץ ער איז אויך געווען א געוואנט־הענדלער און האט נאך געהאט לבד זה זייער פיל געשעפטן.
און דאהער, אז עס איז ביי אים די ווייב געשטארבן, האט מען אנגעהויבן אים צו שדכנען די ווייב פון ר׳ צדוק.
ער האט זיך ניט געלאזט לאנג רעדן, דען זי איז אים געווען זייער געפעלן.
זי איז געווען אן אשת- חייל און שיין און אויך א מיוחסת און איז געווען אצינד אויך גוט אין שטאנד און האט געהאלטן אין פירונג.
קורץ אום, ער האט איר גענומען פאר א ווייב און האט מיט איר פארלעבט א יאר זייער גליקלעך, און אצינד האט זי אים געבארן א זון, אויף וועלכן ברית דער ר׳ צדוק זיצט און עסט.
דער עולם וואר דא זייער פריילעך.
דען דער הורוויץ איז געווען ביז אהער א חשוך־בנים.
מען האט דערלאנגט צום טיש גענוג משקה, און דער רב האט דארטן געזאגט פיל תורה און דער חזן האט געזונגען.
23 .
ויהי אחר המזון.
און עס וואר נאך דעם ווי דער עולם האט אפגעגעסן און האט אפגעטרונקען, איז ארויסגעגאנגען די קימפעטארין אליין מיט א גרויסן זאק קליינגעלט אום צו טיילן די ארעמע־לייט, וואס זענען געזעסן אין פאדערשטוב.
עס איז שוין געווען רעכט נאכט, עס האבן געברענט זייער פיל ליכט.
זי האט יעדערן געגעבן נאך זיין ערך נאך, ביז זי איז צוגעקומען צו דעם ר׳ צדוק, איר מאן.
ווי ער האט איר דערזען, האט ער אראפגערוקט די היטל איבער דעם פנים און האט פארבראכן די הענט.
ער האט זיך געשווינד אויפגעכאפט און האט געוואלט אנטלויפן.
אטבער דער משרת האט אים צוגעהאלטן.
די ווייב האט געמיינט, אז זי האט אים באליידיקט מיט א קליינע נדבה; זי האט אים געגעבן א גרעסערע.
ער אבער רייסט זיך פארט, ביז דער משרת האט אים אראפגעכאפט די היטל.
דא האט זי אים שוין דערקענט.
און ווייל זי האט געמיינט, אז ער איז געשטארבן, האט זי געגלייבט אז ער איז געקומען פון יענער וועלט.
זי איז געבליבן אין חלשות און עס איז געווארן א גרויסער ליארעם און א גרויסע מישענינע.
מען האט דעם ר׳ צדוק אנגענומען, און ער האט זיך מודה געווען, אז ער האט דעם כתב פארקויפט.
מען האט די פרוי קוים 9 אפגעמינטערט, אבער זי האט ניט לאנג געלעבט נאך דער מעשה פון שרעק און ביוש.
און דעם ר׳ צדוק האט מען מגרש געווען פון שטאט.
און דער רב האט געשטראפט די נכבדים פאר וואס זיי האבן אים מעביר געווען על דעתו און האט געהייסן די זאך פארשרייבן אין פנקס פון ניקעלסבורג.
1 (געווידמעט ד״ר מאקס וויינרייך, דעם פארשער און ארויסגעבער פון ד״ר עטינגערס כתבים).
די יידענע האט גערעדט און גערעדט.
געמאלן ווי א מיל.
איידער זי האט ארויסגעזאגט איין ווארט, זענען שוין צען אנדערע געפלויגן אויף צו פריער.
דאקטאר עטינגער איז געזעסן, אנגעשפארט מיט ביידע עלנבויגנס אין טיש און זיך צוגעהערט.
– אז די כאליערע האט געזאלט כאפן די כאליערע, דאקטער, איידער זי איז געבוירן געווארן אויף דער וועלט.
וואס האט זי געוואלט פון מיין איידעם, וואס?
אט איז ער געווען פריש און געזונט, געהארעוועט און מפרנס געווען דאס ווייב מיט די פינף קינדערלעך, האט זיך באוויזן אין א שיינעם טאג די כאליערע און האט אים אוועקגעלייגט אין איינע דריי טעג.
איבערגעלאזט מיין טאכטער, א וויסטע אלמנה מיט פינף יתומים נעבעך.
איצט ליגט דאס אלץ אויף מיינע פלייצעס, און איך אליין, דאקטער, בין אן אלט און שווער מענטש, קוים וואס איך זשיפע.
דאקטאר עטינגער האט זיך צוגעהערט צו די רייד פון דער אלטער יידענע.
מיט האלב צוגעמאכטע אויגן האט ער געטראכט, אז די יידענע איז בפירוש גערעכט „א כאליערע האט טאקע געמעגט נעמען די כאליערע״, איידער זי איז געקומען אויף דער וועלט, א היפשן חורבן האט זי אנגעמאכט אין זאמאשטש.
כמעט אין יעדער שטוב איז געווען א מת.
ער, דער דאקטאר, האט אייגנטלעך נישט געהאט וואס זיך צו באקלאגן אויף איר.
א דאנק איר האט מען זיך דערמאנט אין אים, אז ער האט געענדיקט מעדיצין אין לעמבערג.
אין דער צייט פון אזא מגפה, האט מען זיך געמאכט נישט וויסנדיק; ביז איצט האט 2 מען אים נישט געוואלט אנערקענען דעם דאקטאר־טיטל, דערפאר ווייל ער האט געענדיקט אין אויסלאנד.
בשעת דער מגפה האט מען זיך אפילו געווענדט צו אים פון דער מאכט, אז ער זאל טאן, וואס ער קען און העלפן פארטרייבן די כאליערע צוריק אין איר רו אריין.
איצט, אז מען האט שוין די מגפה פארטריבן, וועט מען זיך ווידער דערמאנען, אז ער האט נישט לעגאליזירט זיין דיפלאם און מען וועט אים ווידער דעגראדירן צו דער מדרגה פון א פשוטן פעלדשער.
די אלטע האט דערווייל נישט פארלוירן קיין איין רגע, וואס דער דאקטאר טראכט, זאל ער זיך טראכטן געזונטערהייט און זי האט ווייטער געמאלן ווי א מיל, אויסגעגאסן איר ביטער הארץ.
דערציילט ווי אזוי שווער ס׳קומט איר אן אויפצוכאווען די אייניקלעך, די בידנע יתומים.
די טאכטער, די אלמנה, איז אויך נישט קיין געזונטע און זי אליין איז אויך לעצטנס נישט מיט אלעמען.
ס׳שטעכט איר דא און דא אין דער הוסט, אין קאפווייטיק נישט צו פארזינדיקן, און עס שווינדלט איר פאר די אויגן...
דער דאקטאר האט זיך אלץ נאך צוגעהערט צו די רייד פון דער אלטער און געטראכט, סארא שיין לשון דאס יידיש־לשון איז, ער האט פון תמיד אן זיך ליב צוצוהערן צו דער שפראך פונעם פראסטן פאלק.
א טייערע, שיינע שפראך.
ער פארשטייט ניט פאר וואס די אינטעליגענץ באציט זיך מיט אזא ביטול צו דער דאזיקער שפראך.
פאר וואס מען רופט זי מיט דעם זידל־נאמען „זשארגאן״.
ער, דער דאקטאר שלמה עטינגער, האט ליב די דאזיקע שפראך אהבת נפש.
זי איז אים אייגן און טייער.
אפט זיצט ער ביי נאכט, ווען זיין הויזגעזינט שלאפט שוין, און שרייבט אין דער שפראך משלים.
קליינע מעשהלעך און קאטאוועסלעך.
די יידענע טענהט אבער ווייטער דאס איריקע – איז בין איך הייסט עס געקומען צו אייך, דאקטאר, איר זאלט מיר געבן א רפואה, נאר זעט, דאקטאר, אז די רפואה זאל נישט קאסטן טייער, פון וואנען זאל איך נעמען, אז איך בין אן ארעם מענטש, און אויף מיינע פלייצעס ליגן, נישט פאר אייך געדאכט, אן אלמנה מיט פינף ווערים.
אוי, די כאליערע, דאקטער, אז די כאליערע האט זי געדארפט טרעפן, איידער זי איז אויף דער וועלט געקומען.
3 דער דאקטאר האט זיך אויפגעהויבן, אונטערזוכט די אלטע און איר פארשריבן א רעצעפט.
– ס׳איז א קלייניקייט, מומעשי, אין עטלעכע טעג ארום וועט איר זיין אין גאנצן געזונט.
איר וועט נאך טאנצן א ברוגז־טאנץ אויף דער חתונה פון אייער יינגסטן אייניקל.
די יידענע האט גענומען דעם רעצעפט, מיט טרערן אין די אויגן אים געדאנקט – איר זענט א טייערער מענטש, דאקטער, דער אויבערשטער זאל אייך באצאלן פאר דעם גוטס, וואס איר האט געטאן פאר מיר און נאך אזעלכע ארעמע־לייט ווי איך.
אזוי ווינטשנדיק, איז זי אוועקגעגאנגען.
דאקטאר עטינגער האט געשמייכלט „גאט זאל אייך באצאלן, דאקטער״.
פון דער רוב פאציענטן זיינע הערט ער דאס.
א שיין פנים וועט ער מאכן, דער אויבערשטער, אז ער, דער דאקטאר עטינגער, וועט אים איבער הונדערט און צוואנציק יאר צושטעלן די רעכענונגען פון אלע ארעמעלייט, וואס ער האט באהאנדלט אין משך פון זיין לעבן.
אויף יענער וועלט וועט ער פון דער סומע קאנען לעבן א גוטן טאג.
אויף דער וועלט איז אים דערפאר ביטער.
פון די אלע פאציענטן האט ער קוים אויף וואסער צו דער קאשע.
נאר דאס וואלט נאך געווען צום דערליידן.
ער פון זיין זייט האט קיין טענות נישט.
אבער זי, זיין ווייב גאלדע, איז נישט צופרידן.
גייט ארום כסדר מיט אן אראפגעלאזטער נאז און זאגט אים שטעכווערטלעך וואס דערגייען ביז צו דער זיבעטער ריפ.
און אז מען וויל קלערן אויף קאריק, איז זי נעבעך אויך גערעכט.
אז גאט האט איר באשערט א מאן א שלימזל, וואס פאר אים איז גענוג, אז ער שרייבט משלים, קליינע מעשהלעך און קאטאוועסלעך.
גאנצע נעכט קאן ער אזוי אפזיצן ביי זיך אין חדר און שרייבן.
„טענטלען״ הייסט עס אויף איר לשון.
„טענטלען״ – א טייער ווארט – טראכט דאקטאר עטינגער.
ער האט עס שוין אפילו פארשריבן ביי זיך אין נאטיץ־ביכל, ס׳וועט א מאל קומען צו א משל, אדער א קאטאוועסל.
4 מען קאן נישט זאגן, אז אים ארט נישט דאס, וואס ער האט נישט קיין פרנסה, ס׳ארט אים בפירוש שטארק.
נאר ווען קאן ער זיך העלפן.
וויל ער דען נישט?
נאך א מין וועלן.
אבער ווי זאגט טאקע זיין גאלדע „ס׳איז נישט געפידלט און נישט געפארן״.
דאס ווארטשען פון זיין פלוניתטע טוט אים וויי.
בפרט אז ער פילט, ווי זי איז גערעכט.
אבער פון דעסט וועגן קאן ער נישט גובר זיין די שוואכקייט זיינע.
אפילו אירע שטעכווערטלעך פארשרייבט ער.
ער איז א דיכטער, דער דאזיקער שלמה עטינגער.
ער לאזט די פארסמטע ווערטער האגלען איבער זיין קאפ און פילט בשעת מעשה זייער שיינקייט.
ס׳טוט אים וויי און ער האט הנאה פון זיי, ביי נאכט ביים שרייבטיש לעבן זיי אויף פאר אים.
די חיות פון זיינע משלים רעדן דאך אויף יידיש, קומט אים יעדעס ווארט צונוץ.
ווען א שלאנג אין זיינעם א משל דארף באקומען לשון, רעדט זי אין דער שפראך פון זיין פלוניתטע, בשעת זי איז אין כעס.
גיפטיק, מיט שטעכווערטלעך, מיט אנצוהערענישן.
ציש, ציש, ציש.
ער דרייט זיך ארום איבערן קאבינעט.
אהין און צוריק.
אהין און צוריק, אט שטעלט ער זיך אפ ביי דער ביכער־שאפע.
מיט ליבשאפט קוקט ער אויף די ביכער, דעם איינציקער אוצר, וועלכן ער פארמאגט.
אט שטייען זיי איינער נעבן דער צווייטן.
די ווערק פון די דייטשישע משלים־שרייבערס געלערט, ליכטווער, די עפיגראמען פון לעסינג, די לידער פון טעאדאר קערנער.
דא נישט לאנג האט ער איבערגעזעצט קערנערס באלאדע „וואלעהייד״ אויף יידיש.
און מיט צופרידנקייט האט ער פעסטגעשטעלט, אז יידיש טויג זיך נישט נאר פאר משלים און קאטאוועסלעך, אפילו פאר דער פאנטאסטיק פון דער באלאדע איז זי פאסיק.
צו אלע פארמען פון דער דיכטונג איז זי מסוגל.
עס דארפן נאר קומען די געהעריקע מייסטערס.
מיט א באזונדערער ליבשאפט האט שלמה עטינגער באטראכט דעם גרויסן באנד „שילערס ווערקע״, וואס איז געשטאנען אין זיין ביכערשאנק.
דארט אין דעם באנד געפינט זיך שילערס מעכטיקע פאעמע „די גלאקע״.
אויפן שטייגער פון שילערס „גלאקע״ האט ער, דער דאקטאר שלמה עטינגער פון זאמאשטש, אנגעשריבן זיין פאעמע „דאס ליכט״.
ביי זיי, ביי די גויים, 5 באגלייט דער גלאק דעם מענטש פונעם וויגל ביז צום קבר.
און ביי יידן באגלייט דאס ליכט דעם מענטש פונעם וויגל ביז צום קבר.
מיט אמתער מייסטערשאפט האט ער גובר געווען די שווערע און קאמפליצירטע פארמען פון דער פאעמע.
דער ריטם פאסט זיך צו יעדער שטימונג, וואס ווערט געשילדערט.
אנדערש פלאקערט דאס ליכט אויפן ברית פונעם ניי־געבוירענעם קינד און אנדערש פלאקערט עס צו קאפנס פון דעם מת.
א טייערע שפראך, אט די יידישע שפראך.
פאר אלץ אין דער וועלט האט זי דאס נויטיקע ווארט.
זי איז בויגעוודיק און הארט, צארט און שטעכיק.
זי קאן פישטשען ווי א קינד און שעלטן ווי א סעדעכע.
זי קאן ווינקען מיט אן אויג, „שטויס דיך אן, וואס איך מיין״ און קאן זיין בארעדעוודיק ביז צום דול ווערן.
אים טוט הנאה וואס ער שרייבט אין דער דאזיקער שיינער שפראך.
ס׳איז נאר א שאד, וואס ער האט נישט פאר וועמען צו לייענען זיינע שאפונגען.
פאר וועמען, למשל?
פאר זיין ווייב גאלדע שתחיה?
גייט שוין, גייט.
ער איז צופרידן, אז זי לאזט אים צו רו.
וועט ער גיין פארטשעפען מיט איר?
אט האט ער לעצטנס אנגעשריבן א דראמע „סערקעלע״, ליגט זי ביי אים אין שופלאד און קיינער ווייסט אפילו נישט וועגן דעם.
ער האט שוין א סך מאל געטראכט, אז מען דארף אפדרוקן די אלע כתבים זיינע און זיך אליין צעלאכט פון אט דעם דאזיקן איינפאל.
ס׳דארף אפקאסטן א פארמעגן מיט געלט.
און ווו נעמט מען עס?
קוים, קוים וואס ער האט אויף איבערצוקומען די וואך.
אלע מאל, ווען ער טראכט וועגן ארויסגעבן זיינע ווערק, גיט אים א שטאך אין הארץ.
ווערק, וואס ליגן אין שופלאד, זענען א ברכה לבטלה.
נאר וואס קאן מען זיך העלפן?
אין פאדערהויז האט עמעצער געפרעגט צודרינגלעך און שארף דער דאקטאר איז דא אין דער היים?
מען בעט אים, ער זאל תיכף קומען צו א חולה, וואס איז קראנק געווארן אויף כאליערע.
עטינגער האט געעפנט די טיר פונעם קאבינעט.
פאר אים איז געשטאנען א יונג מיט צעשויבערטע האר און מיט א פלאטשיקער נאז.
6 – ווער איז קראנק אויף כאליערע?
– איינער, אברהם בער גאטלאבער.
ער איז נישט קיין היגער.
אויפן דורכפאל האט ער זיך אפגעשטעלט אין אונדזער אכסניה און איז קראנק געווארן אויף כאליערע.
דאקטאר עטינגער האט ממש אויפגעשיינט.
די אויגן זיינע האבן אויפגעלויכטן פאר פרייד – אברהם בער גאטלאבער איז דא אין זאמאשטש.
איצט וועט ער דאך האבן פאר וועמען צו לייענען זיין „סערקעלע״.
ער האט אין גאנצן פארגעסן, אז דאס רופט מען אים איצט צו א חולה, וואס איז קראנק אויף דער כאליערע.
פאר אים איז גאטלאבער נישט קיין חולה, נאר א בארימטער שרייבער.
פאר אים וועט ער לייענען זיין דראמע און ער וועט זאגן מבינות.
– איך קום שוין, טאקע די רגע – האט ער זיך אפגערופן צום יונג.
דער יונג איז תיכף אוועק.
און אנשטאט דער וואליזקע מיט די אינסטרומענטן האט דער דאקטאר עטינגער א כאפ געטאן א דיקן העפט פונעם שרייבטיש און זיך געלאזט אין וועג אריין.
אברהם בער גאטלאבער איז געלעגן אין בעט, געווארט אויפן דאקטאר.
ענדלעך האט זיך די טיר אויפגעעפנט און דער דאקטאר עטינגער איז אריינגעפאלן א פארסאפעטער, קוים געקענט דעם אטעם כאפן.
ער האט זיך אוועקגעזעצט נעבן חולה.
א רגע אים באטראכט.
דאס אויג פונעם דאקטאר האט תיכף דערקענט, אז דער בארימטער משכיל איז ווייט פון כאליערע.
ס׳איז העכסטנס א קליינע מאגן־שטערונג און נישט מער.
– וואס טויג אייך כאליערע, – האט ער צו אים א זאג געטאן.
– אמער וועל איך אייך בעסער לייענען מיין „סערקעלע״.
7 און נישט אפווארטנדיק קיין ענטפער, האט ער תיכף פונאנדערגעוויקלט דעם העפט און אנגעהויבן לייענען – סערקעלע, אדער די יארצייט נאך א ברודער, גאר א ניי טעאטער־שטיק אין פינף אויפציען.
פארשוינען ר׳ משה דאנציקער, אן אויפגעקומענער עושר, סערקעלע זיין ווייב, פריידע אלטעלע זייער...
דער דאקטאר האט געלייענט אין איין אטעם, זיך אליין פארכליניעט מיט די ווערטער, אברהם בער גאטלאבער האט זיך איינגעהערט מיט גרויס אינטערעס.
די געשטאלטן פון דעם טעאטער־שטיק האבן ממש געלעבט.
ער האט געפילט זייער אטעם.
זיי האבן זיך ארומגעדרייט דא אין שטוב.
דער פאנטאפל- העלד ר׳ משה דאנציקער, די אשת חיל סערקעלע – אלע, אלע פארשוינען פון דער דראמע, וואס זענען געווען אריינגעפלאנטערט אין דער אינטריגע.
דער דאקטאר האט געלייענט.
אברהם בער גאטלאבער האט געהערט.
די ווייזערס פונעם גרויסן וואנטזייגער האבן זיך גערוקט נענטער, נענטער קעגן נאכט צו.
אז דער דאקטאר האט געענדיקט דאס לייענען, איז אברהם בער גאטלאבער געשטאנען נעבן אים.
עטינגער האט אפילו נישט באמערקט, ווען דער חולה איז ארויסגעקראכן פונעם בעט און ווען ער האט זיך אנגעטאן.
גאטלאבער האט ארויפגעלייגט די הענט אויף עטינגערס אקסל און א זאג געטאן: – אייער טעאטער־שטיק איז גאר א וואזשנע זאך, דאקטאר, אייער „סערקעלע״ האט מיך אין גאנצן געזונט געמאכט.
לאנג, לאנג זענען זיי נאך ביידע געזעסן צוזאמען, געשמועסט וועגן השכלה־זאכן און וועגן דער נוצלעכקייט פון שרייבן „זשארגאן״.
דאס ווארט „זשארגאן״ האט באנוצט נאר גאטלאבער.
דער דאקטאר האט כסדר באנוצט דעם נאמען „יידיש״.
8 אהיימגעגאנגען איז דער דאקטאר א צופרידענער, א גליקלעכער.
די גוטע ווערטער, וואס גאטלאבער האט אים געזאגט וועגן זיינע שריפטן, האבן אים אויפגעלעבט.
מען דארף אנווענדן אלע כוחות, האט ער באשלאסן, אז אלע מיינע ווערק זאלן דערשיינען אין דרוק.
שוין צייט, כ׳לעבן אז דאס פאלק, פאר וועלכן איך האב געשריבן, זאל הנאה האבן פון די אלע זאכן.
לייענען, לערנען און דער עיקר הנאה האבן.
מיט פאמעלעכע טריט איז ער געגאנגען, דער דאקטאר.
דער הימל איז געווען טיף אויסגעשטערנט.
ער האט מיט דער פולער ברוסט אין זיך אריינגעאטעמט דעם זומערווינט.
געזען אין דמיון ווי יידן לייענען זיינע משלים, זיינע קליינע מעשהלעך, זיינע קאטאוועסלעך און זיין „סערקעלע״.
ער האט נישט געאנט, דער דאזיקער ליבער און הארציקער דאקטאר, אז אים וועט ניט זיין באשערט צו זען קיין איין געדרוקט ווארט זיינס ביים לעבן און אז ערשט אין א סך, א סך יארן נאך זיין טויט, אין אן ערך הונדערט יאר ארום, וועלן זיינע כתבים דערזען די ליכטיקע שיין און די יידישע ליטעראטור וועט געפינען, דערקענען און אנערקענען איר דאקטאר שלמה עטינגער.
1 א ווען א מענטש שפארט זיך איין, קאן ער אפטאן זאכן וואס מ׳מיינט אז מ׳קען זיי קיין מאל נישט אויספירן – האט זלמן גלעזער געזאגט.
– ביי אונדז אין ראדאשיץ איז געווען א פראסטער ייד, א דארפסגייער, לייב בעלקעס.
ער פלעגט ארומגיין איבער די דערפער און אויפקויפן ביי די פויערים א מעסטל קאשע, א קראנץ קנאבל, א טאפ האניק, א קנויל פלאקס.
ער האט פארקויפט די פויערטעס קאפטיכלעך, גלעזערנע פערל, וואסערלעך זיך צו באשמעקן, אלערליי אפגעגילדטע שמאכטעס.
ווייטער ווי פינף וויארסט פון שטעטל איז ער קיין מאל נישט אוועק.
די סחורה האט ער באצויגן דורך א שפיליטער פון לובלין און דער אייגענער האט אויפגעקויפט ביי אים וואס ער האט געהאט צו פארקויפן.
דער לייב בעלקעס איז געווען א פראסטער ייד, אבער א פרומער.
שבת האט ער געלייענט דאס טייטש־חומש ווי א יידענע.
אז א פאקנטרעגער איז געקומען קיין ראדאשיץ, האט ער גענומען ביי אים אויסצולייענען אלע ספרימלעך אויף עברי־טייטש.
צום מערסטן האט ער ליב געהאט צו לייענען וועגן ארץ- ישראל.
ער פלעגט טייל מאל רעדן מיט אונדז חדר־יינגלעך און פרעגן וואס איז טיפער, דער ירדן אדער דער ים־סוף?
וואקסן אין ארץ־ישראל עפל?
וואס פאר א לשון רעדן די דארטיקע גויים?
מיר האבן אויס אים געלאכט.
אויסגעזען האט ער עפעס טאקע ווי אן ארץ־ישראלדיקער שווארצע אויגן, א פעך־שווארצע בארד און ס׳פנים אויך עפעס שווארצלעך.
איין מאל אין יאר פלעגט קומען קיין ראדאשיץ א שד״ר, איינער פון די ספרדישע יידן, א געבוירענער אין תימן אדער אין שושן־הבירה.
געשיקט האט מען אים פון ארץ- ישראל.
און דער דאזיקער שד״ר האט אויסגעזען ווי לייב בעלקעסעס א ברודער אזא בארד, אזוינע אויגן און אזא שווארצקייט אין פנים.
אנגעטאן איז געווען דער שד״ר אין א 2 זשופיצע מיט שווארצע און רויטע פאסן און אין סאנדאלן וואס האבן אויסגעזען ווי חליצה־שיך.
א היטל האט ער געהאט ווי א טערק.
ער האט גערעדט לשון- קודש אדער תרגום־לשון.
יידיש האט ער אויסגעלערנט, האט ער געזאגט, אין די שפעטערדיקע יארן.
ער איז ארומגעגאנגען פון שטוב צו שטוב און געעפנט די פושקעלעך ווו מ׳האט אריינגעלייגט די נדבות פאר ר׳ מאיר בעל- הנס.
דער לייב בעלקעס איז געווארן אזוי פארקאכט אין אים, אז ער האט אים אריינגענומען צו זיך אין שטוב און יענער האט ביי אים געוווינט און געגעסן.
ווי לאנג דער שד״ר האט זיך אויפגעהאלטן אין ראדאשיץ האט לייב בעלקעס נישט געטאן קיין שום מיסחר.
ער האט געהאלטן יענעם אין איין אויספרעגן ווי זעט אויס די מערת־המכפלה?
ווייס מען ווו ס׳ליגט אברהם און ווו שרה?
איז דאס אמת אז די מאמע רחל קומט ארויס אין מיטן דער נאכט פון קבר און וויינט אויף אירע קינדער?
איך בין נאך דאמאלסט געווען א יינגל און איך בין אליין אויך נאכגעלאפן דעם שד״ר.
ווען האט מען געזען אין ראדאשיץ איינעם פון יענע מקומות?
איין מאל, נאך דעם ווי דער שד״ר איז אוועקגעפארן, איז לייב אריין אין א געוועלב און זיך געהייסן געבן פופציק פעקלעך שוועבעלעך.
דער סוחר פרעגט אים וואס טויגן דיר אזוי פיל שוועבעלעך?
ווילסט אונטערצינדן ראדאשיץ?
און ער זאגט כ׳וויל בויען ס׳בית־המיקדש.
דער קרעמער האט געמיינט אז ער איז פון זינען אראפ, אבער ער האט אים פון דעסט וועגן פארקויפט אלע שוועבעלעך אין קראם.
שפעטער איז לייב אריין אין א געוועלב פון פארב און ער האט זיך געהייסן געבן זילבערנע פארב און גאלדענע פארב.
דער קרעמער פרעגט אים וואס טויג דיר אזא פארב?
ווילסט מאכן פאלש געלט?
און לייב זאגט כ׳גיי בויען דאס בית־המיקדש.
דער שד״ר האט לייבן געהאט פארקויפט אזא מאפע, א גרויסן בויגן פאפיר און ס׳איז דארט געווען אויסגעמאלט דאס בית־המיקדש, מיטן מיזבח, מיט דער עזרה מיט הכל- בכל־מכל.
ביי נאכט, ווען לייב בעלקעס האט געהאט צייט, האט ער זיך אוועקגעזעצט מיט די שוועבעלעך און גענומען בויען דאס בית־המיקדש.
קיין קינדער אין שטוב זענען נישט געווען.
ער האט געהאט צוויי טעכטער און זיי האבן געדינט אין לובלין.
דאס ווייב פרעגט אים וואס 3 שפילסטו דיך עפעס מיט שוועבעלעך?
ביסט א חדר־יינגל?
און ער זאגט כ׳בוי דאס בית־המיקדש.
ער האט אלץ אויפגעבויט גענוי לויט דער מאפע דאס קדשי- קדשים, דעם שולחן, די מנורה, דעם ארון.
אז מ׳האט זיך דערוווסט אין שטאט וואס ער טוט, האבן אנגעהויבן מענטשן קומען און קוקן אויף חידושים.
די מלמדים האבן געברענגט די חדר־יינגלעך.
דאס גאנצע געביי איז געשטאנען אויף א הינקענדיק טישל און מ׳האט עס נישט געטארט רירן, ווייל ס׳וואלט זיך געפאלן.
ווען דער רב האט געהערט פון דער זאך, איז ער געקומען צו לייב בעלקעס אהיים און מיטגענומען ישיבה־בחורים.
זיי האבן זיך נישט געקאנט גענוג אנחידושן.
לייב בעלקעס האט געהאט אויפגעבויט א בית־המיקדש פון שוועבעלעך גענוי ווי ס׳ווערט באשריבן אין די הייליקע ספרים.
נו, אבער מענטשן זענען נישט־פארגינערס.
דאס ווייב האט נייערט געמרוקעט אז זי דארף דעם טיש פארן געפעס.
ס׳זענען געווען אין ראדאשיץ יידישע פייער- לעשערס און זיי זיינען געקומען זיך קלאגן אז פון אזוי פיל שוועבעלעך קאן נאך ווערן א שרפה און דאס גאנצע שטעטל קאן אוועק מיטן רויך.
מ׳האט אזוי לאנג געהעצט און געסטראשעט, ביז אין איינעם א טאג, ווען לייב איז צוריקגעקומען פון דארף, איז געווען אויס בית־המיקדש.
דאס ווייב האט געזאגט אז די פייער־לעשערס האבן אלץ איינגעלייגט.
די פייער־לעשערס האבן געווארפן די שולד אויפן ווייב.
נאך דעם ווי מ׳האט חרוב געמאכט זיין בית־המיקדש, איז לייב בעלקעס אריינגעפאלן אין א מרה־שחורה.
ער האט אויפגעהערט רעדן צום ווייב.
ער איז נאך אלץ געגאנגען איבער די דערפער, אבער ער האט אלץ ווייניקער פארדינט.
ער איז אפט געזעסן אין דער היים און געלייענט די ספרימלעך און מעשה־ביכלעך ווו ס׳ווערט באשריבן ארץ־ישראל און ס׳בית־המיקדש.
ער האט אפגעשטעלט יידן לומדים, אדער ישיבה־בחורים און זיי געפרעגט קשיאות אז משיח וועט קומען, וועלן אלע יידן פליען קיין ארץ- ישראל אויף איין וואלקן, אדער אין יעדער שטאט וועט קומען אן אנדער וואלקן?
וועט תחית־המתים זיין באלד, אדער פערציק יאר שפעטער?
וועלן זיין פעלדער און גערטנער און מ׳וועט אקערן און זייען, אדער מן וועט פאלן פון הימל?
דער עולם האט געהאט פון וואס צו לאכן.
4 איין מאל, ביי נאכט, האט אים ס׳ווייב געהייסן גיין פארמאכן דעם לאדן.
לייב בעלקעס איז ארויס אין דרויסן און איז פארפאלן געווארן ווי א שטיין אין וואסער.
אין שטעטל איז געווארן א הארמידערץ טייל האבן געזאגט אז די נישט־גוטע האבן אים פארכאפט, אנדערע האבן ארויסגעדרונגען אז דאס ווייב האט אים געיאדעט און ער איז אנטלאפן אויף יענער זייט ווייסל, פון דארט האט ער געשטאמט, אבער ווער אנטלויפט עס אין בלויזן שפענצטער, אן טלית־און-תפילין, שפעט אין אוונט?
ווען דאס טרעפט מיט א נגיד, וואלט מען געשיקט שליחים אים זוכן.
אבער אז אן ארימאן ווערט נעלם, איז דא מיט איין קבצן ווייניקער.
דאס ווייב – שפרינצע האט זי געהייסן – איז געווארן אן עגונה.
א ביסל האט זי צופארדינט פון גיין דאנערשטיק קנעטן די טייגן אין די מולטערס.
א ביסל האבן די טעכטער צוגעשיקט פון לובלין.
פינף יאר זענען אריבער.
איין מאל אין א פרייטיק, ווען שפרינצע איז געשטאנען ביים אויוון און געקאכט אויף שבת, האט זיך געעפנט די טיר און ס׳איז אריינגעקומען א ייד מיט א גרויער בארד, פארשטויבט און בארוועס.
שפרינצע האט געמיינט אז ס׳איז א בעטלער.
מיט א מאל טוט ער א זאג – שפרינצע, כ׳קום פון ארץ־ישראל.
גיב מיר א ביסל פלוימען- צימעס.
די שטאט איז געגאנגען אויף רעדער.
אלע זענען געקומען צו לויפן.
מ׳האט אוועקגעפירט לייב בעלקעסן צום רב און דער רב האט אים גענומען אויספארשן.
ער איז געהאט אוועק קיין ארץ- ישראל צו פוס.
– צו פוס קיין ארץ־ישראל?
– האט לוי־יצחק געפרעגט.
– יא, צו פוס.
– סטייטש, אלע ווייסן אז קיין ארץ־ישראל מוז מען פארן מיט א שיף.
5 מאיר טומטום האט זיך אנגענומען ביים קין, דארט ווו ס׳וואלט געוואקסן א בארד ווען ער איז נישט קיין טומטום.
– אפשר האט ער אפגענארט?
– האט ער געפרעגט.
– ר׳האט געהאט מיט זיך בריוו פון רבנים.
ער האט געברענגט מיט זיך א זעקל ארץ- ישראל־ערד, וואס אז עמעץ שטארבט, לייגט מען דאס אונטער דעם טויטן צוקאפנס.
כ׳האב דאס אליין געזען.
ס׳איז געווען עפעס ווי צעקרישלט קרייד.
ער האט געזאגט אז ער׳ט עס אליין אויסגעגראבן פון הר־הזיתים.
– ווי לאנג האט אים געדויערט די נסיעה?
– האט לוי־יצחק געפרעגט.
– צוויי יאר.
צוריק איז ער שוין געפארן מיט א שיף.
דער רב זאגט צו אים היתכן, ווי טוט עפעס א ייד אפ אזא זאך?
און ער ענטפערט רבי, כ׳האב אזוי געבענקט קיין ארץ־ישראל, אז כ׳האב מער נישט געקאנט אויסהאלטן.
אז כ׳בין ארויס פארמאכן דעם לאדן און דערזען די לבנה לויפן צווישן די וואלקנס, האב איך גענומען לויפן צוזאמען מיט דער לבנה.
כ׳בין אזוי אפגעלאפן ביז ווארשע.
שפעטער האבן מיר גוטע מענטשן געוויזן דעם וועג.
ווו כ׳האב געטאגט האב איך נישט גענעכטיקט.
כ׳האב געוואנדערט איבער פעלדער און וועלדער, איבער אלע וויסטע מדבריות, ביז כ׳בין אנגעקומען קיין ארץ־ישראל.
– ס׳א ווונדער די חיות האבן אים נישט אויפגעגעסן – האט לוי- יצחק האלב־געפרעגט, האלב- געזאגט.
– ס׳שטייט שומר פתאים ה׳ – האט מאיר טומטום זיך אנגערופן.
ב א וויילע האבן אלע דריי געשוויגן.
לוי- יצחק האט אראפגענומען די בלויע ברילן פון דער נאז און גענומען ווישן די שייבלעך מיט דער קעשענע־פאטשיילע.
איין אויג האט געהאט א בעלמע און 6 האט דערויף אין גאנצן נישט געזען.
לוי־יצחק האט געהאט א שטעקן וואס זאל האבן געשטאמט פון קאזשעניצער מגיד.
ער האט זיך מיט אים קיין מאל נישט געשיידט, אפילו נישט שבת.
ער האט געהונקען אויף א פוס און א קוליע איז נישט מוקצה.
א לאנגע וויילע האט ער איצט אנגעלענט דעם קין אויפן שטעקן.
דערנאך האט ער זיך אויפגעריכט און געזאגט – עקשנות איז א כוח.
אין קראסניסטאוו איז געווען א שניידער, יהונתן שניידער.
גענייט האט ער פאר ווייבער, נישט פאר מאנסלייט.
געוויינטלעך א ווייבערישער שניידער איז א שטיקל קל.
אז מ׳מאכט א נקבה א מלבוש מוז מען איר נעמען א מאס און א מאל קאן זי זיין אין די אומריינע טעג.
אפילו ווען זי איז אין די ריינע טעג, איז אויך נישט גלייך אנצורירן א נקבה, בפרט אן אשת־איש.
נו, אבער ס׳מוזן זיין שניידערס.
אליין קאן קיין קלייד זיך נישט אויפנייען.
גראד דער יהונתן איז געווען א פרומער ייד, אבער א שטיקל עם־הארץ.
ער האט ליב געהאט יידישקייט.
שבת פלעגט ער לייענען דאס טייטש־חומש צוזאמען מיט זיין ווייב ביילע- יענטע.
אז ס׳פלעגט קומען א פאקנטרעגער קיין קראסניסטאוו, האט יהונתן ביי אים געקויפט די ספרימלעך און די מעשה־ביכלעך אויף עברי־טייטש.
ס׳איז געווען אין קראסניסטאוו א חברה־משניות און יהונתן האט געהערט צו דער חברה.
ער האט זיך צוגעהערט צום שיעור, אבער ער האט מורא געהאט זיך אנצורופן, ווייל וויפל מאל ער האט ארויסגערעדט א לשון- קודש- ווארט, האט ער געמאכט א גרייז און די לומדים האבן אויס אים געחוזקט.
ער שטייט מיר פאר די אויגן א הויכער, א דארער, א געשטופלטער.
פון די אויגן האט ארויסגעשיינט אן איידלקייט.
געזאגט האט מען אז קיין בעסערן שניידער האט מען נישט געקראגן אפילו אין לובלין.
אז ער האט געמאכט א יופיצע אדער א שובע, איז זי געלעגן ווי אויסגעגאסן.
ער האט געהאט דריי טעכטער, מיידן.
יינגלווייז פלעג איך אפט אריינקומען צו אים, ווייל כ׳האב געהאט א חבר, געצל, א יתום, און ער איז געווארן ביי דעם יהונתן א לערניינגל.
אנדערע מייסטערס האבן געפייניקט די לערניינגלעך, זיי געשלאגן, נישט געגעבן גענוג צו עסן.
אנשטאט זיי צו לערנען די מלאכה, האט מען זיי געהייסן צווויגן ס׳קינד, ארויסטראגן ס׳פאמעשאף, און דאס אלץ זיי זאלן זיך נישט אויסלערנען די מלאכה און מ׳זאל זיי נישט דארפן צאלן קיין שכירות.
אבער יהונתן האט דעם יתום געלערנט די מלאכה און ווי נאר ער האט זיך אויסגעלערנט אויסשלייפן א לעכל און 7 אננייען א קנעפל, האט ער אים אנגעהויבן צאלן צוויי רובל א זמן.
מיין חבר געצל האט פריער געלערנט אין בית־מדרש און יהונתן פלעגט אים כסדר פרעגן אלערליי קלאץ- קשיאות ווי האט געהייסן די מאמע פון עוג מלך הבשן?
וויפל פליגן האט נח אריינגענומען אין דער תיבה?
וויפל מיילן איז פון גן־עדן צום גיהנום?
ער האט באגערט אלץ צו וויסן.
איצט הערט א מעשה.
אלע ווייסן אז שמחת־תורה רופט מען אויף צו די הקפות פריער די יוסטע בעלי־בתים, די לומדים, די נגידים, און שפעטער די בעל־מלאכות, די פראסטע לייט, די קבצנים.
אזוי פירט זיך אויף דער גאנצער וועלט.
נו, איז ביי אונדז אין קראסניסטאוו געווארן גבאי איינער, נישט קיין היגער, אן איידעם פון דער פרעמד.
ער האט קיינעם נישט געקאנט און עמעץ האט אים אויפגעשריבן די נעמען און דעם סדר וועמען אויפצורופן צו וואסער הקפה.
ס׳איז געווען אין קראסניסטאוו אן אנדער יהונתן, ר׳ יהונתן גארשקאווער, א למדן און א נגיד, און דער גבאי האט פארמישט די יוצרות און אויפגערופן יהונתן שניידער צו דער ערשטער הקפה.
אין בית־מדרש איז געווארן א שושקעריי און א כיכעניש.
אז יהונתן שניידער האט דערהערט אז מ׳רופט אים אויף צו דער ערשטער הקפה, צוזאמען מיטן רב און די פרנסים, האט ער נישט געגלייבט די אייגענע אויערן ער האט נעבעך פארשטאנען אז ס׳איז א טעות.
אבער אז מ׳רופט, מוז מען גיין.
צווישן די בעל־מלאכות און געזעלן וואס דאווענען ביי דער מערב- וואנט איז געווארן א געלעכטער.
מ׳האט אנגעהויבן שטופן און שטויסן דעם יהונתן ער זאל וואס גיכער גיין.
ס׳איז געווען פאר דער צייט פון מאנאפאל אויף בראנפן, און אקעוויט איז געווען וועלוועלער ווי בארשט.
אין יעדער לייטישער שטוב איז געשטאנען א פעסעלע בראנפן מיט א שטרוי צום טרינקען און ס׳האט געהאנגען א זייטל געטריקנט שעפסנס צום פארבייסן.
שמחת־תורה האט מען געכאפט א שלוק פארן דאווענען און דער עולם איז שוין געווען ביי צייטנס פארשנאשקעט.
יהונתן שניידער איז צוגעקומען צו דער בימה און דער גבאי האט אים דערלאנגט די רייניקייט.
אלע האבן געשטוינט, אבער קיינער האט גארנישט געזאגט.
בלויז איינער, א ר׳ זעקעלע ווישניצער, א וואכערער, האט א זאג געטאן – ווער רופט עס אויף אן עם־הארץ צו דער ערשטער הקפה?
8 און ער האט צוריקגעגעבן זיין ספר דעם גבאי.
ס׳האט אים נישט געפאסט צו קריגן אן הקפה מיט יהונתן שניידער.
אין בית־מדרש איז געווארן א טומל.
צוריקגעבן א ספר איז א חילול־השם.
דער גבאי, דער פרעמדער, האט זיך אין גאנצן פארלוירן.
מבייש זיין א ייד ברבים איז אויך נישט עפעס קיין קלייניקייט.
דער רב האט אין דער גיך אויפגערופן דעם אנדערן יהונתן, אבער קיינער האט שוין נישט געקאנט זינגען ביי דער הקפה און טאנצן אוודאי נישט.
די אייגענע פראסטע לייט וואס האבן פריער געלאכט אויס יהונתן שניידער און דעם כבוד וואס מ׳האט אים אנגעטאן, האבן איצט געקריצט מיט די ציין און געשאלטן ר׳ זעקעלען.
אז די הקפה איז געהאט אריבער, איז יהונתן שניידער צוגעגאנגען צו ר׳ זעקעלע ווישניצער און געזאגט הויך אויפן קול, אז מ׳האט געהערט איבערן גאנצן בית־מדרש – כ׳בין טאקע אן עם־הארץ, אבער איך טו א שבועה אז איבער א יאר אין דער צייט וועל איך זיין מער למדן פון אייך.
ר׳ זעקעלע ווישניצער האט געטאן א שמייכל און געענטפערט – אויב אזא נס וועט געשען, וועל איך דיר אומזיסט אויפבויען א הויז אין מארק.
ר׳ זעקעלע ווישניצער האט געהאנדלט מיט געהילץ.
ער האט געהאט היפאטעקן אויף א האלבער שטאט הייזער.
יהונתן איז געשטאנען א וויילע א מבולבלער.
דערנאך האט ער געזאגט – אויב נישט, וועל איך אויפנייען אייער ווייב בחינם א פוקסענעם פוטער ביז די קנעכל, מיט א סאמעטענעם איבערצוג און מיט צען וויידלען.
וואס ס׳האט זיך אפגעטאן יענעם שמחת־תורה אין בית־מדרש און אין גאנץ קראסניסטאוו!
מ׳האט דערהערט אין ווייבערשול פון געוועט און ס׳איז דארט געווארן א געפילדער.
טייל ווייבער האבן געלאכט, אנדערע זענען זיך פארגאנגען אין א געוויין.
נאך אנדערע האבן זיך געקריגט און געפרוווט אראפרייסן איינע ביי דער אנדערער די קאפקע.
קראסניסטאוו איז א שטאט ווי אלע שטעט א סך קבצנים און ווייניק גבירים, אבער אויף יום־טוב האט מען 9 יענע יארן נישט געשפארט.
יעדער דריטער בעל־הבית האט גערופן אויף קידוש ביי זיך אין הויז, פארבעטן מחותנים, גוטע פריינד.
מ׳האט געטאנצט אין מארק.
די ווייבער האבן אנגעקאכט טעפ קרויט מיט רייבלעקעך, ראזשינקעס און קרימעטארטע.
מ׳האט אנגעבאקן שטרודלען, טארטן, פלאדנס.
די חברה־קדישה האט יעדן שמחת־תורה געמאכט א סעודה און וויין און מעד האבן זיך געגאסן ווי וואסער.
מ׳האט ארויפגעזעצט דעם גבאי אויפן קאפ א באניע מיט ליכט און מ׳האט אים געטראגן אויף די פלייצעס.
מחנות קינדער זענען נאכגעלאפן, די צאן־קדשים, און געמעקעט ווי די שעפסן.
ס׳איז געווען אין קראסניסטאוו א קהלישער באק און קונדסים האבן אים אנגעטאן אויף די הערנער א שטריימל און אים געפירט אין באד אריין.
גערעדט האבן אלע וועגן איין זאך יהונתן שניידערס שבועה און ר׳ זעקעלעס צוזאג.
מילא, ר׳ זעקעלע האט זיך געקאנט פארגינען צו בויען א הויז אן געלט.
אבער ווי אזוי ווערט עפעס א פראסטאק אין איין יאר א למדן?
דער רב האט גלייך געפסקנט אז אזא שבועה איז קיין שבועה נישט.
פארצייטנס, האט דער רב געזאגט, וואלט מען דעם יהונתן גלייך געשלאגן מלקות פאר עובר־זיין אויפן לא־תישא.
ס׳זענען געווארן צוויי צדדים אין שטאט די לומדים האבן געהאלטן אז מ׳דארף דעם יהונתן קנסנען ער זאל קומען אין די זאקן אין שול אריין תשובה טאן אויף דער פאלשער שבועה, אויב נישט, זאל מען אים לייגן אין חרם אריין אדער אסרן זיין ארבעט.
דער המון האט געטענהט אז זיי וועלן דעם ר׳ זעקעלען אונטערצינדן ס׳הויז, אויסדרייען א פוס און אים ארויסטרייבן פון שטאט מיט שטעקנס.
דאנקען גאט, ס׳זענען נישטא קיין יידישע גזלנים.
מוצאי־שמחת-תורה, אז דער עולם האט זיך אויסגעניכטערט, מ׳האט צענומען די סוכות מיטן סכך און ס׳האט פאר א צוגאב אנגעהויבן רעגענען, האט יעדער זיך אומגעקערט צו זיין פעקל צרות.
– מ׳האט פארגעסן די גאנצע זאך, הא?
– האט זלמן גלעזער געפרעגט.
– מ׳האט גארנישט פארגעסן.
הארט־צו!
..
ר׳ לוי־יצחק האט ארויסגענומען די טאבאק־פושקע, געעפנט דאס דעקל, געטאן א שמעק און גלייך דריי מאל גענאסן.
דער טאבאק זיינער האט געהאט א שם.
ער האט אין אים אריינגעטאן 10 הארבשטארק וואס מ׳שמעקט יום־כיפור צו דערכאפן דאס הארץ פון תענית.
ער האט אפגעווישט די נאז מיט דער פאטשיילע און געזאגט – ווען דער געצל וואלט נישט געווען מיין חבר, וואלט איך נישט געוווסט אלע פרטים.
אבער געצל האט געוווינט ביי יהונתן אין אלקאוו און ער האט מיר אלץ דערציילט.
נאך מעריב איז יהונתן געקומען אהיים און ווי נאר ער האט געעפנט די טיר, האט ער א געשריי געטאן ביילע־יענטע, דיין מאן איז געשטארבן.
פון היינט אן ביסטו אן אלמנה.
טעכטער מיינע, עץ זענט אלע יתומות!
אין שטוב איז געווארן א יללה ווי אין תשעה־באב מאן מיינער, טאטע, ווו לאזסטו אונדז איבער?
יהונתן האט געענטפערט פון היינט ביז איבער א יאר שמחת־תורה האט עץ מיר קיינעם נישט.
ער האט געהאט ליגן צווישן פסחדיקן געפעס הונדערט גילדוינים וואס ער האט געהאט אפגעשפארט פאר דער עלטסטער טאכטער אויף נדן.
ער האט גענומען די הונדערט גילדוינים און איז אוועק פון שטוב.
אין קראסניסטאוו איז געווען א ייד, האט ער געהייסן ר׳ טבלע קראצמיך.
קראצמיך איז געווען זיין צונאמען.
אין די יונגע יארן איז ער געווען א גמרא־מלמד.
ער האט, ווי געוויינטלעך א מלמד, געהאט ליגן אויפן טיש א האזן־פיסל מיט א רימען, אבער געניצט האט ער עס נישט צום שמייסן, נאר זיך צום קראצן.
ער האט געליטן פון א בייסעניש אין רוקן.
אז ס׳האט אים גענומען שטארק בייסן, האט ער דערלאנגט דאס פיסל איינעם פון די תלמידים און באפוילן קראץ מיך!
דערפון האט ער געקראגן דעם צונאמען.
אויף דער עלטער האט ער פארלוירן דאס מלמדות און זיך אויפגעהאלטן ביי א טאכטער.
דער איידעם איז געווען א קבצן אין זיבן פאלעס און קיין האניק האט טבלע דארט נישט געלעקט.
יהונתן שניידער איז אוועק צו דעם טבלען און געפרעגט ר׳ טבלע, איר ווילט פארדינען געלט?
ווער וויל דאס נישט פארדינען קיין געלט?
ענטפערט טבלע, און יהונתן זאגט איכ׳ל אייך צאלן א גילדן א וואך און לערנט מיט מיר אויס די גאנצע תורה.
טבלע האט זיך צעלאכט.
די גאנצע תורה האט אפילו משה רבנו נישט אויסגעלערנט.
די תורה איז ווי שניידעריי, אן א גרונט.
זיי האבן אזוי לאנג גערעדט און זיך געדונגען ביז ס׳איז געבליבן אז ר׳ טבלע זאל לערנען מיט יהונתן שניידער א גאנץ יאר און אים מאכן פאר מער למדן ווי ר׳ זעקעלע.
טבלע האט געמאכט א חשבון, אז מ׳וויל אויסלערנען אין א יאר גאנץ ש״ס, דארף מען לערנען יעדן טאג זיבן דפן.
ר׳ זעקעלע האט 11 אוודאי קיין האלב ש״ס אויך נישט אויסגעלערנט.
נו, אבער מ׳דארף קאנען תנ״ך אויך, און מדרש אויך, און אריינקוקן אין די מפרשים אויך.
וואס זאל איך אייך לאנג ברייען?
יהונתן שניידער איז געווארן א ישיבה־בחור.
ער איז געזעסן מיט טבלען טאג און נאכט אין בית־מדרש און געלערנט.
אין מיטן דער וואך, ווען די ווייבערשול איז ליידיק, האט דאס פארל ארויפגענומען די ספרים און מ׳האט דארט געלערנט.
אז כ׳זאג אייך אז יהונתן האט געלערנט אכצן שעה אין מעת־לעת, איז דאס אסור נישט קיין גוזמא.
א גאנצע וואך איז ער געשלאפן אין בית־מדרש.
ער איז געגאנגען אהיים שלאפן בלויז שבת און יום־טוב.
– וואס איז געווארן פון בני־בית?
האט זלמן גלעזער געפרעגט.
– וואס ווערט פון אלע בני־ביתן אז מ׳בלייבט אן א פארזארגער?
פון קיין הונגער שטארבט מען נישט.
די מיידן זענען אוועק דינען.
ס׳ווייב, ביילע־יענטע, איז געווען א שטיקל נייטארין.
ווי זאגט מען דאס?
א שיקסע ביי א רב קאן אויך פסקנען א שאלה.
זי האט אנגענומען א ביסל לייכטע ארבעט, צו לאטען, ניצעווען, און געצל, דאס לערניינגל, האט איר צוגעהאלפן.
יהונתן האט געטאן איין זאך געלערנט תורה.
אזא התמדה האט נאך די וועלט נישט געזען.
צוויי אדער דריי מאל אין דער וואך איז ער אין גאנצן נישט געשלאפן געוואכט אשמורות.
מ׳האט געהערט פון דער זאך אין די שטעטלעך ארום – גארשקאוו, איזשביצע, בילגאריי, יאנעוו – און מ׳איז געקומען קוקן אויף דעם יהונתן ווי אויף א בייז־ווונדער.
אין אנהייב האט ר׳ זעקעלע געמאכט לצנות פון דער גאנצער זאך.
ער האט אנגעוויזן אויף דער פלאך פון דער האנט און געטענהט זאל מיר דא האר אנוואקסן, אויב א כאמולע, א שניידערוק, קאן ווערן א למדן.
שפעטער־צו, סוף יאר, אז מ׳האט אנגעהויבן דערציילן וועגן דעם יהונתן פלאי־פלאים, אז ער זאגט גאנצע בלעטער גמרא פון אויסנווייניק און אז ער טרעפט־צו די קשיאות פון מהרש״א און מהר״ם, האט ר׳ זעקעלע, דער סקנער זיך דערשראקן און ער האט זיך אויך גענומען צום לערנען, אבער שוין צו שפעט.
אחוץ דעם איז ער געווען אריינגעטאן אין מיסחרים ביז איבערן האלדז און געהאט אויף זיך א פראצעס פאר א צולאג.
דאס ווייב זיינס, פעשע, א יידענע מיט אן אוירינגל, מיט א מויל אויף שרויפן, האט שטארק געוואלט אז יהונתן זאל איר מאכן אומזיסט א פוטער מיט צען וויידלען, און זי האט געטריבן דעם מאן צו די ספרים, נאר ס׳האט שוין נישט געטויגט.
12 כ׳וועל עס מאכן בקיצור שמיני־עצרת ביי טאג האבן זיך צונויפגעזאמלט ביים רב די שבעה- טובי־העיר און גלאט לומדים און מ׳האט פארהערט ר׳ זעקעלע ווישניצער און יהונתן שניידער ווי צוויי חתנים.
ר׳ זעקעלע האט שוין געהאט א סך פארגעסן.
ער האט לאנגע יארן נישט געלערנט אין דער וואכן, בלויז שבת, און ס׳איז דא א ווערטל אז מ׳לערנט שבת, קאן מען מכות.
יהונתן שניידער האט ממש געהאט ש״ס אויפן קאפ.
טבלע האט שפעטער געזאגט אז פון לערנען מיט יהונתן איז ער אליין געווארן א טאפעלער למדן.
יהונתן האט ניט בלויז ארויסגעוויזן בקיאות, נאר חריפות אויך.
די בית־דין-שטוב איז געווארן פול אנגעפאקט.
מ׳איז געשטאנען אין דרויסן צו הערן ווי יהונתן אמפערט זיך וועגן א הארבן רמב״ם אדער א מהר״ם שיף.
ר׳ זעקעלע האט אין אנהייב געפרוווט כאפן יהונתנען ביי גרייזן, אבער באלד האט זיך איבערגעקערט דאס רעדל און יהונתן האט ר׳ זעקעלען גענומען אויפן צימבל.
ניין, יהונתן שניידער האט נישט געשוווירן פאלש.
דער רב און די פרנסים האבן אלע בקול־אחד ארויסגעגעבן א פסק אז ר׳ יהונתן איז מער למדן פון ר׳ זעקעלען.
מ׳האט אים שוין גערופן ר׳ יהונתן.
ביילע־יענטע און די טעכטער זענען געזעסן אין קיך צווישן די ווייבער און אז זיי האבן דערהערט דעם פסק, האבן זיי גענומען וויינען און פאלן איינע אויף דער אנדערער מיט א געיאמער.
די שטאט האט געקאכט ווי א קעסל.
דאס שולגעסל איז געווארן פול מיט שניידערס, שוסטערס, חזיר־האר-קעמערס, בעל־עגלות, עמך.
ס׳איז געווען זייער נצחון.
צו מארגנס האט מען אויפגערופן יהונתן שניידער צו דער ערשטער הקפה.
די שענסטע יידן האבן אים פארבעטן אויף קידוש.
מ׳האט אנגעהויבן רעדן דערוועגן אז יהונתן שניידער קאן ווערן א רב, א מורה־הוראה, אדער א גמרא־מלמד, נאר יהונתן שניידער האט צו וויסן געטאן אז ער קערט זיך אום צו שער־און- אייזן.
ר׳ זעקעלע האט זיך שפעטער געפרוווט ארויסדרייען פון דער גאנצער זאך באשר ער האט נישט געשוווירן, נאר בלויז צוגעזאגט און א צוזאג דארף מען נישט האלטן, אבער דער רב האט געפסקנט אז ער מוז אויפשטעלן יהונתן שניידער א הויז מוצא שפתיך תשמור.
ר׳ זעקעלע האט אפגעשלעפט אזוי לאנג ווי ר׳האט געקאנט מיט אלערליי דריידלעך און אויסריידן, אבער נאך שבועות האט ס׳הויז געהאט א דאך.
ערשט דאמאלסט האט יהונתן שניידער געלאזט וויסן אז ער וויל דאס הויז נישט פאר זיך, נאר פאר א הארבעריק פאר ישיבה־בחורים און ארעמע־לייט פון 13 פרעמדע שטעט.
ער האט געחתמעט א כתב אז ער גיט אוועק דאס הויז קהל.
– געבליבן א שניידער, הא?
– האט זלמן גלעזער געפרעגט.
– ביזן סוף.
– די טעכטער האט ער חתונה געמאכט?
– וואס דען?
נישט?
ס׳איז נישטא קיין יידישער קלויסטער.
ג די גאנצע צייט וואס לוי־יצחק האט גערעדט, האט מאיר טומטום געמאכט אלערליי העוויות.
א וויילע זענען די גיילע אויגן זיינע געווארן פול מיט געלעכטער.
באלד האט ער זיי צוגעשלאסן, אראפגעלאזט דעם קאפ און ס׳האט אויסגעזען ווי ער וואלט געדרימלט.
ער האט זיך אויפגעריכט, זיך אנגענומען ביים נאקעטן קין און געפרעגט – פון וואנען האט דער דארפסגייער געוווסט דעם וועג קיין ארץ- ישראל?
אוודאי געפרעגט.
מסתמא געגאנגען דורך די טערקישע מדינות.
מצרים אדער סטאמבול.
ווו האט ער גענומען צו עסן?
אוודאי געבעטלט.
ס׳זענען דא יידן אומעטום.
גענעכטיקט האט ער מסתמא אין הקדש.
אין די ווארעמע מדינות קאן מען שלאפן אין גאס אויך.
ווידער דער יהונתן שניידער האט אוודאי באגערט צו לערנען פון קינדווייז אויף, און דער כוח פון רצון איז שטארק.
ס׳איז דא א ווערטל וויל נאר, גאון.
אז מ׳גייט ליידיק, איז א יאר גארנישט, אבער אז מ׳לערנט מיט חשק טאג־און-נאכט, זאפט מען זיך אן ווי א שוואם.
ר׳האט גוט געטאן וואס ר׳האט נישט גענומען ביי דעם זעקעלען דאס הויז, ווייל מ׳טאר נישט מאכן די תורה פאר קיין קרדום לחפור בה.
אזוי האט ער נאך פאר א צולאג צוגעקראגן די מיצווה פון הכנסת־אורחים.
דער לייב בעלקעס און דער יהונתן זענען ביידע געווען פשוטע לייט, הגם נישט אין גאנצן 14 פשוט.
אבער ס׳טרעפט ביי די גרויסע אויך, אז זיי נעמען זיך עפעס אריין אין קאפ אן עקשנות, אדער מ׳קאן עס אפילו רופן א משוגעת.
ס׳איז דא א זאג יעדער גאון האט זיין שגעון.
אין בעכטעוו איז געווען א רבי א מקובל, ר׳ מענדעלע בעכטעווער.
אזוי האט מען אים גערופן.
דער ר׳ מענדעלע האט געשטאמט פון בעל־שם.
פון דער טאכטערס צד, די האדל וואס פלעגט טאנצן מיט די חסידים אין א ראד.
מ׳האט זי, חלילה, נישט געהאלטן ביי דער בלויזער האנט.
זי האט געהאט אין ביידע הענט צוויי פאטשיילעס און די מאנסלייט האבן אנגענומען די פאטשיילעס ווי צו א מיצווה־טענצל.
ר׳ מענדעלע בעכטעווער האט געקאנט האבן אן עולם, אבער ר׳האט געזאגט אז ר׳האט אויסגעבעטן ביי דער מזוזה א קליינעם עולם.
אפילו אויף די ימים־טובים זענען נישט געקומען צו אים מער ווי עטלעכע מנינים חסידים.
ער האט געהאט א רביצין וואס איז ניפטר געווארן יונג און אים נישט איבערגעלאזט קיין ממלא־מקומו.
מ׳האט אים גערעדט שידוכים, נאר ר׳האט מער נישט געוואלט חתונה האבן.
די מקורבים האבן געטענהט סטייטש, פריה־ורביה!
נאר ר׳ מענדעלע האט געענטפערט כ׳על קריגן אין גיהנום אזוי פיל שמיץ, וועלן זיין נאך עטלעכע שמיץ.
וואס איז די מורא פארן גיהנום?
ווי באלד כביכול האט עס באשאפן, איז עס א פארשטעלט גן־עדן.
ער איז געווען – ער זאל עס מיר מוחל זיין – א קרומער האקן, אבער א גרויסער מענטש.
די מתנגדים האבן אים גערופן דער משוגענער מענדעלע.
אנדערע חסידים האבן אים אויך בארעדט, נאר ער האט געוויזן דער וועלט א פייג.
ער האט אפילו טייל מאל זיך ארויסגעכאפט מיט א שארף ווארט קעגן רבונו־של-עולם.
איין מאל, אז ער האט געזאגט תהילים און ס׳איז געקומען צום פסוק יושב בשמים ישחק, האט ר׳ מענדעלע א געשריי געטאן דו לאכסט, אבער מיך דריקט.
די מתנגדים האבן געהערט פון דער מעשה און ס׳האט געפעלט א האר מ׳זאל אים לייגן אין חרם אריין.
די תלמידי־בעל-שם האלטן נישט פון פאסטן.
חסידות איז שימחה, נישט עצבות, נאר ר׳ מענדעלע האט זיך אריינגעלאזט אין תעניתים.
פריער האט ער געפאסט בלויז מאנטיק און דאנערשטיק.
דערנאך האט ער אנגעהוייבן פאסטן משבת לשבת.
ער איז געגאנגען אין קאלטע מיקוואות אויך.
דער גוף האט ער גערופן דער שונא, און א שונא, האט ר׳ מענדעלע געטענהט, 15 טאר מען נישט נאכגעבן.
אוודאי טאר מען קיין שונא נישט דערהרגענען, אבער אים קעכלען מיט מארצעפאנעס דארף מען נישט.
די אלטע חסידים זענען ביסלעכווייז אויסגעשטארבן.
די יונגע־לייט זענען אוועק קיין גור, קיין קאצק, כ׳ווייס ווו.
דער רבי איז געבליבן ביי א צוויי־דריי מנינים־עקשנים, און מיט עטלעכע יושבים, אלטע־לייט, וואס האבן געגעסן פון קעסל.
אן אלטער שמש, טויב ווי די וואנט, האט געקאכט פאר זיי יעדן טאג גריץ.
אן אלטע יידענע, א גבאיטע, האט פאר זיי צונויפגענומען אין די געוועלבן קארטאפל, גרויפן, קאשע, וואס עמעץ האט געגעבן.
איין מאל אין א ראש־השנה האט דער רבי געהאט אין בית- מדרש נישט מער ווי צוויי מנינים.
דער יום־כיפור דערנאך איז קוים געבליבן א מנין, שוין אריינגערעכנט דער רבי מיטן שמש און די יושבים.
ר׳ מענדעלע האט געדאוונט פארן עמוד אלע תפילות כל- נדרי, שחרית, מוסף, מינחה, נעילה.
ער איז געווען פון די שפעטע און ביז מ׳האט אפגעדאוונט מעריב און מחדש געווען די לבנה, איז שוין געווען חצות.
דער שמש, ר׳ תנחום, האט געגעבן דעם עולם נאכן תענית טרוקענע חלה – קראצבארשט – מיט הערינג און די גבאיטע האט געהאט פאר זיי צוגעגרייט א ביסל יויך.
קיין ציין האבן זיי שוין קיינס נישט געהאט און פון ווייניק עסן האבן ביי זיי איינגעדארט די געדערים.
ר׳ מענדל איז געווען עלטער פון זיי אלע, אבער דאס קול איז ביי אים געבליבן יונג.
די שמיעה האט אים אויך געדינט.
ער איז געזעסן ביים טיש און געטענהט די וואס יאגן זיך נאך עולם־הזה, ווייסן דען וואס עולם- הזה איז?
אסור.
וואס איז ביי זיי עולם־הזה?
פרעסן, זויפן, ניאוף, געלט.
דאס איז יסורים, נישט עולם־הזה.
נישטא קיין גרעסערער עולם־הזה ווי יום־כיפור.
דער גוף איז ריין און די נשמה איז ריין.
די תפילות זענען מלא־טעם.
ס׳איז דא א ווערטל פון על־חטא ווערט מען נישט פעט.
נאר ס׳איז שקר־וכזב.
מיר קומט צו פון על- חטא א שטיק געזונט.
ווען איך וואלט געהאט די דעה אין הימל, וואלט איך געמאכט אז יעדן טאג זאל זיין יום־כיפור.
אזוי ווי דער רבי האט געזאגט די דאזיקע ווערטער, האט ער זיך געטאן א שטעל־אויף און א געשריי געטאן אין הימל האב איך נישט קיין דעה, נאר ביי מיר אין בית־מדרש האב איך יא.
פון היינט אן און ווייטער וועט ביי מיר זיין יעדער טאג יום־כיפור – יעדער טאג, אחוץ שבת און יום־טוב.
16 אז מ׳האט דערהערט אין שטאט וואס דער רבי וויל אפטאן איז געווארן א מהומה.
ס׳זענען געקומען צום רבין דער שטאט־רב, די פרנסים.
סטייטש, ס׳איז דאך קעגן דין, האבן זיי געטענהט, און ר׳ מענדעלע ענטפערט וואס גייט מיך אן דער דין?
כ׳טו עס פאר עולם־הזה, נישט פאר עולם־הבא.
אויב ס׳קומט מיר א שטראף, זאל מען מיך שטראפן.
כ׳וויל אויך הנאה האבן פון דער וועלט איידער כ׳גיי א גאנג.
כ׳בין א בעל־תאווה ווי אלע אנדערע בעל- תאוות.
דער רבי טוט א געשריי תנחום, צינד אן די ליכט.
מיר גייען צו כל־נדרי.
ער לויפט צו צום עמוד און נעמט זינגען כל- נדרי.
כ׳בין נישט געווען דערביי, נאר דער וואס האט עס מיר דערציילט, האט געשוווירן אז אזא כל־נדרי האט מען נאך נישט געהערט פון זינט די וועלט שטייט.
גאנץ בעכטעוו איז זיך צונויפגעלאפן.
אלע האבן געהאלטן אז ר׳ מענדעלע איז פון זינען אראפ, אבער ווער וועט זיך דערוועגן אוועקצורייסן ר׳ מענדעלען פון עמוד?
ער שטייט אין טלית און אין קיטל, אין די ווייסע זאקן, און זינגט כל־נדרי, ונסלח, די יעלות.
דאס קול איז שטארק ווי ביי א לייב און דאס מתיקות פון געזאנג איז אזא, אז מ׳פארגעסט אין אלע חשבונות.
איכ׳ל אייך לאנג נישט ברייען דער רבי האט נאך געלעבט דריטהאלבן יאר און די דריטהאלבן יאר זענען געווען איין יום־כיפור.
לוי- יצחק האט אראפגענומען די בלויע ברילן – וואס האט ער געטאן מיט תפילין?
– האט ער געפרעגט.
– נישט געלייגט קיין תפילין?
– תפילין האט ער יא געלייגט – האט מאיר טומטום געענטפערט – אבער דאס דאווענען מיט אלע יוצרות איז געווען פון יום- כיפור.
ער האט אפילו געלייענט יעדן טאג צו מינחה מפטיר דיונה.
– נישט אנגעביסן נאך נעילה?
– האט זלמן גלעזער געפרעגט.
– געפאסט זעקס טעג אין דער וואך, סיידן ס׳איז אויסגעפאלן א יום־טוב.
– און די יושבים האבן מיטגעפאסט?
17 – זיי זענען אלע פון אים אוועק.
געשטארבן אויך.
– געדאוונט פאר די הוילע ווענט?
– ס׳איז אלע מאל געווען אן עולם.
מ׳איז געקומען קוקן פון אלע עקל פוילן.
– און די וועלט האט דאס צוגעלאזט?
– האט לוי־יצחק געפרעגט.
– ווער האט דאס יאנדעס צו פירן מלחמה מיט א קדוש?
מ׳האט געציטערט פאר זיין הקפדה.
מ׳האט געזען באשיימפערלעך אז ס׳איז ניחא אין הימל.
א מענטש אז ער פאסט אזוי לאנג, ווערט ס׳קול ביי אים אפגעשוואכט.
די ראיה ווערט קאליע, ער האט נישט קא׳ כוח צו שטיין אויף די פיס.
אבער דער רבי איז געשטאנען ביי אלע תפילות.
די וואס האבן אים געזען, האבן דערציילט אז ס׳פנים האט ביי אים געלויכטן ווי די זון.
געשלאפן איז ער נישט מער ווי דריי אדער פיר שעה, אין טלית און אין קיטל.
ער׳ט אנגעשפארט דעם שטערן אין משניות יומא און געדרימלט ממש ווי יום־כיפור.
אזוי זומער, אזוי ווינטער.
ביי מוסף איז ער געפאלן כורעים און געזאגט די עבודה.
– וואס האט ער געטאן ווען ס׳איז געווען יום־כיפור אויף אן אמת?
– האט זלמן געפרעגט.
– ס׳אייגענע וואס יעדן טאג.
– כ׳האב קיין מאל פון דער מעשה נישט געהערט – האט לוי- יצחק געזאגט.
-דער ר׳ מענדעלע איז געווען א ניסתר און פון א ניסתר הערט מען נישט.
דאס בעכטעוו איז היינט אויך א העק.
דאמאלסט איז בעכטעוו געווען אפגעריסן פון דער וועלט.
א זומפ צווישן וועלדער.
אפילו זומער איז שווער געווען צו קומען אהין.
ווינטער זענען אלע וועגן געווען טיף פארזונקען אין שניי.
אפילו א שליטן איז אין זיי איינגעזונקען.
ס׳האבן נישט געפעלט קיין בערן און קיין וועלף.
18 ס׳איז געווארן שטיל.
לוי־יצחק האט ארויסגענומען די טאבאק- פושקע – היינט וואלט מען אזא זאך נישט צוגעלאזט.
– היינט לאזט מען צו ערגערע עבירות.
– ווי אזוי איז ער ניפטר געווארן?
– ביים עמוד.
ר׳איז געשטאנען און געזאגט דעם פיוט אדם במה יזכה.
אז ס׳איז געקומען צו די ווערטער בתפילה ובצדקה ירבה אולי מיסורין יחבא, איז ער געטאן א פאל אנידער און ס׳איז געווען יצאה נשמתו בטהרה.
ר׳איז נסתלק געווארן ווי א צדיק במיתת־נשיקה.
זלמן גלעזער האט אריינגעשאטן מאכארקע אין דער פיפקע – וואס איז דער שכל, הא?
מאיר טומטום האט נאכגעטראכט – יעדע זאך קאן ווערן א תאווה, אפילו דינען דעם אייבערשטן...
1 און די מעשה וואס איך וועל איצט דערציילן, איז אן אויסטערליש־ווונדערלעכע מעשה און -- אן אמת גמור.
זי איז אין קיין שום ספר נישט געדרוקט, אין קיין קהלישן פנקס נישט פארשריבן; איך האב זי בקבלה איש מפי איש און שטאמט פון א גרויס ארט...
און געשען איז די מעשה פארצייטנס, ווען עס זענען נאך אזוי פיל שטעט און דערפער נישט געווען; א וועלט מיט „וואלד־אויס, וואלד־איין״, און געטראפן האט זיך עס אין מערן דער מדינה, א יידישע קהילה איז זעלטן, משפחות- ווייז אין דערפער פארזייט, אין וועלדער צעשפרייט, אן תורה, אן תפילה בצבור, אויסער ימים נוראים, ווען מען ציט מיט קינד און קייט אין די ווייטע שטעט אריין.
זיצט זיך דעמאלט א ייד א שווייגער ביי׳ן א גראף אין א דארף; פרנסה רינט איבערן מויל...
500 קי מעלקט ער דעם גראפס; זיינע אייגענע אויך א ביסל.
האט ער א פולן קעלער מיט פוטער און קעז, א בוידעם מיט תבואות, פלאקס און פעלעכלעך, און דער טייסטער אין בוזעם וואקסט אין דער דיק, און דאס קניפל ביי דער שווייגערין באזונדער, און א זון וואקסט א געזונטער, א וווילער, ווי א יונגער בוים אין וואלד.
י.-ל.
פרץ 2 און פונדעסטוועגן, איין מאל אין א ווינטער נאכט, זיצט דער שווייגער ביי׳ן א וועקסן־ליכט ביים טיש איבער די חשבונות, מיט דער שפיץ ווייסלעכער בארד צווישן די ציין, דער שטערן גערונצלט, ווי פון שווערע זארג, און קוקט מיט פארנעפלטע אויגן אין פענצטער אריין...
-- דו זינדיקסט, מיין מאן!
– וועקט אים פון די געדאנקען דער שווייגערנס קול.
פון דער צווייטער שטוב איז זי אריינגעקומען, צום שלאפנדיקן זון געקוקט, און איר פנים שטראלט.
„הערסט, איבערגעבויגן האב איך זיך איבער אים...
די בעקלעך רויטלען זיך, ווי א פרישער פרימארגן און דער אטעם איז רויק און שטיל, און שמעקט נאך פרישע עפל...
״ -- דאס איז טאקע מיין זארג, -- ענטפערט דער שווייגער.
– מען וווינט אין א דארף, ווייט פון א יידישער קהילה, און יארן ציען, יארן פליען, ווו נעמט מען א שידוך פאר אונדזער זון, ווי אזוי וועט מען אים פארקנסן?
-- גאט וועט העלפן – טרייסט די שווייגערין, -- ער האט ביז אהער אונדז נישט פארלאזט...
-- אט דאס איז עס טאקע, -- מאכט דער שווייגער, -- גאטס הילף דארף מען, און אין וועלכן זכות?
קיין יודע ספר בין איך נישט, לערנען לערן איך נישט, צווישן יידן וווינט מען נישט, נאר איין מצווה קאנען מקיים זיין, -- הכנסת־אורחים הייסט די מצווה – און זע!
– ער ווייזט איר מיטן בליק צום פענצטער־צו – איז אנגעפאלן א שניי פון הימל, א גרויסער שניי, האט ער די שטעגן פאריאגט, די וועגן פארשיט, און טעג און אפשר וואכן, וועט קיין אורח איבער דער שוועל נישט קומען...
דער זיווג 3 הייבט ער זיך אויף, און גייט ארויס, זען, וואס אין דרויסן טוט זיך.
זי נעמט זיך די בעטן צורעכטצומאכן, זוימט ער זיך אבער צו לאנג, ווערט איר אומעטיק, לאזט זי אפ דאס בעטגעוואנט, גייט צום פענצטער צו און פויקט מיט די דיקלעכע פינגער אין דער שויב צום מאן ארויס.
איז אבער די שויב געפרוירן, קלינגט זי העל נישט אפ; כאפט זי די שאל אויף זיך, און גייט נאך דעם מאן פאר דער טיר, זעט זי, אז דער מאן, וואס הערט נישט אירע טריט און קערט זיך נישט אום, שטייט פארקוקט אויפן וועג פון וואלד ארויס.
קוקט זי אים, פארווונדערט, נאך.
זעען זיי ביידע צוזאמען, ווי איבערן פארשיטן וועג פון וואלד גייט א געשטאלט א ווייבערישע, אין א הויב א הויכע, אין א טערקישער שאל.
און די שאל איז איבער די אקסל נאר פאר שיינקייט וועגן פארווארפן, גלייך א לינדע זומער־נאכט; נישט איינגעוויקלט איז זי אין דער שאל, פריי פליען רעכץ און לינקס די עקן פון איר, גלייך זיי וואלטן אירע פליגל געווען...
און נישט זי גייט אין שניי, זי שווימט איבערן שניי, קיין פוס פאלט נישט אריין, לאזט קיין צייכן איבער.
קוקן זיי אזוי ביידע פארגאפט, ביז די געשטאלט קומט צו צו זיי און פרעגט, צי קען זי נישט רוען א שעה ביי זיי אין שטוב...
קומט דאס פארפאלק א ביסל צו זיך, קוקן זיך איבער, פירן מיט גרויס פרייד דעם ווייבערישן ווונדערלעכן גאסט אין שטוב אריין, גאט האט זיי א גאסט באשערט; און ווילן וועקן דעם משרת, הייסן מאכן ווארעמס א גלעזל; און די שווייגערין לויפט צו צו דער שאנק און עפנט זי ברייט און וויל ארויסנעמען פון שענסטן און בעסטן עסן און טרינקען, און איינגעמאכץ, און זיסן בראנפן א ביסל, דער אויסטערלישער גאסט זאגט אבער: ניין!
זי וועט גארנישט פארזוכן, גארנישט טועם זיין, אז זי דארף נישט, נאר י.-ל.
פרץ 4 אפרוען וויל זי זיך א ביסל, זי גייט אין א נייטיק שליחות...
גיט זיך די שווייגערין אונטער, צינדט אן נאך א וועקסן ליכט, פירט דעם גאסט אין א באזונדער חדר אריין; ווייזט- אן אויף א גרויס בעט, אויף בעטגעוואנט ווי שניי, קישנס פוכענע, א לייכט ווארעם איבערבעט...
און ווילט איר נישט עסן, נישט טרינקען, שלאפט אייך געזונטערהייט.
שלאפן אבער, זאגט די געשטאלט, וועט זי נישט, נאר אפרוען א ביסל, ווייל זי האט נאך א ווייט שליחות.
און אז די שווייגערין וויל זי איבערלאזן אין שטוב, האלט זי זי איין און פרעגט, וויפל עס קומט פארן חדר, ווארום אוועקגיין וועט זי שטיל, און וויל קיינעם נישט וועקן, וויל זי איבערלאזן געלט.
שפרינגט די שווייגערין אפ טיף געקרענגט: קיין געלט נעמט זי נישט, אויף קיין פאל נישט...
דאס איז דאך די איינציקע מצווה, וואס זיי קאנען מקיים זיין אין דארף; אין דעם זכות נאר העלפט זיי דאך גאט, און וועט – גיט זי מיט גרויס בטחון צו – ווייטער העלפן!
צעשמייכלט זיך די געשטאלט און פרעגט: -- פעלט אייך עפעס דען?
האט איר נאך א בקשה צו גאט?
-- חס־ושלום!
מ׳זע׳מיר, ברוך השם, איך און מיין מאן געזונט, און אונדזער זון זאל לעבן אוודאי...
און פרנסה, ברוך השם, איבערן מויל...
נאר וועגן א זיווג גייט...
און זי דערציילט וועגן איר זון, וואס ווערט 17 יאר אלט...
און מען וווינט אין א דארף, צו׳ן א קהילה איז ווייט...
-- און וואס טוט איר דערצו?
דער זיווג 5 -- מען האפט צו גאט, מען בעט זיין ליבן נאמען...
דער מאן אויף זיין לשון, זי אויף איר לשון...
אלע געבעטן בעט זי אויס, אלע תחינות קאן זי אויסווייניק כמעט, שרה בת טובימס אלע זיסע, הארציקע תחינות...
נאר איינע, דער עיקר, האט זי שוין מיט טרערן דורכגענעצט, די זיווג־תחינה...
-- גאט וועט העלפן, שמייכלט די געשטאלט...
איך בין זיכער, שמייכלט זי...
א סימן האט איר, קיין געלט פארן חדר ווילט איר נישט, גיב איך אייך א מתנה פאר אייער זונס כלה וועגן...
אזוי זאגט זי עס, און נעמט דערביי פון אונטער דער טערקישער שאל די מתנה אפיר: א פאר גאלדענע פאנטאפלעך מיט פערעלעך באנייט...
בליצט עס אין דער שווייגערנס אויגן, שטופט איר די געשטאלט די פאנטאפעלעך אין דער האנט אריין און זאגט: -- „א מתנה פון שרה בת טובים״, און פארשווינט...
און אז דער שווייגער האט זיך נישט געקאנט אויפן ווייב דערווארטן, האט אנגעקלאפט אין טיר און נישט באקומענדיק קיין ענטפער, דערשראקן די טיר געעפנט, זעט ער, דאס ווייב שטייט אליין אין מיטן שטוב מיט אן אפן מויל, אויסגעגלאצטע אויגן און גאלדענע פאנטאפעלעך אין דער האנט.
2 אין דער זעלבער צייט, אין דער זעלבער מדינה מערן, נאר מיילן, מיילן ווייט פון שווייגער, און ניט וויסנדיק פון שווייגער, האט אין א טיפן וואלד א ייד געוווינט, א קוילן- ברענער.
האט א שטיבל אין וואלד און אן אויוון געדונגען, י.-ל.
פרץ 6 אויך ביי׳ן א גראף.
נאר דער ייד איז אן ארעמער געווען און א שווערע פרנסה געהאט: זאמלען דאס אפגעפאלענע פון בוימער, זומער – אפגעדארטע צווייגן, ווינטער – קארע געפלאצטע פון פראסט און נאך יעדן געוויטער – דאס אפגעהאקטע פון דונער און אפגעריסענע פון ווינט, און טראגן צום אויוון און אויף קוילן פארברענען – קומט ער פארנאכט אהיים א מידער, א שווארצער...
האט אים אבער זיין ליבער נאמען א זיס טעכטערל באשערט (דער ייד איז אן אלמן געווען).
קומט זי אים אנטקעגן מיט פרייד, און העלפט אים וואשן און איבערטון און גיט אים צו עסן און צו טרינקען און מאכט אים פיין דאס געלעגער צורעכט...
און קאן ער נישט איינשלאפן, -- און, זייט ער איז אן אלמן געווארן, טרעפט זיך עס אים גאנץ אפט – צינדט זי א קינדל אן, ווען קלארע נעכט, שטעלט זי זיך קעגן דער לבנה צום פענצטערל, און לייענט הויך אירע „הייליקע״ ספרים אויף „עברי־טייטש״, די מוטער האט זי אויסגעלערנט, די ספרים בירושה געלאזט: צאינה וראנה, קב־הישר, תחינות פון שרה בת טובים...
לייענט זי אים הויך...
ער, א פראסטער ייד, הערט זיך איין, ביז די אויגן קלעפן זיך אים צו, דאכט זיך אים, אז יענע לייענט, די מוטער לייענט, און ער שלאפט רויק איין, איינגעוויגט פון זיסן קול און די ווערטער די הייליקע...
קומט איר א מאל א זייער הארץ־ווייכיקע תחינה אין דער האנט אריין, א תחינה, וואס א מאמע זאגט, ווען זי בעט זיין ליבן נאמען וועגן א זיווג פאר א קינד...
„און זע, ליבער, הארציקער גאט, פאר מיין ליבער, הארציקער טאכטער וועגן א זיווג, א זיווג א כשרן״...
הויבט דאס מיידל אן צו פארשטיין, וועגן וואס עס גייט, האקט זי אפ און וויל אן אנדער תחינה נעמען, בעט זיך דער פאטער: דער זיווג 7 -- ניין, טאכטער לעבן, ניין...
ווייטער לייען...
גיב מיר די הייליקע ווערטער אין מויל אריין, לאמיר בעטן ביי גאט פאר דיר...
א הארץ האב איך, טאכטערשי, א פולס, נאר, א ייד א פראסטער, קיין ווערטער האב איך נישט...
מוז זי פאלגן און לייענט ווייטער און ווייטער.
ווי שמעקנדיקער בוימל גיסט זיך די תחינה.
לאנג איינגעשלאפן איז שוין דער פאטער – זי מערקט עס נישט, ער שנארכט – זי הערט נישט און לייענט...
און פלוצלינג וועקט זיך אויף א נישט פארשטאנען בענקעניש אין דעם מיידלס הארץ, די יתומישע נשמה האט זיך צו עפעס פארבענקט...
עס קלאפט דאס הערצל־קליין, פייכט און נעפלדיק ווערן די אויגעלעך פארדעקט, די ריין־קינדעריש- בלויע, און דאס קולעכל ציטערט און ציטערט און ווערט פון באהאלטענע טרערן פייכט...
און אין מיטן – עפנט זיך די טיר און אין איר באווייזט זיך א ווונדערלעכע געשטאלט...
אין א הויב א הויכער און א טערקישער שאל, די אויגן לייכטן אזוי לייטזעליק זיס, אז דאס איינגעשרומפענע פנימל שטראלט.
-- טאטע!
וויל זי דעם פאטער וועקן.
לייגט אבער די אלטע א פינגער איבער די לעפצן, ווערט דאס מיידל שטיל, בלייבט זי, ווי אין א פארכישופטן חלום שטיין.
און די אלטע גייט־צו צום טיש און זעצט זיך, און שטרעקט אויס די האנט און ציט דאס מיידל זיך צום הארצן צו...
שרעק דיך נישט מיידעלע, -- זאגט זי – שרה בת טובים בין איך...
מיינע תחינות האסטו געלייענט...
און עס איז א שטילע נאכט, האב איך אין מיין שטילער רו דיין זיס קול געהערט, בין איך געקומען צו דיר און האב דיר א מתנה געבראכט...
און נעמט פון אונטער דער טערקישער שאל די מתנה אפיר: י.-ל.
פרץ 8 -- זע, ליב קינד...
אט, סאמעט געשוירענער א שטיק...
אויף א בייטעלע צוגעשניטן...
און פעל, אלערליי קאלירן זיידענע פול, צום אויסנייען, דאס בייטעלע...
און פעדעם נאך דערצו זילבערנע, און גאלדענע אויך א ביסל, און פליטערלעך דערצו, אויך זילבער און גאלד...
און אזוי זעסטו נייט מען, טעכטערל, און אזוי ווערט געשטיקט...
האלט די נאדל פעסט, לויף מיט די פינגערלעך געשיקט...
זעסט א מגן־דודל גייט, און אט בליען בלימעלעך ארויס...
פרישע, ווי אין וואלד אין זומער־צייט...
א תפילין־בייטעלע ניי, א מתנה מאך, פאר דיין באשערטן א מתנה, ווי דיין ליבע מאמע האט דיין ליבן טאטן געשענקט...
און די אלטע לערנט, און דאס מיידעלע שטיקט און העפט...
און אז דער פרימארגן בליט, כאפט זיך דער פאטער אויף, די טאכטער זיצט אליין אין שטוב מיט א תפילין־בייטעלע אין די הענט, סאמעט, זילבער און גאלד...
3 און אז דער שווייגערס זון איז אלט געווען זיבעצן יאר, האט מען אים ארויפגעזעצט אויף א וועגעלע און געשיקט אין דער וועלט אריין זיך א כלה זוכן צו שרה בת טובימס פאנטאפעלעך...
פארט ער וואלד־אויס, וואלד־איין, איבער דערפער און שטעט, כלה־מיידלעך ווי זאמד און ערד -- קיין איינער פאסן די פאנטאפעלעך נישט...
פארט ער א יאר, פארט צוויי – נישטא און נישטא.
פארלירט ער די אמונה דערין, קערט ער אהיים; ער וועט טאטע־מאמע זאגן: ס׳איז א חלום געווען.
אזוינע פיסלעך קליינע זיינען נישט פאראן...
דער זיווג 9 פארט ער אהיים, און פארט, און פארט פון וועג אראפ, און פארבלאנדזשעט אין א וואלד.
דעמבעס מיט דעמבעס, ריזן ביי ריזן שטייען, נישט אויס און נישט איין.
בלייבט ער שטיין.
פרייטיק איז.
די זון גייט־אונטער און לאזט זיך, א פייערדיקע קויל, אלץ טיפער און טיפער אראפ.
דער אוונט פאלט־צו – שטעלט ער זיך „שיר השירים״ זאגן, און גייט, שיר השירים זאגנדיק, אין וואלד ארום, האלט זיך נאר פון וועגעלע נישט ווייט, און פון פערד, וואס פאשעט זיך...
און שטיל רוישט ביים אוונט־ווינטל דער וואלד, גלייך ער וואלט אים „שיר השירים״ נאכגעזאגט...
און שטיל ווערט און טונקעלער.
און פלוצלינג פלאמט צווישן די ביימער א פענצטערל אויף.
לויפט ער צו מיט פרייד און קלאפט־אן: --וווינט דא א ייד -- א ייד!
א ייד קומט פון שטיבעלע ארויס, באווייזט זיך אויף דער שוועל.
-- שלום עליכם, א ייד!
-- עליכם שלום!
– ענטפערט דער יונגער־מאן – קאן מען האלטן שבת ביי אייך?
-- האלטן יא – ענטפערט מיט א טרויעריקן שמייכל דער ייד – נאר עסן האב איך נישט וואס...
-- עסן האב איך – ענטפערט דער יונגער מאן – און טרינקען אויך.
קומט מיט מיר צום וועגעלע צו, פון אלעם גוטן אנגעגרייט...
אין א שעה ארום, נאך קבלת שבת, זיצן זיי שוין ביידע נאך קידוש ביים טיש...
און זינגען זמירות, און עסן...
זעט דער י.-ל.
פרץ 10 יונגער מאן, ווי פון יעדן מאכל נעמט דער אלטער און איז קוים וואס טועם א ביסל, און טראגט באלד די רעשט פאר דער טיר ארויס, מיינט ער, פאר א קעלבל צי אן עוף...
איז ער דאך נישט אזוי ארעם, דער ייד – פאר וואס האט ער קיין שבת נישט געמאכט?
א יונגער־מאן, פרעגט ער אים.
-- זאגט דער אלטער: -- ניין, אן ארעמער קוילן־ברענער בין איך...
קיין קאלב, קיין עופות פארמאג איך נישט...
נאר א זיס טעכטערל האב איך.
בארוועס גייט זי, נעבעך, שעמט זי זיך בארוועסערהייט אין שטוב אריינצוקומען...
זיצט און עסט פאר דער טיר...
נעמט דער יונגער־מאן מיט הארצקלאפעניש די גאלדענע פאנטאפעלעך פון בוזעם ארויס און גיט זיי דעם אלטן איבער: -- גייט, מעסט זיי אייער טאכטער אן, צי זיי פאסן, זעט...
קומט דער אלטער צוריק: -- זיי פאסן...
4 און ביים רייכן שווייגער איז א חתונה געווען...
ער האט מיטן קוילן־ברענער א שידוך געטאן, און די חופה האט מען אין שטאט געשטעלט.
און אז מען איז פון דער חופה געגאנגען, האט זיך פלוצלינג א געשטאלט באוויזן, אין א הויב א הויכער, אין א טערקישער שאל, א פנים אן אלטס נאר אויגן לייטזעליקע און יונגע, און האט קעגן חתן־כלה מיט א קוילעטש געטאנצט...
און נישט אלע האבן געוווסט, ווער דאס איז...
באארבעט און צוגעגרייט פון איציק גאלדענבערג, רפאל פינקל,
1 חיים איז א טרעגער.
אז ער גייט דורך א גאס, איינגעהויקערט אונטערן קאסטן סחורה, זעט מען אים נישט ארויס; עס דאכט זיך , אז דער קאסטן גייט אליין אויף צוויי פיס...
דאס שווערע אטעמען הערט זיך דא פון ווייטנס!
דאך – אט לענט ער אפ די לאסט, באקומט זיינע עטלעכע גראשן; ער גלייכט זיך אויס, אטעמט שטארק אפ, בינדט אפ די פאלעס, ווישט זיך אפ דעם שווייס פון פנים, גייט גלייך צום ברונעם, מיט א פאר שלינג וואסער און לויפט אין א הויף אריין.
ער שטעלט זיך נעבן א וואנט, הויבט אויף דעם ריזן־קאפ אזוי, אז דעד שפיץ בארד מיט דער נאז, מיטן דאשעק פונעם היטל, קומען אויס אויף איין שטח.
ער רופט – חנה!
פון אונטערן דאך עפנט זיך א קליין פענצערל, און א קליין ווייבעריש קעפל אין א ווייסן ציפיק ענטפערט – חיים?
!
דאס פארפאלק קוקט זיך גאנץ צופרידן אן; די שכנים זאגן: זיי קוועטשקען זיך.
חיים ווארפט ארויף זיין פארדינסט, איינגעוויקלט אין א שטיקל פאפיר.
חנה כאפט עס אין דער
לופט; עס איז איר נישט דאס ערשטע מאל.
2 – א בריה נפלאה!
– מאכט חיים, און האט גאר קיין חשק נישט אוועקצוגיין.
– גיי, גיי, חיים!
– שמייכלט זי, – איך קאן מיך נישט רירן פון קראנקן קינד...
איך האב מיך צוגעשטעלט דאס וויגל צום קוימען...
מיט דער האנט שוים איך און מיטן פוס וויג איך...
– וואס מאכט עס, נעבעך?
– בעסער!
– געלויבט איז גאט!
און הענע?
– ביי דער נייטארין!
– יאסל?
– אין הדר.
חיים לאזט צוריק אראפ די בארד, גייט אוועק און חנה קוקט אים נאך, ביז ער ווערט ער פארשווינדן.
דאנערשטיק און פרייטיק דויערט עס לענגער.
וויפל האסטו אינעם פאפיר?
– פרעגט חנה.
– צוויי און צוואנציק גראשן.
– איך האב מורא, עס איז ווייניק.
– וואס דארפסטו דען, חנה?
פאר א זעקסער שמירעכץ פארן קינד, פאר עטלעכע גראשן ליכט, חלה האב איך שוין...
פלייש אויך, אנדערטהאלבן פונט...
נו – בראנפן אויף קידוש!
– הסינט דארף מען נאך עטלעכע דרענגלעך!
3 – דרענגלעך וועל איך דיר שוין שאפן, עס מוז זיין אויפן מארק.
– דארף איך נאך ...
און זי רעכנט אויס, וואס זי דארף נאך אלץ פאר שבת.
סוף כל סוף בלייבט אז מען קאן קידוש מאכן איבער חלה, און אז אן א סך זאכן איז זיך גאנץ לייכט צו באגיין.
דער עיקר איז – בענטשליכט, אויך די זאלב פארן קינד!
און פון דעסט וועגן, אז גאט העלפט, די קינדער זענען געזונט, די מעשענע לייכטער – נישט פארזעצט, בפרט, אויב עס איז דא נאך א קוגל – האט דאס פאר פאלק א פריילעכן שבת!
ווארום חנה איז א בריה נפלאה צום קוגל!
שטענדיק פעלט איר עפעס; דא מעל,דא אייער, דא פעטס, און צום סוף קומט אר ארויס א פעטער, א זיסער, א מחיהדיקער קוגל, ער צעגייט פשוט אין אלע אברים!
– דאס קאכט דער מלאך, זאגט חנה און שמייכלט פאר נחת.
– יא, א מלאך, אוודאי א מלאך!
לאכט חיים, – דו מיינסט, אז דו ביסט א קליינער מלאך, אז דו האלסט אויס פון מיר און פון די קינדער זויפל מאל טוען זיי דאר אן צרות, איך ווער א מאל בייז...
נו איך הער עפעס א קללה פון דיר, ווי אנדערע ביי די ווייבער?
און באשר דו האסט א סך נחת פון מיר?
דו און די קינדער גייען נאקעט און בארוועס...
צו וואס טויג איך?
נישט צו קידוש, נישט צו הבדלה, איך קאן אפילו נישט רעכט קיין זמירות זינגען...
– ביסט פארט א גוטער טאטע, און א גוטער מאן, האלט זיך חבה ציי איריקן, – אזא יאר אויף מיר, און אויף כל ישראל...
איך זאל מיך נאר עלטערן מיט דיר, רבונו של עולם!
און דאס פאר פאלק קוקט זיך אין די אויגן אריין אזוי גוט, אזוי ווארעם, און אזוי מיטן גאנצן הארץ, אז עס דאכט זיך, זיי זענען ערשט פון אונטער דער חופה אפער...
4 עך ווערט נאך פריילעכער ביים טיש...
נאר נאכן שלאף, גייט חיים אין קליינעם שילעכל אריין הערן תורה.
דארטן לערנט א מלמד מיטן פראסטן עולם „אלשיך״.
עס איז הייס, די פנימער זענען נאך פארשלאפן; איינער כאפט נאך א דרימל, דער צווייטער לאזט ארויס א הויכן גענעץ; נאר ראפטים, ווען עס קומט צום רעכטן ארט, מען שמוסט פון יענער וועלט, פון גיהנום, ווו מאן שמייסט די רשעים מיט אייזערנע ריטער; פון ליכטיקן גן–עדן , ווו די צדיקים זיצן אין גאלדענע קרוינען און לערנען תורה...
דעמאלט ווערן אלע אויפגעלעבט; די מיילער – אפן, די פנימער – רויט...
מען הערט זיך איין אן אן אטעם, וואס עס וועט זיין אויף יענער וועלט!
חיים שטייט געוויינטלעך ביים אויוון.
ער האט טרערן אין די אויגן, עס ציטערן אים הענט און פיס; ער איז אין גאנצן אויף יענער וועלט!
ער ליידט צוזאמען מיט די רשעים, באדט זיך אין הייסער סמאלע; ער ווערט געווארפן כף הקלע, קלויבט שפענער אין וויסטע וועלעדער...
אלץ לעבט ער דורך, און עס באדעקט אים דער קאלטער שווייס...
פאר דאס האט ער שפעטער נחת גלייך מיט אלע צדיקים דאס ליכטיקע גן־עדן, די מלאכים, דער לויתן, דער שור–הבר, און אלע גוטע זאכן שטעלן זיך אים פאר אזוי לעבעדיק און אזוי בולט, אז וועם דער מלמד ענדיקט, גיט א קוש און פארמאכט דעם ספר, מאכט ער זיך אויף ווי פון א חלום, טאקע ווי פון יענער וועלט.
אך, – כאפט ער שווער דעם אטעם, וואס ער האט איינגעהאלטן ביי דער גאנצער צייט, – רבונו של עולם!
כאטש א שטיקל, כאטש א פיצל, כאטש א בראקעניו עולם הבא...
פאר מיר, פאר מיין ווייב, און פאר אלע מיינע קינדערלעך!
און דעמאלט ווערט ער טרויעריק; ער פרעגט זיך „אימשטינס געזאגט, פון וואס, פאר וואס?
״ 5 איין מאל איז ער נאכן לערנען צוגעגאנגען צום מלמד – רבי, – זאגט ער, און דער קול ציטערט – גיט מיר אן עצה, איך זאל זוכה זיין צום האבן עולם הבא!
– לערן, מיין קינד, תורה!
– הערט ער א תשובה.
– איך קאן נישט!
– לערן משניות ...
אין- יעקב, כאטש פרק...
– איך קאן נישט!
– זאג תהילום!
– איך האב קיין צייט נישט!
– דאוון ערנסט!
– איך פארשטיי נישט, וואס איך דאוון!
דער מלמד קוקט אים אן מיט רחמנות.
– וואס ביסט דו?
– פרעגט ער.
– א טרעגער.
– נו, זיי משמש תלמידי־הכמים.
– וואס הייסט?
– טראג , למשל, אלע פאר נאכט אין בית המדרש אריין א פאר קאנען וואסער, די לומדים זאלן האבן צו טרינקאען...
חיים ווערט דערפרייט.
– רבי, – האט ער ווייטער געפרעגט, און מיין ווייב?
6 – אז דער מאן זיצט אויף א שטול אין גן־עדן, איז דאס ווייב זיין פיסבענקעלע.
אז חיים איז אהיימגעקומען הבדלה מאכן, איז הנה געזעסן און געזאגט „גאט פון אברהם״.
אז ער האט זי דערזען, האט אים עפעס אנגעכאפט ביים הארץ.
– ניין, חנה – פאלט ער צו איר צו, – איך וויל נישט, דו זאלסט זיין מיין פיסבענקל...
איך וועל מיך אראפבייגן צו דיר.
איך וועל דיך אויפהייבן און זעצן דיך נעבן מיר.
ניר וועלן צוזאמען זיצן אויף איין שטול, ווי אצינד...
עס איז אונדז אזוי גוט צוזאמען...
הערסט, חנה, דו מוזט זיצן מיט מיר אויף איין שטול...
דער רבונו של עולם וועט מוזן באשטיין.
1 מיינע גוטע מענטשן, היינט פירט אויס אלע שידוכים ליבעלע די שדכנטע.
מ׳פארליבט זיך און מ׳הויבט זיך אן ארומפירן.
מ׳פירט זיך אזוי לאנג ביז מ׳קריגט זיך פיינט.
אין מיינע צייטן האט מען זיך פארלאזט אויף טאטע־מאמע.
איך אליין האב נישט געזען מיין טאדיען ביז צום באדעקנס.
מ׳האט מיר אראפגענומען דעם שלייער פון פנים און כ׳האב אים דערזען מיט דער רויטער בארד און די צעשויבערטע פאות.
ס׳איז געווען נאך שבועות און ער האט געטראגן א פוטער ווי אין ווינטער.
אז כ׳האב נישט אוועקגעחלשט, איז נסים פון הימל.
כ׳האב אפגעפאסט א לאנגן זומער־טאג.
נו, ווער מיר גוטס גינט, זאל נישט האבן קיין ערגער לעבן ווי איך האב געהאט מיט מיין מאן.
א מליץ־יושר זאל ער זיין.
מ׳טאר עס נישט זאגן.
נאר כ׳קען מיך קוים דערווארטן ווען מיר וועלן ווייטער זיין באנאנד.
יא, ליבע- שמיבע.
וואס ווייסט א יונג מיידל אדער א יונג בחורל וואס ס׳איז גוט פאר זיי?
מאמעס האבן געהאט זייערע סימנים.
ס׳איז געווען ביי אונדז אין קראסנאסטאוו א יידענע, רייצע לאה, און ווען זי האט געוואלט אנקוקן פאר איר זון א כלה, פלעגט זי אריינפאלן צו די מחותנים באלד אין דער פרי.
אז ס׳בעטגעוואנט איז געווען קויטיק און די מויד איז איר אנטקעגנגעקומען מיט צעקאדלטע האר און א צעריסענעם שלאפראק, האט זי שוין פארשפארט מיט איר צו רעדן.
נאך א צייט האט מען זיך דערוווסט פון אירע שטיק אין אלע שטעטלעך ארום און אז מ׳האט זי דערזען גאנץ פרי אין מארק, זענען אלע מוידן געלאפן פארקייטלען די טיר.
זי האט געהאט זעקס זין און אלע געראטענע.
שידוכים האט זי גראד געטאן מיט זיי קרומע, אבער דאס איז א באזונדערער זאך.
א מיידל קאן זיין ביז דער חתונה ריין און זויבער און שפעטער ווערן א שליאך.
אלץ הענגט אפ אין מזל.
2 אבער לאמיר אייך בעסער דערציילן א מעשה.
אין הרוביעשויוו איז געווען א גביר, ר׳לעמל וואגמייסטער.
יענע יארן האט מען קיינעם נישט גערופן מיטן צונאמען, אבער דער ר׳לעמל איז געווען אזא מאגנאט, אז מ׳האט אים גערופן ביים ביינאמען.
דאס ווייב זיינס האט געהייסן אסתר רויזע און געשטאמט האט זי גאר פון גרויס־פוילן.
זי שטייט מיר פאר די אויגן: א שיין מענטש מיט א גרויסשטאטישן געשטעל.
איבערן שייטל האט אלע מאל געהאנגען א שווארצער שאל.
דאס פנים איז געווען ווייס און גלאט ווי ביי א מיידל.
אויגן האט זי גראד געהאט טונקעלע.
גוט גערעדט פויליש, רוסיש, דייטש, אפשר פראנצויזיש אויך.
זי׳ט אין יענע צייטן געשפילט פיאנא.
אין די גרויסע בלאטעס איז זי ארויס פון שטוב מיט אפגעפוצטע לעטשלעך און הויכע קנאפלען.
כ׳האב זי א מאל געזען היפערן פון שטיין צו שטיין ווי עפעס א פויגל און מיט ביידע הענט האט זי אונטערגעהויבן די פאלעס – א ווארע פריטש.
געהאט האט זי איין זון, א בן־יחיד, בן־ציון, און דער בן- ציון איז געווען אריינגעראטן אין דער מאמען ווי צוויי טראפנס וואסער.
מיר זענען געווען ווייטע קרובים, נישט פון איר צד, נאר פון מאנס צד.
דער בן־ציון – בענצע האבן זיי אים גערופן – איז געווען, ווי מ׳זאגט צו גאט און צו לייט: שיין, קלוג, געלערנט.
ביי טאג האט ער געלערנט תורה ביים רב.
ביי נאכט איז געקומען צו אים א לערער.
ער האט געהאט שווארצע האר, ווי די מאמע, און א ליכטיק פנים.
אז ער איז ארויס זומער אין דעם געהאקטן קאפאטקעלע מיט א שליץ פון הינטן, מיט די געמזענע שטיוועלעך, האבן אלע מיידלעך אים נאכגעקוקט פון די פענצטער.
ס׳פירט זיך אז נדן גיט מען טעכטער, נישט זין, נאר פאר דעם בענצן האט מען געהאט אוועקגעלייגט אין באנק צען טויזנט רובל נדן.
ס׳איז דען א נפקא מינה?
איבער הונדערט יאר האט ס׳גאנצע פארמעגן געזאלט זיין זיינס.
מ׳האט אים גערעדט שידוכים מיט די רייכסטע טעכטער, אבער די אסתר רויזע איז געווען אן איבערקלייבערין.
זי׳ט נישט געהאט וואס צו טאן, זי׳ט געהאלטן דריי דינסטן; ס׳איז דארט געווען א משרת און א סטאנגרעט אויך, און זי איז ארומגעלאפן אונקוקן כלהס.
זי׳ט שוין געהאט אנגעקוקט די שענסטע מיידלעך פון האלב פוילן, נאר אין יעדער האט זי געפונען עפעס א חסרון: די איז נישט שיין גענוג, יענע איז נישט קלוג גענוג.
דער עיקר האט זי געזוכט איידלקייט, ווייל, זאגט זי, אז א נקבה איז א גראבער פליגל, ווערט דער מאן אויסגעריסן.
כ׳וויל נישט, זאגט זי, עמעץ זאל אויסלאזן 3 די יוכע צו מיין בענצען.
איך בין שוין דעמאלט געווען א ווייבל, כ׳האב חתונה געהאט צו פופצן יאר.
די אסתר רויזע האט נישט געהאט מיט וועמען זיך צו חברן אין הרוביעשויוו, און כ׳בין געווארן ביי איר אן אריינגייערין, זי׳ט מיך געלערנט העפטן, שטריקן, אויסנייען אויף קאנווע און וואס נישט?
זי׳ט געהאט א פאר גאלדענע הענט.
אז ס׳האט זיך איר פארגלוסט, האט זי זיך אליין אויפגענייט א יופע אדער א פעלערינע.
זי׳ט מיט א מאל אויך געמאכט א קלייד, און אלץ מיט א גלייך ווערטל און א געלעכטערל אויפן גבירישן שטייגער.
זי איז געווען א פייערדיקע סוחרטע אויך.
דער מאן האט נישט געטאן קיין טריט איידער ער האט זיך אנגעפרעגט ביי איר.
אז זי׳ט געהייסן קויפן א נחלה אדער פארקויפן, האט ר׳לעמל וואגמייסטער גלייך געשיקט רופן ליפע מעקלער און געזאגט: מיין ווייב וויל פארקויפן אדער קויפן.
זי׳ט קיין מאל נישט געמאכט קיין טעות.
נו, אבער דער בענצע איז שוין אלט געווען אכצן יאר און ער איז נאך אלץ נישט געווען קיין חתן.
יענע יארן האט דאס געהייסן אן אלטער בחור.
ר׳לעמל האט אנגעהויבן טענהן, אז ער האט צוליב זיין ווייבס איבערקלייבערישקייט חרפות און בושות.
דער בענצען האט געקראגן קרעצלעך אויפן שטערן און מ׳האט געזאגט, אז ס׳איז פון דארפן א נקבה.
יצר־הרע-בלעטערלעך – אזוי האט מען דאס גערופן ביי אונדז.
איין מאל קום איך אריין צו דער אסתר רויזען – כ׳האב איר געבראכט עפעס א קנויל גארן – און זי זאגט צו מיר: זעלדעלע, ווילסט דיך אפשר איבערפארן קא׳ זאמאשטש?
– וואס וועל איך טאן אין זאמאשטש?
– פרעג איך, און זי זאגט: וואס איז דיין באבעס עסק?
פארסט מיט מיר.
וועסט דארט פארהונגערט נישט ווערן.
אסתר רויזע האט געהאט איר קאטש, אבער זי זאגט מיר, אז דאס מאל פארט זי מיט א געלעגנהייט.
כ׳האב פארשטאנען אז ס׳האט עפעס צו טאן מיט א שידוך, נאר אזא טבע האט זי געהאט, אז מ׳האט איר נישט געטארט פרעגן.
אויב זי׳ט געוואלט עפעס דערציילן, האט זי אליין דערציילט, און אויב זי שווייגט מוז מען מיטשווייגן.
קורץ־און-גוט, כ׳בין אוועק אן זאגן דער מאמען.
מיין טאדיען האב איך גארנישט געדארפט דערציילן.
א גאנצן טאג איז ער געזעסן אין בית־המדרש.
ווען ער איז געקומען אהיים נאך מעריב, האט אים מיין מאמע, די שוויגער, דערלאנגט ס׳נאכטמאל.
יענע יארן האט דען א יונגערמאן אויף קעסט געוווסט אז ר׳האט א ווייב?
ער וואלט מיך אסור נישט דערקענט ווען ער טרעפט מיך אין גאס.
בקיצור, כ׳פאק איין א קלייד, 4 פרעמיסיאן, א פאר מייטקעס און כ׳בין גרייט צו דער נסיעה.
מיר זיצן איין אין עפעס א פריצישער בריטשקע און דער אנטרייבער איז דער פריץ אליין.
צוויי פערד ווי די לייבן.
דער וועג איז א טרוקענער און גלאטיק ווי א טיש.
אין זאמאשטש לאזט מען אונדז אראפ נישט אין מארק, נאר אין עפעס א זייטיק געסל, ווי ס׳וווינען גויים.
די אסתר רויזע זאגט אים א שיינעם דאנק און ער פאכעט צו איר וווילעריש מיט דער בייטש און נעמט אראפ ס׳היטל.
די גאנצע זאך האט אויסגעזען עפעס ווי אן אפגעשמועסט שטיקל.
געוויינלעך אז אסתר רויזע איז ערגעץ געפארן, האט זי זיך אויפגעפוצט ווי א גראפיניע.
אבער דאס מאל איז זי אנגעטאן אין א קארטן קלייד און מיט א קאפטיכל איבערן שייטל.
זי׳ט אפנים, נישט געוואלט מ׳זאל זי דערקענען.
ס׳איז זומער און דער טאג איז לאנג..
מיר קומען ארויס אויפן מארק און זי פרעגט ביי עמיצן ווו איז דא בעריש לובלינערס געשעפט פון צעלניק?
מ׳ווייזט אונדז אן א גרויס געוועלב.
היינט אין א געוועלב פון צעלניק קריגט מען בלויז די סחורות וואס געהערן צו צעלניק.
יענע יארן האט מען אויסגעמישט די סחורות.
מ׳האט דארט אלץ געקראגן: פאדעם, לייוונט, צודאטן, אלערליי וואלן צום שטריקן און גלאט שניט־סחורה.
וואס איז דארט נישט געווען?
א געוועלב א וואלד און פאכן ביז צום באלקן אנגעשטאפט.
ביי א שטענדערל זיצט א מאנסביל און שרייבט אין א בוך ווי אין די גרויסע שטעט.
כ׳ווייס אליין נישט וואס ער איז: א קאסירער אדער א בוכהאלטער.
הינטערן לאדנטיש שטייט א מויד מיט א פאר שווארצע אויגן וואס ברענען ווי פייער.
ס׳זענען גראד נישט געווען קא׳ קונים אין געוועלב און מיר זענען גלייך צוגעגאנגען צו איר.
וואס זאגט עץ גוטס?
– פרעגט זי.
– עץ זענט ניש קא׳ היגע, – נישט קא׳ היגע – ענטפערט אסתר רויזע.
–וואס ווילט עץ קויפן?
– פרעגט די מויד, און אסתר רויזע זאגט: א נאדל.
אזוי ווי די מויד האט דערהערט דאס ווארט נאדל, איז איר ס׳פנים געווארן פארענדערט.
די אויגן זענען געווארן בייז.
זי טוט א זאג: „צוויי ווייבער נאך איין נאדל?
״ עפעס איז אנגעקומען ביי די קרעמער אז א נאדל איז נישט מזלדיק.
שבת־צו-נאכטס, צו דער פולער וואך, אז מ׳קומט נאך א נאדל, איז דאס א סימן אז די וואך וועט זיין א שלים־מזלדיקע.
אין מיטן דער וואך האבן זיי אויך נישט ליב צו פארקויפן א נאדל.
מ׳קויפט געוויינלעך א קלעצל פאדעם, קנעפלעך, און די נאדל קריגט מען פאר א צולאג, אדער מ׳נעמט 5 א גאנץ טעוועלע נאדלען.
איין נאדל האט געקאסט א האלבע פרוטה און ס׳איז שווער געווען צו געבן א רעשט.
– יא, כ׳דארף נישט מער ווי איין נאדל – זאגט אסתר רויזע.
יענע פארקרומט זיך און נעמט ארויס א שאכטל מיט נאדלען.
אסתר רויזע נעמט קלייבן און נישטערן.
זי טוט א זאג: האסט אפשר אנדערע נאדלען?
– וואס טויגן נישט די נאדלען?
– פרעגט די מויד, און אסתר רויזע זאגט: – זיי האבן צו קליינע לעכלעך.
ס׳וועט מיר שווער זיין איינצופעדעמען.
די מויד טוט א זאג: – אלע נאדלען האבן ביי מיר די אייגענע לעכלעך.
אויב איר זעט נישט, קויפט אייך א פאר ברילן.
די אסתר רויזע טענהט: לאז מיך געבן א קוק.
אפשר וועל איך געפינען א נאדל מיט א גרעסער לעכל.
יענע שלעפט ארויס א שאכטל און שטעלט עס נישט אוועק, נאר גיט עס עפעס א שליידער.
די אסתר רויזע נעמט ארויס נאך א פאר נאדלען און זי זאגט: זיי האבן אלע קליינע לעכלעך.
די מויד טוט א כאפ דאס שאכטל און שרייט: פארט אוועק אין דער פאבריק און באשטעלט א נאדל מיט א גרויס לאך.
דער מאנסביל ביים שטענדערל הייבט אן לאכן.
די מויד טוט א פרעג: פון וואנען זענט עץ, פון כעלם?
און אסתר רויזע זאגט: יא פון כעלם.
– כ׳האב באלד דערקענט – ענטפערט די מויד.
זי פאלט אריין עפעס אין א צארן און זאגט: א חוצפה און א העזה וואס איז יענעם צו דרייען א היטל צוליב א האלבע פרוטה.
וואס איז?
כעלם איז געבליבן אן נאדלען?
דער מאנסביל ביים שטענדערל טוט א פרעג: – אפשר דארפט עץ א זאקנאדל?
מיר האבן דאס אויך, און אסתר רויזע ענטפערט: – כ׳האב פיינט זעק און מענטשן וואס זענען גראב ווי די זעק.
זי טוט א זאג צו מיר: קום, זעלדע, זיי זענען נישט פאר אונדז.
די מויד טוט א רוף: כעלמער נאראנים.
האטץ א גוטן שליטוועגס..
מיר קומען ארויס אין דרויסן און ס׳איז מיר עפעס איבער דער טבע.
ס׳גייט פארביי א יידענע און אסתר רויזע פרעגט זי: ווו איז דאס צעלניק־געוועלב פון ר׳זעליג איזשביצער?
– אט־דא אקעגן, ווייזט יענע.
מיר שפאנען אריבער דעם מארק און מיר קומען אריין אין א געוועלב א דריטל פון ערשטן.
דא שטייט א מיידל, נישט קיין שווארצע, נאר מיט רויטע האר.
זי איז נישט קיין מיאוסע, אבער זי האט זומערשפרענקעלעך אויפן פנים..
די אויגן זענען גרין ווי אגרעס.
די אסתר רויזע פרעגט: – מ׳קען דא קריגן א נאדל?
דאס מיידעלע ענטפערט: פאר וואס נישט?
מ׳קען דא אלץ קריגן.
אסתר רויזע זאגט: כ׳זוך א נאדל מיט א ביסל א גרעסער לעכל, ווייל ס׳קומט מיר אן שווער איינצופעדעמען.
דאס 6 מיידל זאגט: איכ׳ל אייך ארויסנעמען אלע נאדלען און קלייבט אויס וואס איר ווילט.
כ׳האב פארשטאנען וואס דא טוט זיך און ס׳הארץ נעמט מיר קלאפן ווי ביי א גזלן.
דאס מיידל נעמט ארויס אפשר צען שאכטלעך נאדלען.
זי טוט א זאג: צו וואס זאלט עץ שטיין?
אט איז א שטול, זעצט אייך.
זי רוקט מיר אויך צו א בענקל.
איך זע שוין אז אסתר רויזע פרוווט זי אויס.
זי זאגט: עפעס זענען די נאדלען ביי דיר צונויפגעמישט; יעדע סארט דארף זיין באזונדער.
און יענע ענטפערט: ווען זיי קומען פון דער פאבריק זענען זיי סארטירט, אבער די קונים צעמישן.
כ׳זע שוין אז אסתר רויזע זוכט נאר געלעגנהייטן זי צו דערבייזערן.
זי זאגט: כ׳זע דא נישט, ס׳איז צו טונקל, און דאס מיידל ענטפערט: ווארט, איכ׳ל צושטעלן די שטול צו דער טיר, דארט איז ליכטיקער.
– לוינט דיר דאס אלץ צוליב א נאדל פאר א האלבער פרוטה?
– פרעגט אסתר רויזע, און דאס מיידל זאגט: פאר א האלבער פרוטה קריגט מען ביי מיר צוויי נאדלען, נישט איינע, דאס איז ערשטנס; צווייטנס, מיין טאטע זאגט: דין פרוטה כדין מאה.
דער טייטש דערפון איז: דער דין פון א פרוטה איז ווי הונדערט גילדוינים.
היינט פארלאנגט דער קונה א נאדל, מארגן קאן ער קומען קויפן וואלנס אויף אן אויסשטייער.
– ווי־זשע קומט עס וואס ס׳געוועלב איז ליידיק?
– פרעגט אסתר רויזע.
– א קעגניבער ביי בעריש לובלינער, איז אן ענגשאפט אז מ׳קען קיין שפילקע נישט אריינשטעקן.
זי זאגט ווייטער: דארט האב איך געקויפט די לייוונט, אבער אהער בין איך געקומען נאך דער נאדל.
דאס מיידעלע ווערט ערנסט.
כ׳האב מורא אז אסתר רויזע האט איבערגעכאפט די מאס.
ביי א מלאך קאן אויך פלאצן ס׳געדולד.
אבער דאס מיידל זאגט: אלץ איז באשערט.
וואס גאט גיט, דארף מען נעמען פאר ליב.
אסתר רויזע וויל אליין צורוקן די שטול צו דער טיר, נאר דאס מיידל זאגט: זייט אייך נישט מטריח.
מיט א מאל טוט די אסתר רויזע א זאג: ווארט, כ׳וויל דיר עפעס זאגן.
– וואס ווילט איר זאגן?
פרעגט דאס מיידל, און אסתר רויזע זאגט: טעכטערל, מזל־טוב.
דאס מיידל איז געווארן ווייס ווי קרייד.
וואס מיינט איר?
פרעגט זי און אסתר רויזע ענטפערט: וועסט זיין מיין שנור.
איך בין – זאגט זי ווייטער – ר׳לעמל וואגמייסטערס ווייב פון הרוביעשויוו.
כ׳בין געקומען דיך אנקוקן, נישט קויפן קיין נאדל.
דעם בערישעס טאכטער איז א ראגזשע און דו ביסט זייד.
וועסט זיין מיין בענצעס ווייב.
7 אז דאס מיידל האט נישט אוועקגעחלשט, איז א נס פון הימל.
אלע אין זאמאשטש האבן געהערט פון ר׳לעמל וואגמייסטער.
זאמאסטש איז נישט לובלין.
ס׳קומען אריין קונים.
מ׳דערוויסט זיך וואס ס׳איז געשען.
אסטר רויזע נעמט ארויס פון קייבערל א בייטשל בורשטין און זאגט: דאס איז פאר דיר, חתימה־געלט.
בויג אן דעם קאפ.
דאס מיידל בויגט אן אונטערטעניק דעם קאפ און זי טוט איר אן ס׳שנירל.
ס׳קומען צו לויפן דער מיידלס טאטע- מאמע.
מ׳קושט זיך, מ׳האלדזט זיך, מ׳וויינט.
עמעץ איז גלייך אוועק אפטראגן די מעשה בערישעס מויד.
אז יענע האט דערהערט וואס ס׳איז פארלאפן, האט זי געטאן א זעץ ארויס מיט א געוויין.
געהייסן האט זי איטע.
די איטע האט געהאט א גרויסן נדן.
זי׳ט געשמט פאר א פייערדיקע סוחרטע.
זעליג איזשביצער האט קוים דורכגעשטופט די פרנסה.
מיינע ליבע מענטשן, ס׳איז געווארן א שידוך.
זי, אסתר רויזע, האט געטראגן די הויזן.
וואס זי׳ט געטאן, האט לעמל צוגעשאקלט.
דער חתן אליין האט מען דעמאלט נישט געפרעגט.
מ׳האט געמאכט תנאים און באלד דערנאך א חתונה.
דער זעליג איזשביצער האט זיך נישט געקאנט פארגינען צו מאכן א רייכע חתונה.
קיין רעכטן נדן האט ער אויך נישט געקאנט מסלק זיין, ווייל ער האט געהאט נאך צוויי טעכטער און צוויי בחורים וואס האבן געקנעלט אין בית־מדרש.
אבער ר׳לעמל וואגמייסטער ברויך נישט קיין נדנים.
כ׳בין געווען אויף די תנאים.
כ׳האב געטאנצט אויף דער חתונה.
אסתר רויזע האט אויסגעקליידט ס׳מיידל ווי א פרינצעסין.
זי איז געווארן טאפלט שיין, אז ס׳מזל שיינט אויף זעט מען עס אויפן פנים.
ווער ס׳האט נישט געזען דאס פארל שטיין אונטער דער חופה און טאנצן ס׳מצווה־טענצל, דער ווייסט נישט וואס נחת איז.
ס׳איז געווארן צווישן זיי א לעבן ווי צווישן טייבעלעך.
באלד צום יאר האט זי אים געבוירן א יינגל.
ווען די איטע האט זיך דערוווסט אז אסתר רויזע איז געקומען זי אויספרווון, האט דאס זי אנגעהויבן קרענקען.
זי האט טאג און נאכט נאר גערעדט דערפון.
זי׳ט אויפגעהערט שטיין אין געוועלב.
גאנצע נעכט איז זי געלעגן און געוויינט.
די שדכנים האבן גענומען לויפן צו איר מיט די שידוכים, אבער ערשטנס, האט זי מער קיינעם נישט געוואלט.
אחוץ דעם האט זי געקראגן א נאמען פון א מרשעת.
מענטשן מאכן פון א קווינט א קווארט.
מ׳האט אנגעהויבן אויסטראכטן אלערליי שמאנצעס, ס׳איז אויסגעקומען אז די איטע האט אנגעזידלט אסתר רויזען ווי די לעצטע, איר 8 אנגעשפיגן אין פנים, אפילו געשלאגן.
בעריש איז געווען אן אנגעשטאפטער נגיד און אין די קליינע שטעט פארגינט מען נישט יענעם ס׳שטיקל ברויט.
איצט האבן די שונאים געהאט נקמה.
די טאכטער איז געווען די גאנצע סוחרטע און אן איר איז פון מסחר געווארן אש.
נאך א צייט איז איטע געווארן א כלה פון לובלין.
יענער איז גאר געווען א גרוש.
ער איז געקומען קיין הרוביעשויוו און איבערגענומען דעם שווערס געוועלב, נאר ער האט אזוי געטויגט צו מסחר ווי איך קאן זיין א כלי־זמר.
אזוי איז שוין די טבע.
אז ס׳מזל דינט, דינט עס, און ס׳הערט אויף דינען, נעמט אלץ גיין קאפויער.
די מוטער האט זיך אזוי גענומען צום הארץ, אז זי איז געווארן קראנק אויף די גאל־שטיינער, אדער אפשר איז עס געווען די געלזוכט.
ס׳פנים איז איר געווארן געל ווי זאפערן.
די איטע האט מער נישט אריינגעשטעלט קיין פוס אין קראם, געווארן א שטוב־זיצערין.
מ׳האט גערעכנט, אז ווען זי וועט פארגיין אין טראגן און האבן א קינד, וועט זי פארגעסן, אבער זי׳ט צוויי מאל מפיל געווען.
זי איז עפעס געווארן ווי צערודערט אויך.
זי׳ט גענומען שילטן די פריידע־גיטלען – אזוי האט געהייסן בענצעס ווייב – און רעדן אז יענע האט דאס אלץ אנגעשטעלט.
ווער ווייסט וואס ס׳קען אלץ איינפאלן א משוגענעם קאפ?
זי האט אויך געזאגט אז פריידע־גיטל וועט שטארבן און זי, איטע, וועט פארנומען איר ארט.
אז זי איז צום דריטן מאל פארגאנגען אין טראגן, האט דער פאטער זי גענומען צו א גוטן ייד.
כ׳האב פארגעסן צו זאגן: די מאמע האט שוין נישט געלעבט.
דער רב האט איר געגעבן קמיעס, נאר זי׳ט ווייטער געמפילט.
זי׳ט אנגעהויבן זיך דאקטארן און זיך איינרעדן אלערליי נישט־געשטויגענע שלאפקייטן.
איצט הערט א מעשה.
איין מאל איז די איטע געזעסן ביי זיך אין שטוב און גענייט.
דער פאדעם האט זיך געהאט אויסגעלאזט און זי׳ט געדארפט איינפעדעמען פון ס׳ניי.
אין צווישן האט זי אריינגעשטעקט די נאדל צווישן די ליפן.
מיט א נאדל האט זי דערשפירט א שטאך און די נאדל איז ערגעץ אהינגעקומען.
זי׳ט זי געזוכט, נאר ווי זאגט מען עס: גיי געפין א נאדל אין א וואגן היי.
מיינע ליבע מענטשן, די איטע האט זיך גענומען איינרעדן אז זי׳ט די נאדל אראפגעשלונגען.
ס׳האט איר געשטאכן אין בויך, אין דער ברוסט, אין די לונגען, אין די פיס.
מענטשן זאגן אז א נאדל וואנדערט.
זי איז אוועק צום רופא, אבער וואס ווייסט א רופא?
זי איז געפארן קיין לובלין און אפילו קיין ווארשע.
איין 9 דאקטאר האט געזאגט אזוי, א צווייטער דאקטאר אנדערש.
מ׳האט איר אויסגעפאמפעט דעם מאגן, נאר מ׳האט נישט געפונען קיין נאדל.
באהיט זאל מען ווערן.
איטע איז געלעגן גאנצע נעכט און געשריגן אז ס׳שטעכט זי.
אין שטאט איז געווארן א גערייד.
טייל האבן געזאגט אז זי האט אייגנס אראפגעשלונגען א נאדל זיך א מעשה אנצוטאן.
אנדערע האבן געטענהט אז ס׳איז א שטראף.
אבער פאר וואס איז איר געקומען צו שטראפן?
זי איז שוין געהאט איריקע איבערגעקומען זי איז אוועקגעלאפן קיין ווין צו א גרויסן דאקטאר און יענער איז געפאלן אויף אן המצאה.
ער האט איר איינגעגעבן שלאפגעטראנק און איר געמאכט א שניט אין בויך.
ווען זי׳ט זיך אויפגעכאפט, האט ער איר געוויזן די נאדל וואס ער האט כלומרשט ארויסגענומען פון אירע געדערים.
כ׳בין נישט געווען דערביי.
אפשר האט ער טאקע געפונען די נאדל אויף אן אמת.
ווען זי איז צוריקגעקומען פון ווין, איז זי געווארן צוריק די אמאליקע איטע.
פון געוועלב איז געהאט געווארן א תל.
דער פאטער איז שוין געווען אויף דער אמתער וועלט.
אבער זי׳ט געעפנט א ניי געוועלב.
כ׳האב אייך פארגעסן צו זאגן: נאך דער מעשה מיט אסתר רויזעס קומען קיין זאמאשטש, זענען אלע סוחרטעס אין דער גאנצער געגנט געווארן אויסטערליש איידל, נישט בלויז צו פרעמדע, נאר אפילו צו שטאטישע.
מ׳האט שוין נישט געוווסט צי דער קונה וויל קויפן, אדער אויספרווון.
כלה־מיידלעך האבן געקויפט ביים פאקנטרעגער בריוונשטעלערס, ווו ס׳איז באשריבן ווי צו זיין העפלעך.
אז א יידענע איז געקומען קויפן א קנויל באוול, האט מען איר צוגעטראגן א שטול.
אין דעם נייעם געוועלב האט די איטע ווידער געהאט הצלחה, אבער קיין קינדער האט זי נישט געהאט.
כ׳ווייס נישט וואס ס׳איז געווארן דער סוף, ווייל כ׳בין אוועק פון יענע קאנטן.
אין דער גרויסער שטאט פארגעסט מען אלץ, אפילו אין גאט.
דער לעמל וואגמייסטער און אסתר רויזע זענען שוין לאנג נישט קיין היגע.
פאר בענצן און זיין ווייב האב איך שוין לאנג נישט געהערט.
יא, א נאדל.
צוליב אן אקס פון א וואגן איז חרוב געווארן ביתר, און צוליב א נאדל איז קאליע געווארן א שידוך.
דער אמת איז, אז אלץ איז באשערט.
מ׳קאן זיך ליבן טויזנט מאל, נאר אויב ס׳איז נישט קיין זיווג, לאזט זיך אויס א בוידעם.
מ׳גייט ארום זיבן יאר, מיט א נאדל רוקט זיך אונטער א פרעמדער און מ׳לויפט מיט אים צו דער חופה.
כ׳ווייס פון א מעשה ווי א בחור האט חתונה געהאט מיט דער כלהס חברטע אויף צעפיקעניש און יענע האט 10 אויף צעפיקעניש זיך אריינגעווארפן אין ברונעם.
דערציילן?
ס׳איז שוין שפעט.
ווען איך זאל וועלן אויסדערציילן אלע מעשיות וואס איך ווייס, וואלט איך געדארפט זיצן מיט אייך זיבן טעג און זיבן נעכט...
1 דאס איז א געשיכטע, וואס איז געשען אין טורבין.
אין טורבין איז געווען א מאל א טרעגער, האט ער געהייסן טוביה און איז געווען א גרויסער ארעמאן, איין מאל, דאנערשטיק, שטייט ער אזוי אין מארק, מיט די פאלעס פארשארצט אונטערן שטריק אויף די לענדן, און קוקט אויס, פון וואנען עס וועט קומען זיין הילף, ער זאל פארדינען עפעס אויף שבת.
און דא שטייען די געוועלבן ארום און ארום ליידיק.
אין יוצא ואין בא, מען זעט נישט, עס זאל עמעצער קומען סחורה קויפן, עס זאל זיין וואס אפצוטראגן.
הייבט ער, נעבעך, אויף די אויגן צום הימל מיט א געבעט, ער זאל, חלילה, קיין פארשטערטן שבת נישט האבן, און זיין ווייב סערל מיט די קינדערלעך זאלן, חס־ושלום, נישט הונגערן אום שבת.
ווי ער איז אזוי מתפלל, דערפילט ער, אז עמעץ גיט אים א צי פאר דער פאלע.
קוקט ער זיך אום, זעט ער פאר זיך א דייטשל, אנגעטאן ווי א שיסער אין וואלד, מיט א פעדער אויפן קאפעלושל און א גרינעם אויפלאג אויפן שפענצער.
און דאס דייטשל זאגט צו אים אויף ריין דייטש, וואס מיר זעצן דא איבער אויף עברי־טייטש, מיט די ווערטער – הער, טוביה, דיר איז באשערט געווארן זיבן גוטע יאר, זיבן יאר פון מזל און הצלחה, און אוצרות געלט.
ווענדט זיך עס אבער אין דיר, ווען דו ווילסט האבן די גוטע יאר.
ווילסטו, – וועט דיר אויפשיינען דיין מזל נאך דעם היינטיקן טאג, און איידער עס וועט אונטערגיין די זון, וואס שטייט דיר איבערן קאפ, וועסטו קאנען אפקויפן גאנץ טורבין מיט דער סביבה, אבער נאך זיבן יאר וועסטו צוריק ווערן אן ארעמאן, ווי דו ביסט געווען, און ווילסטו, – וועט די גוטע, געבענטשטע צייט קומען ערשט צום סוף פון 2 דיינע יארן, און דו וועסט אוועקגיין פון דער וועלט דער גרעסטער גביר.
געוועזן איז עס, ווי עס האט זיך ארויסגעוויזן, אליהו הנביא, וואס האט זיך, ווי זיין שטייגער איז, אין א דייטשל פארשטעלט.
טוביה אבער האט געמיינט, אז עס איז, להבדיל אלף הבדלות, א פראסטער כישוף־מאכער, ענטפערט אים מיין ליב דייטשל, לאז דו מיך געמאך, ווארום איך בין, נישט פאר דיר געדאכט, א גרויסער עני ואביון, איך האב אויף שבת נישט.
און איך האב דיר נישט מיט וואס צו באצאלן פאר דיינע עצות מיט דיין טרחה.
אז דאס דייטשל אבער האט אים נישט אפגעלאזט און איבערגעחזרט אים די ווערטער איין מאל, צוויי מאל און דריי מאל, איז עס טוביהן שוין אריין אין קאפ, ענטפערט ער אים – ווייסטו וואס, ליב דייטשל, אויב דו מיינסט עס ערנסט מיט מיר און ביסט נישט קיין לועג לרש, און דו פרעגסט מיר באמת, מוז איך דיר זאגן, אז איך בין מיך נוהג, ביי יעדער זאך, וואס קומט מיר פאר, זיך אן עצה צו האלטן מיט מיין ווייב סערל און אן איר קאן איך דיר קיין קלארע תשובה נישט געבן.
זאגט אים דאס דייטשל, אז עס איז זייער א גוטע זאך, זיך אן עצה צו האלטן מיט דער פרוי, און ראט אים, ער זאל זי גיין פרעגן, און ער, דאס דייטשל הייסט עס, וועט דא שטיין און ווארטן אויף א תשובה.
טוביה קוקט זיך נאך א מאל אום אין אלע זייטן, קיין פארדינסט זעט ער נישט, טראכט ער זיך, וואס ער קאן דא אנווערן, ער וועט אהיימגיין פרעגן.
לאזט ער אראפ די פאלעס און גייט ארויס הינטער דער שטאט ווו ער האט געוווינט, כמעט שוין אויפן פעלד, אין א ליימען שטיבל, איבערשמועסן זיך מיט סערל זיין ווייב.
ווי סערל האט אים דערזען דורך דער אפענער טיר (עס איז זומער געווען), איז זי אים ארויסגעלאפן אנטקעגן מיט גרויס שמחה, זי האט געמיינט, אז ער ברענגט איר אן התחלה אויף שבת, זאגט ער איר אבער 3 – ניין, סערל, זיין ליבער נאמען האט מיר נאך קיין מאל פארדינסט נישט באשערט, דערפאר אבער איז צו מיר געקומען א דייטשל...
און ער דערציילט איר אזוי און אזוי, באשר בכן, דאס דייטשל זאגט, אז עס איז אים באשערט זיבן גוטע יאר, און עס ווענדט זיך אן אים, ווען די גוטע יאר זאלן קומען, אצינד אדער פאר דער פטירה, פרעגט ער ביי איר אן עצה ווען?
טראכט סערל נישט לאנג און ענטפערט אים – גיי, מיין ליבער מאן, און זאג דעם דייטשל, אז דו ווילסט די זיבן גוטע יאר אויף דער רגע!
– פאר וואס, סערל?
– פרעגט טוביה פארווונדערט, – נאך זיבן יאר, וועלן מיר דאך ווערן צוריק ארעמע לייט, און דעם יורד איז דאך ערגער, ווי א פראסטן ארעמאן?
– פארזארגט נישט, מיין ליבער גוטער פריינט, די וועלט.
דערווייל נעם, וואס מען גיט דיר און זאג ברוך ה׳ יום יום!
בפרט, אז מען דארף חדר־געלט פאר די קינדער, מען האט זיי מיר אהיימגעשיקט, אט זע, ווי זיי שפילן זיך אין זאמד.
דאס איז גענוג געווען, טוביה זאל צוריק לויפן צום דייטשל מיט א קלארער תשובה, אז ער וויל די זיבן גוטע יאר תוך כדי דבור.
זאגט אים דאס דייטשל – רעכן נאר איבער, טוביה, היינט ביסטו א מענטש מיט כוח און קאנסט פארדינען, א מאל מער, א מאל ווייניקער...
וואס וועט אבער זיין שפעטער, אז דו וועסט עלטער ווערן און וועסט זיין א יורד, און אזוי פיל כוח צו דער ארבעט וועסטו אויך נישט האבן – 4 ענטפערט טוביה – הער, דייטשל, מיין ווייב סערל וויל באלד.
ערשטנס, זאגט זי, ברוך ה׳ יום יום און הייסט אויף שפעטער נישט זארגן, און צווייטנס, האט מען אונדז די קינדער פון חדר אהיימגעשיקט...
אויב אזוי – זאגט אים דאס דייטשל, – גיי אהיים, און איידער דו וועסט קומען אין שטוב אריין, וועסטו זיין אן עושר!
וויל ער אים פארט איבערפרעגן וועגן נאך די זיבן יאר, איז אים אבער דערווייל דאס דייטשל פארשווונדן געווארן.
גייט ער, טוביה, א היים.
געוווינט, האבן מיר שוין געזאגט, האט טוביה הינטער דער שטאט, כמעט אויפן פרייען פעלד.
קומט ער צו צו דער שטוב, זעט ער, ווי די קינדער שפילן זיך הינטער דער שטוב אין זאמד, גייט ער צו, דערזעט ער, אז זיי שארן ארויס פון א גריבל נישט קיין זאמד, נאר ריין גאלד, טאקע זהב טהור...
פארשטייט זיך, אז מער האט מען נישט געדארפט, עס האבן זיך שוין אנגעהויבן די זיבן יאר, די זיבן מזלדיקע יאר...
____________ די צייט לויפט אבער פייל פון בויגן און זיבן יאר גייען אריבער געשווינד.
קומט נאך די זיבן יאר דאס דייטשל צו טוביהן, אים אנצוזאגן, אז די זיבן יאר זענען אריבער און אז היינט פאר נאכט וועט נעלם ווערן דאס גאלד אין דער ערד.
דאס גאלד אין שטוב און אפילו דאס גאלד, וואס זיי האבן געקאנט באהאלטן ביי לייטן...
טרעפט ער טוביהן, ווי ער שטייט אין מיטן מארק, ווי פאר זיבן יאר, מיט די זעלביקע פארשארצטע פאלעס אונטער די לענדן און קוקט אויס אויף א פארדינסט.
זאגט ער אים הער, טוביה, די זיבן יאר זענען אריבער!
ענטפערט אים טוביה גיי זאג מיין ווייב סערל, ווייל דאס עשירות איבער די גאנצע זיבן יאר איז געווען ביי איר אין דער האנט.
5 גייען זיי ביידע ארויס הינטער דער שטאט, און קומען צום זעלביקן ליימענעם הייזל אויפן פעלד און טרעפן סערלען פאר דער טיר.
און זי איז אויך ארעם געקליידט ווי א מאל, נאר איר פנים שמייכלט.
זאגט איר דאס דייטשל מיט די זעלביקע ווערטער, אז די זיבן גוטע יאר זענען אוועק.
ענטפערט זי אים, אז זיי האבן קיין גוטע יאר נאך נישט אנגעהויבן צו האבן, אז זיי האבן קיין מאל נישט געהאלטן דאס געלד פאר זייער אייגנס, ווייל, וואס א מענטש פארדינט מיט זיינע צען פינגער, דאס איז זיינס, און אזוי עשירות, וואס קומט אן שווייס און אומגעזוכט, איז נאר א פקדון, וואס זיין ליבער נאמען לאזט איבער ביי מענטשן אין די הענט פאר ארעמע לייטס וועגן...
זי האט נאר פון גאלד אויף שכר למוד גענומען, דאס איז גאטס תורה, מעג מען פאר זיין תורה מיט זיין גאלד צאלן, מער נישט!
און אויב זיין ליבער נאמען האט פון היינט אן א בעסערן בעל פקדון פאר זיין געלד, מהיכא תיתא, זאל ער צונעמען און איבערגעבן אן אנדערן!
אליהו הנביא האט עס אויסגעהערט און איז נעלם געווארן.
ער האט עס איבערגעגעבן דעם בית־דין של מעלה, און דער בית־דין של מעלה האט געפסקנט, אז עס איז קיין בעסערער בעל פקדון נישט פאראן, און די זיבן יאר האבן זיך נישט אויסגעלאזט כל־זמן טוביה און זיין ווייב סערל האבן געלעבט.
און דער נעמיראווער פלעגט סליחות־צייט יעדן פרימארגן נעלם ווערן!
פארשווונדן!
מען פלעגט אים נישט זען אין ערגעץ: נישט אין שול, נישט אין ביידע בתי־מדרשים, נישט ביי א מנין, און אין דער היים אוודאי און אוודאי נישט.
די שטוב איז געשטאנען אפן.
ווער עס האט געוואלט, איז אריין און ארויסגעגאנגען; געגנבעט ביים רבין האט מען נישט, אבער קיין לעבעדיק באשעפעניש איז אין שטוב נישט געווען.
ווו קען זיין דער רבי?
ווו זאל ער זיין?
מן־הסתם אין הימל!
ווייניק געשעפטן האט א רבי פאר ימים־נוראים צו פארזארגן?
יידעלעך, קיין עין־הרע, דארפן פרנסה, שלום, געזונט, גוטע שידוכים, ווילן גוט און פרום זיין, און די זינד זענען דאך גרויס, און דער שטן מיט זיינע טויזנט אויגן קוקט פון איין עק וועלט ביז דער צווייטער, און ער זעט, און פארקלאגט, ווער זאל העלפן, אז נישט דער רבי?
און מסרט...
און אזוי האט דער עולם געטראכט.
לאכט ער!
איר קענט   איין מאל איז אבער אנגעקומען א ליטוואק דאך די ליטוואקעס: פון מוסר־ספרים האלטן זיי ווייניק, דערפאר שטאפן זיי זיך אן מיט ש״ס ופסקים.
ווייזט דער ליטוואק א די אויגן שטעכט ער אויס.
אפילו משה רבינו, ווייזט   בפירושע גמרה ער, האט ביים לעבן נישט געקאנט ארויף אויפן הימל, נאר געהאלטן זיך צען טפחים אונטערן הימל!
נו, גיי שפאר זיך מיט א ליטוואק!
ווו דען קומט אהין דער רבי?
2 מיין דאגה!
ענטפערט ער און ציט מיט די אקסל, און תוך כדי   דיבור (וואס א ליטוואק קען!
) איז ער זיך מיישב צו דערגיין די זאך.
*** נאך דעם זעלבן פארנאכט, באלד נאך מעריב, גנבעט זיך דער ליטוואק צום רבין אין חדר אריין, לייגט זיך אונטערן רבינס בעט, און ליגט.
ער מוז אפווארטן און זען, ווו דער רבי קומט אהין, וואס ער טוט סליחות־צייט.
אן אנדערער וואלט אפשר איינגעדרעמלט און פארשלאפן די צייט, א ליטוואק טוט זיך אן עצה: לערנט ער זיך אויסנווייניק א גאנצע מסכתא!
איך געדענק שוין נישט, חולין צי נדרים!
פאר טאג הערט ער, ווי מען קלאפט צו סליחות.
דער רבי איז שוין ניט געשלאפן א צייט.
ער הערט אים שוין אפשר א גאנצע שעה קרעכצן.
ווער עס האט געהערט דעם נעמיראווער קרעכצן ווייס, וויפל צער פאר כל ישראל, וויפל יסורים עס האט געשטעקט אין זיין יעדן קרעכץ...
די נשמה פלעגט אויסגיין הערנדיק דאס קרעכצן!
א ליטוואק האט דאך אבער אן אייזערן הארץ, הערט ער צו און ליגט בעט, זיך ווייטער!
דער רבי ליגט זיך אויך: דער רבי, זאל לעבן, אויפן דער ליטוואק אונטערן בעט.
*** דערנאך הערט דער ליטוואק, ווי די בעטן אין הויז הייבן אן סקריפען...
ווי די בני־בית כאפן זיך ארויס פון די בעטן, ווי מען מורמלט א יידיש ווארט, מען גיסט וואסער אויף די נעגל, עס קלאפן אויף און צו די טירן...
דערנאך איז דער עולם ארויס פון שטוב, עס ווערט ווייטער שטיל און פינצטער, דורכן לאדן שיינט קוים אריין א קליין ביסל ליכט פון דער לבנה...
מודה האט ער געווען, דער ליטוואק, אז ווען ער איז געבליבן איינער אליין מיטן רבין, איז אים באפאלן אן אימה, די הויט איז שוין אים 3 אויפגעלאפן פאר שרעק, די ווארצלען פון די פאות האבן אים געשטאכן אין די שלייפן ווי די נאדלען.
א קלייניקייט: מיטן רבין, און סליחות־צייט, פאר טאג, אליין אין שטוב...
א ליטוואק איז דאך אבער איינגעשפארט, ציטערט ער ווי א פיש אין וואסער און ליגט.
*** ענדלעך שטייט דער רבי זאל לעבן אויף...
פריער טוט ער וואס א ייד דארף טאן...
דערנאך גייט ער צו צו דעם קליידער־אלמער און נעמט ארויס א פעקל...
עס באווייזן זיך פויערישע קליידער: לייוונטענע פלודערן, גרויסע שטיוול, א סיערמענגע, א גרויס פוטערן היטל מיט א ברייטן לאנגן לעדערנעם פאס, אויסגעשלאגן מיט מעשענע נעגעלעך.
דער רבי טוט עס אן...
.
פון דער קעשענע פון סיערמענגע שטארט ארויס אן עק פון א גראבן שטריק...
פון א פויערישן שטריק!
נאך!
דער רבי גייט ארויס; דער ליטוואק דורכגייענדיק טרעט אפ דער רבי אין קיך, בייגט זיך איין, פון אונטער א בעט נעמט ער ארויס א האק, פארלייגט זי הינטערן פאס און גייט ארויס פון שטוב.
דער ליטוואק ציטערט, נאר ער טרעט נישט אפ.
*** א שטילער, ימים־נוראימדיקער פחד וויגט זיך איבער די טונקעלע גאסן.
אפט רייסט זיך ארויס א געשריי פון סליחות פון ערגעץ א מנין, אדער א קראנקער קרעכץ פון ערגעץ א פענצטער...
דער רבי האלט זיך אלץ אין די זייטן פון די גאסן, אין די שאטן פון די 4 הייזער...
פון איין הויז צום אנדערן שווימט ער ארויס און דער ליטוואק נאך אים...
און דער ליטוואק הערט, ווי זיין אייגן הארצקלאפן מישט זיך צוזאמען מיטן קול פון רבינס שווערע טריט; אבער גיין גייט ער, און קומט צוזאמען מיטן רבין אויס דער שטאט ארויס.
*** הינטער דער שטאט שטייט א וועלדל.
דער רבי, זאל לעבן, נעמט זיך אין וועלדל אריין.
ער מאכט א דרייסיק־פערציק טריט און שטעלט זיך אפ ביי א ביימל און דער ליטוואק ווערט ניבהל ונשתומם זייענדיק, ווי דער רבי נעמט ארויס פון פאס די האק און שלאגט אין ביימל אריין.
ער זעט ווי דער רבי האקט און האקט, ער הערט ווי דער ביימל קרעכצט און קנאקט.
און דאס ביימל פאלט, און דער רבי שפאלט אויף דינע שייטלעך; און ער מאכט זיך   עס אויף ליפעס...
די ליפעס א בינטל האלץ, נעמט עס ארום מיטן שטריק פון קעשענע, ער ווארפט דאס בינטל האלץ איבער די פלייצעס, שטעקט צוריק אריין די האק אינעם פאס, לאזט זיך ארויס פון וואלד און גייט צוריק אין שטאט אריין.
אין א הינטערגעסל שטעלט ער זיך אפ ביי אן ארעם, האלב איינגעבראכן הייזל און קלאפט אן אין פענצטערל.
ווער איז?
פרעגט מען דערשראקן פון שטוב ארויס.
דער ליטוואק   דערקענט, אז עס איז א קול פון א יידענע, פון א קראנקער יידינע.
ענטפערט דער רבי אויף פויעריש לשון.
קטא יא?
פרעגט מען ווייטער פון שטוב.
און דער רבי ענטפערט ווייטער, אויף מאלארוסיש לשון: וואסיל.
וואס פאר א וואסיל און וואס ווילסטו, וואסיל?
5 האלץ, זאגט דער פארשטעלטער וואסיל, האב איך צו פארקויפן   זייער ביליק...
בחצי־חינם האלץ!
און, ניט ווארטנדיק אויף א תשובה, נעמט ער זיך אין שטוב אריין.
דער ליטוואק גנבעט זיך אויך אריין און, ביים גרויען ליכט פון פריען מארגן, זעט ער אן ארעמע שטוב, צעבראכן, ארעם כלי־בית...
אין בעט ליגט א קראנקע יידענע, פארוויקלט מיט שמאטעס, און זי זאגט מיט א ביטער קול: קויפן?
מיט וואס זאל איך קויפן?
ווו האב איך, ארעמע אלמנה,   געלט?
איך וועל דיר בארגן!
ענטפערט דער פארשטעלטער וואסיל, אין   גאנצן זעקס גראשן!
פון וואנען וועל איך דיר באצאלן?
קרעכצט די ארעמע יידענע.
נאריש מענטש, מוסרט זי דער רבי: זע, דו ביסט אן ארעמע   קראנקע יידענע און איך געטרוי דיר דאס ביסל האלץ, איך בין בטוח, אז דו וועסט באצאלן, און דו האסט אזא שטארקן, גרויסן גאט, און געטרויסט אים נישט...
און האסט אויף אים אויף נארישע זעקס גראשן פארן בינטל האלץ קיין בטחון נישט!
און ווער וועט מיר איינהייצן?
קרעכצט די אלמנה: איך האב דען   כוח אויפצושטיין?
מיין זון איז אויף דער ארבעט געבליבן.
איך וועל דיר איינהייצן אויך, זאגט דער רבי.
*** און, אריינלייגנדיק דאס האלץ אין אויוון, האט דער רבי, קרעכצנדיק, געזאגט פון סליחות דעם ערשטן פיזמון...
.
און אז ער האט עס אונטערגעצונדן און דאס האלץ האט פריילעך געברענט, האט ער געזאגט, שוין א ביסל לוסטיקער, פון די סליחות דעם צווייטן פיזמון...
.
6 דער דריטן פיזמון האט ער געזאגט, ווען עס האט זיך אויסגעברענט און ער האט די בלעך פארמאכט...
.
*** דער ליטוואק וואס האט דאס אלץ געזען איז שוין געבליבן א נעמיראווער חסיד.
און שפעטער, אויב א חסיד האט א מאל דערציילט, אז דער נעמיראווער הייבט זיך אויף, סליחות־צייט, יעדן פרימארגן און פליט ארויף אין הימל אריין, פלעגט שוין דער ליטוואק נישט לאכן, נאר צוגעבן שטילערהייט: אויב נישט נאך העכער!
_______________________________________________ באארבעט און צוגעגרייט פון משה פעלער, לעאנארד פראגער, נח מילער און רפאל פינקל.
