 
 מאטל פייסי דעם חזנס: 2\. 14: מיר קאלעקטן 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
מיר קאלעקטן
  
― א. ―
    
דערפאר איז גוט אין אמעריקע, וואס אלצדינג טראגט מען אריין
אין שטוב אריין. און אלצדינג גיט מען אייך דא אף אויסצאלן. פאר
איין טאלער א וואך קאנט איר אייך אויסמעבלירן אייער שטוב, ווי
א גראף. דא זאגט מען ניט „אויסמעבלירן״. דא זאגט מען: „אויספויר־נישן״. ווארעם מעבל הייסט דא „פוירניטשור״. פון וואנען שטאמט דאס
ווארט „פוירניטשור״ ― ווייס איך ניט. מיין ברודער אליהו דענקט, אז
דאס דארף וואקסן פון צוויי ווערטער: „פארניט״ ― פון פארנט, און
„טשער״ ― א בענקל, א שטול. זאגט אבער אונדזער חבר פיניע, אז
עס הייבט זיך גאר ניט אן. ערשטנס, וואס עפעס פון פארנט, פארוואס
ניט פון הינטן? און פארוואס עפעס גראד א שטול, פארוואס ניט קיין
שפיגל? און צווייטנס, זאגט מען דען פארניטשער? מע זאגט דאך גאר
„פוירניטשער״. און דריטנס, מע זאגט ניט „פוירניטשער״, נאר „פויר־ניטשיר״ ― מיט א חיריק. זאגט אים אליהו, אז נאר א משוגענער וועט
זאגן פוירניטשיר, מיט א חיריק. א קלארער מענטש וועט אלעמאל זאגן
מיט סגול ― „פוירניטשער״. אזוי לאנג האבן זיי זיך געשפארט און
געאמפערט, עס האט שוין כמעט געהאלטן בא פעטש. א גליק, וואס
ברכה איז דערביי געווען, האט זי ניט דערלאזט. ביז ס׳איז געבליבן,
מע זאל פרעגן בא אן אמתן אמעריקאנער. דאס הייסט, טאקע בא א יידן,
נאר בא אזא יידן, וואס איז ניט קיין גרינער. דאס הייסט, אזעלכער,
וואס איז שוין דא אין לאנד כאטש א יאר עטלעכע און צוואנציק. לאזט
זיך אויס, אז דאס ווארט פוירניטשער לייגט זיך ניט אויס ניט מיט
א חיריק און ניט מיט א סגול, נאר מיט א מלופן. דאס הייסט, מע
דארף גאר זאגן „פוירניטשור״. היינט גייט זייט א חכם!
    
 ― ב. ―
    
קיינער קויפט דא ניט א זאך פאר מזומן געלט. סיידן אזא ייד, ווי
דזשייקאב שיף. ער איז דער רייכסטער מענטש, זאגט מען, אין אמעריקע. רייכער פון אים איז שוין ניטא. אזוי זאגט מיין ברודער אליהו.
און אונדזער חבר פיניע דרינגט, אז ניין. ער זאגט, אז קארנעגי איז
א סך רייכער. וואנדערבילד ― אוודאי. און ראקענפעלער ― אוודאי און
אוודאי! זאגט אבער אליהו: לא מיט א ספאדיק! יענע זיינען אפשר
רייכער אין ערד, אין אימעניעס. אבער אין מזומן געלט ― בלאטע! ―
איז שיף רייכער פון זיי אלע. הייבט שוין פיניע אן ארויס פון די כלים
און צעשרייט זיך אף מיין ברודער אליהון, אז ער ווייס ניט וואס ער
רעדט. וואס ראקענפעלער צעשענקט א יאר נדבות נאר, פארמאגט דאס
אפשר ניט שיף אף זיין מאיאנטעק. ווערט שוין מיין ברודער אליהו אין
כעס און זאגט אף פיניען, אז ער איז א שונא־ישראל, אן אנטיסעמיט,
ווארעם אפילו ס׳זאל זיין אמת, אז ראקענפעלער זאל זיין רייכער פון
שיפן, דארף ער אויך זאגן, אז שיף איז רייכער. ווארעם ראקענפעלער
איז א גוי, און שיף איז א ייד. צעלאזט זיך פיניע און זאגט:
    
― און אז שיף זאל זיין דריי מאל א ייד, דעריבער זאל איך זאגן
א ליגן? דו פארגעסט זיך, אליהו, צו אפט, אז מיר זיינען אין אמעריקע,
און אז אמעריקע האט פיינט בלאף!
    
― אזויפיל מכות זאל זיך זעצן אונדזערע שונאים אף אזא אן
ארט, ווו איך ווייס, און אזויפיל גוטע יאר זאלן מיר אלע האבן, וויפל
ליגונים עס ווערט אויסגערעדט א טאג נאר אין ניו־יארק אליין, א חוץ
ברוקלין און א חוץ בראנזוויל און א חוץ די בראנקס!
    
אזוי זאגט מיין שוועגערן ברכה, און זייער שפארן זיך נעמט א סוף.
  
― ג. ―
    
וויבאלד, אז מע גיט פוירניטשור (געדענקט זשע, אז מע דארף זאגן
„פוירניטשור״) אף אויסצאלן צו טאלער א וואך, דארף מען דאך האבן
מענטשן, וואס זאלן ארומגיין פון שטוב צו שטוב איינמאנען די טאלערס.
  
איז דערויף געשטעלט געווארן קאלעקטארס, וואס גייען ארום קאלעקטן
די טאלערס. קאלעקטארס זיינען דא א סך. יעדער קאלעקטאר האט זיך
זיין „ראוט״, זיינע הייזער, ווו ער גייט ארום קאלעקטן. זיין ארבעט איז
אנקלאפן אין דער טיר. דערנאך קומט ער אריין און זאגט: „גוד מאר־נינג!״ ― דאס הייסט: א גוט מארגן. דערנאך זאגט ער: „ווערי נייס
דעי״ ― דאס הייסט: זייער א שיינער טאג!... דערנאך גיט ער אייך
ארויס א קוויטאנציע, נעמט אפ דעם טאלער און זאגט: „גוד באי״.
מער דארף ער ניט ריידן. און דאס היטל אראפנעמען איז אויך ניט
נייטיק. דא איז עס ניט קיין מאדע. איר קאנט אריינגיין אינעם רייכסטן
הויז אין א היטל, און מיט די קאלאשן אף די שטיוול, און איר קאנט
אייך בעת מעשה פיפקען א סיגארעט, אדער פייפן א ניגון, אדער קייען
אייער טשוינגאם. קיינער וועט אייך ניט זאגן קיין קרום ווארט. ס׳איז
אמעריקע.
  
― ד. ―
    
מיין ברודער אליהו איז גאנץ צופרידן פונעם דזשאב. א סך שענער,
ווי שטיין אין דער „קאלבאסנע״ און פארקויפן קישקעלעך. און פארדינען
פארדינט ער אויך א סך מער, ווי וואסער א וואך, אמאל מאכט ער
אכט טאלער א וואך, אמאל צען, און אמאל צוועלף. עס ווענדט זיך אין
דער „פאגאדע״, אינעם וועטער הייסט דאס. בא א גוטן וועטער קאן
מען גיין צופוס. בא א שלעכטן וועטער ― מוז מען אונטערפארן מיט
דער קאר, קאסט דאס א ניקל. נאר אזעלכע ניקלס גייען ניט אוועק בא
מיין ברודער קיין סך. ווארעם בטבע איז אליהו א מענטש אן איינגעהאלטענער, גארניט דאס, וואס פיניע. אונדזער פיניע האט שוין א סך
א ברייטערע האנט. זעלטן ווען ער גייט צופוס. ער מוז, זאגט ער, פארן,
ווארעם ער האט א נידעריקע ראיה אים קאן מען גרינג איבערפארן.
ניט אזוי נאך צוליב זיין קורצזיכטיקייט, ווי צוליב דעם, וואס ער איז
א פארטראכטע בריאה. דער קאפ טראגט אים. און דערצו קאן ער ניט
באגיין זיך א מינוט אן דעם, ער זאל ניט אריינקוקן אין א בוך, אדער
אין א „פייפער״. און אמאל מאכט זיך, אז ער האלט סאמע אין מיטן
שרייבן. דאס הייסט, ער גייט ארום און טראכט און טראכט ― ער הערט
גארניט, וואס מע רעדט צו אים. דערנאך כאפט ער א פענסיל אדער
א טינט־און־פען און הייבט אן שרייבן, קאן ער אייך באשרייבן אפשר
צען בויגן פאפיר פון אלע זייטן. וואס ער האט דארטן אנגעשריבן און
וואס טוט ער מיטן אנגעשריבענעם ― דאס ווייס קיינער ניט. אפילו
זיין ווייב טייבל אויך ניט. אז מיין ברודער אליהו פרעגט אים, וואס
ער האט אנגעשריבן, ענטפערט ער אים:
    
― מירן עלטער ווערן, וועלן מיר וויסן...
    
מיר זיינען שוין א היפש ביסל עלטער געווארן, און מיר ווייסן
נאך אלץ גארנישט.
  
― ה. ―
    
פונדעסטוועגן שאדט דאס ניט אונדזער חבר פיניען, ער זאל מאכן
א לעבן. און נאך ווי מאכן א לעבן! אונדזער פיניע איז אויך א קאלעקטאר. נישט בא פוירניטשור, נאר בא „אינשורענס״. בא אונדז
ווערט דאס אנגערופן „סעקוראנץ״, אדער „פארזיכערן זיך פונעם טויט״.
דא פארזיכערן זיך אלע, יונג און אלט, ווייבער און קינדער, טאטעס
און מאמעס, שוועסטער און ברידער, זיידעס און באבעס. און אויך נישט
פאר מזומן, נאר אף אויסצאלן, פון א ניקל ביז א טאלער א וואך. וואס
די סומע פון די אינשורענס איז גרעסער, דארפט איר אלץ מער צאלן.
פאראן הייזער אזעלכע, ווו אלע מענטשן, פונעם עלטערזיידן ביזן אוראייניקל, זיינען אלע פארזיכערט פונעם טויט. און טאמער זיינען נאך
ניט אלע פארזיכערט, דארף דער קאלעקטאר זען דעם ניט־פארזיכערטן
צו פארזיכערן. וואס הייסט דאס „פארזיכערן״ און ווי אזוי פארזיכערט
מען א מענטשן פונעם טויט ― ווייס איך ניט אקוראט. איך ווייס נאר,
אז מיין ברודער אליהו האט זיך אפגעזאגט פון דעם דזשאב. ער האט
בעסער אויסגעקליבן דעם דזשאב פון פוירניטשור. פאר וואס? ווייל
בא פוירניטשור קאלעקטן דארף מען נאר באנוצן, ווי איך האב אייך שוין
געזאגט, די ווערטער: „גוד מארנינג״ און „גוד באי״. און בא אינשו־רענס דארף מען ריידן, צוריידן, פארריידן און איבערריידן. דערויף איז
מסוגל נאר אונדזער חבר פיניע. ער קאן איבערריידן א וואנט. ער קאן
מאכן ריידנדיק א טויטן.
― ו. ―
    
בא אונדזער חבר פיניע מאכט ניט אויס, ווער איר זייט און וואס איר
זייט. פון וואס איר זאלט ניט ריידן ― ער מוז ארויף אף זיינעם. זייט איר
א פארזיכערטער ― מעגט איר דאך ריידן פון פארזיכערונג. זייט איר נאך
ניט פארזיכערט ― דארפט איר דאך אוודאי ריידן פון פארזיכערונג. און
קוים לאזט איר זיך ריידן, וועט איר שוין פון פיניעס הענט ניט
ארויסדרייען. ער וועט אייך שוין פארזיכערן. און אויב נישט אייך
― איז אייער ווייב, אייער קינד, אייער זיידן, אייער שוויגער, אייער
קאזין, אייער שכן (דא זאגט מען ניט „שכן״, דא זאגט מען „נעכסטדא־ריגער״). דאס הייסט, איר פארזיכערט זיך, אז טאמער שטארבט אייער
נעכסטדאריגער פריער פון אייך, באקומט איר פון דער קאמפאניע א שיינע
פאר הונדערט טאלער. און דער נעכסטדאריגער פון זיין זייט פארזיכערט
זיך אויך. דאס הייסט, באם חלילה איר שטארבט אוועק פריער פון אים,
באקומט ער פון דער קאמפאניע א פאר הונדערט טאלער. צאלן צאלט
איר ביידע דער קאמפאניע צו קוואדער א וואך. איר זייט ניט מחויב צו
גיין אין דער קאמפאניע, די קאמפאניע טרעפט שוין צו אייך, ניט אליין
― דורך איר קאלעקטאר. פיניע קומט צו אייך און קאלעקטעט־איין אייערע
קוואדערס. ער קריגט דערפון פופצן פראצענט קאמישאן.
  
― ז. ―
    
דאס איז פארן קאלעקטן. און אויב ער פארזיכערט אייך איבעראנייס, דאס הייסט, אויב ער „שרייבט אייך א נייע פאליסי״ (אזוי גייט
דא די שפראך), באקומט פיניע דער איידזשענט פופצן מאל אזויפיל. דאס
וועט הייסן, אז טאמער צאלט איר א קוואדער פרעמיע, באקומט דער
איידזשענט פון דער קאמפאניע אין איין קלאפ פופצן קוואדערס! אנו,
רעכנט אויס, זייט מוחל, וויפל דאס מאכט?! היינט שטעלט אייך פאר,
אז טאמער געראט דאס אונדזער חבר פיניען צו שרייבן צוויי, אדער דריי,
אדער מער פאליסיס א טאג, און אלע צו קוואדערס! דאס איז דאך
א גאנצער מאיאנטעק!...
    
― וויי איז מיר! איר וועט דאך אנשיטן אט די שטוב מיט גאלד!
― אזוי זאגט צו אים מיין שוועגערן ברכה, און טייבל ווערט אזש רויט,
קוקנדיק אף איר פיניען, ווי ער שלעפט די קוואדערס מיט די ניקלס
פון אלע קעשענעס.
    
― וואס דען מיינט איר? ― ענטפערט איר פיניע און לייגט־צונויף
די קוואדערס באזונדער און די ניקלס באזונדער. ― איר מיינט, אז
קארנעגי, וואנדערבילד און ראקענפעלער זיינען געבוירן געווארן מיט
זייערע מיליאנען?...
  
― ח. ―
    
ווו נעם איך איצט א ווייסן בויגן פאפיר? איך וואלט מיט א שווארצער קויל אנגעווארפן אזא מין בילד: א טיש. אויבן־אן זיצט די מאמע,
צונויפגעלייגט די הענט. לעבן איר, פון איין זייט, שטייט ברכה, א הויכע, א לאנגע, מיט גרויסע פיס. פון דער אנדערער זייט ― טייבל, א קלייניטשקע, א דארינקע, א פערטל עוף. ביידע ארבעטן זיי. איינע נייט, די
אנדערע שטרייפט. בא איין עק טיש שטייט מיין ברודער אליהו, א באוואקסענער מיט א בארד. האלט א באנטש קארטלעך אין איין האנט
און א פעקל פאפירענע טאלערס אין דער צווייטער האנט. דאס האט ער
אנגעקאלעקטעוועט דורכן טאג. און באם אנדערן עק טיש שטייט איינגעבויגן אונדזער חבר פיניע, א געגאלטער, אן עכטער אמעריקאנער. ער
שלעפט פון ביידע קעשענעס די קוואדערס מיט די ניקלס. און מחמת
ער האט א נידעריקע ראיה, טראגט ער צו יעדן קוואדער מיט יעדן ניקל
גלייך צו דער נאז. אפן טיש שטייען שוין צוויי הויכע קופקעלעך. איין
קופקעלע איז פון סאמע קוואדערס, דאס אנדערע קופקעלע איז פון לויטער ניקלס. און פיניע איז נאך ניט פארטיק. ער האט נאך און נאך.
דאס קאן מען ארויסזען דורך די הויזנקעשענעס, וואס זיינען פול. זיינען
געשוואלן. זיי ווערן אזש צעשפארט...
  
― ט. ―
    
נישטא קיין אייביקע זאך אף דער וועלט, און א מענטש איז קיינמאל ניט צופרידן מיט דעם, וואס ער האט. עס איז אונדז נמאס געווארן
דאס ארומגיין קאלעקטן די פרעמדע טאלערס מיט די פרעמדע קוואדערס און ניקלס. בעסער קליינע בולקעלעך אייגענע, איידער גרויסע
קוילעטשן פרעמדע. אזוי זאגט מיין שוועגערן ברכה. פריער האט געווארפן אן אומחן אפן קאלעקטן מיין ברודער אליהו. עס האבן זיך
אים צוגעגעסן די ביזנעס. און ניט אזוי די ביזנעס, ווי די קאסטאמערס.
אנדערע קאסטאמערס האבן אויפגעהערט צאלן. זיי האבן געזאגט: „נעמט
אייך צו אייער פוירניטשור, מיר דארפן עס אף כפרות״... אנדערע
האבן געהאט א טענה, למאי די בעט סקריפעט? למאי דער שפיגל באווייזט צוויי פנימער? למאי די קאמאדע וויל זיך ניט עפענען און ניט
פארמאכן? און למאי יעדער בענקל וועגט דריי פוד? און אז מע זעצט
זיך אוועק, איז ווי אף טשוועקעס!... און אנדערע ווידער זיינען זיך
מיישב און מופן גאר ארויס. דאס הייסט, זיי קלויבן זיך איבער אף
אן אנדער סטריט ― און גיי זוך זיי! נאר ערגער פון אלץ איז אט וואס:
פאראן אזעלכע, וואס האבן זיך אונטערגענומען צאלן וואך־געלט. אז
זיי האבן געקאנט צאלן, האבן זיי געצאלט. איצט קאנען זיי שוין מער
ניט צאלן. איבער וואס? דער ברויטגעבער איז קראנק געווארן, אדער
עס איז קיין ארבעט נישטא, אדער עס האט אויסגעבראכן א שטרייק.
עס ווילט זיך ניט אנווערן א קאסטאמער. וואס טוט מען? לייגט־אויס
אליהו דערווייל פון זיין פאקעט. וואס זאלט איר קלערן? ס׳איז צרות
מיט צרות מיט צרות!...
    
 ― י. ―
    
מיינט איר, אז אונדזער חבר פיניע איז צופרידן מיט זיין דזשאב?
אויך ניט. ביז מע קעטשט א קאסטאמער, זאגט ער, קומט אן כקריעת
ים־סוף. מע רעדט איבער אים, זאגט ער, דריי טעג מיט דריי נעכט.
מע גיט אים צו פארשטיין, אזא כאמולע, דעם שכל פון אינשורענס, קוים
געפועלט בא אים איין „אפליקיישאן״. לאזט זיך אויס, אז ער האט אפן
צווייטן טאג חרטה געקראגן, אדער דער דאקטער האט אים „רעדזשעק־טעט״, דאס הייסט, ער האט אנגעשריבן אף אים המנס מסירות. דער
קאסטאמער איז אים ניט געפעלן אין שלייער נאקעטערהייט... נאר
דאס גרעסטע פון אלע אומגליקן און די ערגסטע פון אלע צרות בא אינשורענס־איידזשענטס איז די „לעפס״. „לעפס״ הייסט, אז א קאסטאמער
הערט אויף צו צאלן. דעמאלט רעכנט מען אפ דעם איידזשענט פופצן
מאל אזוי פיל, וויפל דעם קאסטאמערס פרעמיע האט באטראפן. פיניע
זאגט, אז ווען ניט די „לעפסעס״, וואלט ער אנגעשיט אט די שטוב מיט
 גאלד! און אף זיין שלים־מזל האבן עטלעכע קאסטאמערס מיט א מאל,
 גלייך ווי מע האט זיך אויפגערעדט, אויפגעהערט צו צאלן.
    
― לאזן זיי ברענען אפן פייער, טאקע די קאסטאמערס, מיט די
 אינשורענס, מיט די אגענטן, מיט די „לעפסעס״ און מיט די קאמפא־
 ניעס! ― אזוי זאגט פיניע. ער וועט שוין בעסער גיין, זאגט ער, מיט
 מיין ברודער אליהו אין אייגענע ביזנעס. א פאר טאלער האבן זיי ביידע
 מיט גאטס הילף אפגעשפארט. זיי קאנען שוין טאן ביזנעס.
    
און ס׳איז געבליבן, אז מיר גייען אין ביזנעס.
מיר גייען אין ביזנעס
    
― א. ―
    
וואס אייער הארץ גלוסט ― דאס געפינט איר דא אין די פייפערס,
אין די גאזעטן הייסט דאס. פון פייגלמילך. זוכט איר ארבעט ― געפינט איר דאס אין פייפער. זוכט איר „הענט״, דאס הייסט ארבעטער,
― געפינט איר זיי אין פייפער. זוכט איר א חתן אדער א כלה ― געפינט איר עס אין פייפער. זוכט איר א ביזנעס ― געפינט איר עס אין
פייפער. מיר האבן געזוכט ביזנעס, דעריבער האבן מיר גענומען אריינקוקן אין פייפער אריין טאג אף טאג, און מיר האבן זיך אפגעשטעלט
אף אזא מין אדווערטייזמענט: „סיגארס־סטיישיאנערי־קענדי־סאדע־ווא־סער־סטענד צו פארקויפן. אקעגניבער א סקול. אורזאכע פאמיליען־טראבל.
גאראנטירט גוטע ביזנעס. קומט שנעל!״...
    
אויב איר זייט נאך א גרינער, דאס הייסט, איר זייט ניט לאנג
אין לאנד, באדארף מען אייך פארטייטשן וואס דאס מיינט: דאס איז
א טישל, וואס מע פארקויפט דערויף סיגארעטלעך, שרייבגעצייג און צוקערקעס און סאדע־וואסער, און א בלאט־צייטונג אויך. דאס טישל איז
אקעגן א שקאלע. און פארקויפן פארקויפט זיך עס איבער דעם, וואס
א מאן דארף זיך גטן מיט א ווייב, אדער איבער אן אנדער סיבה אין
דער פאמיליע...
  
― ב. ―
    
האט זיך אפילו מיין ברודער אליהוס ווייב ברכה אוועקגעשטעלט
אקעגן מיט אירע טענות: ערשטנס, פון וואנען ווייס מען, אז דאס איז
אמת? און צווייטנס, צו וואס זאלן מיר קריכן מיט א געזונטן קאפ אין
 
 