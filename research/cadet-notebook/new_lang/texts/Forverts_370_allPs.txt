 דוד עומר כהן, א 27־יאריקער ייד, האלט ביים ארויסגעבן א בוך פון רבקה באסמאן בן־חיימס לידער, באגלייט מיט א האלענדישער איבערזעצונג. 
 דאס איז א צוויישפראכיקע אויסגאבע פון די לידער פון רבקה באסמאן בן־חיים, איר צו לאנגע געזונטע יארן. איך האב אויסגעקליבן לידער פון אלע ביכער וואס זי האט ארויסגעגעבן — ביז היינט א טוץ ביכער. די איינציקע קריטעריע איז געווען: לידער וואס איך האב האלט, וואס זיינען מיר טייער. איך האב געפונען א פאראינטערעסירטן פארלאג, גאט צו דאנקען. איך האב אויך צוגעגרייט א פאדקאסט אויף נידערלענדיש וועגן רבקהס ווערק , מיט א פאר נייע מוזיקאלישע קאמפאזיציעס אויף אירע לידער, וואס הייסט „אנרירן די צייט״, כדי דער היגער עולם זאל זיך באקענען מיט אירע ווערק. און פארן ברייטן יידיש־רעדנדיקן עולם, וואס רעדט נישט קיין נידערלענדיש, האבן מיר צוגעגרייט א טראנסקריפציע פונעם פאדקאסט אויף יידיש . 
 איך האב אנגעהויבן דעם דאזיקן פראיעקט בעת דער מגיפה, האב איך ביז אהער נאר גערעדט מיט איר טעלעפאניש — א דאנק איר העברעישן איבערזעצער, רועי גרינוואלד. 
 פונקט מיט א יאר צוריק איז ארויס יענץ בוך, ווי אויך א דאקומענטאר וועגן אים. שורה ליפאווסקי זינגט דארט דאס ליד, „מינוטן פון בטחון״, אויף יידיש און נידערלענדיש. 
 פערצן. 
 איך בין געווארן א יידישיסט מיט אן ערך צוויי יאר צוריק. איך בין דעמאלט געווען אין בערלין, כדי צו שרייבן מיין דאקטאראט וועגן דער אלט־גריכישער ליטעראטור. דו ווייסט דאך, ערשט ווען מען שרייבט א דאקטאראט, געפינט מען פלוצעם צייט פאר כלערליי נייע זאכן — אחוץ דעם דאקטאראט. איך האב דעמאלט אנגעהויבן טראכטן וועגן מיין אידענטיטעט, וואס דאס הייסט צו זיין א נידערלענדער און צו זיין א ייד אין בערלין. מיין נאמען איז דוד עומר כהן, האב איך מיין גאנץ לעבן געוווסט, אז איך בין א ייד. אבער איך האב לאנג נישט געפילט קיין שייכות צו דעם. מיין משפחה איז געווען אין גאנצן אסימילירט, נישט גערעדט קיין יידיש זינט א סך דורות. מיר האבן געהאט א חנוכה־לעמפל אין הויז, אבער אויך דעם „נייעם טעסטאמענט״. אפילו מיט די באבע־זיידע האב איך זיך נישט באמת באקענט, ווייל זיי זיינען אוועק ווען איך בין געווען גאר יונג. איין זאך איז יא געווען: אין אונדזער לשון האבן מיר געניצט א סך יידישע ווערטער, ווייל א היפשע צאל אזעלכע זיינען אריין אין דער נידערלענדישער שפראך, ספעציעל פון אמסטערדאם. איך האב געזוכט א יידישע אידענטיטעט און נישט באמת געפונען, נישט אינעם חורבן און נישט אין ישראל. צום סוף האב איך זי יא געפונען אין דער גלות־קולטור, אין יידיש, וואס פילט זיך נאענט, ווייל איך רעד א גערמאנישע שפראך פון דער היים און מיר ניצן שוין א סך יידישע ווערטער. 
 איין מאל האב איך זיך אין בערלין באקענט מיטן פאליגלאט טימאטי מעקיוען , וואס ער רעדט אן א שיעור שפראכן. ער רעדט זייער א היימיש יידיש, ווייל ער האט לאנגע יארן געוווינט אין בארא־פארק. און דאס ערשטע מאל וואס איך האב געהערט יידיש איז געווען פון זיין מויל. ווען ס׳איז געקומען די נייעס, אז מע ארגאניזירט א יידישע זומער־פראגראם אין בערלין, האט ער מיר גלייך געהייסן זיך צו פארשייבן — אן אוקאז! דארט האב איך זיך באקענט מיט דער חברה יידישיסטן פונעם פאריזער יידיש־צענטער, מיט דער משפחה ניבארסקי, און עס האט מיך אינספירירט. איך האב באשלאסן ממשיך צו זיין מיט יידיש, און די אמסטערדאמער יידישיסטישע חברה האט מיך אויפגענומען זייער ווארעם. איך פיל זיך גאר היימיש מיט זיי און האב אפילו אנגעהויבן ארבעטן מיט זיי אויף יוסטוס פאן דע קאמפס „יידיש־נידערלענדישן ווערטערבוך״. 
 איך האב איינגעזען, אז איך דארף בייטן מיין דיאלעקט, ווען איך בין געפארן קיין אנטווערפן, כדי צו קויפן יידישע ביכער און ספרים. ווען איך האב פראבירט צו שמועסן מיט די מענטשן אויף מיין כלל־יידיש, האבן זיי מיר געענטפערט אויף דייטש. זיי האבן געמיינט, אז איך רעד דייטש און פרווו אריינצומישן א ביסל העברעישע ווערטער. דער בעל־הבית פון א כשרן רעסטאראן האט מיר דערקלערט, אז דארט רעדט מען א פויליש יידיש — פאראן זייער ווייניק ליטוואקעס. איך האב געטראכט, אז אויב איך וויל רעדן מיט די לייט אין אנטווערפן, דארף איך בייטן (בעסער געזאגט: טוישן) מיין דיאלעקט א ביסל. איך בין שוין געפארן דריי מאל קיין אנטווערפן, און איך האב זיך אויך באקענט מיט פרומע יידן און געוועזענע חסידים איבער דער אינטערנעץ. 
 צוויי לידער אויף יידיש, רעדאקטירט פון דוב־בער קערלער און וועלוול טשערנין, וועלן דערשיינען אינעם זומער־נומער פון „יידישלאנד״. 
 איך וואלט געוואלט איבערזעצן און שרייבן וועגן זאכן, וואס זיינען אומבאקאנט פאר ס׳רוב יידישיסטן, למשל, פון דער אלט־גריכישער ליטעראטור. איך האב אנגעהויבן צו לייענען און צו רעקארדירן א מין קלאנגבוך פון מ. ל. פעטשעניקס יידישער איבערזעצונג פון האמערס „אדיסייע״ . איך לייען פאר דעם טעקסט צוזאמען מיט גוסטאווא עמאס און נח בארערא און רעד מיט זיי דערוועגן. אם־ירצה־השם וועלן מיר היייאר פארענדיקן דעם פראיעקט. איך וויל אויך אפשפיגלען אין מיין יידיש־ארבעט די מולטיקולטורעלע רעאליטעט, וואס איך זע דא אין אמסטערדאם. למשל, איבערזעצן ווערק פון דער ליטעראטור פון סורינאם. סורינאם איז א קליין לאנד אין דרום־אמעריקע, א געוועזענע האלענדישע קאלאניע מיט א האלבן מיליאן איינוווינערס און זיבעצן קולטורן — אבער קיינער ווייסט גארנישט וועגן אים! אין דער ׳קעיזערסטראאט׳ אין פאראמאריבא שטייט די שול גלייך לעבן דעם מעטשעט, און די מוסולמענער לעבן צוזאמען מיט די יידן בשלום און מיט דרך־ארץ. הלוואי זאל איך געפינען די ווערטער, כדי צו שרייבן אויף יידיש וועגן אזא לאנד! 
