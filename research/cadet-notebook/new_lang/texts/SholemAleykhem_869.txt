 
 אייזנבאן־געשיכטעס: 4: צוגענומען 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
    
 געשיכטע נומער פיר
    
  צ ו ג ע נ ו מ ע ן
    
― איר זאגט דאס? איך וועל אייך דערציילן א שענערע זאך. פאראן
בא אונדז איינער פינקלשטיין. א ייד א גביר. אן אדיר. האט ער צוויי
בנים. דאכט זיך מיר, ווען איך האב זיין געלט, וואלט איך א שפיי געטאן
אפן גאנצן טארעראם. וויפל, מיינט איר, האט אים אפגעקאסט? לאמיר
דאס פארמאגן ביידע כאטש האלב!...
    
― אלדי שווארצע יאר! איך האב עס נאך געזאגט פאראיארן. אט
וועט איר זען, האב איך געזאגט, אז העכער האלב וועלן זיך אויסשמדן.
    
― דאס אייגענע, וואס איך. בא אונדז איז געווען איינער מארשאק,
איז ער אויסגעווען ווו די וועלט האט אן עק. אין ערגעץ ניט צוגעלאזט.
איז ער געגאנגען און האט זיך אוועקגעסמט...
    
― הלוואי איך זאל ליגן זאגן, האב איך געזאגט, אט וועט איר
זען, זאג איך, אז מע וועט זיך געבן א נעם בא אונדז צום שמדן, וועט
ניט בלייבן איין ייד, צו אלדי שווארצע יאר! וואס דען? ס׳איז, אפנים,
אן אופן גאר איבערצוטראגן די צרות מיט די פראצענטן מיט די צירקולארן? אלע טאג, אלע טאג א נייער צירקולאר. וויפל יידישע קינדער,
אזוי פיל צירקולארן. אט וועט איר זען, האב איך געזאגט, ווי מע וועט
זיך דערשפילן, אז מע וועט גאר אויפהערן צונעמען. א סימן האט איר,
נעמט, למשל, שפאלע. שפאלע — א יידישע שטאט? איא?
    
— למאי נעמיראוו? אט האב איך א בריוו פון נעמיראוו, שרייבט
מען מיר פון דארטן זייער מיאוסע זאכן!...
    
― און אין לובען, מיינט איר, איז בעסער?
    
― וואס איז אין לובען?
    
― צי, אשטייגער, אין אנאניעוו. אין אנאניעוו פלעגט מען אלע
יאר צונעמען נישט ווינציקער פון דריי יידן.
    
― וואס טויג אייך אנאניעוו? נעמט בעסער טאמאשפאל. אין טא־מאשפאל, זאגט מען, האט מען היינטיקס יאר נישט צוגענומען איין
יידן אפילו, איר זאלט זאגן, אף א רפואה!
    
― און בא אונדז האט מען היינטיקס יאר צוגענומען אכצן יידן.
    
דאס איז געווען א קול פון אויבן. מיינע צוויי פארשוינען (און איך
אויך) פאררייסן די קעפ ארויף, הייבן־אויף די אויגן אף דער אייבערשטער באנק. פון דער אייבערשטער באנק הענגען אראפ צוויי פיס אין
טיפע גומענע קאלאשן. די צוויי פיס מיט די טיפע גומענע קאלאשן טראגן
אף זיך א יידן מיט א שווארצן צעקודלטן קאפ, מיט א פארשלאפן פנים,
וואס זעט אויס ווי געשוואלן.
    
מיינע צוויי פארשוינען באטראכטן דעם פארשלאפענעם מיטן געשוואלענעם פנים, עסן אים אויף מיט די אויגן, גלייך ווי ער וואלט געווען עפעס א מין באשעפעניש, וואס אין אונדזערע ערטער זעט מען דאס
גאר ניט. ביידע מיט א מאל ווערן זיי ווי אויפגעלעבט, דערפרייען זיך,
און מיט בלישטשענדיקע אויגן טוען זיי א פרעג באם אייבערשטן
פארשוין:
    
― בא אייך האט מען, זאגט איר, צוגענומען אכצן יידן?
    
— אכצן שטיק, ווי די בערן, און מיינעם אויך בתוכם.
    
― אייערן האט מען אויך צוגענומען?
    
― נאך א מין צונעמען!
    
— ווו? ווו?
    
― בא אונדז טאקע, אין קליין־פערעשטשעפענע.
    
— אין וואסער פערעשטשעפענע? ווו איז דאס ערגעץ פערעש־טשעפענע?
    
ביידע כאפן זיך אויף אף די פיס, קוקן איינס אף דאס אנדערע,
און ביידע ― אפן פארשוין פון דער אייבערשטער באנק. דער פארשוין
פון דער אייבערשטער באנק קוקט צו זיי אראפ מיטן פארשוואלענעם
פנים:
    
― קליין־פערעשטשעפענע ווייסט איר ניט? א שטעטל פאראן
אזעלכעס. איר האט גאר נישט געהערט קיינמאל? פאראן צוויי פערעש־טשעפענעס: גרויס־פערעשטשעפענע און קליין־פערעשטשעפענע. בין איך
א קליין־פערעשטשעפענער.
    
― אויב אזוי, קומט דאך אייך שלום. קריכט אראפ אהער. וואס
וועט איר זיצן דארט איינער אליין אונטערן הימל?
    
דער בעל־הבית פון די פיס מיט די טיפע גומענע קאלאשן קלע־טערט־אראפ, קרעכצנדיק, צו די צוויי. און די צוויי צערוקן זיך, מאכן
פונעם דריטנס וועגן אן ארט און זיי באפאלן אים, ווי די הונגעריקע
היישעריקן.
    
― האט מען אייערן, זאגט איר, צוגענומען?
    
— נאך א מין צוגענומען!
    
― זאגט־זשע נאר, ליבער פריינט, ווי קומט עס? מע נעמט בא
אייך, אפנים, א קערבל?
    
― א קערבל? חלילה וחס! מע טאר גאר נישט דערמאנען פון קיין
געלט. דאס הייסט, אמאל איז בא אונדז דווקא אנגעגאנגען געלט. און
נאך א מין געלט! אהא־הא! מע פלעגט פארן צו אונדז פון אנדערע
שטעט ארום און ארום. מע האט שוין געוווסט, אז פערעשטשעפענע איז
אן ארט, ווו מע נעמט. נאר פון א פאר יאר, פון זינט מע האט געמסרט
— אף מיין גליק ― האט מען אויפגעהערט בא אונדז נעמען געלט.
    
― וואס־זשע? א פראטעקציע?
    
— וואסער א פראטעקציע? זיי האבן צווישן זיך אפגעמאכט איין
מאל פאר אלע מאל, אז וויבאלד א ייד, אזוי איז — צוגענומען! פריני־מאט אי ניקאקיך!
    
― טאקע באמת? וואס רעדט איר? איר מאכט, אפנים, פון אונדז
חוזק?
    
— חוזק מאך איך? וואס בין איך אייך פאר א חוזק־מאכער?
    
אלע דריי קוקן זיך אן, גלייך ווי זיי וואלטן וועלן איבערלייענען,
וואס שטייט בא זיי אנגעשריבן אף די פנימער. און מחמת אף זייערע
פנימער שטייט נישט אנגעשריבן גארנישט, טוען די צוויי א פרעג באם
דריטן:
    
― שטייט נאר, ווי אזוי האט איר געזאגט? פון וואנען זייט איר
אליין?
דער דריטער ווערט אביסל ברוגזלעך.
    
— פון פערעשטשעפענע — האב איך אייך שוין געזאגט דריי מאל.
פון קליין־פערעשטשעפענע.
    
― האט קיין פאראיבל נישט. מיר הארכן דאס ערשטע מאל אזא
שטאט.
    
― כא־כא־כא! פערעשטשעפענע א שטאט? אויך מיר א שטאט!
פערעשטשעפענע איז ניט קיין שטאט, נאר א שטעטל, א דארף קאן מען
זאגן, „א מעסטעטשקע״.
    
― און פונדעסטוועגן איז דא, זאגט איר, בא אייך... ווי אזוי הייסט
אייער שטעטל? פער... פערע...
    
דער ייד פון קליין־פערעשטשעפענע ווערט שוין טאקע רעכט אין
כעס.
    
― מאדנע יידן דאס איז! איר קאנט נישט אויסריידן קיין יידיש
ווארט, צי וואס? פע־רע־שטשע־פע־נע! פע־רע־שטשע־פע־נע!
    
— נו, גוט, גוט. פערעשטשעפענע איז פערעשטשעפענע. וואס־זשע
דארף מען זיין אזוי אין כעס?
    
— איך בין גאר ניט אין כעס. איך האב פיינט, אז מע פרעגט מיך
איבער איין זאך ניין און ניינציק מאל.
    
— האט קיין פאראיבל נישט. מיר האבן די אייגענע מכה, וואס
איר. מיר האבן דערהערט פון אייך, אז מע האט אייערן צוגענומען, האט
דאס אונדז געגעבן א נעם. דערפאר פרעגן מיר זיך אזוי נאך. מיר וועלן
אייך זאגן דעם ריינעם אמת: מיר האבן זיך קיינמאל נישט פארגעשטעלט, אז בא אייך, ווי אזוי הייסט עס, אין פערע־פערע־שטשעפענע
זאל זיך געפינען א גימנאזיע!
    
דער פערעשטשעפענער ייד שטעלט אן אף זיי די אויגן, קוקט בייז:
    
— ווער האט אייך געזאגט, אז בא אונדז אין פערעשטשעפענע איז
דא א גימנאזיע?
    
מיינע צוויי פארשוינען פון זייער זייט שטעלן אן אפן דריטן
פארשוין די אויגן:
    
— איר זאגט דאך, אז אייערן האט מען צוגענומען בא אייך טאקע
אין פערעשטשעפענע?
    
דער פערעשטשעפענער קוקט אף זיי מלא גזלן. נאכדעם שטייט ער
  
אויף און שרייט אויס זיי גלייך אין פנים אריין:
    
― פאר א סאלדאט האט מען אים צוגענומען! פאר א סאלדאט!
פאר א סאלדאט!...
    
אין דרויסן איז שוין גרויסער טאג. אין די פענצטער גנבעט זיך
אריין א גרויע בלוילעכע ליכטיקייט. דער עולם ביסלעכווייז שטייט אויף.
ווער עס גלייכט זיך אויס די ביינער. ווער עס הוסט זיך אויס. און ווער
עס נעמט זיך צו די פעקלעך, גרייט זיך אין וועג אריין.
    
מיינע דריי פארשוינען האבן זיך צעשיידט. געווארן אויס מחותנים.
איינער האט זיך אפגעקערעוועט אין א ווינקעלע און פאוואלינקע פאררייכערט א פאפיראס. דער אנדערער האט אויפגעעפנט א קליין סדורל,
אוועקגעזעצט זיך דאוונען פון פארנט, איין אויג צוגעמאכט און געשעפטשעט שטילערהייט. דער דריטער, דער בייזער ייד, וואס פון קליין־פערעשטשעפענע, ― דער האט זיך גאר גענומען צום עסן.
    
מערקווירדיק, ווי די דריי זיינען עפעס מיטאמאל געווארן, ווי ווילד־פרעמדע. נישט נאר מע רעדט נישט אויס צווישן זיך א ווארט, נאר מע
קוקט זיך נישט אפילו איינס דאס אנדערע אין די אויגן אריין, גלייך ווי
זיי וואלטן אלע אינאיינעם עפעס אפגעטאן א פאסקודנע זאך, א מיאוסע
עבירה...
  
ענדע געשיכטע נומער פיר
  
געשריבן אין יאר 1909.
    
 געשיכטע נומער פינף
    
 א מענטש פון בוענאס איירעס
    
פארן אין באן איז גאר ניט אזוי אומעטיק, ווי אנדערע מיינען.
אבי מע טרעפט נאר אן א גוטע קאמפאניע. אמאל מאכט זיך אייך צו
פארן מיט א סוחר, מיט א מענטשן, וואס פארשטייט געשעפט. דעמאלט
ווייסט איר גארנישט, ווו די צייט קומט אהין. און אמאל טרעפט איר אן
נישט אף קיין סוחר, נאר אזוי אף א געניטן מענטשן, א קלוגן, א דורכגעטריבענעם, א „גערייכערטע ליולקע״, וואס איז קלאר די וועלט אף
אויסווייניק. מיט אזא מענטשן איז א פארגעניגן צו פארן. מע קאן פון
אים עפעס נאשן. און אמאל שיקט אייך גאט צו גלאט א לעבעדיקן פאסאזשיר. א לעבעדיקן און א פריילעכן און א בארעדעוודיקן. רעדט ער
און רעדט און רעדט. דאס מויל מאכט זיך אים ניט צו ריידנדיק. און נאר
פון זיך, און נאר פון זיך.
    
אט מיט אזא מין נפש איז מיר אויסגעקומען איינמאל פארן א
גאנץ היפשע שטרעקע.
    
אונדזער באקאנטשאפט האט זיך אנגעהויבן ― ווי אזוי הייבט זיך
אן א באקאנטשאפט אין וואגאן? ― פון א קלייניקייט: „ווייסט איר ניט,
ווי אזוי הייסט די סטאנציע?״ אדער: „ווו האלט דער זייגער?״ אדער:
„צי האט איר ניט בא זיך א שוועבעלע?״ גיך, גאנץ גיך זיינען מיר געווארן גוטע ברידער, גלייך ווי מיר וואלטן שוין געווען באקענט ווער
ווייסט פון ווען אן. אף דער ערשטער סטאנציע, ווו מיר האבן זיך אפגעשטעלט אף עטלעכע מינוט, האט ער מיך שוין געכאפט אונטער דער
האנט, צוגעפירט גלייך צום בופעט, און גארנישט געפרעגט מיך, צי איך
טרינק, צי ניין, האט ער געהייסן אנגיסן צוויי גלעזלעך קאניאק. באלד
 
 