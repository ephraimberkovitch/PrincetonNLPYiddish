 נישט לאנג צוריק האבן זיך אין פארשיידענע נייעסקוואלן פארשפרייט די קלאנגען , אז ערגעץ אין טערקיי, אויף די בערג, האט מען אנטדעקט די רעשטלעך פון נחס תבה. 
 א גרופע אמעריקאנער און טערקישע פארשער האט אויסגענוצט א ראדאר, וואס דערמעגלעכט דורכצודרינגען ביז 50 פוס אונטער דער ערד מיט ראדיא־כוואליעס, און געשאפן א דריי־דימענסיאנעלן קאמפיוטער־מאדעל פון זייערע געפינסן. 
 די פארשער, מיט ענדרו דזשאנס (פאראייניקטע שטאטן) און פעטי־אכמעט ייקסעל (טערקיי) בראש, האבן דורכגעפירט זייערע פארשונגען אינעם דורופינאר־פלאץ אין מיזרח־טערקיי, לעבן דער איראנישער גרענעץ. דאס ארט געפינט זיך בערך 6\. 5 טויזנט פוס איבערן ים־ניווא. זיי האבן אנטדעקט עפעס א סטרוקטור פון 8 ביז 20 פוס אונטער דער ערד. אויב מע וויל שטארק גלייבן אין זייער השערה, קאן מען איינזען עפעס אן ענלעכקייט צווישן דער דאזיקער סטרוקטור צו א גרויסער שיף. 
 לאמיר זיך דערמאנען, אז פונקט אזוי זעען מענטשן א „מענטשלעך פנים‟ אויף דער לבנה און „קאנאלן‟ אויף מארס. בילדער פון דער אנטדעקונג זענען בנימצא אויף דער אינטערנעץ. אויב מע טראכט נישט ספעציפיש פון א שיף, זעט די סטרוקטור אויס ווי א טיפישע צופעליקע געאלאגישע פארמאציע. 
 שטעלט זיך א קשיא: פארוואס האבן די פארשער נישט געפרוווט אויסצוגראבן כאטש א טייל פון דער כלומרשטיקער „תבה‟? 8 פיס איז נישט אזוי טיף. מיט א געוויינטלעכן עקסקאוואטאר וואלט מען געקאנט דאס טאן. א גרופע ענטוזיאסטן וואלט אפילו געקאנט דורכפירן אזא אויסגראבונג מיט לאפעטעס. 
 אין דער אמתן, האט מען דארט יא געגראבן, און נישט איין מאל, אנהייבנדיק פון 1960. מיט א יאר פריער, אין 1959, האט דער טערקישער פילאט אילהאן דורופינטאר פאטאגראפירט דאס ארט, וואס טראגט היינט זיין נאמען. דעמאלט האט מען אויך אויסגענוצט דינאמיט־אויפרייסן, כדי צו גראבן גיכער. מע האט געפונען בלויז זאמד און שטיינדלעך און באשלאסן, אז קיין רעשטלעך פון א שיף זענען דארט נישטא. דאס האט אבער נישט איבערגעצייגט קאנספיראלאגן ארום דער וועלט. די טערקישע רעגירונג האט דארט אפיציעל אויפגעשטעלט די שילד „נחס שיף‟ – מסתמא, כדי צוצוציען מער טוריסטן. 
 נאך אין 1985 האבן די אזוי־גערופענע ביבלישע ארכעאלאגן אנגעהויבן פארשן דאס ארט מיט ראדארן. מע האט אויך אויסגענוצט כמו־וויסנשאפטלעכע מכשירים, וואס פארלאזן זיך אויף פאראנארמאלע מענטשלעכע חושים (ESP). ווידער האט מען גארנישט געפונען. פון דעסט וועגן, האבן געוויסע ענטוזיאסטן אפגעטייטשט שטיינער מיט קרייצן, וואס געפינען זיך דארט – זיכער קריסטלעכע דענקמעלער, טיפישע ארמענישע – ווי טיילן פון דער תבה. 
 דאס אלץ וואלט געקלונגען ווי א טשיקאווע, אבער בשום־אופן נישט הויפטשטראמיקע קאנספיראציע־מעשה, ווען די נייעס וועגן די כלומרשטע נייע אנטדעקונגען וואלטן זיך נישט באוויזן אין Fox News און אנדערע באקאנטע קוואלן. די זשורנאליסטן האבן זיך באצויגן צו די נייעס קריטיש, נאר גענוג ערנסט. 
 צי מיינט עס, אז מע מוז אפטייטשן די גאנצע מבול־מעשה אינעם תנ״ך בלויז ווי א משל? לאוו־דווקא. הרב אריה קאפלאן האט, צום ביישפיל, פארגעלייגט א היפאטעז, אז דער תנ״ך דערציילט וועגן אן ארטיקן מבול און וועגן א רעאלער שיף, ווו עס האט זיך געפונען נחס משפחה. צוליב דעם, וואס נח איז געווען אזוי וויכטיק פאר דער אנטוויקלונג פון מאנאטעיזם בכלל און יידישקייט בפרט, שילדערט די תורה יענע פארפלייצונג ווי א קאטאסטראפע פון א גלאבאלן פארנעם. 
