 
 מאטל פייסי דעם חזנס: 1\. 21: זיי געזונט, אנטווערפן! 
 שלום עליכם 
 פון  
www\. cs.uky\. edu/~raphael/yiddish/sholemAleykhem/contents\. html  
 
זיי געזונט, אנטווערפן!
  
― א. ―
    
קיין שטאט האט מיר אזוי נישט באנג געטאן אוועקצוווארפן, ווי
די שטאט אנטווערפן. און נישט אזוי די שטאט, ווי די מענטשן. און
נישט אזוי די מענטשן פון אנטווערפן, ווי די כאליאסטרע עמיגראנטן.
און נישט אזוי די כאליאסטרע אליין, ווי מיינע חברים און חברטעס.
א סך זיינען זיך צעפארן פריער. ושתי, אלטע, מאטל דער גרויסער ―
די זיינען שוין לאנג אין אמעריקע, מאכן אלע א לעבן. געבליבן איז נאר
מענדל דער בר־מצווה־בחור (ברכה האט אים געשענקט א צונעמעניש
„דער לאשעק״). און גאלדעלע דאס מיידל מיט די קאליע אויגן איז געבליבן. ווייטער קיינער נישט. וואס וועט טאן די „עזרה״, די וואס העלפט
די עמיגראנטן? וועמען וועט זי העלפן? עס טוט מיר באנג אנטווערפן.
איך וועל בענקען נאך אנטווערפן. א וווילע שטאט, וווילע מענטשן. אלע
האנדלען מיט בריליאנטן. אלע טראגן זיך ארום מיט שטיינער. אלע
קענען די מלאכה: שניידן, קליוון, שלייפן שטיינער. וועמען איר באגעגנט, איז ער אדער א שטיינשניידער, אדער א קליווער, אדער א
שלייפער. א סך יינגלעך פון אונדזער כאליאסטרע זיינען דא פארבליבן,
געווארן שטיינשניידער. מיר זאלן זיך אזוי נישט רייסן קיין אמעריקע,
וואלט מען מיך אויך אוועקגעגעבן צו דער ארבעט, געמאכט פון מיר
א שטיינשניידער. מיין ברודער אליהון איז געפעלן די מלאכה. אונדזער
חבר פיניען אויך. זיי זאלן זיין, זאגן זיי, אביסעלע יינגער, וואלטן זיי אליין
גענומען זיך צו דער ארבעט ― שלייפן שטיינער. ברכה לאכט פון זיי.
זי זאגט, אז שטיינער איז גוט צו טראגן, ניט צו שלייפן. פיניעס ווייב
טייבל האלט מיט איר. טייבל איז אויך א בעלן אף צו אנטאן שטיינער.
זיי גייען אלע טאג קוקן אין די פענצטער און קאנען זיך נישט אפלויבן
פון די בריליאנטן מיט די דימענטן, וואס וואלגערן זיך, אזוי ווי מיסט.
עס דרייט זיך אזש דער קאפ. עס שעמערירט זיי אין די אויגן. זיי זיינען
אויס מענטש. פיניע לאכט פון זיי. ער זאגט, אז די אלע שטיינער האבן
בא אים א פנים פון חוזק, און די, וואס גיבן זיך אפ דערמיט, זעען אויס
בא אים ווי משוגעים. איר מיינט, אז ער האט נישט געמאכט אף זיי
קיין לידל? אזוי הייבט זיך אן דאס לידל:
    
 אנטווערפן איז א לאנד
    
 פון די בעסטע שטיינער,
    
 מיליאנערן אלערהאנד ―
    
 קיין ארעמאן נישט איינער.
    
 דימענטן ווי מיסט,
    
 העכער האלב אומזיסט!
    
 בריליאנטן האבן זיי א סך! א סך!
    
 צירונג? ― פאר דער גאנצער וועלט!
    
 עס פעלט זיי נאר איין זאך:
    
  ― ― ― ― ― ― מזומן געלט...
    
און ווייטער געדענק איך נישט.
    
 ― ב. ―
    
אנגעדענקען זיך אלע לידלעך, וואס פיניע מאכט, דארף מען האבן א
קאפ פון א מיניסטער. מיין ברודער אליהו קוילעט זיך מיט אים דערפאר.
אליהו זאגט, טאמער ווערט מען געוואר אין דער „עזרה״, אז מיר מאכן
לידלעך אף אנטווערפן, טרייבט מען אונדז ארויס פון דארטן. און מיר
קוקן ארויס אף דער „עזרה״ פאר אונדזער אוועקפארן, זי זאל אונדז
עפעס העלפן. מיר גייען צו איר אלע טאג. מיר זיינען דארט היימישע
מענטשן. דאס מיידל, וואס שרייבט אין בוך, דאס פריילן זייטשיק, קען
אונדז אלע בא די נעמען. מיך האט זי ליב, ווי א קינד. מיט דער מאמע
איז זי ווי א שוועסטער. איר קאנט פארשטיין, אז אפילו ברכה זאגט,
אז פריילן זייטשיק איז א גלגול פון א יידיש מיידל מיט א יידישער
נשמה. די גאנצע כאליאסטרע עמיגראנטן האט זיך פארליבט אין איר.
און נאר דערפאר, וואס זי רעדט צו זיי אף יידיש, נישט אף דייטש.
ווייטער ריידן זיי אין אנטווערפן אלע דייטש, כאטש גיב זיי א קרענק!
פיניע זאגט אפילו, אז דאס לאנד געהער נישט צו קיין דייטשן, און די
יידן וואלטן געמעגט ריידן יידיש. נישקשה, עס וואלט זיי גארנישט גע־שאדט. אלע יידן פון דער זייט גרענעץ האבן פיינט יידיש, האבן ליב
דייטש. אפילו די קבצנים זייערע ריידן דא אויך אף דייטש. ער וועט אייך
פגרן פון הונגער, אבי אף דייטש! אזוי זאגט ברכה און טרייבט אונדז
אונטער, מיר זאלן שוין פארן קיין לאנדאן. ס׳איז איר שוין נמאס געווארן
דאס אנטווערפן מיט זייער לשון. אז ווו מע גייט און ווו מע שטייט,
הערט מען נאר: בריליאנטן! דימענטן! אלע טראגן זיך ארום מיט
פולע קעשענעס, מיט גאנצע פעק בריליאנטן. עס זאל זיך דאס אפילו
צוקלעפן צו אונדז א בריליאנטל! עמעצער פון זיי זאל כאטש וועלן
פארלירן א פאר דימענטלעך, און איך זאל זיי געפינען! אזוי זאגט
ברכה, און די אויגן אירע ברענען. איך ווייס נישט, וואס ברכה איז
אזוי פארקאכט אין דימענטן מיט בריליאנטן. איך וואלט אייך אוועקגעגעבן אלע שטיינער פון דער גאנצער וועלט פאר איין קעסטל פארבן
מיט א בערשטעלע אף צו מאלן. איך האב אויסגעמאלט א שיף נישט
לאנג מיט א שטיפטל אף פאפיר, א שיף מיט א כאליאסטרע עמיגראנטן,
קעפ אף קעפ. איך האב דאס מאלעכטס אוועקגעשענקט גאלדעלען, דעם
מיידל, וואס מיט די קאליע אויגן. גאלדעלע האט דאס געוויזן דער פריילן
זייטשיק. יענע האט דאס באוויזן אין דער „עזרה״ פאר דער גאנצער
וועלט. האט דערזען אויך מיין ברודער אליהו, האב איך געהאט פון אים:
„מענטשעלעך! וועסט אויפהערן אמאל מאלן מענטשעלעך, צי ניין?״
מיין ברודער אליהו האט מיך שוין לאנג אזוי נישט געשלאגן. איך האב
עס דערציילט גאלדעלען. האט דאס גאלדעלע דערציילט דער פריילן זיי־טשיק. האט דאס פריילן זייטשיק פארגעהאלטן מיין ברודער אליהו, פארוואס ער שלאגט מיך. זי האט אים באוויזן דאס מאלעכטס און האט
איבער אים געטענהט און געטענהט. מיין ברודער אליהו האט זי אויסגעהערט, און אז ער איז געקומען אהיים, האב איך ערשט דעמאלט פון
אים געהאט. מיין ברודער אליהו זאגט, אז ער מוז מיר ארויסשלאגן דעם
שגעון פון מאלן מענטשעלעך...
― ג ―
    
היינט זיינען מיר געווען דאס לעצטע מאל בא דער „עזרה״. וואס
מיר האבן דארט געטאן ― ווייס איך נישט. מיין ברודער אליהו האט
עפעס געטענהט. פיניע האט געמאכט מיט די הענט. ברכה האט זיך אריינגעמישט אין מיטן. די מאמע האט געוויינט. די וואס זיצן אין דער „עזרה״
האבן עפעס גערעדט צו אונדז, געוויינטלעך, אף דייטש. דריי זיינען
דארטן געזעסן, און אלע דריי האבן זיך פארהערט, ווער קאן בעסער
ריידן דייטש... פרעגט מיך בחרם, וואס זיי האבן דארטן גערעדט? אז
מיין קאפ איז מיר גאר דארטן, אפן שיף, אפן ים, אין לאנדאן, אין אמעריקע. און דא קומט צו לויפן גאלדעלע אין איין אטעם:
    
― דו פארסט שוין טאקע?
    
― איך פאר.
    
― ווען?
    
― מארגן.
    
― וווהין?
    
― קיין לאנדאן.
    
― און פון דארטן?
    
― קיין אמעריקע.
    
― און איך בלייב דא מיט מיינע קאליע אויגן, און מיין טאטע־מאמע ― גאט ווייס, ווען איך וועל זיי זען!
    
אזוי זאגט גאלדעלע און וויינט מיר אפ דעם קאפ. עס טוט מיר
וויי דאס הארץ. איך וויל זי טרייסטן, האב איך נישט קיין ווערטער. איך
קוק אף איר און טראכט מיר: „רבונו של עולם! וואס האסטו צו אט
דעם מיידל? וואס האט זי דיר געטאן?״... איך נעם זי בא דער
האנט. איך גלעט זי:
    
― וויין נישט, גאלדעלע. אט וועסטו זען, איך וועל קומען קיין
אמעריקע און וועל מאכן א לעבן, איז דאס ערשטע ― שיק איך דיר
ארויס א בלוישטיינדל אף צו שמירן די אויגן. נאכדעם וועל איך דיר
שיקן א שיפסקארטע, א האלבע שיפסקארטע, ביסט דאך נאך נישט אלט
קיין צען יאר. וועסטו קומען צו פארן קיין אמעריקע. דארט וועט אף דיר
ווארטן אין „קעסטל־גארטל״ דיין טאטע מיט דיין מאמע. איך וועל אויך
זיין אין „קעסטל־גארטל״. אז דו וועסט צופארן מיטן שיף קיין אמעריקע,
זאלסטו קוקן אין „קעסטל־גארטל״ און זאלסט מיך זוכן מיט די אויגן.
איך וועל האלטן אט דאס בליישטיפטל אין די הענט ― זעסטו? אז דו
וועסט דערזען אין אמעריקע א יינגל מיט אט אזא בליישטיפטל ―
זאלסטו וויסן, אז דאס בין איך, מאטל פייסיס. נאכדעם, אז דו וועסט
אראפ פון שיף, וועסטו זיך צעקושן מיט דיין טאטע־מאמע. אהיים
וועסטו נישט גיין מיט זיי. דו וועסט זיי נאר איבערגעבן די זאכן דיינע
און בעסער גיין אנקוקן מיט מיר אמעריקע. איך וועל דיר ווייזן גאנץ
אמעריקע, מחמת איך וועל דאך שוין זיין קלאר אין דעם אף אויסנווייניק. נאכדעם וועל איך דיר ברענגען אהיים צו דיין טאטע־מאמע, וועסטו
עסן מיט זיי וועטשערע, א פרישע יויך...
    
גאלדעלע האט נישט געוואלט הערן ווייטער. זי איז מיר געפאלן
אפן האלדז און געקושט מיך. איך זי אויך.
  
― ד ―
    
אט די ברכה, הערט איר, האט א טבע: ווו מע פארזייט זי נישט,
דארט וואקסט זי אויס. זי דארף אנקומען אקוראט אין דער מינוט, ווען
איך געזעגן זיך מיט גאלדעלען! געזאגט האט זי מיר גארנישט. קיין
האלב ווארט אפילו. זי האט נאר אויסגעצויגן מיט איר מאנצבילשער
שטים אפשר אף דריי קלאפטער: „אז־וי־וי־וי?...״
    
נאכדעם האט זי עפעס מאדנע צונויפגענומען די ליפן, פארדרייט
די נאז. א הוסט האט זי אויך געטאן בשעת מעשה: „ע־העם!״ און איז
אוועק גלייך צו מיין ברודער אליהו. וואס זי האט אים געזאגט, ווייס
איך נישט. איך ווייס נאר, אז איך בין ארויסגעגאנגען פון דער „עזרה״,
האט מיר אליהו אפגעשטעקט א געשמאקן פאטש. עס האט מיר געקלונ־
 גען אין ביידע אויערן.
    
― פאר וואס? ― פרעגט אים די מאמע. ― פאר ווען?
    
― ער ווייס שוין, פאר וואס!... ― ענטפערט איר מיין ברודער
 אליהו, און מיר גייען אלע אף דער סטאנציע. דארט איז א מהומה, א
 טארעראם. מע דארף זיך פאקן. איך האב ליב זען, ווי מע פאקט זיך. אף
 פאקן זיך איז מיין ברודער אליהו איין בריה. אז עס קומט צו פאקן זיך,
ווארפט ער אראפ די קאפאטע און הייבט אן קאמאנדעווען: „גיט אהער
דאס קויטיקע גרעט!... מאמע, דעם טשייניק!... דאס היטעלע, ברכה,
דאס היטעלע, גיכער!... די קאלאשן, פיניע, דו בלינדער יאצקא, דו
סליפאק איינער, דו זעסט נישט? אט שטייען די קאלאשן בא דיר אונטער
דער נאז!... מאטל, וואס שטייסטו, ווי א ליימענער גולם? העלף עפעס
טאן! ער ווייס נאך מאלן מענטשעלעך! מענטשעלעך!...״
    
דאס מיינט ער שוין מיך. איך טו מיך א ווארף און הייב אן העלפן
טראגן און ווארפן וואס עס קומט מיר אין די הענט. ווערט מיין ברודער
אליהו אין כעס, למאי איך ווארף, און וויל מיך שלאגן. שטעלט זיך
איין פאר מיר די מאמע: „וואס ווילסטו האבן פונעם קינד?״... געפעלט נישט ברכהן, למאי די מאמע רופט מיך „קינד״, און צעקריגט זיך
מיט דער מאמע. דערמאנט איר די מאמע, אז איך בין א יתום, און וויל
אנהייבן וויינען. זאגט איר אליהו: וויין, וויין! וויין אויס דאס לעצטע
ביסל אויגן!...
    
אט באלד פארלאזן מיר אנטווערפן.
    
זיי געזונט, אנטווערפן!
לאנדאן, פארוואס ברענסטו נישט?
  
― א. ―
    
זינט איך לעב, בין איך נישט געווען אף אזא יריד, ווי אין לאנדאן.
נישט אין לאנדאן איז א יריד, נאר לאנדאן אליין איז א יריד. סע קלאפט
און סע קלינגט און סע פייפט און סע טראסקעט, און מענטשן ―
מענטשן אזוי ווי מאן, אזוי ווי מערעשקעס! פון וואנען נעמען זיך אזוי
פיל מענטשן, און וווהין לויפן זיי? אפנים, זיי זיינען הונגעריק, אדער
האלטן בא אוועקפארן. אנישט, וואס דארף מען זיך אזוי שטופן, שלאגן
זיך מיט די עלנבויגנס, אומווארפן א מענטשן און טרעטן אים מיט די
פיס. איך רייד פון פיניען. אונדזער חבר פיניע, אויב איר געדענקט, האט
א נידעריקע ראיה. דערצו האט ער א טבע, ער האלט דעם קאפ ארויף
און פלאנטעט מיט די פיס. א פארטראגענער מלאך. דער קאפ פליט
בא אים. דעם ערשטן ברוך־הבא האט ער געכאפט אף דער באן. מיר
זיינען נאר ארויסגעקראכן פון וואגאן, האט זיך שוין געטראפן אן אומגליק. דער ערשטער איז ארויסגעפלויגן פיניע. איין הויז פארקאטשעט,
איין זאק אראפגעלאזט, דעם האלדזטיכל פון יענער זייט ― אזוי ווי
תמיד. איך האב נאך פיניען קיינמאל נישט געזען אזוי האפערדיק. ער
האט געברענט, ווי אף פאקן. ער האט אנגעהויבן שיטן מיט מאדנע ווערטער, ווי זיין שטייגער איז: „לאנדאן! ענגלאנד! דיזראעלי! באקל!
היסטאריע ציוויליזאציע!...״ עס איז אוממעגלעך געווען אים איינצושטילן. עס האט ניט געדויערט קיין צוויי מינוט, איז אונדזער חבר פיניע
שוין געלעגן אף דער ערד, און מענטשן האבן געשפאנט איבער אים,
ווי מע שפאנט איבער א שייט האלץ. א גליק, וואס זיין ווייב טייבל
האט געמאכט א גוואלד: „פיניע, ווו ביסטו?״ האט זיך מיין ברודער
 
 