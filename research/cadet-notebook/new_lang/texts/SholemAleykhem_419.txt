<body dir=״rtl״ style=׳font־family:״Times New Roman״,Ariel,FreeSerif;׳>
<h1>מאטל פייסי דעם חזנס: 1.1: היינט איז יום־טוב, מע טאר נישט וויינען!</h1>
<h2>שלום עליכם</h2>
<h3>פון <a href=״https://www.cs.uky.edu/~raphael/yiddish/sholemAleykhem/contents.html״>
www.cs.uky.edu/~raphael/yiddish/sholemAleykhem/contents.html</a></h3>
<p>
היינט איז יום־טוב ― מען טאר נישט וויינען!
</p><p></p><p>
― א. ―
</p><p></p><p>
איך גיי מיט אייך אין געוועט אף וויפל איר ווילט, אז קיינער אין
דער וועלט איז נישט געווען אזוי צופרידן מיטן ווארעמען ליכטיקן נאך־פסח, ווי איך, פייסי דעם חזנס יינגל, מאטל, און דעם שכנס קעלבל,
וואס מע רופט דאס „מעני״ (דאס האב איך, מאטל, דעם א נאמען געגעבן
„מעני״).
</p><p></p><p>
ביידע גלייך האבן מיר דערפילט די ערשטע שטראלן פון דער ווארעמער זון אינעם ערשטן ווארעמען נאך־פסחדיקן טאג, ביידע גלייך האבן
מיר דערשמעקט דעם ריח פונעם ערשטן גרינעם גרעזעלע, וואס קריכט,
שפראצט־ארויס פון דער נאר־וואס אפגעדעקטער ערד, און ביידע גלייך
זיינען מיר ארויסגעקראכן פונעם פינצטערן ענגשאפט צו מקבל־פנים זיין
דעם ערשטן זיסן ליכטיקן ווארעמען פרילינגס־מארגן. איך, פייסי דעם
חזנס יינגל, מאטל, בין ארויס פון א טוואן, פון א קאלטן נאסלעכן קעלער,
וואס שמעקט מיט זויערטייג און מיט רפואות פון דער אפטייק; און
מעני, דעם שכנס קעלבל, האט מען ארויסגעלאזט נאך פון אן ערגערן
עיפוש: פון א קליין, פינצטער, בלאטיק, פארפאסקודיקט שטעלעכל מיט
אויסגעקרימטע צעפליקטע ווענט, וואס ווינטער בלאזט־אריין אהין דער
שניי און זומער שמייסט אריין דער רעגן.
</p><p></p><p>
ארויסגעכאפט זיך אף גאטס פרייער ליכטיקער וועלט, האבן מיר
ביידע, איך און מעני, אויס דאנקבארקייט צו דער נאטור, זיך גענומען
אויסדריקן אונדזער צופרידנקייט. איך, פייסי דעם חזנס יינגל, האב
אויפגעהויבן ביידע הענט ארויף, אויפגעעפנט דאס מויל און אריינגע־
 צויגן אין זיך די פרישע ווארעמע לופט אזוי פיל, וויפל איך האב געקאנט,
― און עס האט זיך מיר אויסגעדאכט, אז איך וואקס אין דער הייך, און
עס ציט מיך ארויף־ארויף, אין דער טיפער־טיפער בלויער יארמעלקע
 אריין, דארט ווו די שיטערע רויכיקע וואלקנס שוועבן, דארט ווו די ווייסע
פייגל טוקן זיך, באווייזן זיך און ווערן פארשווונדן מיט א קוויטש און
מיט א צוויטשער, און עס רייסט זיך ארויס פון מיין אנגעפילטער ברוסט,
אן מיין וויסן, א מין געזאנג, נאך שענער ווי יום־טוב מיטן טאטן באם
עמוד, א געזאנג אן ווערטער, אן נאטן, אן שום מאטיוו, א מין נא־טור־געזאנג פון א וואסער־פאל, פון יאגנדיקע כוואליעס, א מין שיר־השירים, א געטלעכע התפעלות, א הימלשע באגייסטערונג: אוי־וויי,
טאטע! אוי־וויי, פאטער! אוי־וויי, לעבעדיקער גאאאאאט!!!
</p><p></p><p>
אט אזוי האט ארויסבאוויזן זיין צופרידנקייט מיטן ערשטן פרילינג־טאג פייסי דעם חזנס יינגל. גאנץ אנדערש האט דאס אויסגעדריקט מעני,
דעם שכנס קעלבל.
</p><p></p><p>
מעני, דעם שכנס קעלבל, האט קודם אריינגעשטעקט די שווארצע
נאסע מארדע אין מיסט אריין, א שאר געטאן מיטן פאדערשטן פיסל די
ערד אונטער זיך א מאל דריי, פארריסן דעם עק, אויפגעשפרונגען נאכדעם
אף אלע פיר, און ארויסגעלאזט א טומפיקן „מע!״ דער „מע״ האט מיר
אויסגעוויזן אזוי קאמיש, אז איך האב מיך געמוזט צעלאכן און נאכמאכן
פונקט דעם אייגענעם „מע״ מיטן זעלביקן נוסח, וואס מעני. מענין איז
דאס, ווייזט אויס, געפעלן, ווארעם עס האט לאנג נישט גענומען, האט
דאס קעלבל איבערגעחזרט דאס אייגענע נאכאמאל, מיטן זעלביקן נוסח
און מיטן זעלביקן שפרונג. זעלבסטפארשטענדלעך, אז איך האב דאס
באלד נאכגעטאן מיט אלע פיטשעווקעס, מיטן קול און מיטן שפרונג.
אזוי עטלעכע מאל: איך א שפרונג, דאס קעלבל א שפרונג; דאס קעלבל
 א „מע״, איך א „מע״. ווער ווייס, ביז וואנען דאס שפיל וואלט זיך אזוי
געצויגן, ווען נישט א שנייד פון הינטן אין האלדז אריין פון מייז עלטערן
ברודער אליהו מיט אלע זיינע פינף פינגער:
</p><p></p><p>
― איינגעזונקען זאלסטו ווערן! א בחורל פון כמעט ניין יאר
שטעלט זיך אוועק טאנצן מיט א קעלבל!... אין שטוב אריין גיי, דו
הולטיי איינער!... דער טאטע וועט דיר שוין געבן!...
― ב. ―
</p><p></p><p>
בלאטע! דער טאטע וועט מיר נישט „געבן״ גארנישט. דער טאטע
איז קראנק. ער דאוונט שוין נישט פארן עמוד פון שמחת־תורה אן.
גאנצע נעכט הוסט ער. עס גייט צו אונדז דער שווארצער דאקטער, א
גראבער מיט שווארצע וואנצעס און מיט לאכנדיקע אויגן ― א פריילעכער דאקטער. מיך רופט ער „פופיק״ און שנעלט מיר מיט די פינגער
אין בייכל אריין. ער זאגט אן אלע מאל דער מאמען, מע זאל מיך
נישט שטאפן מיט קיין קארטאפליעס, און דעם קראנקן זאל מען געבן
נאר בוליאן און מילך, מילך און בוליאן. די מאמע הערט אים אויס,
און אז ער גייט אוועק, באהאלט זי דאס פנים אין פארטעך און די
אקסלען טרייסלען זיך בא איר... נאכדעם ווישט זי אויס די אויגן,
רופט־אפ מיין ברודער אליהו אף א זייט, און מע סודעט זיך שטילערהייט. וואס זיי ריידן ― ווייס איך נישט. נאר מיר דאכט, זיי קריגן
זיך, די מאמע שיקט אים ערגעץ, ער וויל נישט גיין. ער זאגט צו איר:
</p><p></p><p>
― איידער אנקומען צו זיי, וועל איך דיר בעסער גיין אין דער
ערד אריין!... איך וועל בעסער שטארבן היינטיקן טאג!...
</p><p></p><p>
― בייס דיר אפ די צונג, משומד איינער, וואס רעדסטו?
</p><p></p><p>
אזוי ענטפערט אים די מאמע שטיל, ציפעט צונויף די ציין, מאכט
צו אים מיט די הענט, איז גרייט אים דורס זיין. זי ווערט אבער באלד
ווייך און מאכט צו אים:
</p><p></p><p>
― וואס זאל איך טאן, מיין זון, א רחמנות אפן טאטן ... מע
מוז דאך אים ראטעווען! ...
</p><p></p><p>
― פארקויפט מען עפעס. ― זאגט מיין ברודער אליהו און כאפט
א קוק אף דער גלעזערנער שאפע. און די מאמע קוקט אויך אף דער
זעלבער שאפע, ווישט די אויגן און זאגט שטיל:
</p><p></p><p>
― וואס זאל איך פארקויפן? די נשמה? שוין נישטא וואס צו
פארקויפן. סיידן די ליידיקע שאפע?
</p><p></p><p>
― פארוואס נישט? ― זאגט איר מיין ברודער אליהו.
</p><p></p><p>
― רוצח! ― ענטפערט אים די מאמע מיט רויטע אויגן. ―
 פונוואנען האבן זיך צו מיר גענומען אזעלכע רוצחים קינדער?!
</p><p></p><p>
די מאמע פייערט און קאכט, וויינט זיך אויס, ווישט־אויס די אויגן
און בעט זיך באלד איבער. אזוי איז געווען אויך מיט די ספרים, מיט
דער זילבערנער עטרה פונעם טלית, מיט די צוויי געגילטע בעכערלעך,
מיט איר זיידן מלבוש, און מיט אלע איבעריקע זאכן, וואס זיינען פארקויפט געווארן בא אונדז איינציקווייז, און אלעמאל אן אנדער קונה.
</p><p></p><p>
די ספרים האט אוועקגעקויפט מיכל דער פאקנטרעגער, א ייד מיט
א שיטער בערדל, וואס ער האלט דאס אין איין קראצן. מיין ברודער
אליהו איז נעבעך געגאנגען צו אים דריי מאל, איידער ער האט אים
אראפגעבראכט. די מאמע האט זיך מחיה געווען, אז זי האט אים דערזען,
און באוויזן אים מיטן פינגער, ער זאל ריידן שטיל, בכדי דער טאטע
זאל נישט הערן. מיכל האט פארשטאנען, פארריסן דעם קאפ ארויף אף
דער פאליצע, זיך געקראצט אונטערן בערדל און א זאג געטאן:
</p><p></p><p>
― אנו ווייזט, וואס האט איר דארטן?
</p><p></p><p>
מיט א ווונק האט מיר די מאמע באוויזן, איך זאל ארויף אפן טיש
און דערלאנגען די ספרים. צוויי מאל איבערחזרן איז נישט געווען נייטיק.
איך בין מיט איין שפרונג ארויף מיט אזא גדולה, אז איך האב מיך
אויסגעצויגן איבערן טיש און נאך געכאפט א צוגאב פון מיין ברודער
אליהו, איך זאל נישט שפרינגען, ווי א משוגענער. מיין ברודער אליהו
האט זיך אליין מטריח געווען אפן טיש און האט דערלאנגט מיכלען
אלע ספרים. מיכל האט מיט איין האנט געבלעטערט די ספרים, מיט דער
אנדערער זיך געקראצט דאס בערדל און געזאגט חסרונות. יעדער ספר
האט זיין חסרון: דארט איז דער בונד געווען נישט גוט. בא דעם איז
דער רוקן שטארק צעגעסן. דא איז דער ספר אליין קיין ספר נישט. און
אז ער האט שוין גאנץ גוט איבערגעקוקט אלע ספרים, מיט אלע בונדן,
 מיט אלע רוקנס, האט ער זיך א קראץ געטאן אין בערדל:
</p><p></p><p>
― ס׳זאל זיין משניותן, א גאנצער גאנג, וואלט איך זיי אפשר
אוועקגעקויפט.
</p><p></p><p>
די מאמע איז געווארן טויט ווי די וואנט, און מיין ברודער אליהו
איז, פארקערט, געווארן רויט ווי פייער; ער איז אנגעפאלן אפן פאקנ־
 טרעגער:
</p><p></p><p>
― האט איר דאך לכתחילה געקאנט זאגן, אז איר קויפט נאר
 משניותן! וואס זייט איר געקומען דולן א ספאדיק און דרייען א מוח?
</p><p></p><p>
― לאז זיין שטיל! ― בעט זיך בא אים די מאמע, און עס הערט
 זיך א הייזעריקע שטים פונעם צווייטן אלקער, ווו דער טאטע ליגט:
</p><p></p><p>
― ווער איז דארטן?
</p><p>
― קיינער נישט! ― ענטפערט אים די מאמע און שיקט אפ מיין
ברודער אליהון צום קראנקן, און אליין האנדלט זי מיט מיכל דעם
פאקנטרעגער, פארהאנדלט אים די ספרים, אפנים, פאר זייער ווינציק
געלט, ווארעם אז מיין ברודער אליהו קומט־ארויס פונעם טאטנס אלקער
און פרעגט זי: „וויפל?״ ― שטופט זי אים אפ און זאגט אים: „ס׳איז
נישט דיין עסק!״ ... און מיכל כאפט די ספרים גיך־גיך, פאקט זיי
איין אין א זאק אריין און מאכט פליטה.
</p><p>
― ג ―
</p><p>
פון די אלע זאכן, וואס מיר האבן אויספארקויפט פון שטוב, האט
מיר קיינע פון זיי ניט צוגעשטעלט אזוי פיל פארגעניגן, ווי די גלעזערנע
שאפע.
</p><p></p><p>
אמת, די זילבערנע עטרה פונעם טאטנס טלית אז מע האט באדארפט
אפטרענען, איז אויך געווען פאר מיר א שטיקל יום־טוב. קודם ― דאס
דינגען זיך מיט יאסל דעם גאלדשמיד, א בלייכער ייד מיט א רויטער
פליאמע אפן פנים. דריי מאל איז ער אוועקגעגאנגען צוריק ― און אויסגעפירט האט ער. נאכדעם האט ער זיך אוועקגעזעצט א פוס איבער א
פוס צום פענצטער מיטן טאטנס טלית, ארויסגענומען א קליין מעסערל
מיט א געל קלעצל פון הירשנביין, אויסגעבויגן דעם מיטלסטן פינגער
און גענומען טרענען די עטרה אזוי קונציק, אז ווען איך קאן אזוי טרענען
עטרות, וואלט איך, דאכט זיך, געווען איינער א גליקלעכער! און פונדעסטוועגן, האט איר באדארפט אנקוקן דעמאלט די מאמע מיינע, ווי
אזוי זי האט זיך עס א ביסל צעוויינט! אפילו מיין ברודער אליהו, וואס
ער איז שוין א בחור א חתן, האט זיך עפעס אויך מאדנע אויסגעבויגן
מיטן פנים צו דער טיר, כלומרשט געשנייצט די נאז מיט איין פינגער,
פארקרימט דאס פנים און ארויסגעלאזט א מאדנעם קוויטש פונעם
האלדז און געווישט מיט דער פאלע די אויגן.
</p><p></p><p>
― וואס איז דארטן? ― פרעגט דער טאטע פון זיין קראנקן־אלקער.
</p><p></p><p>
― גארניט! ― ענטפערט אים די מאמע און ווישט די רויטע אויגן,
און די אונטערשטע ליפ מיט איר גאנצן האלבן פנים טרייסלט זיך אזוי,
אז מע דארף זיין שטארקער פון אייזן, מע זאל ניט פלאצן פאר געלעכטער.
נאר ווי קומט דאס צו דער גלעזערנער שאפע?
</p><p></p><p>
ערשטנס, וואס הייסט מע וועט זי צונעמען? מיך האט זיך תמיד
געדאכט, אז אונדזער גלעזערנע שאפע איז צונויפגעוואקסן מיט דער
וואנט, ― ווי אזוי וועט מען זי נעמען? צווייטנס, ווו וועט די מאמע
פארשליסן דאס ברויט, מיט דער חלה, מיט די טעלער, מיט די בלייענע
לעפל און גאפלען (צוויי זילבערנע לעפל און איין גאפל א זילבערנעם
האבן מיר געהאט, האט זיי די מאמע שוין לאנג פארקויפט!), און ווו
וועלן מיר האלטן פסח די מצה? די געדאנקען זיינען מיר געקומען
אפן קאפ, בשעת נחמן דער סטאליער איז געשטאנען און געמאסטן
די שאפע מיט זיין גרויסן רויטן נאגל פונעם גראבן פינגער פון דער
אויסגעשמידטער האנט. ער האט אלץ געדרונגען, אז די שאפע וועט
ניט ארויס פון דער טיר. א סימן: אט האט איר אייך די ברייט פון
דער שאפע און אט האט איר די טיר ― אסור אויב זי וועט ארויס!
</p><p></p><p>
― ווי אזוי זשע איז זי אריין? ― פרעגט אים מיין ברודער אליהו.
</p><p></p><p>
― גיי פרעג זי! ― ענטפערט אים נחמן מיט כעס. ― איך ווייס,
ווי אזוי זי איז אריין? מע האט זי אריינגעטראגן, איז זי אריין!...
</p><p></p><p>
איין מינוט איז געווען אזעלכע, וואס איך האב מורא געהאט פאר
דער שאפע. דאס הייסט, איך האב געמיינט, זי בלייבט בא אונדז. עס
האט אבער לאנג נישט גענומען, און נחמן דער סטאליער איז געקומען
מיט זיינע צוויי בנים, אויך סטאליארעס, און מע האט געגעבן א נעם
אונדזער גלעזערנע שאפע, טאקע נאר ווי דער רוח דעם מלמד; פריער
איז געגאנגען נחמן, נאכדעם ביידע בנים, הינטן ― איך. דער פאטער
האט געקאמאנדעוועט: „קאפל, אן א זייט! מענדל, רעכטס! קאפל,
ניט לויף! מענדל, האלט!״... איך האב זיי געהאלפן נאכטאנצן. די
מאמע און מיין ברודער אליהו האבן ניט געוואלט העלפן. זיי זיינען
געשטאנען, געקוקט אף דער ליידיקער וואנט, וואס איז געווען באדעקט
מיט שפינוועבס, און האבן געוויינט... אן אקציע מיט די צוויי ―
נאר זיי וויינען!... פלוצים ― טרראך! סאמע בא דער טיר האט געפלאצט דאס גלאז. און דער סטאליער מיט די בנים האבן גענומען
זידלען זיך, ארויפלייגן איינס אף דאס אנדערע די באד: „א ריר פון
א בלייענעם פויגל!״, „בערישע פיס!״, „דער רוח כאפט אים אוועק!״,
„ברעך דעם קאפ, צו־נ־אלדי שווארצע יאר!...
― וואס איז דארטן? ▮ הערט ןיך א הייזעריק קול פונעם קראנקן▮אלקער.
</p><p></p><p>
―▮ גארנישט! ― ענטפערט די מאמע און ווישט די אויגן.
</p><p></p><p>
― ד. ―
</p><p></p><p>
די בעסטע שימחה פון אלע שימחות איז געווען בא מיר, אז ס׳איז
געקומען צו מיין בדודעך אליהוס קאנאפקע און צו מיין בעטל. מיין
בךוךער אליהוס קאנאפקע איז פךיעך געווען א קאנאפע, וואס מע פלעגט
אף איר זיצן. נאך זינט מיין ברודער אליהו איז געווארן א חתן און
האט אנגעהויבן צו שלאפן אף דער קאנאפע און איך אף זיין בעטל,
איז די קאנאפע געווארן א „קאנאפקע״. אמאל, אין די גוטע יארן,
אז דער טאטע איז געווען געזונט און געדאוונט מוספים אין דער קצבי▮
שער קלויז מיט פיר משוררים, האט די קאנאפע געהאט אין זיך
„שפרינזינעס״. איצט זיינען שוין די „שפרינזינעס״ געווען מיינע. איך
האב פון זיי געמאכט כל המינים פאקוסן שבעולם: צעקאליעטשעט די
הענט, שיער ניט ארויסגענומען זיך אן אויג, אנגעטאן זיי איינמאל
אפן האלדז און געשטאנען א מינוט אף צו ךערווארגן ווערן. ביז מיין
ברודעך אליהו האט מיך גוט אנגעבוכעט און פארווארפן די „שפרינזי־נעס״ אפן בוידעם און צוגענומען דעם לייטער.
</p><p></p><p>
אפגעהאנדלט די קאנאפע מיטן בעטל האט חנה די יידענ▮ איידעך
חנה האט דאס מעבל אפגעקויפט, האט זי די מאמע נישט צוגעלאזט
אר יינקוקן אינעווייניק אין תוך אךיין: „אט דאס, וואס איד זעט, ךאס
קאנט איר האנךלען; קוקן איז נישטא וואס!״ נאך אז חנה האט זיך
אויסגעדונגען און געגעב▮ אן אויפגאב, איז זי צוגעגאנגען צו דער קא▮
נאפע און צום בעטל, אויפגעהויבן דאס בעטגעוואנט, פאוואלינקע
אריינגעקוקט אין אלע פארבארגענע ערטער און האט שטארק געשפיגן...
די מאמע איז געווען ברוגז פארן שפייען, געוואלט אומקערן ךעם אויפ־גאב, האט זיך אריינגעמישט מיין ברודער אליהו:
</p><p></p><p>
▮▮ גע▮ויפט, איז פארפאלן!
</p><p></p><p>
אויסגעבעט אף דער ערד, חאבן מיר זיך אויסגעצויגן ביידע, איך
און מיין ברודער אליהו, ווי די גראפן, צוגעדעקט זיך ביידע מיט איין
קאלדרע (זיינע האט מען פארקויפט), און ס׳איז מיר געווען זייער איינגענעם צו הערן פון מיין עלטערן ברודער, אז אף דער ערד צו שלאפן
איז גאר ניט אזוי שלעכט.
</p><p></p><p>
איך ווארט־אפ ביז ער לייענט־אפ קריאת־שמע און ווערט אנטשלאפן, דעמאלט נעם איך מיך קאטשען איבער דער גאנצער ערד. פלאץ
איז היינט דא, ברוך השם, גענוג. א פעלד, א פארגעניגן, א גן־עדן!...
</p><p>
― ח. ― 
</p><p>
― וואס טוט מען ווייטער?
</p><p></p><p>
אזוי זאגט די מאמע צו מיין ברודער אליהו איינמאל אין א פרימארגן און באטראכט מיט א געקנייטשטן שטערן די ליידיקע פיר ווענט.
איך און מיין ברודער אליהו העלפן איר באקוקן די פיר ווענט. מיין
ברודער אליהו קוקט אף מיר פארזארגט און מיט רחמנות.
</p><p></p><p>
― גיי אין דרויסן! ― מאכט ער צו מיר שטרענג. ― מיר דארפן
דא עפעס ריידן...
</p><p></p><p>
אף איין פוס שפרינג איך ארויס אין דרויסן ארויס ― און, פארשטייט זיך, גלייך צום שכנס קעלבל.
</p><p></p><p>
די לעצטע צייט האט זיך „מעני״ געגעבן א הייב אף די פיסלעך,
קיין עין־הרע אויסגעוואקסן, געווארן שיין, דאס שווארצע מארדעלע
חנעוודיק, די קיילעכיקע אויגן קלוג, מיט פארשטאנד, ווי להבדיל א
מענטש, א בר־דעת, קוקט־ארויס, מע זאל דעם עפעס געבן אין מויל
אריין, האט ליב, אז מע קראצט דעם מיט צוויי פינגער אונטערן העלדזל.
</p><p></p><p>
― שוין? דו האסט זיך שוין ווידער צונויפגעקאמפאניעט מיטן
קעלבל? קאנסט זיך גאר נישט צעשיידן מיט דיין טייערן חבר?
</p><p></p><p>
אזוי זאגט צו מיר מיין ברודער אליהו שוין אן קללות און נעמט
מיך פאר א האנט און זאגט, אז ער גייט מיט מיר צו הערש־בער דעם
חזן. בא הערש־בער דעם חזן, זאגט ער, וועט מיר זיין גוט. ערשטנס,
זאגט ער, וועל איך האבן וואס צו עסן. אין דער היים איז ניט גוט,
זאגט ער; דער טאטע, זאגט ער, איז קראנק, מע דארף אים, זאגט ער,
ראטעווען. מיר ראטעווען אים, זאגט ער, ווי ווייט מיר קאנען. און מיין
ברודער אליהו צעשפיליעט די קאפאטע און ווייזט מיר אף זיין זשילעט:
</p><p></p><p>
― אט האב איך געהאט א זייגער, א מתנה פון מיין מחותן, האב
</p><p>
איך אים פארקויפט. דער מחותן זאל וויסן, וואלט זיך געטאן חושך!
די וועלט וואלט זיך איבערגעקערט!...
</p><p></p><p>
איך דאנק און לויב גאט, וואס זיין מחותן ווייס ניט פונעם זייגער און וואס די וועלט קערט זיך נאך נישט איבער. וויי! וויי! ווען
חלילה, די שעה זאל גאר נישט זיין, עס קערט זיך איבער די וועלט,
וואס וואלט דעמאלט זיין מיט מענין, מיטן שכנס קעלבל? א שטומע
צונג!...
</p><p></p><p>
― אט זיינען מיר געקומען! ― מאכט צו מיר מיין ברודער
אליהו, וואס ווערט צו מיר אלע מינוט מער צוגעלאזט און פריינטלעך.
</p><p></p><p>
הערש־בער דער חזן איז א ייד א „מנגן״. דאס הייסט, ער אליין
קאן נישט זינגען; ער האט נעבעך קיין קול נישט. אזוי האב איך
געהערט פון טאטן. נאר ער פארשטייט נגינה. און זינגערלעך האט
ער א שטיקלעך פופצן, און איז א בייזער מענטש ― סכנות! ער פארהערט מיך זינגען. איך זאג אים א „מגן־אבות״ מיט א „דריידל״.
ער גלעט מיך און זאגט צו מיין ברודער, אז איך האב א „סאפראנא״.
מיין ברודער זאגט, אז ניט נאר א סאפראנא, נאר א סאפראנא שבסא־פראנא!... מיין ברודער אליהו דינגט זיך מיט אים, נעמט אן אויפגאב און זאגט מיר, אז איך בלייב שוין דא, בא רב הערש־בער דער
חזן. איך זאל אים פאלגן, זאגט ער, און איך זאל ניט בענקען!...
</p><p></p><p>
אים איז גרינג צו זאגן, איך זאל נישט בענקען! וויאזוי זאל איך
ניט בענקען זומער־לעבן? די זון באקט, דער הימל איז ווי א קרישטאל,
די בלאטע האט שוין לאנג אויסגעטריקנט. אין דרויסן בא אונדז לעבן
שטוב ליגן קלעצער. ניט אונדזערע, דאס איז יאסיע דעם נגידס קלעצער. ער קלויבט זיך בויען א שטוב, האט ער צוגעגרייט קלעצער, האט
ער ניט ווו זיי אפצולייגן, האט ער זיי אפגעווארפן לעבן אונדז. לאנג
לעבן זאל ער, יאסיע דער נגיד! ווארעם פון די קלעצער קאן איך מיר
מאכן א „קרעפאסט״, און צווישן די קלעצער וואקסן שטעכלקעס מיט
קריגעלעך. די שטעכלקעס זיינען גוט אף צו שטעכן, און די קריגעלעך
בלאזט מען אן און מע טוט זיי א קנאק אן שטערן ― פלאצן זיי.
</p><p></p><p>
מיר איז גוט. מענין, אונדזער שכנס קעלבל, איז אויך גוט. איך
און מעני זיינען די איינציקע באלעבאטים אט דא, „אינעווייניק אין
דרויסן״, און וויאזוי זאל איך ניט בענקען נאך מענין, אונדזער שכנס
קעלבל?...
</p><p></p><p>
 ―ו. ―
</p><p></p><p>
עם איז שוין באלד דריי וואכן, ווי איך בין בא הערש־בער דעם
חזן, און זינגען זינג איך כמעט גארניט. איך האב אן אנדער ארבעט.
איך טראג מיך ארום מיט דאבציען. דאבציע איז א קינד א הויקער. קיין
צוויי יאר אלט, און פונדעסטוועגן איז זי, קיין עין־הרע, א שווערינקע,
שווערער פון מיר. איך רייס מיר איין דאס געזונט, זי טראגנדיק. דאבציע
האט מיך ליב. זי כאפט מיך ארום מיט אירע דארע הענטלעך און טשעפעט זיך אן מיט די דינע פינגערלעך. זי רופט מיך „קיקא״. וואס עפעס
קיקא, ווייס איך ניט. דאבציע האט מיך ליב. לאזט מיך ניט שלאפן גאנצע נעכט: „קיקא, קי!״ ― דאס הייסט, איך זאל זי וויגן. דאבציע האט
מיך ליב. אז איך עס, רייסט זי בא מיר פונעם מויל: „קיקא, פי!״ ―
דאס הייסט: גיב עס מיר!... עס ציט מיך אהיים. דאס עסן איז דא
אויך ניט איי־איי־איי... יום־טוב. שבועות אף דער נאכט. עס ווילט זיך
גיין אין דרויסן זען, ווי דער הימל שפאלט זיך. דאבציע לאזט ניט. דאבציע
האט מיך ליב: „קיקא, קי!״ ― איך זאל זי וויגן. איך וויג זי און
וויג זי און ווער אנטשלאפן. און עס קומט צו מיר א גאסט ― מעני
דעם שכנס קעלבל, קוקט אף מיר מיט אויגן, ווי א בר־דעת, און זאגט
מיר: קום! און מיר לאזן זיך גיין בארג־אראפ, צום טייך. נישט לאנג
געטראכט, פארקאטשע איך די הייזלעך: האפ! איך בין שוין אין טייך.
איך שווים, און מעני שווימט מיר נאך. אף יענער זייט איז גוט. ניטא
קיין חזן, ניטא קיין דאבציע, ניטא קיין קראנקער טאטע... איך כאפ
זיך אויף ―. ס׳איז נאר א חלום. אנטלויפן! אנטלויפן! אנטלויפן! וויאזוי אנטלויפט מען? וווהין? אהיים, געוויינלעך. הערש־בער דער חזן
איז שוין אבער אויפגעשטאנען פריער פון מיר. ער האט א גרויסן קאמערטאן, פרוווט אים מיט די ציין, טראגט־צו צום אויער. ער הייסט
מיר אנטאן זיך אף גיך און גיין מיט אים אין שול. מע וועט היינט
צו מוסף זאגן „אן אויסגעשטעלטע זאך״. אין שול זע איך מיין ברודער
 אליהו. ווי קומט ער אהער? ער דאוונט דאך גאר בא די קצבים, דארט
ווו דער טאטע איז חזן! וואס באדייט עס?... מיין ברודער אליהו רעדט
עפעס מיט הערש־בער דעם חזן. הערש־בער דער חזן איז ניט צופרידן.
 ער זאגט:
</p><p></p><p>
― געדענק־זשע, למען השם, תיכף נאכן עסן!...
― קום! וועסט זיך זען מיטן טאטן! ― אזוי זאגט צו מיר מיין
ברודער אליהו, און מיר גייען אהיים אין צווייען. ער גייט, און איך
שפרינג. איך לויף, איך פלי.
</p><p></p><p>
― האב צייט! וואס פליסטו אזוי? ― זאגט צו מיר מיין ברודער אליהו און האלט מיך צו. אים ווילט זיך, אפנים, מיט מיר אביסל
ריידן.
</p><p></p><p>
― דו ווייסט? דער טאטע איז קראנק, זייער־זייער קראנק!... גאט
ווייס, וואס ס׳וועט זיין מיט אים... מע דארף אים ראטעווען, ניטא
מיט וואס... קיינער וויל ניט העלפן... אין „הקדש״ וויל די מאמע
אים נישט לאזן בשום אופן! זי וועט פריער שטארבן, זאגט זי, איידער
לאזן אים אין הקדש!... שא, אט גייט די מאמע.
</p><p>
― ז. ―
</p><p></p><p>
מיט אויסגעשטרעקטע הענט גייט אונדז די מאמע אנטקעגן, פאלט
מיר אפן האלדז, און איך פיל אף מיינע באקן א פרעמדע טרער. מיין
ברודער אליהו גייט צום קראנקן טאטן, און איך מיט דער מאמען בלייבן
שטיין איז דרויסן. מע האט זיך אונדז ארומגעשטעלט פון אלע זייטן:
אונדזער שכנס ווייב פעסיע די גראבע, און איר טאכטער מינדל, און
איר שנור פערל, און נאך א צוויי ווייבלעך.
</p><p></p><p>
― איר האט א גאסט אף שבועות? גאט ליב אייך מיט אייער
גאסט!
</p><p></p><p>
די מאמע לאזט־אראפ די אנגעשוואלענע אויגן.
</p><p></p><p>
― א גאסט. משטיינס געזאגט, א קינד. געקומען געוואר ווערן דעם
קראנקן טאטן. פארט א קינד...
</p><p></p><p>
אזוי זאגט די מאמע צו דער גאנצער כנופיה ווייבער, און צום
שכנס ווייב, צו פעסיען, זאגט זי עקסטרא, שטילערהייט, בשעת פעסיע
שאקלט מיטן קאפ:
</p><p></p><p>
― א שטאט! עמעצער זאל זיך אפילו ארומקוקן... דריי און
צוואנציק יאר אפגעקלאפט באם עמוד... דאס געזונט אוועקגעלייגט...
איך וואלט אים אפשר ראטעווען ― נישטא מיט וואס... אלץ, ברוך־השם, פארקויפט... דאס לעצטע קישעלע... דאס קינד באשטעלט בא
א חזן... אלץ צוליב אים ... אלץ צוליבן קראנקן ...
אזוי באקלאגט זיך די מאמע פאר איר שכנה פעסיע, שטייענדיק אין
דרויסן. איך דריי דעם קאפ אף אלע זייטן.
</p><p></p><p>
― וועמען זוכסטו? מאכט צו מיר די מאמע.
</p><p></p><p>
― וועמען זוכט א קונדס? דאס קעלבל מן הסתם...
</p><p></p><p>
אזוי זאגט פעסיע אונדזער שכנה און מאכט צו מיר מיט א מאדנע
פריינטשאפט:
</p><p></p><p>
― ע, יינגעלע! נישטא קיין קעלבל! געמוזט פארקויפן דאס דעם
קצב. א ברירה האט מען? גענוג אז מע דארף האדעווען איין סקאטינע
― נאך צוויי סקאטינעס טראגן אפן קאפ!...
</p><p></p><p>
איז שוין בא איר דאס קעלבל, דאנקען גאט, אויך געווארן א סקא־טינע?...
</p><p></p><p>
א מאדנע יידענע אט די פעסיע. אומעטום שטופט זי אריין איר נאז.
זי דארף וויסן, צי האבן מיר א מילכיקע סעודה?
</p><p></p><p>
― אקעגן וואס פרעגט איר דאס? ― פרעגט בא איר די מאמע.
</p><p></p><p>
― גלאט אזוי! ― זאגט פעסיע, הייבט אויף די שאל און שטופט
דער מאמען א טעפל מיט סמעטענע. די מאמע שטופט־אפ דאס טעפל
מיט ביידע הענט.
</p><p></p><p>
― גאט איז מיט אייך, פעסיע! וואס טוט איר דאס? וואס זיינען
מיר? חלילה עפעס ווייס איך ווער? איר קענט מיך נישט?
</p><p></p><p>
― אדרבה, ― פארענטפערט זיך פעסיע ― טאקע ווייל איך קען
אייך. דאס בהמהלע, קיין עין־הרע ניט, האט זיך די לעצטע צייט פארריכט. פאראן, קיין עין־הרע, קעז און פוטער. איך ליי אייך אויס... איר
וועט מיר, אם־ירצה־השם, אפגעבן...
</p><p></p><p>
און פעסיע די שכנה רעדט נאך לאנג מיט דער מאמען, און מיר
ציט דאס הארץ צו די קלעצער, צום קעלבל, צום קעלבל, צום קעלבל!...
איך זאל מיך ניט שעמען, וואלט איך מיך צעוויינט...
</p><p></p><p>
― אז דער טאטע וועט דיך פרעגן, זאלסטו זאגן: א דאנק גאט!
</p><p></p><p>
אזוי זאגט מיר אן די מאמע, און מיין ברודער אליהו גיט דאס מיר
צו פארשטיין אביסל ברייטער:
</p><p></p><p>
― זאלסט זיך ניט באקלאגן, ניט דערציילן קיין פזמונות, נעכטיקע טעג. זאלסט נאר זאגן: א דאנק גאט. דו הערסט, וואס מע רעדט
צו דיר?
</p><p></p><p>
און מיין ברודער אליהו פירט מיך אריין אין קראנקן־חדר. דער טיש
איז אנגעשטעלט מיט פלעשעלעך, פודעלעך, באנקעלעך. סע שמעקט אפטייק. דאס פענצטער איז צוגעמאכט. לכבוד שבועות האט מען אים צוגעקליבן דעם חדר מיט גרינס, צוקאפנס איבערן בעטל האט מען אים
אויפגעהאנגען א מגן־דוד פון „ליוביסטיק״. דאס איז מיין ברודער אליהוס
ארבעט. אף דער ערד איז אויסגעשפרייט שמעקנדיק גראז. דער טאטע
דערזעט מיך, רופט מיך צו צו זיך מיט א לאנגן דארן פינגער. מיין ברודער אליהו שטופט מיך אונטער. איך גיי־צו צום טאטן. איך האב אים
קוים דערקענט. דאס פנים ווי ליים. די גרויע האר גלאנצן, שטארצן
איינציקווייז, ווי אריינגעשטרייכטע, פרעמדע האר. די שווארצע אויגן
זיצן טיף, ווי אריינגעפאסטע, פרעמדע אויגן. די ציין זעען־אויס, ווי
אריינגעזעצטע, פרעמדע ציין. דער האלדז איז אזוי דין, אז קוים וואס
דער קאפ האלט זיך איין אף אים. א גליק, וואס ער קאן ניט זיצן...
מיט די ליפן מאכט ער עפעס מאדנע, ווי א מענטש בשעת ער שווימט:
מפפו!... ער לייגט־ארויף אף מיין פנים א הייסע האנט מיט ביינערדיקע פינגער, דאס פנים מאכט א קרומען שמייכל, ווי א מת.
</p><p></p><p>
אין דעם קומט־אן די מאמע. נאך איר דער דאקטער, דער פריילעכער שווארצער דאקטער מיט די גרויסע וואנצעס. ער באגעגנט מיר, ווי
אן אלטן גוטן ברודער. ער איז מיך מכבד מיט א שנעל אין בייכל און
מאכט צום טאטן פריילעך:
</p><p></p><p>
― איר האט א גאסט אף שבועות? גאט ליב אייך מיט אייער
גאסט!
</p><p></p><p>
― א דאנק! ― זאגט די מאמע און ווינקט צום דאקטער, ער זאל
באטראכטן דעם חולה און זאל אים עפעס פארשרייבן. דער שווארצער
דאקטער עפנט דאס פענצטער מיט א רעש און בייזערט זיך אף מייז
ברודער אליהו, פארוואס מע האלט דאס פענצטער צו.
</p><p></p><p>
― איך האב אייך טויזנט מאל געזאגט, אז א פענצטער האט ליב,
אז מע האלט אים אפן!
</p><p></p><p>
מיין ברודער אליהו ווינקט אף דער מאמען, אז דאס איז די מאמע
שולדיק: זי לאזט נישט עפענען קיין פענצטער, האט מורא פארן טאטן,
ער זאל זיך חלילה נישט פארקילן. די מאמע ווינקט צום דאקטער, ער
זאל שוין באטראכטן גיכער דעם חולה און זאל אים עפעס פארשרייבן...
דער שווארצער דאקטער נעמט ארויס דעם זייגער, א גרויסן גאלדענעם
זייגער. מיין ברודער אליהו קוקט זיך איין מיט ביידע אויגן אינעם דאק־טערס זייגער. דער דאקטער באמערקט דאס.
</p><p></p><p>
― איר ווילט וויסן, ווו האלט דער זייגער? אן פיר האלב עלף.
וויפל איז בא אייך?
</p><p></p><p>
― מיין זייגער שטייט. ― ענטפערט אים מיין ברודער אליהו און
ווערט מאדנע רויט פון דעם שפיץ נאז ביז אף יענער זייט אויערן.
</p><p></p><p>
די מאמע רוט ניט. זי וואלט גערן, מע זאל שוין באטראכטן דעם
חולה און אים עפעס פארשרייבן... דער דאקטער האט אבער צייט. ער
פרעגט זיך אויס בא דער מאמען זייטיקע ענינים: ווען איז מיין ברו־דערס חתונה? און וואס זאגט הערש־בער דער חזן אף מיין שטים? בא
מיר דארף זיין, זאגט ער, א גוטע שטים. א שטים, זאגט ער, גייט בירושה.
די מאמע עקט זיך! מיטאמאל טוט זיך דער דאקטער א דריי־אויס מיטן
בענקל צום קראנקן טאטן, נעמט אים אן בא דער טרוקענער הייסער האנט:
</p><p></p><p>
― נו, חזן, וויאזוי דאוונט מען עפעס בא אונדז היינטיקן שבועות?
</p><p></p><p>
― א דאנק גאט! ― ענטפערט אים דער טאטע מיט א שמייכל
פון א מת.
</p><p></p><p>
― דהיינו? ווינציקער געהוסט? גוט געשלאפן? ― פרעגט אים
דער דאקטער און בייגט זיך איין צו אים גאנץ נאענט.
</p><p></p><p>
― ניין! ― ענטפערט אים דער טאטע, קוים וואס ער כאפט דעם
אטעם. ― אדרבה... הוסטן הוסט מען... און שלאפן שלאפט מען
דווקא ניט... נאר דאנקען גאט... ס׳איז שבועות... אזא טאג...
מקבל געווען די תורה... היינט א גאסט... א גאסט אף שבועות...
</p><p></p><p>
אלעמענס אויגן קוקן אפן „גאסט״, און דער „גאסט״ קוקט אראפ
אף דער ערד, און דער קאפ איז אים אין דרויסן, ערגעץ בא די קלעצער.
בא די שטעכלקעס, וואס שטעכן, בא די קריגעלעך, וואס קנאקן, באם
שכנס קעלבל דעם בר־דעת, וואס איז שוין געווארן א „סקאטינע״, באם
טייכל, וואס רוישט דארט בארג־אראפ, אדער גאר אין דער הויכער,
ברייטער, טיפער, בלויער יארמלקע, וואס מע רופט דאס הימל...
</p><p>
― ח. ―
</p><p></p><p>
דאס ביסל „מילכיקס״, וואס אונדזער שכנה, פעסיע די גראבע, האט
אונדז „אויסגעליען״, איז אונדז, נישקשה, צונוץ געקומען. איך און מיין
ברודער אליהו האבן דאס געמאכט א מילכיקע סעודה, געטונקען ביידע
פון איין שאל פרישע חלה אין דער קאלטער סמעטענע, און ס׳איז טאקע
געווען גארניט שלעכט.
</p><p></p><p>
„איין חסרון, וואס אזוי ווינציק״. ― האט באמערקט מיין ברודער
אליהו, וואס איז דעם טאג געווען זייער האפערדיק, אזוי האפערדיק, אז
ער האט מיר צוליב געטאן, איך זאל ניט גיין אזוי גיך צוריק צו הערש־בער דעם חזן און איך זאל זיך נאך אביסל שפילן אין דער היים.
</p><p></p><p>
― דו ביסט דאך בא אונדז אן אורח אף שבועות, ― האט ער מיר
געזאגט און דערלויבט צו שפילן זיך אין דרויסן אף די קלעצער, נאר
מיט א תנאי, איך זאל ניט קלעטערן צופיל און חלילה ניט צערייסן די
איינציקע פאר הייזלעך.
</p><p></p><p>
כא־כא־כא! נישט צערייסן די איינציקע פאר הייזלעך? נישטא ווער
ס׳זאל לאכן, ווי איך בין א ייד! איר זאלט זען א פאר הייזלעך ―. נו־נו!
לאמיר בעסער ניט ריידן פון קיין הויזן!... לאמיר בעסער ריידן פון
יאסיע דעם נגידס קלעצער. איי, קלעצער, קלעצער! יאסיע דער נגיד
מיינט, אז די קלעצער זיינען זיינע קלעצער. א נעכטיקער טאג! די קלעצער
זיינען מ יי נ ע קלעצער! איך האב מיר געמאכט פון זיי א פאלאץ מיט
א וויינגארטן. איך בין דער פרינץ. דער פרינץ שפאצירט ארום פראנק
און פריי בא זיך אין וויינגארטן, רייסט־אפ א קריגעלע ― א קנאק אן
שטערן, נאך א קריגעלע ― א קנאק אן שטערן ... אלע זיינען מיר מקנא.
אפילו יאסיע דעם נגידס יינגל, הענעך מיטן אייגל, פארגינסט מיר ניט
מיין גוטס. ער גייט פארביי אין זיינע נייע ליוסטרירענע מלבושימלעך
און ווייזט מיר אף מיינע הויזן און לאכט און קרימט דאס אייגל און
זאגט צו מיר:
</p><p></p><p>
― זע נאר, זאלסט עפעס ניט פארלירן...
</p><p></p><p>
― גיי בעסער אוועק מיט גוטן, ― זאג איך אים ― אניט, רוף איך
ארויס מיין ברודער אליהו!...
</p><p></p><p>
פאר מיין ברודער אליהו האבן אלע יינגלעך דרך־ארץ, און הענעך
 מיטן אייגל טראגט זיך אפ, און איך בלייב ווידער אליין, ווידער דער
 זעלבער פרינץ בא זיך אין וויינגארטן... אן עבירה נאר, וואס „מעני״
 איז דא ניטא! אונדזער שכנס קעלבל איז שוין מער קיין קעלבל. ס׳איז
 שוין א „סקאטינא״ (אזוי זאגט אונדזער שכנה פעסיע). וואס הייסט דאס
 א סקאטינא? און צוליב וואס האט מען דאס פארקויפט צום קצב? שוין
 זשע אף אוועקצוקוילען? צוליב דעם איז דאס געבוירן געווארן, מע זאל
דאס נאכדעם קוילען?... צו וואס ווערט געבוירן א קעלבל און צו וואס
ווערט געבוירן א מענטש?...
</p><p></p><p>
פלוצים דערהער איך פון שטוב ארויס א מאדנע אויסגעשריי מיט
א געוויין... איך דערקען דער מאמעס קול... איך הייב אויף די אויגן
― אן איינגעלויף בא אונדז אין שטוב... יידן און ווייבער... דער
ארויס, דער אריין... איך ליג אף א קלאץ מיטן בויך אראפ. מיר איז
גוט!... שאט־שאט! אט גייט יאסיע דער נגיד! יאסיע דער נגיד איז
גבאי אין הער קצבישער קלויז, דארט ווו מיין טאטע איז חזן שוין דריי
און צוואנציק יאר. יאסיע איז אליין געווען אמאל א קצב. היינט האנדלט
ער מיט אקסן און מיט פעל און איז א נגיד, א גרויסער נגיד! יאסיע
מאכט מיט די הענט, בייזערט זיך אף דער מאמע און טענהט:
</p><p></p><p>
― סטייטץ, סטייטץ! וואס האט מען מיר ניט געזאגט, אז פייסי
דער חזן איז אזוי סלאף? (ער קאן ניט אויסריידן קיין שין). וואס האט
</p><p></p><p>
איר געסוויגן?
</p><p></p><p>
― וואס זאל איך שרייען? ― פארענטפערט זיך פאר אים די
מאמע און גיסט מיט טרערן. ― די גאנצע שטאט האט געזען, ווי איך
מוטשע מיך, געוואלט אים ראטעווען... און ער אליין האט אויך געבעטן זיך, מע זאל אים ראטעווען...
</p><p></p><p>
און די מאמע קאן נישט ריידן ווייטער, פארברעכט מיט די הענט,
פארווארפט מיטן קאפ. מיין ברודער אליהו כאפט זי אונטער:
</p><p></p><p>
― מאמע! וואס דארפסטו זיך פארענטפערן? מאמע! פארגעס
ניט, מאמע, ס׳איז יום־טוב, ס׳איז שבועות, מע טאר ניט וויינען, מאמע!...
</p><p></p><p>
און יאסיע דער נגיד הערט ניט אויף צו פייערן אף מיין מאמע:
</p><p></p><p>
― וואס דערציילט איר מיר ― די גאנצע סטאט! ווער איז די
סטאט? זאגן זאלט איך מ י ר! למען הסם, צו מיר! אלצדינג אף מיין
חסבון! חברה־קדיסא, סאמאסים, תכריכים ― אלץ אף מיר, אלצדינג
אף מיין חסבון!... און טאמער דארף מען עפעס טאן פאר די יתומים,
זאלט איר גיין צו מיר, איר זאלט זיך גאר ניט סעמען!
</p><p></p><p>
יאסיע דעם נגידס ווערטער בארויקן אבער ווינציק־וואס מיין מאמע.
זי האלט אין איין יאמערן און אין איין חלשן בא מיין ברודער אליהו
אף די הענט. און מיין ברודער אליהו, וואס האלט אליין אין וויינען,
הערט נישט אויף צו דערמאנען איר, אז „היינט איז יום־טוב, מאמע,
היינט איז שבועות, מאמע! מאמע, מע טאר ניט וויינען, מאמע!״...
</p><p></p><p>
און מיטאמאל ווערט מיר אלץ קלאר. און עס טוט מיר א קלעם
דאס הארץ, א צי בא דער נשמה, און עס גלוסט זיך מיר וויינען, און
איך ווייס ניט אף וועמען... און רחמנות האב איך אף דער מאמע, און
איך קאן ניט זען ווי זי וויינט, און ווי זי חלשט, און ווי זי צאפלט בא
מיין ברודער אף די הענט. און איך פארלאז מיין פאלאץ, מיט מיין וויינגארטן, און איך גיי־צו צו איר פון הינטן, און איך זאג איר מיטן זעלבן
לשון, וואס מיין ברודער אליהו, און טרערן קאפען פון מיינע אויגן:
</p><p></p><p>
― מאמע! היינט איז יום־טוב, מאמע, היינט איז שבועות, מאמע!
מאמע, מע טאר ניט וויינען, מאמע!...
מיר איז גוט ― איך בין א יתום!
</p><p></p><p>
― א. ―
</p><p>
פון זינט איך בין צו מיין שכל געקומען, געדענק איך ניט, איך זאל
זיין אזא מיוחס, ווי אצינד. וואס איז מיט מיר דער יחוס? ― מיין
טאטע, פייסי דער חזן, ווייסט איר דאך, איז געשטארבן דעם ערשטן
טאג שבועות, און איך בין געבליבן א יתום.
</p><p></p><p>
פון דעם ערשטן טאג נאך שבועות האבן מיר אנגעהויבן זאגן קדיש
― איך און מיין ברודער אליהו. ער טאקע האט מיך אויסגעלערנט זאגן
קדיש.
</p><p></p><p>
מיין ברודער אליהו איז א געטרייער ברודער, אבער נישט קיין גוטער רבי. ער איז א כעסן, ער שלאגט זיך! ער האט אויפגעעפנט א סידור
און האט זיך אוועקגעזעצט מיט מיר און האט אנגעהויבן מיט מיר שטודירן:
</p><p></p><p>
― יתגדל ויתקדש שמיה רבה... ער וויל, אז איך זאל שוין קאנען אויסנווייניק. ער חזרט־איבער מיט מיר נאכאמאל און נאכאמאל,
פון אנהייב ביזן סוף, און הייסט מיר, אז איצט זאל איך שוין זאגן
אליין. איך זאג אליין, אבער עס גייט ניט.
</p><p></p><p>
ביז „ויצמח פורקניה״ איז נאך ווי עס איז, און קומט צו „ויצמח
פורקניה״, פארטשעפע איך מיך. דערלאנגט ער מיר מיטן עלנבויגן און
זאגט מיר, אז דער קאפ איז מיר, אפנים, ערגעץ אין דרויסן (גלייך ווי
געטראפן), אדער ערגעץ באם קעלבל (גלייך ווי ער איז געווען דערביי)...
ער פוילט זיך ניט און חזרט איין מיט מיר נאכאמאל. איך האב מיך
קוים דערשלאגן ביז „לעילא ולעילא מן כל ברכתא ושירתא תושבחתא״
</p>
</body>