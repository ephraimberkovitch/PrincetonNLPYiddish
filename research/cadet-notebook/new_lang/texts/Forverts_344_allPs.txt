 דער יידישער טעאטער א״נ אסתר־רחל און אידא קאמינסקא אין ווארשע האט געמאלדן אז ער פירט דורך א קאנקורס פאר נייע אריגינעלע פיעסעס אויף יידישע טעמעס, פארבונדן מיט ענינים וועגן דעם דיאלאג צווישן מענטשן פון פארשיידענע ראסן, מינים, רעליגיעס און סאציאלע שיכטן. 
 דער טעאטער איז ספעציעל פאראינטערעסירט אין אזעלכע טעמעס ווי רעליגיע, קנעכטשאפט און באפרייונג, גוואלד־מעשים, יתומים, מיגראנטן און אנדערע באעוולטע גרופעס. 
 דער העכסטער פריז וועט באטרעפן 30,000 זלאטי (בערך $8,150), און נאך דריי געווינערס וועלן באלוינט ווערן 5,000 זלאטי (בערך $1,350). 
 כאטש דער קאנקורס ווערט אנגעפירט פונעם ווארשעווער יידישן טעאטער מוז די פיעסע ניט זיין אויף פויליש. כדי אנגענומען צו ווערן אינעם קאנקורס, מוז מען אבער באגלייטן דעם סצענאר מיט אן איבערזעצונג אויף פויליש, יידיש, ענגליש, רוסיש, אדער העברעיש. 
 די פיעסע דארף זיין א נייע און אריגינעלע, נישט קיין באארבעטונג פון א פריערדיק ווערק, וואס מע האט שוין געדרוקט אדער געשפילט אויף דער בינע. יעדער אנטיילנעמער אינעם קאנקורס מעג אריינשיקן בלויז איין סצענאר. דער טערמין אריינצושיקן איז דער 15טער סעפטעמבער 2021. 
 כדי אריינצושיקן א סצענאר אינעם קאנקורס, אדער זיך דערוויסן מער פרטים, גיט א קוועטש דא . 
