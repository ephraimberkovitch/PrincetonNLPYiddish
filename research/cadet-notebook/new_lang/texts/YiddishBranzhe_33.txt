

אין דער צייט פון קאראנא־ווירוס (10) 



 by באריס סאנדלער 
June 1, 2021June 2, 2021 Filed under:
ליטעראטור
מוזיק 

יעווגעני קיסין 
אפריל 15
היינט איז דער 75סטער יארטאג זינט ס׳איז באפרייט געווארן בערגען–בעלזען מצד דער בריטישער ארמיי. צום באדויערן, ניט אנע פראנק, ניט איר שוועסטער מארגא, ניט א סך אנדערע קאצעטניקעס, ז״ל, האבן ביז דעם טאג ניט דערלעבט… 
מאנומענט אין אנדענק פון די אומגעבראכטע אין בערגען־בעלזען
יא, די גרויסע דעמאקראטישע בריטאניע (ווי אויך פראנקרייך) האט תיכף דערקלערט א מלחמה היטלערן, ווי נאר יענער איז אנגעפאלן אויף פוילן, הגם דער ימח–שמוניק האט דעמאלט פארגעלייגט טשערטשילן פרידן. אנטקעגן זשע דעם ראטן–פארבאנד, להבדיל, איז היטלער דאן געווארן סטאלינס אן אליירטער; די סאוועטישע און היטלערישע מחנות האבן מארשירט צוזאמען, די סאוועטישע געהיימע פאליציי האט ארויסגעגעבן היטלערן די דייטשישע אנטיפאשיסטן, וואס זיינען פאר דעם געהאט אנטלאפן קיין סאוועטן–פארבאנד… ביז היטלער איז ניט אנגעפאלן אויפן סאוועטן־פארבאנד. אפשיטא אז ווען סטאלין וואלט ניט צעקריגט די דייטשישע קאמוניסטן מיט די סאציאל–דעמאקראטן, וואלט היטלער בכלל ניט געקאנט קומען צו דער מאכט, מחמת יענע וואלטן זיך פאראייניקט קעגן אים. היינט, ווען דער ראטן–פארבאנד, ברעכנדיק די פונקטן פונעם ווערסאל–אפמאך, וואלט ניט באזארגט דייטשלאנד מיט וואפן במשך פון די 1920ער־אנהייב 1930ער יארן, וואלט היטלער ניט באקומען אין זיין רשות אזא מעכטיקע ארמיי. און נאך דעם אלעם האבן די רוסישע חוצפהניקעס די העזה צו טענהן, אז דווקא זיי האבן געראטעוועט די וועלט און די יידן פון נאציזם!
אין א סווועניר־קראם אין ״שערעמעטיעווא״ פליפעלד, מאסקווע
דאס איז אלץ לויט דער אלטער טראדיציאנעלער ווערסיע פון די געשעענישן. און אויב וויקטאר סווואראוו [1] און די ספעציאליסטן, וואס האבן אונטערגעהאלטן זיין היפאטעזע, זיינען גערעכט, ווייס איך אפילו ניט, וואס עס איז ערגער: לויט אט דער ווערסיע, האט סטאלין פארבאטן די דייטשישע קאמוניסטן צו פאראייניקן זיך מיט די סאציאל–דעמאקראטן ניט מחמת זיין טיפשות, נאר אומישנע, כדי צו ברענגען היטלערן צו דער מאכט, אז יענער זאל קאנען פונאנדערצינדן אין אייראפע א מלחמה, — און דערנאך אנפאלן אויף דייטשלאנד, פארכאפן גאנץ אייראפע און פארוואנדלען זי אין א ריזיקן „גולאג‟! ווי באוווסט, האבן אזעלכע אויטאריטעטן, ווי סאלזשעניצין און בוקאווסקי [2], אונטערגעהאלטן סווואראווס היפאטעזע, און בוקאווסקי האט אנגעשריבן די הקדמה צו דער רוסלענדישער אויסגאבע פון סווואראווס „דער אייזשפאלטער‟. מיך האט אט די ווערסיע תיכף איבערצייגט, נאר איך בין, אוודאי, ניט קיין מומחה אין די דאזיקע ענינים (הגם איך אינטערעסיר זיך מיט געשיכטע פון יונגע יארן אן), לכן האב איך געפרעגט ביי פארשיידענע פראפעסיאנעלע היסטאריקערס, וואס טראכטן זיי מכוח דעם. אזא מבין אין דער סאוועטישער געשיכטע, ווי יורי פעלשטינסקי, האט מיר געזאגט, אז סווואראווס היפאטעזע האט אים ניט בלויז איבערגעצייגט, נאר געמאכט קלאר פאר אים דעם איינציקן מאמענט אין דער סאוועטישער געשיכטע, וואס ער איז געווען ניט מסוגל צו פארשטיין: סטאלינס פאליטיק פאר היטלערס אנפאלן אויפן סאוועטן–פארבאנד (א סך מענטשן, אריינגערעכנט אפילו סאלזשעניצינען, פלעגן טענהן, אז „סטאלין האט געגלייבט היטלערן‟, און פעלשטינסקי איז ממש ניט געווען ביכולת צו באנעמען אזוינס: קיינעם אויף דער וועלט האט סטאלין קיין מאל ניט געגלייבט — און היטלערן האט ער פלוצעם יא געגלייבט?!). דער פראפעסאר פונעם ווילנער אוניווערסיטעט, היסטאריקער און פאליטאלאג וויגינטאס פשיבילסקיס האט מיר געזאגט, אז „דער אייז–שפאלטער‟ האט אים איבערגעצייגט, הגם עס האבן אים אויסגעפעלט אין אט דעם בוך, ווי א היסטאריקער, פוסנאטעס אויף די מקורים. טאמארע איידעלמאן האט מיר געזאגט, אז זי האט זיך ניט פארנומען ספעציעל מיט אט דעם ענין, נאר אין פרינציפ האט סווואראווס היפאטעזע זי געהאט איבערגעצייגט, מחמת ס׳איז אין סטאלינס נוסח…
על–כל–פנים, איינס איז לגמרי קלאר: ווי עס האט מיר בשעתו דערקלערט מיין שול–לערער פון געשיכטע און איינער פון די גרינדערס פונעם מאסקווער אנטיפאשיסטישן צענטער וויקטאר יוריעוויטש דאשעווסקי, „אין פארגלייך מיט סטאלינען איז היטלער געווען ממש א שנעק‟. און אינעם סאוועטן–פארבאנד, געדענק איך, איז אומגעגאנגען אזא אנעקדאט: אין דער קינפטיקער ענציקלאפעדיע וועט היטלער כאראקטעריזירט ווערן ווי „א קליינער טיראן פון סטאלינס תקופה‟. פון דעסטוועגן, מיט עטלעכע יאר צוריק האב איך דערזען אין א סווועניר–קראם אינעם מאסקווער אעראפארט „שערעמעטיעווא‟ א טעלער מיט בילדער פון סטאלינען מיט אן אויפשריפט: „אונדזער זאך איז א גערעכטע, מיר האבן געזיגט!‟. ניט ערגעץ–ווו אין א האלב־פינצטערן טויער–דורכגאנג, אפילו ניט אויף אן אלטווארגמארק, נאר דווקא אין א סווועניר–קראם פון רוסלאנדס הויפט–פליפעלד פארקויפט מען טעלערס מיט בילדער פונעם רצחן, וואס האט דערהרגעט עטלעכע מאל מער מענטשן איידער היטלער! אט וואס סע שטעלט מיט זיך פאר דאס היינטיקע, פוטינס רוסלאנד.
פוילישער פראמעטעוס און דער רוסישער אימפעריע־אדלער
אצינד גרייט איך צו די פראגראם פאר מיין קומענדיקן קאנצערט–סעזאן. אינעם סוף וועל איך בכיוון שפילן שאפענס 1טע סקערצא און 6טן פאלאנעז. די סקערצא האט שאפען אנגעשריבן, בעת ער איז געווען פול מיט ייאוש נאך דער אכזריותדיקער דערשטיקונג פונעם פוילישן אויפשטאנד מצד די צארישע חיילות. כ׳געדענק, נאך א דערוואקסלינג, האב איך געלייענט שאפענס „שטוטגארטער טאגבוך‟, ווו ער שרייבט: „דער שונא איז אין דער היים — די פארשטעט זיינען צעשטערט — פארברענט […] א גאט, און דו עקזיסטירסט! — עקזיסטירסט און נעמסט ניט נקמה! — אדער זיינען דיר נאך ניט גענוג די מאסקווער רציחות — אדער — אדער ביסט אליין א מאסקאל [3]! […] מעגלעך, אז מיינע שוועסטערס האבן געליטן פונעם גרימצארן פונעם צעיושעטן מאסקווער פינצטערן המון! פאסקעוויטש, א מאהילעווער הינטל איינס, פארכאפט די רעזידענץ פון די ערשטע מאנארכן אין אייראפע?! דער מאסקאל — דער הערשער פון דער וועלט? — א, טאטע, דאס איז דיין טרייסט אויף דיינע אלטע יארן! — מאמע, א ליידנדיקע, צערטלעכע מוטער, דו האסט איבערגעלעבט דיין טאכטער, כדי צו דערזען, ווי דער מאסקאל איבער אירע ביינער וועט זיך אריינרייסן צו פייניקן אייך. אך, פאוואנזקי! צי האט מען געשאנעוועט איר קבר? מ׳האט צעטראטן — טויזנטער קערפערס האבן פארוואלגערט דעם קבר. מ׳האט פארברענט די שטאט!! — אך, פאר וואס האב איך ניט געקאנט טייטן כאטשבי איין מאסקאל! […] וואס איז מיט איר? — ווו איז זי? — נעבעך! — אפשר, איז זי אריינגעפאלן אין די מאסקווער הענט! — דער מאסקאל ציט זי — דערשטיקט — מוטשעט, דערמארדעט! […] מעגלעך, האב איך קיין מוטער ניט מער. אפשר, האט זי דערמארדעט דער מאסקאל… פארפייניקט […] זאלן די שרעקלעכסטע ליידן פלאגן די פראנצויזן, וואס זיינען ניט געקומען אונדז צו הילף.‟ [4] איך האב דאס געלייענט, אלץ פארשטאנען און מיטגעפילט מיין באליבטן קאמפאזיטאר און זיין פאלק מיט מיין גאנצן הארצן: וואס איז אזוינס דער רוסישער שאוויניזם, האב איך אין דער פולער מאס אויסגעפרוווט אויף מיין אייגענער פעל נאך פון קינדווייז אן.
מכוח דעם פאלאנעז אין ליא–בעמאל מאזשאר, האט שאפען אים געשאפן, ווי באוווסט, ביי פונקט פארקערטע אומשטאנדן: באגייסטערט פונעם נצחון מצד די פאליאקעס איבער די רוסן אין דער שלאכט אויסער דער שטאט גראכאוו. אט דעם פאלאנעז האב איך אין מיין רעפערטואר במשך פון העכער 20 יאר, און בעתן שפילן אים, האב איך תמיד געטראכט ניט בלויז וועגן יענער שלאכט, ניט בלויז וועגן די פוילישע פאטריאטן און העלדן פונעם 19טן יארהונדערט, נאר אויך מכוח יענע פונעם 1920סטן יאר און מכוח דער „סאלידארנאשטש‟־באוועגונג. זאל זשע מיין שאפען זיין א סימן פון סאלידאריטעט מיט די אלע קרבנות פון די היינטיקע רוסישע פארכאפערס: הן מיט די גרוזינער, הן מיט די אוקראינער. דאס קליינע ישראל וויל זיך ניט קריגן מיטן ריזיקן רוסלאנד, דעריבער פארקויפט עס ניט קיין וואפן צו גרוזיע און האט זיך אפגעהאלטן בעתן שטימען אין דער „אונא‟ מכוח דער אנעקסיע פון קרים; דאס קאן מען פארשטיין, הגם, ווי וואצלאוו האוועל [5] האט געזאגט, „פאליטיק איז ניט די קונסט פון מעגלעכן; פאליטיק איז די קונסט פון אוממעגלעכן‟. צום גליק, בין איך ניט קיין פאליטיקער און הענג ניט אפ פון קיינעם, לכן בין איך פריי צו זאגן און טאן דאס, וואס סע הייסט מיר מיין יידיש געוויסן, דהיינו: אונטערהאלטן יענע, וואס במשך פון אזוי פיל יאר זיינען געווען אונדזערע שותפים צו די צרות.
עך, סארא שאד, וואס איך האב ניט קיין קאנטאקטן אין אוקראינע (א חוץ דעם דירעקטאר פונעם אדעסער פעסטיוואל), אניט וואלט איך איצט כסדר געשפילט דארטן, כדי אונטערצוהאלטן די אוקראינער!
 אפריל 16
היינט פארענדיקט זיך פסח. „לשנה הבאה בירושלים‟? אפשר…
בשעתם איז די מיליקאווסקי–נתניהו משפחה אוועקגעפארן קיין אמעריקע און האט געלעבט דארטן א סך יאר, מחמת זיי איז ניט געפעלן געווארן, אז אין די ערשטע עטלעכע יארצענדליקער פון ישראלס עקזיסטענץ, האבן מיט איר אנגעפירט סאציאליסטן. פארשטייט זיך, אז ניט געקוקט אויף דעם, איז די משפחה געבליבן געטריי דער מדינה און פארברענטע ציוניסטן און פאטריאטן. אצינד האב איך זיך געכאפט אויפן געדאנק (צום ערשטן מאל אין לעבן), צי כ׳בין טאקע זיכער, אז כ׳וואלט געוואלט וווינען אינעם היינטיקן ישראל, ווייל איצט זיינען דארטן פאראן א סך טראמפיסטן… אוודאי, איז עס לגמרי קלאר, אז סיי דאס, וואס במשך פון יארצענדליקער פלעגן די סאציאליסטן בילדן א מערהייט אין דער ציוניסטישער באוועגונג, סיי טראמפס פאפולערקייט אינעם היינטיקן ישראל האט געהאט אביעקטיווע סיבות און איז געווען א צייטווייליקע דערשיינונג (ווי אויך דאס, וואס אין די ערשטע יארן פון ישראלס עקזיסטענץ האבן ניט ווייניק ישראלים ליב געהאט סטאלינען). געוויס, בלייב איך אן איבערצייגטער ציוניסט, און כ׳וועל תמיד האלטן אין איין פארטיידיקן אונדזער לאנד, דערקלערנדיק פרעמדע מענטשן, אז פאר דער יידישער מלוכה איז טראמפ פשוט „אן אונדזערער הינטישער זון‟, ווי עס זאגן די אמעריקאנער. א חוץ דעם, איז דא די געבוירענע ישראלדיקע אינטעליגענץ, וואס האט פון דער שול–באנק, מיט דער מאמעס מילך איינגעזאפט אין זיך דווקא יידישע און ישראלדיקע ווערטן און פארשטייט זייער גוט, וואס סע שטעלט מיט זיך פאר טראמפ. מילא… מיין מאמע פלעגט מיר תמיד, פון קינדווייז אן, לערנען, אז איך זאל שטרעבן צום סאמע העכסטן ניווא אין אלצדינג. איז וועל איך זיך סטארען צו דערנענטערן זיך צו די בעסטע, די סאמע ציוויליזירטע און אויפגעקלערטע פארשטייערס פון דער ישראלדיקער געזעלשאפט: צו די אינטעליגענטישע ישראלדיקע תושבים.  א מאל, אומגעפער מיט פערצן יאר צוריק, האב איך געגעבן אן אינטערוויו דעם מאסקווער יידישן זשורנאל „אלף‟. וויסנדיק, אז אין די ענינים פון דער ישראלדיקער פאליטיק איז עס א רעכטע אויסגאבע, האב איך פארוואלט באקענען אירע לייענערס מיט אן אנדער קוקווינקל — ניט ווייל איך בין געווען מסכים מיט יענעם קאנקרעטן שטאנדפונקט, נאר פשוט מחמת איך האב געהאלטן און האלט, אז מע דארף וויסן פארשיידענע מיינונגען. איך האב דערציילט וועגן מיין סאמע ערשטער נסיעה קיין ישראל נאך אין יאר 1988, מיטן ארקעסטער „די מאסקווער ווירטואזן‟, און דערמאנט איין עפיזאד. אין איינעם א טאג האט מען אונדז געפירט אין אן אויטאבוס ערגעץ ניט ווייט פון ירושלים, און פלוצעם האט אונדזער איבערזעצער און וועגווייזער ירון געמאלדן: „איצט זיינען מיר אריינגעפארן אויף די אקופירטע טעריטאריעס.‟ אייניקע פון די „ווירטואזן‟, וואס האבן צו יענער צייט בפירוש געהאט קאמוניקירט מיט אונדזערע עולים און געלייענט רעכטע פראפאגאנדיסטישע ליטעראטור, האבן גענומען שרייען: „באפרייטע טעריטאריעס!‟. „איצט איז גלאסנאסט, זאגט וואס איר ווילט,‟ — האט ירון געענטפערט. „און ווי מיינט איר?‟ — האט מען געפרעגט. „איך מיין, אז זיי זיינען פארט אקופירט געווארן,‟ — האט ער געזאגט [5]… דווקא אט די מעשה האט די רעדאקציע אויסגעמעקט פונעם אינטערוויו! דער זשורנאליסט, וואס האט מיר געשטעלט די פראגעס (ער איז ניט געווען קיין שטאטנער מיטארבעטער פונעם זשורנאל), זייער א וווילער ייד, האט מיר דעמאלט אנגעשריבן, אז ער האט געהאט געקעמפט פאר מיין טעקסט, ווי א טיגער, און וויל ניט מער האבן צו טאן מיט זיי. לכן, ווען אונדזערע „רעכטיסטן‟ האבן טענות צו דער לינקער צענזור, ענטפער איך: ניין, רבותי, ס׳איז דא אויך א רעכטע צענזור, און איך האב זי אויסגעפרוווט אויף מיין אייגענער פעל!
על–כל–פנים, אין קומענדיקן יאר ווער איך מירטשעם א בן–חמישים, און כ׳וואלט שטארק געוואלט אפמערקן אט די דאטע מיט א סאלא–קאנצערט אין דער הויפטשטאט פון ישראל. כ׳האף זייער, אז מע וועט קאנען עס ארגאניזירן, אזוי אז, הלוואי זאל עס טאקע באמת אזוי זיין: לשנה הבאה בירושלים!
                        נאכווארט
  עד־כאן האב איך געפירט אט דאס טאגבוך ביזן 21סטן אויגוסט 2020, ווייל סוף יענעם חודש האב איך געמוזט אוועקפארן אויפן זאלצבורגער פעסטיוואל, ווו איך האב געשפילט צוויי קאנצערטן מיטן ווינער פילהארמאנישן ארקעסטער. דעמאלט איז נאך ניט געווען קלאר, ווי לאנג די מגפה וועט אנגיין. מיט עטלעכע טעג צוריק, בעתן צוגרייטן דאס טאגבוך פאר „יידיש בראנזשע‟, איז דער רעשט פונעם טעקסט איבער א טעכנישער אומפארזיכטיקייט פארשווונדן געווארן פון מיין קאמפיוטער, און איך בין ניט געווען ביכולת אים אויפצושטעלן. איצט בושעוועט די צווייטע כוואליע פונעם קאראנא–ווירוס, די קאנצערטן מיינע אין פארשיידענע לענדער ווערן אפגעשאפן איינער נאכן אנדערן, און קיין סוף פון דעם זעט מען נאך ניט…
  יאנואר 2021, פראג
דערקלערונגען:[1] סווואראוו, וויקטאר (פון דער היים רעזון, 1947־) — שרייבער[2] בוקאווסקי, וולאדימיר (1942־2019) — סאוועטישער, בריטישער און געוועזענער רוסלענדישער קעמפער פאר מענטשנרעכט, שרייבער[3] מאסקאל — ניט־אפיציעלער עטנאנים פון רוסן אויף פויליש, אוקראיניש און ווייסרוסיש. אין דעם קאנטעקסט טראגט עס א נעגאטיווע קאנאטאציע[4] אין א סאוועטישער אויסגאבע פון שאפענס בריוו האט מען צוגעגעבן צו אט די ווערטער דעם פאלגנדיקן קאמענטאר: „די הילף פון דער רעוואלוציאנערער פראנקרייך (און אנדערע אייראפעישע מלוכות), ווו דאס אויפגעשטאנענע פוילן האט ארויסגערופן א קאלאסאל מיטגעפיל, איז אין תוך באגרענעצט געווען בלויז מיט עטלעכע דיפלאמאטישע דעמארשן. אונטער א דרוק פון דער געזעלשאפטלעכער מיינונג האט די פראנצייזישע רעגירונג געפירט אונטערהאנדלונגען מיט דיפלאמאטישע פארשטייערס פון די אויפשטענדלערס, אויסדריקנדיק זיי אירע סימפאטיעס און ארגאניזירנדיק צונויפזאמלונגען פון געלטמיטלען אין דער קאסע פונעם אויפשטענדלער–קאמיטעט אין פאריז; נאר זי האט זיך ניט אנטשלאסן אויף קיין שום אקטיווע האנדלונגען, און נאכן 25סטן יאנואר 1831, ווען די אויפשטענדלערס האבן דערקלערט ניקאליי דעם ערשטן פאר אראפגעזעצטן, האט זי זיך אפילו אפגעזאגט צו זיין א פארמיטלער צווישן די פאליאקן און ניקאליי דעם ערשטן\. די פראגע וועגן דער מיליטערישער שטיצע פונעם אויפשטאנד איז ניט איין מאל באהאנדלט געווארן אין דער פראנצייזישער דעפוטאטן–פאלאטע, נאר אינעם גורלדיקן מאמענט האט די פראנצייזישע רעגירונג זיך אפגעזאגט פון אט דער כוונה.‟. די געשיכטע חזרט זיך איבער… ווי אבות–אבותינו האבן געוווסט שוין מיט העכער 2000 יאר צוריק: „אין כל חדש תחת השמש‟…[5] איך מיין, אז די רעכטע דעפיניציע איז ניט „באפרייטע‟ און ניט „אקופירטע‟, נאר „קאנטראלירטע‟.

Share this:TwitterFacebookPrintLike this:Like Loading...

Related
 


Tagged: Evgeny KissinYiddish 
Post navigation


Previous Post
פון אונדזער עזבון: אשר שווארצמאן (1890־1919) 

Next Post
דער פערציקסטער געבוירן־טאג (4) 



